#+TITLE: 藝文類聚-唐-歐陽詢
#+DATE: 2016-06-11 12:23:44
#+SOURCE: github.com/kanripo/KR3k0003 master 4f29f831                
欽定四庫全書　　　　　子部十一
　藝文類聚　　　　　　　類書類
　　提要
　　　　(臣/)等謹案藝文類聚一百卷唐歐陽詢撰詢
　　　　字信本潭州臨湘人仕隋為太常博士入唐
　　　　官至太子率更令宏文閣學士事跡具唐書
　　　　本傳是書據其自序葢奉詔所作唐書藝文
　　　　志註令狐徳棻袁朗趙宏智同修殆以詢董
　　　　其成故相傳但署詢名歟葉大慶考古質疑
　　　　論其正月十七日有蘇味道夜遊詩洛水門
　　　　有李嶠拜洛詩寒食門有沈佺期宋之問詩
　　　　四子皆後人歐陽安得預編之則傳寫又有
　　　　所竄亂非盡詢等之舊序稱流别文選専取
　　　　其文皇覽編略直書其事文義既殊尋檢難
　　　　一是書比類相從事居于前文列于後俾覽
　　　　者易為功作者資其用於諸類書中體例最
　　　　善凡為類四十有八其中門目頗有繁簡失
　　　　宜分合未當如山水部五岳存三四瀆缺一
　　　　帝王部三國不録蜀漢圵朝惟載髙齊儲宫
　　　　部公主附太子而諸王别入職官襍文部附
　　　　紙筆硯而武部外又别出刀匕首等為軍器
　　　　一門道路宜入地部壇宜入禮部而列之居
　　　　處鍼宜入器物錢宜附寶玉而列之産業案
　　　　几杖扇麈尾如意之類宜入器物而列之服
　　　　飾疾病宜入人部而列之方術夢魂魄亦宜
　　　　入人部而列之靈異以及茱萸黄連入木部
　　　　芙蓉菱藤入草部鴻之外又别出雁蚌之外
　　　　又别出蛤鶴之外别出黄鶴馬之外别出騊
　　　　駼如斯之類皆不免樷脞少緒又王楙野客
　　　　叢書摘其以漢書長陵一抔土事誤抔為杯
　　　　收入杯門又摘其蒲栁門中收趙髙束蒲為
　　　　脯事云出史記史記無此文彭叔夏文苑英
　　　　華辨證亦摘其引梁君射白雁事云出莊子
　　　　莊子無其語然隋以前遺文秘籍迄今十九
　　　　不存得此一書尚略資考證宋周必大校文
　　　　苑英華多引是集而近代馮惟訥詩紀梅鼎
　　　　祚文紀張溥百三家集從此采出者尤多亦
　　　　所謂殘膏賸馥沾溉百代者矣乾隆四十四
　　　　年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　藝文類聚序
叙曰夫九流百氏為説不同延閣石渠架藏繁積周流
極源頗難尋究披條索實日用𢎞多卒欲摘其菁華採
其㫖要事同游海義等觀天皇帝命代膺期撫兹寳運
移㳳風於季俗反淳化於區中戡亂靖人無思不服偃
武修文興開庠序欲使家冨隋珠人懐荆玉以為前輩
綴集各抒其意流别文選專取其文皇覽偏畧直書其
事文義既殊尋檢難一爰詔撰其事且文棄其浮雜刪
其冗長金箱玉印比類相從號曰藝文類聚凡一百卷
其有事出於文者便不破之為事故事居其前列文於
後俾夫覽者易為功作者資其用可以折𠂻今古憲章
墳典云爾太子率更令𢎞文館學士渤海男歐陽詢序
欽定四庫全書
　藝文類聚卷一　　　　　　唐　歐陽詢　撰
　天部上(天/星)　(日/雲)　(月/風)
　　天
周易曰大哉乾元萬物資始乃統天雲行雨施品物流
形大明終始六位時成時乗六龍以御天乾道變化各
正性命又曰立天之道曰隂與陽又曰天行徤
尚書曰乃命羲和欽若昊天又曰皇天震怒命我文考
肅將天威
禮記曰天地之道博也厚也髙也明也悠也久也日月
星辰繫焉萬物覆焉
論語曰天何言哉四時行焉百物生焉
老子曰天得一以清
春秋繁露曰天有十端天地隂陽水土金木火人凡十
端天亦喜怒之氣哀樂之心與人相副以類合之天人
一也
爾雅曰穹蒼蒼天也春為蒼天夏為昊天秋為旻天冬
為上天
春秋元命苞曰天不足西北陽極於九故天周九九八
十一萬里
渾天儀曰天如雞子天大地小天表裏有水地各乗氣
而立載水而浮天轉如車轂之運
黄帝素問曰積陽為天故天者清陽也
莊子曰天之蒼蒼其正色邪其逺而無所至極邪
申子曰天道無私是以恒正天常正是以清明
文子曰髙莫髙於天下莫下於澤天髙澤下聖人法
之
太𤣥曰有九天一為中天二為羡天三為從天四為更
天五為睟天六為廓天七為咸天八為沈天九為成天
又曰天以不見為𤣥
皇覽記曰好道者言黄帝乗龍升雲登朝霞上至列闕
倒影經過天宫
禮統曰天地者元氣之所生萬物之祖也
廣雅曰太初氣之始也清濁未分太始形之始也清者
為精濁者為形太素質之始也已有素朴而未散也二
氣相接剖判分離輕清者為天
吕氏春秋曰天有九野何為九野中央曰鈞天東方曰
蒼天東北曰變天北方曰𤣥天西北曰幽天西方曰皓
天西南曰朱天南方曰炎天東南曰陽天
列子曰把國有人憂天崩墜身無所寄廢於寢食又有
憂彼之憂者曉之曰天積氣耳無處無氣奈何而崩墜
乎其人曰天果積氣日月星宿不當墜也曉者曰日月
星宿亦積氣中之有光曜者正復使墜亦不能有中傷
説苑曰齊桓公問管仲王者何所貴對曰貴天桓公仰
觀天管仲曰所謂之天者非謂蒼蒼莽莽之天也君人
者以百姓為天
白虎通曰天者何也天之為言鎮也居髙理下為人鎮
也男女揔名為人天地所以無揔名何天圓地方不相
類也天左旋地右周猶君臣隂陽相對向也
張衡靈憲曰太素之前幽清寂寞不可為象惟虗惟無
蓋道之根也道根既建由無生有太素始萌萌而示兆
斯謂龎洪蓋道之幹也道幹既育萬物成體於是剛柔
始分清濁異位天成於外而體陽故圓以動斯謂天元
道之實也天有元位
徐整三五厯紀曰天地混沌如雞子盤古生其中萬八
千歲天地開闢陽清為天隂濁為地盤古在其中一日
九變神於天聖於地天日髙一丈地日厚一丈盤古日
長一丈如此萬八千歲天數極髙地數極深盤古極長
後乃有三皇數起於一立於三成於五盛於七處於九
故天去地九萬里
蜀志曰呉使張温來聘温問秦宓曰天有頭乎宓曰有
之温曰在何方宓曰詩云乃眷西顧以此推之頭在西
方温曰天有耳乎宓曰天處髙而聽卑詩云鶴鳴九臯
聲聞于天若其無耳何以聽之温曰天有足乎宓曰詩
云天歩艱難若其無足何以歩之温曰天有姓乎宓曰
姓劉何以然曰其子姓劉以此知之
楚辭天問曰圜則九重孰營度之八柱何當東南何虧
(言天有八山為柱皆何當/值東南不足誰虧缺之)日月安屬列星安陳
詩晉傅𤣥兩儀詩曰兩儀始分元氣上清列宿垂象六
位時成日月西邁流景東征悠悠萬物殊品齊名聖人
憂世實念羣生又天行篇曰天行一何徤日月無髙蹤
百川赴陽谷三辰囬泰蒙又謌曰天時泰兮昭以陽清
風起兮景雲翔仰觀兮辰象日月兮運周俯視兮河海
百川兮東流
賦晉成公綏天地賦曰天地至神難以一言定稱故體
而言之則曰兩儀假而言之則曰乾坤氣而言之則曰
隂陽性而言之則曰柔剛色而言之則曰𤣥黄名而言
之則曰天地若乃懸象成文列宿有章三辰燭燿五緯
重光衆星囘而環極招揺運而指方白虎時據於參井
青龍垂尾於氐房𤣥龜匿首於女虗朱鳥奮翼於星張
帝皇正坐於紫宫輔臣列位於文昌垣屏絡繹而珠連
三台差池而鴈行軒轅華布而曲列攝提鼎峙而相望
贊晉郭璞釋天地圖贊曰祭地肆瘞郊天致禋氣升太
一精淪九泉至敬不文明德惟鮮
表宋顔延之請立渾天儀表曰張衡創物蔡邕造論戎
夏相襲世重其術臣昔奉使入闗值大軍旋斾渾儀在
路肆觀竒秘絶代異寳旋及王府考諸前志誠應夙聞
尚書璇璣玉衡以齊七政崔瑗所謂數術窮天地制作
侔造化經志所云圖憲所本故體度不渝精測尚矣則
七晷運變無匪康時九代貞觀不絶司厯臣夙懐末意
懼于非任今忝惟職統敢昧死以聞
　　日
易曰日月麗乎天又曰離為日又曰日中則昃月盈則
食天地盈虗與時消息而况於人乎况於鬼神乎毛詩
曰日居月諸胡迭而㣲
禮記曰𤣥端而朝日於東門之外
左氏傳曰趙衰冬日之日也趙盾夏日之日也
五經通義曰日中有三足烏
春秋内事曰日者陽德之母
白虎通曰日行遲月行疾者何君舒臣勞也日月所以
懸著何助天行化昭明下地也日月徑千里
風俗通曰成帝問劉向俗說文帝被徵後期不得立日
為再中
爾雅曰觚竹北户西王母日下謂之四荒距齊州以南
戴日為丹穴東至日所出為太平西至日所入為太蒙
廣雅曰日名朱明一名耀靈一名東君一名大明亦名
陽烏
説文曰日實也太陽之精字從口一象形也又曰初出
為旭日昕曰晞日温曰煦日在午曰亭午在未曰昳日
晚曰旰日將落曰薄暮日西落光反照於東謂之反景
在上曰反景在下曰倒景煦日温也皓日晝也暉日
光也旰日晚也翌日明也曉日白也
易坤靈圖曰至德之明日月若連璧
京房易傳曰日月大光天下和平上下俱昌延年益夀
長世無極
禮斗威儀曰政理太平則時日五色
漢書曰文帝時新垣平言臣候日再中居頃之日却復
中乃更以十七年為元年
列子曰孔子東遊見兩小兒辯鬬問其故一兒曰我以
日始出去人近日中時逺也一兒曰我以為日初出時
逺而日中時近一兒曰日初出大如車輪及其中纔如
盤盂此不為逺者小而近者大乎一兒曰日初出滄滄
涼涼及其中如探湯此不為近者熱而逺者涼乎孔子
不能決也兩兒笑曰孰謂汝多知乎
賈誼書曰湯曰學聖王之道譬其如日靜居而獨思譬
其若火夫人舍學聖王之道而靜居獨思譬其去日之
明於庭而就火之光於室也然可以小見不可以大知
應劭漢官儀曰太山東南名曰日觀日觀者雞鳴時見
日
論衡曰儒者論日旦出扶桑暮入細柳扶桑東方之地
細柳西方之地
家語曰楚王渡江得萍實大如拳赤如日(事具/草部)
帝王世紀曰周文王夢日月著其身
瑞應圖曰日月揚光者人君之象也君不假臣下之權
則日月揚光
山海經曰猗天山蘇門山日月所出又曰大荒之中暘
谷上有扶桑十日所浴九日居上枝一日居下枝皆載
烏又曰有女子名曰羲和浴日於甘泉羲和者帝俊之
妻是生十日
淮南子曰堯時十日竝出草木燋枯堯命羿仰射十日
中其九烏皆死墮羽翼又曰若木在建木西末有十日華
照下地又曰日出于暘谷浴于咸池拂于扶桑是謂晨
明登于扶桑之上爰始將行是謂朏明至于曲阿是謂
朝明臨于曾泉是謂蚤食次于桑野是謂晏食臻于衡
陽是謂禺中對于昆吾是謂正中靡于鳥次(西南方/山名)是
謂小遷至于悲谷是謂晡時廻于女紀是謂大遷經于
泉隅是謂髙舂頓于連石是謂下舂至于悲泉爰息其
烏是謂懸車薄于虞泉是謂黄昏淪于蒙谷是謂定昏
又曰魯陽公與韓構難戰酣日暮援戈而撝之日反三
舍又曰積陽之熱氣生火火氣之精者為日又曰日中
有踆烏(踆趾也謂/三足烏也)
河圖叶光篇曰積精為日
皇甫謐年厯曰日者衆陽之宗陽精外發故日以晝明
名曰曜靈
楚辭曰暾將出兮東方照吾檻兮扶桑(檻楯/也)又曰角宿
未旦曜靈安藏(角東方星也曜靈日也言東/方未旦之時藏其精光也)又天問曰
羿焉彃日烏焉觧羽又招魂曰十日竝出流金鑠石
詩魏劉楨詩曰仰視白日光皎皎髙且懸兼燭八紘内
物類無頗偏
晉張載詩曰白日隨天廻暾暾圓如規踊躍湯谷中上
登扶桑枝又詩曰十日出湯谷弭節馳萬里經天曜四
海倐忽濳濛汜
晉傅𤣥詩曰湯谷發清曜九日棲髙枝願得並天御六
龍齊玉覊
梁李鏡逺詩曰始臨東岳觀俄昇若木枝萍實詎儔彩
合扇且慚規北林耿初曜員䆫鍳早曦照庭餘雪盡映
簷溜滴垂徘徊匝花樹煜爚滿春池柳隂裁靡靡簾影
復離離曾泉豈停舍桑榆忽在斯廻戈安得中長繩不
可羈冲情愛景落清宴惜光馳温暉徒已荷深心竊自
知
梁劉孝綽詠日應令詩曰弭節馳湯谷照曜出扶桑園
葵一何幸傾葉奉離光
謌後漢李尤九曲謌曰年歲晚暮時已斜安得力士翻
日車
晉傅𤣥日昇謌詠曰東光昇朝暘羲和初攬轡六龍竝
騰驤逸景何晃晃旭日照萬方皇德配天地神明鍳幽
荒又三光篇曰三光垂象表天地有晷度聲和音響應
形立影自附素日抱𤣥烏明月懐靈兎
賛晉郭璞十日賛曰十日竝出草木焦枯羿乃控弦仰
落陽烏可為感動天人懸符
　　月
釋名曰月闕也滿則缺也晦灰也月死為灰月光盡似
之也朔蘇也月死復蘇生也弦月半之名也其形一旁
曲一旁直若張弓弦也望月滿之名也日月遥相望者
也
廣雅曰夜光謂之月
山海經曰大荒之中有方山日月所自出也
五經通義曰月中有兎與蟾蜍何月隂也蟾蜍陽也而
與兎並明隂係陽也
文選月上軒而飛光
乾鑿度曰月三日成魄八日成光蟾蜍體就穴鼻始明
(穴决也决/鼻兎也)
尹子曰使星司夜月司時猶使雞司晨也
尚書大傳曰晦而月見西方謂之朓(行疾/㒵)朔而月見東
方謂之側匿(行遲/㒵)
禮記曰月者三日成魄三月而成時
史記天官書曰月行中道安寧和平又曰太隂之精上
為月月者天地之隂金之精也
禮含文嘉曰君致尊而制命則日月貞明
春秋孔演圖曰仁義之道日月循緯
漢書曰元后母李氏夢月入其懐而生后
禮斗威儀曰政太平則月圓而多輝政升平則月清而
明
張衡靈憲曰月者隂精之宗積而成獸象蟾兎又曰姮
娥奔月是為蟾蜍
淮南子曰月天之使也積隂之寒氣大者為水水氣之
精者為月又曰月者隂之宗是以月毁而魚腦減又曰
羿請不死之藥於西王母姮娥竊之奔月宫姮娥羿妻
也服藥得仙奔入月中為月精又曰畫隨灰而月暈闕
(以蘆灰隨暈環闕其一/靣則月暈亦闕於上也)又曰方諸見月則津而為水(方/諸)
(隂燧大蛤也熟摩拭令熱以向月/則水生銅盤受之下水數石也)
吕氏春秋曰月羣隂之本月望則蚌蛤實羣隂盈月晦
則蚌蛤虗羣隂揫夫月形於天而羣隂化於淵又曰月
躔二十八宿
文子曰百星之明不如一月之光
京房易飛候曰正月有偃月必有嘉王
皇甫謐年厯曰月羣隂之宗光内日影以宵曜名曰夜
光
物理論曰京房説月與星至隂也有形無光日照之乃
光如以鏡照日而有影見
舊厯説曰日猶火也月猶水也火則施光水則含影故
朏生於向日魄生於背日當日則光盈近日則明滅
楚辭曰夜光何德死而又育厥利維何而顧兎在腹又
曰何泛濫之浮雲歘擁蔽於明月思耿耿而願見然隂
曀而不達
傅咸擬天問曰月中何有白兎𢷬藥興福降祉
詩晉陸機詩曰安寢北堂上明月入我牖照之有餘煇
攬之不盈手
宋孝武帝齋中望月詩曰褰幕蕩暄氣入夜漸流清微
㣲風始𤼵曖曖月初明思因往物深悲以歸雲盈
宋鮑照翫月詩曰蛾眉蔽珠櫳玉鈎隔𤨏牎三五二八
時千里與君同夜移衡漢落徘徊帷幌中
齊虞羲詠秋月詩曰影麗髙臺端光入長門殿初生似
玉鈎裁滿如團扇泛濫浮隂來金波時不見儻遇賞心
者照之西園宴
梁簡文帝望月詩曰流輝入畵堂初照上梅梁形同七
子鏡影類九秋霜桂花那不落團扇與誰裝空聞北牖
彈未舉西園觴又望月詩曰今夜月光來正上相思臺
可憐無逺近光照悉徘徊
梁孝元帝望江中月影詩曰澄江涵皓月水影若浮天
風來如可泛流急不成圓秦鈎斷復接和璧碎還聯裂
紈依岸草斜桂逐行船即此春江上無俟百枝然
梁邵陵王蕭綸詠新月詩曰霜氛含月彩靄靄下南樓
霧濃光若晝雲駛影疑流
梁沈約詠月詩曰月華臨靜夜夜靜滅氛埃方暉竟户
入圓影隙中來髙樓切思婦西園遊上才網軒映珠綴
應門照綠苔洞房殊未曉清光信悠哉
梁何遜望初月詩曰初宿長淮上破鏡出雲明今夕千
餘里䨇蛾映水生的的與沙靜艶艶逐波輕
梁庾肩吾和徐主簿望月詩曰樓上徘徊月窓中愁思
人照雪光偏冷臨花色轉春星流時入暈桂長欲侵輪
願以重光曲承君歌扇塵又望月詩曰桂殿月偏來留
光引上才圓隨漢東蚌暈逐淮南灰渡河光不濕移輪
轍詎開此夜臨清景還承終宴杯
梁蕭子範望秋月詩曰河漢東西隂清光此夜出入帳
華珠被斜筵照寳瑟霜慘庭上蘭風鳴簷下橘獨見傷
心者孤燈坐幽室
梁虞騫視月詩曰清夜未云疲珠簾聊可發泠泠玉潭
水映見蛾眉月靡靡露方垂暉暉光稍沒佳人復千里
餘影徒揮忽
梁劉瑗在縣中庭看月詩曰移榻坐庭隂初弦時復臨
侍兒能勸酒貴客解彈琴栢葉生鬟内桃花出髻心月
光移數尺方知夜已深
梁劉孝綽望月有所思詩曰秋月始纖纖㣲光垂歩簷
曈曨入牀簟髣髴鑑窓簾簾螢隠光息簾蟲映光織玉
羊東北上金虎西南昃長門隔清夜髙堂夢容色如何
當此時懐情滿胸臆又林下映月詩曰明明三五月垂
影當髙樹攅柯半玉蟾裛葉彰金兎兹林有夜坐嘯歌
無與晤側光聊可書含毫且成賦又望月詩曰輪光缺
不半扇影出將圓流光照􁝏瀁波動映淪漣
梁鮑泉江上望月詩曰客行鈎始懸此夜月將弦川澄
光尚動流駛影難圓蒼蒼隨逺色瀁瀁逐漪漣無因轉
還汎廻首眷前賢
周王褒詠月贈人詩曰月色當秋夜斜暉映薄帷上弦
如半璧初魄似蛾眉渡雲光忽駛中天影更遅髙陽懐
許掾對此益相思
陳江總賦得三五明月滿詩曰三五兎輝成浮雲冷復
輕隻輪非戰返團扇少歌聲雲前來往色水上動揺明
况復髙樓照何嗟攬不盈
賦宋周祗月賦曰二氣理化精者能鏡陽得一以朗旦
月代終而夕映其狀也氣融潔而照逺質明潤而貞虗
弱不廢照清不激汙
宋謝靈運怨曉月賦曰臥洞房兮當何悦滅華燭兮弄
曉月昨三五兮既滿今二八兮將缺浮雲褰兮收泛灔
明舒照兮殊皎潔墀除兮鏡鑑房櫳兮澄徹
宋謝莊月賦曰陳王初䘮應劉端憂多暇悄焉疚懐不
怡中夜于時斜漢左界北陸南躔白露曖空素月流天
沉吟齊章慇懃陳篇抽毫進牘以命仲宣仲宣跪而稱
曰臣聞日以陽德月以隂靈擅扶光於東沼嗣若英於
西溟引𤣥兎於帝䑓集素娥於后庭若夫氣霽地表雲
歛天末洞庭始波木葉㣲脱菊散芳於山椒鴈流哀於
江瀬升清質之悠悠降澄暉之靄靄列宿掩縟長河韜
映柔祗雪凝圓靈水鏡連觀霜縞周除氷淨歌曰美人
邁兮音塵闕隔千里兮共明月臨風歎兮將焉歇川路
長兮不可越
梁沈約八詠望秋月曰秋月明如練照曜三爵臺徘徊
九華殿九華玳瑁梁華榱與璧璫以兹雕麗色持照明
月光凝華入黼帳清暉懸洞房先過飛燕户却映班姬
牀湛秀質兮似規委清光兮如素照愁軒之蓬髪影金
階之輕歩居人臨此笑以歌别客對之傷旦暮經衰圃
映寒叢凝清夜𢃄秋風隨庭雪以偕素與池荷而共紅
照玉墀之皎皎含霜靄之濛濛隠巖崖而半隔出帷幌
而纔通散朱庭之奕奕入青𤨏而玲瓏
　　星
説文曰萬物之精上為列星
尚書考靈曜曰五星若編珠璇璣中星星調則風雨時
春秋説題辭曰星之為言精也陽之榮也陽精為日日
分為星故其字日生為星
尚書洪範曰庶民惟星星有好風星有好雨月之從星
則以風雨(月經于箕則多風/離于畢則多雨也)
周禮曰保章氏掌天星以志日月星辰之變動以觀天
下之遷辨其吉凶以星土辨九州之地所封之域皆有
分星以觀妖祥
左氏傳曰魯莊公七年夏四月辛卯夜恒星不見夜明
也夜中星隕如雨與雨偕也
春秋運斗樞曰北斗七星第一天樞第二璇第三機第
四權第五衡第六開陽第七瑶光第一至四為魁第五
至第七為標標合為斗居隂布陽故稱北
尚書中候曰帝堯即政景星出翼
禮稽命徵曰作樂制禮得天心則景星見
春秋元命苞曰嘉置弧北指一大星為老人星治平則
見見則王夀常以秋分候之南郊
論語讖仲尼曰吾聞堯率舜等遊首山觀河渚有五老
飛為流星上入昴
莊子曰傅説得之以相武丁奄有天下乗東維騎箕尾
而比於列星
尸子曰自井中視星所見不過數星自丘上以望則見
始出也非明益也勢使然也私心井中也公心丘上也
吕氏春秋曰宋景公時熒惑在心公召子韋問焉子韋
曰禍當君雖然可移於宰相公曰宰相所與治國家也
曰移於民公曰民死寡人將誰為君曰可移於歳公曰
歳饑民餓必死為人后而殺其民誰以我為君乎子韋
曰君有至德之言三天必三賞君熒惑必徙三舍行七
星星當一年君延年二十一矣熒惑果徙三舍
列仙傳曰東方朔楚人也後賣藥五湖知其為嵗星焉
史記曰天曜而景星見景星德星也其状無常常出有
道之國
漢書曰五星不失行則年榖豐昌
又曰五星同色天下偃兵百姓安寧歌舞以行不見災
疾五榖蕃昌
魏志曰桓帝時有黄星見於楚宋之分後五十年而公
破袁紹之應(事具帝/王部)
㑹稽典錄曰嚴遵字子陵與世祖俱受業長安建武六
年下詔徵遵設樂陽明殿命宴㑹暮留宿遵以足荷上
其夜客星犯天子宿明旦太史以聞上曰此無異也昨
夜與嚴子陵共臥耳
孫氏瑞應圖曰景星者大星也状如半月生於晦朔助
月為明王者不敢私人則見又曰王者承天則老人星
臨其國
李郃傳曰公好天文之術和帝遣使者觀風俗有二使
來益州夏夜郃露坐問二人曰君𤼵京師寧知二使何
時發二人驚問曰何以知之公指星曰有二使星來向
益部
續晉陽秋曰桓𤣥庶母馬氏本袁真之妓也與同列薛
氏郭氏夏夜同出月下有銅瓮水在其側見一流星墮
瓮中驚喜共視星如三寸火珠於水底冏然明浄乃相
謂曰此吉祥也當誰應之於是薛郭更以瓢杓接取竝
不得馬最後取星正入瓢中便飲之既而若有感焉俄
而懐𤣥𤣥雖簒位不終而數年之中榮貴極矣
異苑曰陳仲弓從諸子姪造荀季和父子于時德星聚
太史奏五百里内有賢人聚
詩晉傅𤣥衆星詩曰朗月竝衆星日出擅其明冬寒地
為裂春和草木榮陽德雖普濟非隂亦不成又詩曰東
方大明星光景照千里少年捨家遊思心晝夜起
北齊邢子才賀老人星詩曰瑞動星光照化穆月輪重
庶徵符祉籙將以賛時邕
賛晉郭璞星圖贊曰茫茫地理燦爛天文四靈垂象萬
類羣分𦕈觀六沴咎徵惟君
表晉傅𤣥賀老人星表曰老人星見揮景光明聖主夀
延享祚元吉自天之祐莫不抃舞又賀老人星表曰老
人星見體色光明嘉占元吉𢎞無量之祐隆克昌之祚
普天同慶率土㑹歡
晉卞壼賀老人星表曰陛下聖德應乾嘉瑞屢臻𤣥象
垂耀老人啟徵萬夀無疆
晉王述慶老人星表曰老人星見光色明朗𤣥象暉煥
表爾休祥率土民庶慶頼罔極
北齊邢子才賀老人星表曰冥貺未巳靈應猶臻以某
夜老人星見逹旦揚光經旬未滅雖三星共色五老同
遊擬之於此故無與匹自非𤣥風感極聖敬廻天何能
使休徵祕祉相尋而至故以朝夕相趍史無停筆
　　雲
歸藏曰有白雲出自蒼梧入于大梁
周易曰雲從龍又曰宻雲不雨自我西郊又曰坎為雲
毛詩曰英英白雲露彼菅茅又曰薈兮蔚兮南山朝隮
(薈蔚雲/興也)
左氏傳郯子曰黄帝以雲紀官故為雲師而雲名又曰
凡分至啟閉必書雲物為備故也
易通卦驗曰冬至初陽雲出箕如樹木之状立春青陽
雲出房如積水春分正陽雲出軫如白鵠榖雨太陽雲
出張如車蓋立夏初隂雲出觜赤如珠夏至少隂雲如
水波寒露正隂雲如冠纓霜降太隂雲出上如羊下如
磻石
禮統曰雲者運氣布恩普也
周禮曰保章氏以五雲之物辨吉凶水旱降豐荒之祲象
(二至二分觀雲色青為䖝白為/䘮赤為兵荒黑為水黄為豐)
禮記曰天降時雨山川出雲
東方朔傳曰凡占長吏下車當視天有黄雲來覆車五
榖大熟
河圖曰崑崙山五色雲氣
京房易飛候曰視四方常有大雲五色具其下賢人隠
青雲潤澤在西北為舉賢良
尚書大傳曰於時俊乂百工相和而歌卿雲帝舜乃唱
之曰卿雲爛兮糺縵縵兮日月光華旦復旦兮又曰五
岳皆觸石而出雲膚寸而合不崇朝而雨
春秋孔演圖曰黄帝之將興黄雲升於堂文命之候𤣥
龍御雲天命於湯白雲入房(事具祥/瑞部)
孝經援神契曰天子孝天龍負圖地龜出土天孽消滅
景雲出游(事具祥/瑞部)
史記曰若煙非煙若雲非雲郁郁紛紛蕭索輪囷是謂
卿雲(事具祥/瑞部)
漢書曰髙祖在碭山上常有雲氣又曰武帝封禪晝有
白雲起封中(事具祥/瑞部)
漢武帝故事曰上禪肅然白雲為蓋又曰宣帝祠甘泉
紫雲從西北來散於殿前(事具祥/瑞部)
吕氏春秋曰山雲草莽水雲魚鱗旱雲煙火雨雲水氣
無不比類其所生以示人
孫氏瑞應圖曰景雲者太平之應也一曰非氣非煙五
色紛緼謂之慶雲(事具祥/瑞部)
魏志曰文帝生於沛國譙郡時有雲氣青色而圓如車
葢當其上終日望氣者以為至貴之證非人臣之氣
莊子曰廣成子謂黄帝曰汝治天下雲氣不待族而雨
又曰華封人謂堯曰夫聖人鶉居而鷇食天下有道與
物皆昌乗彼白雲至于帝鄉(事具人/部聖篇)
孟子曰油然作雲沛然下雨
帝王世紀曰堯母慶都生而神異常有黄雲覆其上
捜神記曰薊子訓到洛見公卿數十處後數十處皆有
雲起(事具神/仙部)
兵書曰韓雲如布趙雲如牛楚雲如日宋雲如車魯雲
如馬衛雲如犬周雲如輪秦雲如行人魏雲如䑕齊雲
如絳衣越雲如龍蜀雲如囷
楚辭曰雲霏霏而承宇又曰青雲衣兮白霓裳又曰冠
切雲之崔嵬
詩魏文帝浮雲詩曰西北有浮雲亭亭如車葢惜哉時
不遇忽與飄風㑹吹我東南行行行至呉㑹
魏劉楨詩曰𤣥雲起髙岳終朝彌八方
晉傅𤣥詩曰白雲翩翩翔天庭流景髣髴非君形白雲
飄飄捨我髙翔青雲徘徊為我愁腸
梁簡文帝詠雲詩曰浮雲舒五色馬腦映霜天玉葉散
秋影金風飄紫烟
梁沈約和王中書白雲詩曰白雲自帝鄉氛氲屢廻沒
蔽虧崑山樹含吐瑶臺月秋風西北起飄我過城闕城
闕已參差白雲復離離皎潔在天漢倒影入華池將過
丹丘野時至碧林垂九重迎飛燕萬里送翔螭
梁呉均詠雲詩曰飄飄上碧虗藹藹隠青林氛氲如有
意縈鬰詎無心又詠雲詩曰白雲蒼梧來過拂章華臺
逢河散復卷經風合且開
賦楚荀況雲賦曰有物於此居則同靜致下則動其髙
以鉅圓者中規方者中矩大齊天地德厚堯禹精微於
毫毛充盈於天宇冬日作寒夏日作暑
晉陸機浮雲賦曰有輕虗之艶象無實體之真形原厥
本初浮沈混并六律籥應八風時邁𤣥隂觸石甘澤霶
霈勢不崇朝露彼無外若層䑓髙觀重樓疊閣或如鍾
首之欝律乍似寒門之寥廓金柯分玉葉散綠翹明巖
英煥鸞翔鳳翥鴻驚鶴奮鯨鯢泝波鮫鰐衝遁朱絲亂
紀羅袿失領飛仙凌虗隨風遊騁有若芙蓉羣披蕣華
揔㑹車渠繞理馬腦縟文又白雲賦曰攄神景於八幽
合洪化乎烟煴充宇宙以播象協元氣而齊勲𤼵憤靈
石擢性洪流興曜曾泉升跡融丘盈八紘以餘憤雖彌天
其未泄豈假期於遷晷邁崇朝而倐忽紅蘂𤼵而􁰕萏
金翹援而含葩神收鬼化弼性違序鳥殊類而比栖獸
異跡而同處蛟引翳而竝潜龍攀鴻而䨇舉鸞舞角以
軒罷鷙企翮而延佇長城曲蜿采閣相扶聳瑶臺之截
嶭搆瓊闥之離婁雄虹矯而垂天翠鳥軒而扶日
晉成公綏雲賦曰於是𤣥氣仰散歸雲四旋氷消瓦離
奕奕翩翩去則滅軌以無迹來則幽闇以杳冥舒則彌
綸覆四海卷則消液入無形或狎獵鱗次參差交錯上
㨗業以梁倚下壘硊而相薄状嵗嵬其不安吁可畏而
欲落或粲爛綺藻若畫若規繁縟成文一續一離或繡
文錦章依微要妙緜邈淩虗輕翔浮漂
晉楊乂雲賦曰天地定位淳和肇分剛柔初降隂陽絪
緼於是山澤通氣華岱興雲則縹緲翩綿鬰若升烟蹇
槃縈以詰屈兮若虬龍之蟠蜿嶷岐岐以岳立兮状有
似乎列仙東西絡繹南北油裔隨風徘徊流行菴藹豁
兮仰披杳兮四㑹凝寒冰於朱夏飛素雪於𤣥冥灑膏
液於天漢騰鴻泉於泰清乾坤以之交泰品物以之流
形江海以之深滿川谷以之豐盈毛羽以之光澤草木
以之葩榮萌芽以之挺殖苗秀以之積成始於觸石而
出膚寸而征終於霑濡六合浸潤羣生蕩滌塵穢含吐
嘉祥施暢凱風惠加春陽擬神化於后土與三曜兮齊
光
賛魏陳王曹植吹雲賛曰天地變化是生神物吹雲吐
潤浮氣蓊鬰
　　風
爾雅曰四氣和為通正謂之景風南風謂之凱風東風
謂之谷風北風謂之涼風西風謂之泰風
尚書曰休徵聖時風若(若順也君能通理/則曰風順時也)又曰周公居
東二年天大風禾盡偃大木斯拔王啟金縢之書迎周
公天乃返風禾盡起
左氏傳曰六鶂退飛過宋都風也
老子曰飄風不終朝
毛詩曰習習谷風以隂以雨又曰終風且曀(終日而風/為終風)
又曰凱風自南吹彼棘心又曰冬日烈烈飄風發發
禮記曰立春之日東風解凍
禮稽命徵曰出號令合民心則祥風至
孝經援神契曰德至八方則祥風至
尚書大傳曰舜將禪禹八風脩通又曰成王時越裳重
譯而來朝曰久矣天之無烈風迅雨意中國有聖人乎
荘子曰列子御風而行泠然旬有五日而後反
國語曰海鳥爰居止於魯國東門之外三日展禽曰今
其有災乎是嵗也海多大風
荆州星占曰箕星一名卷舌動則大風至
風俗通曰飛廉風伯也風師箕星也
管公明傳曰公明言樹上已有少女微風其雨應至矣
(事具/雨部)
周生列子曰夫獦葉之風不應八節
風土記曰六月則有東南長風俗名黄雀長風時海魚
變為黄雀因為名也
括地圖曰竒肱氏能為飛車從風逺行湯時西風吹竒
肱車至於豫州湯破其車不以示民十年西風至乃復
使作車遣歸去玉門四萬里
論衡曰儒者論太平瑞應皆言五日一風風不鳴條
述征記曰長安宫南有靈臺有相風銅烏或云此烏遇
千里風乃動
神仙傳曰葛𤣥行遇神廟乗車不下須㬰有大風逐𤣥
埃塵漲天𤣥大怒曰小邪敢爾即舉手指風風便止
劉欣期交州記曰風母出九德縣似猨見人若慙屈頸
打殺得風還活
風俗通曰風或清明来久長不揺樹本枝葉離地二三
丈者此有龍德在其下風或清不及地二三尺者此君
子之風
楚辭曰光風轉蕙汎崇蘭(事具/草部)又曰嫋嫋兮秋風洞庭
波兮木葉下
十洲記曰炎州在南海中上有風生獸似豹青色狀如
狸以鐵椎鍜其頭數十下乃死張其口向風須㬰而起
詩晉庾闡江都遇風詩曰天呉踊靈壑將駕奔冥霄飛
廉振折木流景登扶揺洪川佇宿浪躍水迎晨潮仰眄
蹙𤣥雲俯聽聒悲飈
梁簡文帝詠風詩曰飄颻散芳勢汎漾下蓬萊傳涼入
鏤檻發氣滿瑶䑓委禾周邦偃飛鶂宋都廻亟揺故葉
落屢蕩新花開暫舞驚鳬去時送蘂香来已拂巫山雨
何用卷寒灰
梁孝元帝詠風詩曰樓上起朝粧風花下砌傍入鏡先
飄粉翻衫好染香度舞飛長袖傳歌共繞梁欲因吹少
女還將拂大王
梁劉孝綽詠風詩曰嫋嫋秋聲習習春吹鳴兹玉樹煥
此銅池羅帷自舉袖衿乃披慙非楚侍濫賦雄雌
梁王臺卿詠風詩曰侵淫不可識去來非有情乍見珠
簾卷時覺洞房清暫拂蘭池上㶑灔玉塵生一辨雄雌
異還惡庶人輕
梁何遜詠風詩曰可聞不可見能重復能輕鏡前飄落
粉琴上響餘聲
梁庾肩吾詠風詩曰宋地鶂飛初湘川燕起餘掃壇聊
動竹吹薤欲成書蒼梧洞猶在合浦樹應踈陽烏一轉
翅千里定非虗
梁賀文標詠春風詩曰排簾動輕幔汎水拂垂楊本持
飄落蘂翻送舞衣香
陳祖孫登詠風詩曰飄颺楚王宫徘徊繞竹叢𢃄葉俱
吟樹將花共舞空飄香䨇袖裏亂曲五絃中試上髙臺
聽悲響定無窮
賦楚宋玉風賦曰楚襄王遊蘭䑓之宫宋玉景差侍有
風䬃然而至王乃披襟而當之曰快哉此風寡人與庶
人共者耶宋玉對曰夫風生於地起於青蘋之末侵滛
谿谷盛怒於土囊之口緣於太山之阿舞於松柏之下
故其清涼雄風則飄舉升降乗凌髙城入于深宫徘徊
於桂椒之間翺翔於激水之上獵蕙草離秦蘅槩新夷
被稊楊北上玉堂經于洞房故其風清清泠泠愈病析
酲發明耳目寧體便人此所謂大王之雄風也夫塕然
起於窮巷之間動沙塸吹死灰此所謂庶人之雌風也
後漢趙壹迅風賦曰惟巽卦之為體吐神氣而成風纖
微無所不入廣大無所不充經營八荒之外宛轉毫毛
之中察本莫見其始揆末莫覩其終啾啾颼颼吟嘯相
求阿那徘徊聲若謌謳摶之不可得繫之不可留
晉李充風賦曰尋之莫見其終迎之莫知其来四方為
之易位八維為之輪廻遊聚則天地為一消散則六合
洞開
晉陸冲風賦曰爰太𤣥之遐始惟浮沉之剖分詳乾坤
之至德莫風氣之獨尊配無形於大象化萬品於絪緼
釋凝潤於黄壤降霈澤於蒼元生無常域濳無定棲擢
昧聚𤼵尋虗散歸肆六合以騁邁括毫毛而徘徊引沈
性於未萌挫發形於已就宣剛柔之流化導四體之靈
候若乃祝融司節炎精赫奕歛朱唇而長嘯承音響而
来薄猥熻熠以盈扉洌纒緜以結幕九域蕩揺區宇揮
霍
晉湛方生風賦曰有氣曰風出自幽冥蕭然而起寂爾
而停雖宇宙之洪逺倐俄頃而屢經同神功於不疾等
至道於無情胡馬感而增思風母殞而復生啓慘冬之
潜蟄達青春之勾萌因嚴霜以厲威順和澤以開榮故
君德喻其靡草風人假以為名及其猛勢將奮屯雲結
隂洪氣鬱律殷雷𤼵音㪍然鼔作拂髙陵深天無澄景
嶺無停林六鶂為之退飛萬竅為之哀吟亦有飄泠之
氣不疾不徐飀飀微扇亹亹清舒王喬以之控鶴列子
以之乘虗若乃春惠始和重褐初釋遨歩蘭臯遊眄平
陌響詠空嶺朗吟竹栢穆開林以流惠踈神襟以清滌
軒濠梁之逸興暢方外之冥適
晉江逌風賦曰惟渾成之既載兮統天地以資始網宇
宙以結羅兮洞萬形而通紀莫適柔徤靡測隂陽於音
罔徵在體無方假姿衆象借韻宫商若乃颸厲狂震觸物
怒號卷揚江海廻拔陵崤巨鶂迸懾以退翼爰居䘮宿
而遐逃
晉王凝之風賦曰起𤣥朔之重雲驅東極之洪濤越四
溟而蓬勃經五嶺而蕭條其鼔水也無川不渉靡流不
往溟海天廻江湖雲蕩
齊王融擬風賦曰奄兮日采之既移忽兮羣景之將馳
靡輕筠之碧葉泛曾松之翠枝總髙羽而蕭瑟韻珠露
之参差此烈士之英風長寥亮其如斯
齊謝朓擬風賦曰開翠帷之影藹響行珮之輕鳴揚淮
南之妙舞發齊后之妍聲子雲寂寞叔夜髙張烟霞潤
色荃荑結芳斯則幽人之風也
梁沈約擬風賦曰若夫搖玉樹響金扉拂九層之羽葢
轉八鳯之珠旂時卷瑤䑓翠帳乍動佚女輕衣此葢羽
客之仙風也又八詠曰臨春風春風起春樹遊絲曖如
網落花雰似霧先汎天津池還過細桞枝蝶逢飛搖漾
燕值羽參差揚桂斾動芝葢開燕裾吹趙𢃄趙𢃄飛參
差燕裾合復離迴簮復轉黛顧歩惜容儀容儀已照灼
春風復迴薄氛氲桃李花青跗含素蕚既為風所開復
為風所落搖緑蔕扤紫莖舞春雪雜流鶯曲房開兮金
鋪響金鋪響兮妾思驚梧臺未陰淇川始碧迎行雨於
髙唐送歸鴻於碣石拂明鏡之冬塵解羅衣之秋襞既
鏗鏘以動珮又氛氲而流射始搖蕩以入閨終徘徊而
緣隙明珠簾於繡戸散芳塵於綺席佳人不在茲春風
為誰惜
　
　
　
　
　
　
　
　
　
　
　
　
　藝文類聚卷一
欽定四庫全書
　藝文類聚卷二　　　　　唐　歐陽詢　撰
　天部下(雪/電)　(雨/霧)　(霽/虹)　(雷/)
　　雪
毛詩曰北風其涼雨雪其雱又曰今我來思雨雪霏霏
又曰上天同雲雨雪雰雰又曰雨雪瀌瀌見晛曰消(晛/日)
(氣/也)
左氏傳曰楚子次于乾谿雨雪王皮冠秦復陶(秦所遺/羽衣也)
翠被豹舄執鞭以出
山海經曰由首之山小威之山空桑之山竝冬夏有
雪
金匱曰武王伐紂都洛邑未成隂寒大雪深丈餘甲子
旦不知何五丈夫乗五車從兩騎止門外王使太師尚
父謝賔幸臨之尚父使人持一器粥出進五車兩騎軍
使者具以告尚父曰五車兩騎四海之神與河伯雨師
耳尚父各以其名進之五神皆驚相視而嘆
穆天子傳曰雨雪天子獵于鈃山之西阿又曰北風雨
雪天子遊黄室之丘筮獵苹澤日中大寒北風雨雪有
凍人天子作黄竹詩(事具/文部)
晏子春秋曰景公時雨雪三日公披狐白之裘晏子入
公曰怪哉雨雪三日不寒晏子曰古之賢君飽而知人
饑温而知人寒公曰善出裘𤼵粟以與饑寒者
王孫子曰昔衛君重裘累茵而坐見路有負薪而哭之
者問曰何故也對曰雪下衣薄是以哭之於是衛君懼
見於顔色曰為君而不知民孰以我為君於是開府金
出倉粟以賑貧窮
史記曰東郭先生衣弊履不完行雪中履有上無下足
盡踐地(事具/人部)
漢書蘓武傳曰單于幽武置大窖中絶不與飲食天雨
雪武卧齧雪與旃毛并咽之數日不死匈奴以為神
漢武内傳曰西王母云仙之上藥有𤣥霜絳雪
琴操曰曽子耕太山之下天雨雪凍旬日不得歸思其
父母作梁山歌
論衡曰雲霧雨之徴也夏則為露冬則為霜温則為雨
寒則為雪雨露凍凝者皆由地𤼵不從天降
國䇿曰魏惠王卒葬有日矣天大雨雪甚至牛目羣臣
請弛期太子不許恵子諫曰昔王季葬渦山之尾欒水
齧其墓見棺前和文王曰先君欲見羣臣百姓矣乃出
為帳三日後葬今先王欲小留而撫社稷故使雪甚弛
期而更為日此文王之義也
汜勝之書曰取雪汁以漬原蠶矢漬之五六日釋因摩
之雜榖種使稼能早故謂雪五榖之精也
秦子曰今欲馳光日下顯白雪中不可得已
晉諸公賛曰東嬴王騰於常山屯營時大積雪常山門
前方數丈融液騰怪而掘之得玉馬髙尺餘
録異傳曰漢時大雪積地丈餘洛陽令身出按行見民
家皆除雪出至袁安門無有路謂安已死令人除雪入
户見安僵卧問何以不出安曰大雪人皆餓不宜干人
令以為賢舉為孝㢘
皇甫謐髙士傳曰焦先野火燒其廬先因露寢遭大雪
至先袒卧不移人以為死就視如故(事具居處/部廬篇)
世説曰謝太傅寒雪日内集與兒女講論文義俄而雪
驟公欣然曰白雪紛紛何所似兄子胡兒曰撒鹽空中
差可擬兄女曰未若栁絮因風起
語林曰王子猷居山隂大雪夜眠覺開室酌酒四望皎
然因起徬徨詠左思招隠詩忽憶戴安道時戴在剡溪
即便夜乘輕舩就戴經宿方至既造門不前便返人問
其故王曰吾本乘興而行興盡而返何必見戴
楚辭招魂曰魂兮歸来北方不可以止増冰峨峨飛雪
千里又曰霰雪紛其無垠又曰霰雪霏霏糅其増加又
曰霰雪紛紛而薄木又曰桂棹兮蘭枻斵氷兮積雪
釋名曰雪綏也水下遇寒而凝綏綏然下也
韓詩外傳曰凡草木花多五出雪花獨六出雪花曰霙
雪雲曰同雲
西京雜記曰太平之代雪不封條凌弭毒害而已自上
而下曰雨雪
左傳曰平地尺為大雪雪有七尺雪
崔鴻北涼録曰先酒泉南有銅駞出言虜犯者大雨雪
沮渠蒙遜遣工取之得銅萬斤
毛詩曰蜉蝣掘閱麻衣如雪
班婕妤怨歌行曰新裂齊紈素鮮潔如霜雪
孫康家貧常映雪讀書清介交遊不雜
宋玉曰陽春白雪國中属和者不及十人
荘子曰藐姑射山有神人居焉肌膚若氷雪
洛神賦曰飄颻兮若流風之廻雪
詩宋鮑照詠雪詩曰胡風吹朔雪千里度龍山集君瑶
臺裏飛舞兩楹前
齊虞羲望雪詩曰嵗杪雲晝昏𤣥池氷夜結逺風金河
起吹我玉山雪
梁簡文帝雪朝詩曰同雲凝暮序嚴隂屯廣隰落梅飛
四注翻霙舞三襲實斷望如連恒分似相及已觀池影
亂復見簾珠濕又詠雪詩曰晚霰飛銀礫浮雲暗未開
入池消不積因風随復来思婦流黄素温姬玉鏡臺看
花言可折定自非春梅又詠雪顛倒使韻曰鹽飛亂蝶
舞花落飄粉匳
梁沈約詠餘雪詩曰隂庭覆素芷南階搴綠葹玉臺新
落構青山已半虧
梁任昉同謝朏花雪詩曰土膏候年動積雪表辰暮散
葩似浮玉飛英若總素東序皆白珩西㴩盡翔鷺山經
陋蜜榮騷人貶瓊樹
梁丘遲望雪詩曰氛氲𤼵紫漢雜沓被朱城倐忽銀臺
構俄頃玉樹生緜緜九軌合昭昭四區眀
梁裴子野上朝值雪詩曰沐雪欵千門櫛風朝萬户集
霰渝丹黻流雲飄繡柱滴瀝垂土膏闌干懸石乳又詠
雪詩曰飄颻千里雪倐忽度龍沙從雲合且散因風卷
復斜拂草如連蝶落樹似飛花若贈離居者折以代瑶
華
梁吴均詠雪詩曰微風揺庭樹細雪下簾隙縈空如霧
轉凝階似花積不見楊栁春徒㸔桂枝白又詠雪詩曰
雪逐春風来過集巫山野瀾漫雖可愛翻揚詎堪把問
君何所思昔日同心者坐湏風雪霽相期雒城下
梁何遜詠雪詩曰凝階似月夜拂曙曉疑春蕭散忽如
盡徘徊已復新若逐微風起誰言非玉塵
梁劉孝綽對雪詩曰桂華殊皎皎栁絮亦霏霏詎比咸
池曲飄颻千里飛耻均班女扇羞灑曹人衣浮光亂粉
壁積照朗彤闈
梁庾肩吾詠花雪詩曰瑞雪墜堯年因風入綺錢飛花
灑庭樹凝瑛結井泉寒光晦八極同雲暗九天已飄黄
竹路共慶白渠田
陳徐陵詠雪詩曰瓊林𤣥圃葉桂樹日南華豈若天庭
瑞輕雪帶風斜三農喜盈尺六出儛崇花眀朝闕門外
應見海神車
賦晉孫楚雪賦曰堯九載以山栖兮湯請禱於桑林㒺
二聖以濟世兮孰繁衍以迄今嗟亢陽之踰時兮情反
側以寢興豐隆灑雪交錯翻紛膏澤偃液普潤中田肅
肅三麥實獲豐年
晉李顒雪賦曰何時雪之嘉澤亦應變而俱凝随同雲
而下降固霑渥之所興
宋謝恵連雪賦曰嵗将暮時既昏寒風積愁雲繁梁王
不悦遊於兎園俄而微霰零宻雪下王乃歌北風於衞
詩詠南山於周雅相如於是避席而起逡廵而揖曰臣
聞雪宫建於東國雪山峙於西域岐昌發詠於来思姬
滿申歌於黄竹曹風以麻衣比色楚謡以幽蘭儷曲盈
尺則呈瑞於豐年袤丈則表沴於隂徳連氛累靄揜日
韜霞霰淅瀝而先集雪紛糅而遂多其為状也散漫交
錯氛氲蕭索藹藹浮浮瀌瀌奕奕連翩飛灑徘徊委積
始緣甍而冒棟終開簾而入隙既因方而為珪亦遇圓
而成璧眄隰則萬頃同縞瞻山則千巖俱白於是臺如
重璧逵似連璐庭列瑶階林挺瓊樹若乃積素未虧白
日朝鮮爛兮若燭龍衘曜照崑山及其流滴垂氷緣霤
承隅粲兮若馮夷剖蚌列眀珠亂曰白羽雖白質已輕
兮白玉雖白空守貞兮未若兹雪因時興滅𤣥隂凝不
昧其潔太陽曜不固其節節豈我名潔豈我貞憑雲升
降從風飄零值物賦象任地班形素因遇立汚随染成
縱心皓然何慮何營
周劉璠雪賦曰天地否閉凝而成雪應乎𤣥冬之晨在
於沍寒之節蒼雲暮同嚴風曉别散亂徘徊雰霏皎潔
違朝陽之曜煦就凌隂之惨冽混二儀而並色覆萬有
而皆空既奪朱而成素實矯異而為同始飄颻而稍落
遂紛糅而無窮曉攝光而映淨夜合影而通曨似北荒
之眀月比西崑之閬風
宋謝荘雜言詠雪曰火洲滅日壑清龍闗沙蒸河徼雲
驚晷未沈而井閟㝢方霾而海溟始葐蒀以蕤轉終徘
徊而烟曵状素鏡之晨光寫金波之夜晰
賛晉庾肅之雪賛曰百籟哀吟廣莫長揮霰雨馺灑皓
雪其霏輕質飄颻與風廻散望之凝映浩若天漢即之
皎潔色踰玉粲
晉羊孚雪賛曰資清以化乗氣以霏遇象能鮮即潔成
暉
宋謝恵連雪賛曰氣遍霜繁年豐雪積彼厲我和爾素
子白其徳懿矣玩之庭隙權陋瑶臺暫踐盈尺
梁沈約雪賛曰火競乃上炎隂矯亦下潤獨有凝雨姿
貞晼而無殉排雲寧自髙晞光本非恡委谷不辭深因
巖豈知峻潔貎雖同賞英心共誰振
　　雨
爾雅曰暴雨謂之涷小雨謂之霡霂久雨謂之霪霪謂
之霖
管子曰春𤼵五政一曰論幼孤赦有罪二曰賦爵列
授禄位三曰修溝洫復亾人四曰治封疆正阡陌五曰
無殺麑䴠無絶華蕚五政苟時春雨乃来
尸子曰神農氏治天下欲雨則雨五日為行雨旬為榖
雨旬五日為時雨正四時之制萬物咸利故謂之神
東觀漢記曰沛獻王輔善京氏易永平五年少雨上御
雲臺卦自以周易林占之其繇曰蟻封穴户大雨将至
以問輔輔曰蹇艮下坎上艮為山坎為水山出雲為雨
蟻穴居時雨将至故以蟻為興居
黄子𤼵相雨書曰常戊申日候日欲入時日生有觀雲
不問大小視四方黒者大雨青者小雨
戰國䇿曰魏文侯與虞人期獵是日飲酒樂天雨文侯
曰雖樂豈可不一㑹期㢤乃往(事具/獵部)
楚辭曰雷填填兮雨冥冥又曰令飄風兮先驅使涷雨
兮灑塵
尚書大傳曰天之無烈風淫雨意中國有聖人乎
河圖帝通紀曰雨者天地之施也
曾子曰天地之氣和則雨
山海經曰為應龍之状乃得大雨
尚書洪範休徴曰肅時雨若(君仁敬則/時雨從之)
毛詩曰有渰萋萋興雨祁祁雨我公田遂及我私又曰
月離于畢俾滂沱矣
左傳曰衛大旱卜有事於山川不吉寗荘子曰昔周饑
尅殷而年豐今邢無道諸侯無伯天其或者欲衛討邢
乎從之師興而雨
家語曰齊有一足之鳥飛公朝下於殿前舒翅而跳齊
侯遣使訪孔子孔子曰此鳥名商羊昔童兒有屈其一
脚振迅兩臂而跳且謡曰天將大雨商羊起舞今齊有
之其應至将有水為災
老子曰驟雨不終日
春秋説題辭曰一嵗三十六雨天地之氣宣十日小雨
應天文十五日大雨以斗運也
山海經曰羽山其上多雨而符陽之山多怪雨雲風之
所出也
荘子曰時雨降矣而猶浸灌不亦勞乎
又曰宋景公時大旱三年卜之以人祠乃雨公下堂頓
首曰吾所以求雨将自當之言未卒天下大雨方千里
者何徳於天而恵於民也
六韜曰文王問散宜生卜伐殷吉乎曰不吉鑚龜龜不
兆數蓍蓍不交而如折将行之日雨輜重車至軫行之
日幟折為三散宜生曰此凶四不祥不可舉事太公進
曰是非子之所知也祖行之日雨輜重車至軫是洗濯
甲兵也
鹽鐵論曰周公太平之時雨不破塊旬而一雨必以夜
列仙傳曰赤松子者神農時雨師也(事具/仙部)
謝承後漢書曰百里嵩為徐州刺史境遭旱嵩行部傳
車所經甘雨輒至(事具職官/部刺史篇)
管輅别傳曰輅過清河太守時天旱輅曰今夕當雨樹
中已有少女微風樹間又有隂鳥和鳴又少男風起衆
鳥亂翔其應至矣湏臾風雲興𤣥氣四合大雨注傾
風俗通曰𤣥冥雨師也
論衡曰道至天者祥風起甘雨降雨霽而隂曀者謂之
甘雨
風土記曰六月有大雨名濯枝雨
益部耆舊傳曰趙瑶為閬中令遭旱請雨於靈星應時
大雨
楚國先賢傳曰樊英忽謂學者曰成都市火甚盛因含
水西向噀之後有從蜀郡来者云是日大火湏㬰大雨
火遂滅(事具/火部)
詩魏陳王曹植喜雨詩曰天覆何彌廣苞育此羣生棄
之必憔悴恵之則滋榮慶雲從北来鬱述西南征時雨
中夜降長雷周我庭嘉種獲膏壤登秋畢有成
魏阮瑀詩曰苦雨滋𤣥冬引日彌且長丹墀自殱殪深
樹猶沾裳客行易感悴我心摧已傷登臺望江沔陽侯
沛洋洋
晉張載霖雨詩曰霖雨餘旬朔濛昧日夜墜何以觧愁
懐置酒招親類悲歌結流風逸響廻秋氣
晉張協苦雨詩曰黒蜧躍重川商羊儛野庭飛㢘應南
箕豐隆迎號屏雲根臨八極雨足灑四溟霖瀝過二旬
散漫亞九齡階下伏泉湧堂上水苔生尺燼重尋桂紅
粒貴瑶瓊
又雜詩曰金風扇素節丹霞唘隂期騰雲似湧烟宻雨
如散絲寒花𤼵黄彩秋隂含緑滋
又雜詩曰朝霞迎白日丹氣臨陽谷翳翳結繁雲森森
散雨足
晉傅𤣥詩曰徂暑未一旬重陽翳朝霞厥初月離畢積
日遂滂沲屯雲結不觧長溜周四阿霖雨如倒井黄潦
起洪波湍深激牆隅門庭若決河炊爨不復舉竈中生
蛙蝦
宋謝荘喜雨詩曰鵞起知風舞礎潤識雲流洌泉承夜
湛零雨望晨浮合潁行盛茂分穂方盈疇
宋謝恵連喜雨詩曰朱眀振炎氣溽暑扇温飇羨彼眀
月輝離畢經中宵思此西郊雲既雨盈崇朝上天愍憔
悴商羊自吟謡
宋鮑照喜雨詩曰營社逹羣隂屯宫掩積陽族雲飛泉
室震風沉羽鄉升雰浹地維傾潤㵼天潢彌木抽翠條
炎卉耀朱芳闗市欣九賦京廪開萬箱
又苦雨詩曰連隂積澆灌滂沲下霖亂沈雲日夕昏驟
雨淫朝旦蹊濘走獸希枝寒鳥飛宴宻霧冥下溪聚雲
屯髙岸
齊謝朓觀雨詩曰朔風吹飛雨蕭條江上来既灑百常
觀復集九成臺空濛如薄霧散漫似輕埃
梁簡文帝賦得入階雨詩曰細雨堦前入灑砌復沾帷
漬花枝覺重濕鳥翻飛遲儻令斜日照併欲似逰絲
梁孝元帝詠細雨詩曰風輕不斷葉雨細未沾衣入樓
如霧上拂馬似塵飛
梁劉苞望夕雨詩曰崇朝遘行雨薄晚屯宻雲縁階起
素沬竟水散圓文河栁低未舉山桃落已芬清樽久不
薦淹留遂待君
梁虞騫擬雨詩曰清風送涼氣薄暮蕩炎氛虹照漣漪
水電出嵯峨雲落暉散長足細雨織斜文
梁劉孝綽秋雨卧疾詩曰賈君徭役少潘生民務稀及
此同多暇髙卧掩重闈寂寂榆桑晚滂沲曀不晞電隙
時光帳風簾乍扣扇
梁劉孝威和皇太子春林晚雨詩曰雲樹交為宻雨日
共成虹電舒長男氣枝揺少女風葉珠垂滴水檐䋲下
溜空蝶濡飛不颺花沾色更紅眀離信養徳能事畢春
宫誰堪偶鳯吹唯有浮丘公又望雨詩曰清隂蕩暄濁
飛雨入階廊瞻空亂無緒望霤耿成行交枝含晚潤雜
葉帶新光浮芥離還聚㳂漚滅復張浴禽飄落毳亂荇
散餘香璚綃挂繡幕象簟列華牀侍童拂羽扇厨人奉
濫觴寄言楚臺客雄風詎獨涼
梁庾肩吾從駕喜雨詩曰西岳浮樽桂東皇事浴蘭赦
詔還京兆歸神出灌壇濕風含酒氣隂雲助麥寒典農
欣受職治粟喜當官復此随車雨民天知可安
梁朱超對雨詩曰當夏苦炎埃習静對花臺落照依山
盡浮涼帶雨来重雲吐飛電髙棟響行雷灑樹輕花𤼵
滴沼細萍開泛沫縈階草奔流起砌苔
北齊劉逖對雨有懐詩曰重輪宵犯畢行雨旦浮空細
落疑含霧斜飛覺帶風濕槐仍足綠沾桃更上紅無由
似𤣥豹縱意坐山中
周庾信和趙王喜雨詩曰𤣥霓臨日谷封蟻對雲臺投
地欲起電倚柱稍驚雷白沙如濕粉蓮花類玉杯驚鳥
灑翼度濕鴈斷行来浮橋七星起髙堰六門開厥田終
上上原野自莓莓又喜雨詩曰離光初繞電震氣始乗
雷雲逐魚鱗起渠随龍骨開崩沙雜水去卧樹擁槎来
嘉苗雙合頴熟稻再含胎又對雨詩曰繁雲猶暗嶺積
雨未開庭堦含侵角路鑊滿溜疏萍濕楊生細椹爛草
變初螢徒勞看蟻封無事祀靈星
陳陰鏗閒居對雨詩曰四溟飛旦雨三徑絶来遊震位
雷聲𤼵離宫電影浮山雲遥似帶庭葉近成舟茅簷下
亂滴石竇引環流寄言一髙士如何麥不収
詩曰蘋藻降靈祗聰眀諒在斯觸石朝雲起從星夜月
離八川奔巨壑萬頃溢澄陂緑野含膏潤青山帶濯枝
嘉禾方合穎秀麥已分岐寄語紛綸學持竿詎必知
賦魏文帝愁霖賦曰脂余車而秣馬将言旋乎鄴都𤣥
雲黯其四塞雨濛濛而襲予塗漸洳以沈滯潦淫衍而
横湍豈在余之憚勞哀行旅之艱難仰皇天而太息悲
白日之不暘思若木以照路假龍燭之末光
魏陳王曹植愁霖賦曰迎朔風而爰邁兮雨微微而逮
行悼朝陽之𨼆曜兮怨北辰之潜精車結轍以盤桓兮
馬躑躅以悲鳴攀扶桑而仰觀兮假九日於天皇瞻沉
雲之泱漭兮哀吾願之不将又愁霖賦曰夫何季秋之
淫雨兮既彌日而成霖瞻𤣥雲之晻晻兮聼長霤之淋
淋中宵夜而歎息起飾帶而撫琴
魏應㻛愁霖賦曰聼屯雷之恒音兮聞左右之歎聲情
惨憒而含欷兮起披衣而遊庭三辰幽而重闗蒼曜隠
而無形雲曖曖而周馳雨濛濛而霧零排房帳而北入
振盖服之沾衣還空牀而寢息夢白日之餘暉惕中寤
而不效兮意悽悷而増悲
晉潘尼苦雨賦曰氣觸石而結蒸兮雲膚合而仰浮雨
紛射而下注兮潦波湧而横流豈信宿之云多乃踰月
而成霖瞻中塘之浩汗聼長霤之涔涔始蒙瀎而徐墜
終滂霈而難禁悲列宿之匿景悼太陽之幽沈雲暫披
而驟合雨乍息而亟零旦漎漎以逹暮衣淋淋以極眀
黿鼉遊於門闥蛙蝦嬉乎中庭懼二源之并合畏黔首
之為魚處者含瘁於窮巷行者歎息於長衢
晉陸雲愁霖賦曰在朱眀之季月反極陽之重隂興介
丘之膚寸墜崩雲之洪沉谷風扇而攸逺苦雨播而成
淫天泱漭以懐惨民嚬蹙而愁霖於是天地𤼵揮隂陽
交激萬物混而同波𤣥黄浩而無質雷憑虛以振庭電
凌牖而曜室霤鼎沸以駿奔潦風馳而競疾豈南山之
暴隮将溟海之暫溢毒甚雨之未晞悲夏日之方永瞻
大晨以積思仰天衢而引領
晉傅咸患雨賦曰夫何逺寓之多懐患淫雨之有經自
流火以迄今歴九旬而無寧庶太清之垂曜覩日月之
光眀雲乍披而旋合霤暫輟而復零将収雷之要月棄
嘉榖於已成前渴焉而不降後患之而弗晴惟二儀
之神化奚水旱之有并湯亢陽於七載兮堯洪汎乎九
齡天道且猶若兹况人事之不平又喜雨賦曰於是祝
融熾景羲和警轡亢陽火憤野無生類悠悠億兆同兹
惨悴伊我皇之仁徳兮配燾育於二儀屢刻躬而勤政
兮廣請禱於靈祗孰謂天髙其聼不遼孰謂神逺厥應
孔昭潔齋致䖍于兹三朝隂鬰怫而騰起陽菴薆而自
消飛㢘扇谷風之翼翼靈嶽興慶雲之飄颻遂乃重隂
四㑹溟邈無垠方中降雨亘夜迄今生我百榖粒我蒸
民昔洪水滔天於唐堯之朝亢旱為災於殷湯之世下
民其咨莫能俾乂歴稔九七僅免斯害猶以疇咨為美
談躬禱為勲代
晉成公綏陰霖賦曰百川泛濫潢潦横流沈竈生鼃中
庭運舟又時雨賦曰兩儀恊合二氣烟煴洪川起波名
山興雲
宋傅亮喜雨賦曰唯二儀之順動數有積而時偏墊襄
陵於唐籍慼雲漢於周篇匪叔葉之或遘在盛王其固
然伊元嘉之初載肇休眀於此年懿玉燭之方熈愠積
陽之獨愆涸涼泉於井谷委嘉穎於中田嗟我皇之翼
翼悵臨朝而輟娱踵沖謙於禹湯協至誠於在余且東
作之未晏庶雨露之夙濡遵懸子之徙㕓尤魯侯之焚
巫祗桑林之六禱修季宰之再雩誠在幽其必貫感何
逺而不孚聆晨鸛於髙垤候宵畢於天隅𤼵曽雲於觸
石晦重陽於八區春霆殷以逺響興雨霈而載塗灑豐
浸於中疇覃餘潤於嘉蔬殷嗇人於菑畝衍将繁於中
衢嗣良頌於多稔兆嘉夢於維魚矧其臣之逢運又均
休而等虞陶曲成於暮稔金歸駕於董疎
梁張纉秋雨賦曰霡霂興乎爽節膚寸起於曽岑乃娱
情而悦體猶冬陽與夏隂褰南帷以寓目儆北户而披
襟商律戒於兹辰涼雨感而已作甘泉集而溟溟油雲
興而漠漠温飇革於早暮炎涼改於今昨乍斜檐而上
階或從風而灑幕周小庭而宻下泫髙枝而疎落渌池
泛澹員波儵鑠低昻弱篠葳蕤叢薄
　　霽
說文曰霽雨止也
魏略曰延康元年大霖雨五十餘日魏有天下乃霽将
受大祚之應也
晉中興書曰咸和四年隂霖五十餘日蘓峻滅後乃霽
長沙耆舊傳曰文䖍字仲孺時霖雨廢民業太守憂色
䖍補户曹掾䖍奉教齋戒在社三日夜夢見白頭翁謂
曰爾来何遲䖍具白所夢太守曰昔禹夢繡衣男子稱
蒼水使者禹知水脉當通若掾此夢将可比也眀日果
大霽
扶南傳曰金障國入四月便雨六月乃止少有晴日
詩晉嵇含悦晴詩曰勁風歸巽林𤣥雲起重基朝霞炙
瓊樹夕景映玉枝翔鳯晞輕翮應龍曝纎鬐百榖偃而
立大木顛復持
宋謝瞻荅康樂秋霽詩曰夕霽風氣涼閒房有餘清開
軒滅華燭月露皓已盈
梁簡文帝開霽詩曰景落商飇靖烟開四郊謐偃蹇暮
山虹游揚下峯日水紋城上動城樓水中出竟徴共治
功空卧淮陽秩
梁王筠夕霽詩曰連山卷族雲長林息衆籟宻樹含緑
滋遥峯凝翠靄石溜正潨潺山泉始澄汰物華方入賞
䟦予心期㑹
周庾信初晴詩曰濕花飛未逺隂雲歛尚低燕燥還為
石龍殘便是泥
賦魏文帝喜霽賦曰乃命駕而言歸唘吉日而北廵厭
羣萌之至願感上下之眀神宻雲興之坱北甘雨降以
灑塵既灑塵而為塗惟平路之未晞激清風以漂潦發
皎日之揚暉振余䇿而長驅忽臨食而㤀饑
魏陳王曹植喜霽賦曰禹身誓於陽旰卒錫圭而告成
湯感旱於殷時造桑林而敷誠動玉輞而雲披鳴鑾鈴
而日陽指北極以為期吾將倍道以兼行
晉陸雲喜霽賦曰靖屏翳之洪隧戢太山之觸石凌風
絶而謐寧歸雲反而揮霍改望舒之離畢曜六龍於紫
閣於是朱眀唘候凱風来南復火正之權司兮默后土
於重隂夷中原之多潦兮反髙㟁於嵩岑萎禾竦而振
穎兮偃木樹而為林隂陽交泰萬物方遒炎神送暑素
靈迎秋四時逝而代謝大火忽其西流年冉冉其易頽
時靡靡而難留
文宋孝武帝祈晴文曰幽眀失序就隂則滯連雲霖淫
注而不替潤既違時澤而非恵幸輟霖而吐景權停風
而歛翳昭鑾輅於天郊光龍旂於田際耒耨得施黍稷
獲藝增髙廪於嘉年登十千於兹嵗
　　雷
易曰鼓之以雷霆潤之以風雨又曰震為雷動萬物者
莫疾於雷
禮記曰仲春之月日夜分雷乃𤼵聲仲秋之月雷乃収
聲
大戴禮夏小正曰正月雉震鳴鴝鼓其翼也正月必雷
雷不正聞唯雉聞
毛詩曰殷其雷在南山之陽又曰虺虺其雷
左傳曰藏氷以時則雷出不震棄氷不用則雷不𤼵而
震
尚書中候曰秦穆公出狩天震大雷下有火化為白雀
銜丹書集公車
史記曰髙祖母曰劉媪嘗息大澤之陂夢與神遇時雷
電冥晦
山海經曰翔次之山有鳥名橐䨽服其毛羽令人不畏
雷也
淮南子曰隂陽相薄感而為雷
焦贛易林曰白日揚光雷車避藏雲雨不下各自正鄉
物理論曰積風成雷
易曰雷風相薄
洪範五行傳曰夫雷人君象也入能除害出能興利
河圖帝紀通曰雷天地之鼓也又曰黄帝以雷精起
鶡冠子曰夫耳之主聰目之主眀一葉蔽目不見太山
兩豆塞耳不聞雷霆
論衡曰圖畫之工圖雷之状畾畾如連鼓形又圖一人
若力士謂之雷公使之左手引連鼓右手推之
晉陽秋曰王裒母性畏雷及母死每雷震輙就墓側唘
曰裒在此裒在此
盛𢎞之荆州記曰湖陽縣春秋蓼國樊重之邑也重母
畏雷為石室避之悉以文石為階砌今猶存
王韶孝子傳曰竺彌父生時畏雷每至天隂輒至墓伏
墳悲哭有白兔在其左右
華陽國志曰曹公從容謂先主曰天下英雄唯使君與
操本初之徒不足數也先主方食失匕箸㑹雷大震先
主曰聖人言迅雷風烈必變良有以也一震之威乃可
致此公亦悔失言
雷於天地為長子以其萬物為出入也雷二月出地百
八十日雷出則萬物出八月入地百八十日雷入則萬
物入入則除害出則興利人君之象也
孟奥北征記曰凌雲臺東南角一百步有白石室名為
避雷室
續捜神記曰義興人姓周永和中出都日暮道邊有一
新草小屋有一女出門望見周曰日已暮周求寄宿向
一更中聞外有小兒喚阿香官喚汝推雷車女子乃辭
去眀朝視宿處乃見一新冡
爾雅曰疾雷謂之霆
榖梁傳曰隂陽相薄感而為雷激而為霆
五經通義曰震與霆皆霹靂也
公羊傳曰雷疾而甚者為震震與霆皆謂霹靂也雷謂
電之先
易曰天地解而雷雨作雷雨作而萬物草木皆甲坼
山海經曰飛魚如豚赤文無羽食之辟兵不畏雷也
淮南子曰叢輕折軸衆呼成雷又曰庶女呌天而雷下
擊景公臺損支體傷折海水大出
漢書曰桓帝建和二年六月乙卯雷震憲陵寢屋是梁
太后聼兄冀枉誅喬也
蔡順母平生畏雷自亾後每有雷輒環冡泣曰順在此
論衡曰雷霆迅疾擊折樹木壊敗屋室時犯殺人俗以
為天取龍其犯殺人謂之有隂過
雜兵書曰雷電霹靂破軍内若樹木屋舍急徙去吉也
雷電風所從来不可逆而伐宜慎之
論語䜟曰雷震百里聲相附近宋均注曰雷動百里故
因以為言也雷聲謂諸侯之政教所至相附近也
説文曰雷霆餘聲鈐鈐所以挺出萬物也
詩晉傅𤣥雜言詩曰雷隠隠感妾心傾耳清聼非車音
又曰童女掣電䇿童男挽雷車又驚雷歌曰驚雷奮兮
震萬里威陵宇宙兮動四海六合不維兮誰能理
晉李顒雷賦曰伊有陽之肇化兮陶萬殊於天壤結鬰
蒸而成雷兮鼓訇稜之逸響若乃駭氣奔激震響交搏
濆淪隠轔崩騰磊落来無轍迹去無阡陌君子恐懼而
修省聖人因象以制作
　　電
毛詩曰燁燁震電
易曰離為電又曰雷電噬嗑
月令曰仲春始電
晉書曰王戎視日不眩目爛爛若巖下電
山海經曰列缺電名
荘子曰隂氣伏於黄泉陽氣上通於天隂陽分爭故為
電玉女投壺天為之笑則電
河圖握拒起曰大電繞樞星炤郊野感符寳而生黄帝
(事具符/命部)
淮南子曰電以為鞭䇿(雷激/氣也)
甘泉賦曰電倐閃於牆藩
賦晉顧凱之雷電賦曰太極紛綸元氣澄練隂陽相薄
為雷為電是以宣尼敬威忽變夫其聲無定響光不恒
照砰訇輪轉儵閃羅曜若乃太隂下淪少陽初升蟄蟲
将唘動靈先應殷殷徐振不激不憑林鍾統節溽暑烟
煴星月不朗衣裳若焚爾乃清風前䬃蕩濁流塵豐隆
破響列缺開雲當時倦容廓焉精新豈直驚安竦寐乃
以暢精悟神天怒将凌赤電先發窺巖四照映流雙絶
雷電赫以驚衡山海磕其崩裂
　　霧
爾雅曰地氣𤼵天不應曰霧霧謂之晦
帝王世紀曰黄帝時天大霧三日帝遊洛川之上見大
魚殺三牲以醮之天乃甚雨七日七夜魚流始得圖書
黄帝𤣥女之宫戰法曰黄帝與蚩尤對力戰久不勝黄
帝歸於泰山三日三夜天霧冥冥有一婦人人首鳥形
黄帝稽首再拜伏不敢起婦人曰吾所謂𤣥女者子欲
何問黄帝曰小子欲萬戰萬勝萬隠萬匿首當何從起
曽子曰隂陽之氣亂則霧
龍魚河圖曰山冬天霧十日已上不除者山崩之候也
鏡圖曰古之王者行遊諸侯其所居國國必有三日浸
變而為日中之霧
陳留風俗傳曰雍丘縣有祠名曰夏后祠有神井能致
霧
漢武帝内傳曰東方朔乗雲飛去仰望大霧覆之不知
所在
東觀漢記曰馬援謂官属曰吾在浪泊西里間賊未
滅之時下潦上霧毒氣薫蒸仰視烏鳶跕跕墮水中
謝承後漢書曰河南張楷性好道術能作五里霧時闗
西人裴優亦能作三里霧自以不如楷往從學之楷避
不肯見
英雄記曰曹公赤壁之役行至雲夢大澤中遇大霧迷
失道
魏略曰劉雄鳴每出行雲霧中識道不迷惑時人因謂
能為雲霧
望氣經曰六月三日有霧嵗熟
博物志曰王肅張衡馬均昔俱冒霧行一人無恙一人
病一人死問無恙者云我飲酒病者飽食死者空腹
王隠晉書曰樂廣為尚書郎尚書令衛瓘見竒之命諸
子造焉曰此人之水鏡每見令人瑩然若披雲霧覩青
天
神仙傳曰欒巴為尚書忽一旦天大霧對坐不相見失
巴所在尋問之云其日還成都親故别時亦風雨晦冥
袁山松宜都山川記曰郡西北有舟山天晴嶺忽有霧
起廻轉如烟不過再朝雨必降
詩梁孝元帝詠霧詩曰三晨生逺霧五里暗城闉從風
疑細雨映日似遊塵乍若飛煙散時如佳氣新又詩曰
曉霧晦階前垂珠帶葉邊五里浮長隰三晨暗逺天㫄
通似佳氣却望若非烟疏簾還復宻斷棟更疑連還思
逢樂廣能令雲霧褰
梁伏挺行舟值早霧詩曰水霧雜山烟冥冥見曉天聼
猨方忖岫聞瀨始知川漁人惑隩浦行舟迷泝沿日中
氛靄盡空水共澄鮮
周王褒詠霧應詔詩曰七條開早陌五里闇朝氛帶樓
疑海氣含盖似浮雲方從河水上預奉綠圖文
　　虹
禮記月令曰季春之月虹始見孟冬之月虹藏不見
釋名曰虹陽氣之動虹攻也純陽攻隂氣也又曰夫人
隂陽不合婚姻錯亂淫風流行男女互相奔随之時此
則氣盛故以其盛時合之也
説文曰蜺屈虹青赤或白色隂氣也
毛詩曰螮蝀在東莫之敢指一名挈貳
河圖稽曜鈎曰鎮星散為虹蜺
春秋運斗曰樞星散為虹蜺
尚書考靈曜鄭𤣥注曰日㫄氣白者為虹
荘子曰陽炙隂為虹
黄帝占軍訣曰攻城有虹從外南方入飲城中者從虹
攻之勝白虹繞城不匝從虹所在乃擊
蔡邕月令章句曰虹螮蝀也隂陽交接之氣著於形色
者也雄曰虹雌曰蜺蜺常依隂雲而晝見於日衝無雲
不見大隂亦不見率以日西見於東方故詩云螮蝀在
於東蜺常在於㫄四時常有之唯雄虹見藏有月
戰國䇿曰唐睢謂秦王曰聶政刺韓傀白虹貫日
列士傳曰荆軻為燕太子謀刺秦王白虹貫日
異苑曰古者有夫妻荒年菜食而死俱化成青虹故俗
呼美人虹
又曰晉陵薛願義熙初有虹飲其釡澳噏響便竭願輦
酒灌之隨投随涸便吐金滿器於是災弊日祛而豐富
嵗臻
楚辭天問曰白蜺嬰茀胡為此堂(蜺雲之有色似龍/茀白雲萎蛇者也)又
曰虹蜺紛其朝覆兮夕淫淫而霖雨
賦梁江淹赤虹賦曰俄而赤蜺電出蚴虬神驤曖昧以
變依稀不常非虛非實乍滅乍光赩赫山頂照燎水陽
雖圖緯之有載曠世識之未逢既咨嗟而躑躅聊周流
而從容餘形可覽殘色未去曜萎蕤而在草映青葱而
結樹霞晃朗而下飛日通籠而上度
詩董思恭詠虹詩曰春暮萍生早日落雨飛餘横彩分
長漢倒色媚青渠梁前朝影出橋上晚光舒願逐旌旗
轉飄飄侍直廬
蘓味道詠虹詩曰紆餘帶星渚窈窕架天潯空因壮士
見還共美人沉逸勢含良玉神光藻瑞金獨留長劒彩
終負昔賢心
　
　
　
　藝文類聚卷二
欽定四庫全書
　藝文類聚卷三　　　　　唐　歐陽詢　撰
　嵗時部上(春/秋)　(夏/冬)
　　春
爾雅曰春為青陽一曰𤼵生
尚書曰寅賔岀日平秩東作日中星鳥以殷仲春
禮記月令曰孟春之月東風解凍蟄虫始振魚上冰
獺祭魚鴻鴈來乃擇元辰天子躬耕帝耤是月也天
氣下降地氣上騰天地和同草木萌動仲春之月桃
始華倉庚鳴鷹化為鳩是月也𤣥鳥至之日祀于髙
禖季春之月桐始華虹始見萍始生舟牧覆舟五覆
五反天子始乗舟布徳行恵鳴鳩拂其羽戴勝降于
桑
周禮曰仲春詔后率外内命婦始蠶于北郊帥六宮之
夫人生穜稑之種而獻之于王
釋名曰春之為言蠢也物蠢而生
尸子曰春為忠東方為春春動也是故鳥獸孕字草木
華生萬物咸遂忠之至
尚書大傳曰東方者動方也物之動也何以謂之春春
出也物之出故謂東方春也
周官曰羅氏仲春羅春鳥獻鳩以養老也
易緯通卦騐曰震東方也主春分日出青氣出直震此
正氣出也氣出右萬物半死左蛟龍出震氣不至則嵗
中少雷萬物華而不實人民疾熱應在其衡又曰立春
條風至雉雊雞乳氷解楊栁津春分明庶風至雷雨行
桃李華
毛詩曰春日載陽有鳴倉庚春日遲遲采蘩祁祁女心
傷悲迨及公子同歸
尚書緯曰東方春龍房位其規仁好生不賊
荘子曰春氣𤼵而百草生正得秋而萬寳成夫春與秋
豈得而然哉天道已行矣
孝經緯曰周天七衡六間曰立春後十五日斗指寅為
雨水後十五日斗指甲為驚蟄後十五日斗指卯為春
分後十五日斗指乙為清眀後十五日斗指辰為榖
雨
論語曰暮春者春服既成冠者五六人童子六七人浴
乎沂風乎舞雩詠而歸
老子曰衆人熙熙若享太牢如登春臺
淮南子曰春女悲秋士哀至物化矣又曰女夷鼓歌以
司天和以養百榖禽獸草木(女夷主春夏/長養之神)又曰孟春之
月東宫御女青色衣青采鼓琴瑟
説苑曰管仲曰吾窮必矣吾不能以春風風人不能以
夏雨雨人吾窮必矣
京房占曰春當退貪殘進柔良恤㓜孤賑不足求隠士
則萬物應節而生隨氣而長所謂春令也又曰正月建
寅律為太簇雞雉孳尾招揺生聚少陽解凍其氣温柔
逆之則寒
白虎通曰嫁娶以春何也春天地交通物始生隂陽交
接之時也
臨海異物志曰鶗鴂一名田鵑春三月鳴晝夜不止音
聲自呼俗言取梅子塗其口兩邊皆赤上天自言乞思
至當麥自熟鳴乃止耳
漢書曰孟春之月羣居者将散行人振木鐸狥於路以
采詩獻之太師比其音律以聞於天子
東觀漢記曰梁鴻将之㑹稽作詩曰維季春兮華色麥
含金兮方秀
續漢禮儀志曰立春之日京都百官皆衣青衣立青幡
施土牛耕人于門外又曰立春之日下寛大書曰方春
東作敬始慎微罪殊死且勿案騐皆湏麥秋退貪殘進
柔良
博物志曰宋國有田夫常衣黂緼以過冬暨春東作自
暴於日不知天下之有廣厦隩室緜纊狐貉顧其妻曰
負日之暄人莫知者以獻吾君将有賞
楚辭曰獻嵗發春兮汩吾南征菉蘋齊葉兮白芷生湛
湛江水兮上有楓目極千里兮傷春心又曰開春發兮
白日出之悠悠吾且蕩志而愉樂兮遵江夏以娱憂又
曰王孫遊兮不歸春草生兮萋萋又曰青春受謝白日
昭春氣奮發萬物遽
詩晉陸機詩曰節運同可悲莫若春氣甚和風未及燠
遺凉清且凛
晉張協雜詩曰大昊唘東節春郊禮青祗鷹化日夜分
雷動寒暑離飛澤洗冬條浮飇解春澌采虹纓髙雲文
虬鳴隂池沖氣扇九垠蒼生衍四垂時至萬寳成化周
天地移
晉郭璞詩曰青陽暢和氣谷風穆以温英茝曄林薈昆
虫咸唘門髙臺臨迅流四坐列王孫羽盖停雲隂翠鬰
映玉樽
晉顧凱之神情詩曰春水滿四澤夏雲多奇峰秋月揚
明輝冬嶺秀寒松
梁簡文帝春日想上林詩曰春風本自竒楊栁最相宜
栁葉恒著地楊花好上吹處處春心動常惜光隂移西
京董賢館南宛習都池荇間魚共樂桃上鳥相窺香車
雲母幰駃馬黄金羈又晚春時詩曰紫蘭葉初滿嬌鶯
弄不稀石蹲還似獸蘿長更勝衣水凍文鰩聚山暝鴉
鳥飛渚蒲變新節巖桐長舊圍風花落未已山齋開夜
扉又春日看梅詩曰昨日看梅樹新花已自生今旦聞
春鳥何啻兩三聲凍解池開緑雲穿天半晴遊心不應
動為此欲逢迎又晚日後堂詩曰慢隂通碧砌日影度
城隅岸栁垂長葉忩桃落細跗花㽞蛺蝶粉竹翳蜻蜓
珠賞心無與共染翰獨踟蹰又春日詩曰花開㡬千葉
木覆數重衣蝶颺縈空儛燕作同心飛歌妖弄曲罷鄭
女挾琴歸又春日詩曰年還樂應滿春歸思復生桃含
可憐紫栁發斷腸青落花隨燕入遊絲帶蝶驚邯鄲歌
管地見許欲㽞情
梁元帝春日詩曰春還春節美春日春風過春心日日
異春情處處多處處春芳動日日春禽變春意春已繁
春人春不見不見懐春人徒望春光新春愁春自結春
結詎能申欲道春園趣復憶春時人春人竟何在空爽
上春期獨念春花落還似昔春時
梁沈約詠春初詩曰扶道覔陽春相将共携手草色猶
自腓林中都未有無事逐梅花空教信楊栁且復歸
去來含情寄杯酒又春咏曰楊栁亂如絲綺羅不自
持春草黄復綠客心傷此時青苔已結洧碧水復盈
淇日華照趙瑟風色動燕姬襟前萬行淚故是一相
思
梁吴筠春詩曰春從何處来拂水復驚梅雲彰青瑣闥
風吹承露臺美人隔千里羅帷閉不開無由得共語空
對相思杯
梁王僧孺寄鄉友詩曰旅心已多恨春至尚離羣翠枝
結斜影綠水散圎文戲魚兩相顧遊鳥半藏雲何時不
憫黙是日最思君又春思絶句詩曰雪罷枝即青氷開
水便緑復聞黄鳥聲全作相思曲
梁蕭子範春望古意詩曰光景斜漢宮横梁照采虹春
情寄栁色鳥語出梅中氛氲閨裏思逶迤水上風落花
徒入户何觧妾牀空
梁王筠春日詩曰金堤草非舊玉池泉已新風生似牛
角雲上若魚鱗幽閨多怨思停織坐嬌春芳華既零落
方作向隅人
梁蕭瑱春日貽劉孝綽詩曰澗水初流碧山櫻早𤼵紅
新禽争弄響落蕋亂從風拂筵多軟幹映户悉花叢誰
云相去逺垂栁對髙桐
梁庾肩吾詩曰桃紅栁絮白照日復随風影出朱城外
香歸青殿中水映寄生竹山横半死桐頒文知渥重搦
札愧才空
梁鮑泉奉和湘東王春日詩曰新燕始新歸新蝶復新
飛新花滿新樹新月麗新輝新光新氣早新望新盈抱
新水新綠浮新禽新聼好新景自新還新葉復新攀新
枝雖可結新愁詎觧顔新思獨氛氲新知不可聞新扇
如新月新盖學新雲新落連珠淚新㸃石榴裠
梁聞人蒨春日詩曰髙臺動春色清池映日華緑葵向
光轉翠栁逐風斜林有鳴心鳥園多奪目花相與感知
節歎子獨離家
周庾信詠春詩曰昨夜鳥聲春驚鳴動四隣今朝梅樹
下定有咏花人流星浮酒泛粟瑱繞杯唇何勞一片雨
喚作陽臺神又曰逍遥遊桂苑寂絶想桃源狹石分花
逕長橋映水門管聲驚百鳥人衣香一園定知歡未足
横琴坐樹根
陳徐陵詩曰岸煙起暮色㟁水帶斜暉逕狹横枝度簾
揺驚燕飛落花承步履流澗寫行衣何殊九芝盖薄暮
洞庭歸
陳江揔山庭春詩曰洗沐唯五日棲遲在一丘古楂横
近澗危石聳前洲峯緑開河栁池紅照海榴野花寧待
晦山蟲詎識秋人生復能㡬夜燭非長遊
賦晉傅𤣥陽春賦曰虛心定乎昏中龍星正乎春辰嘉
勾芒之統時宣太皥之威神素冰觧而泰液洽𤣥獺祭
而鴈北征幽蟄蠢動萬物樂生依依楊栁翩翩浮萍桃
之夭夭灼灼其榮繁華燁而曜野煒芬葩而揚英鵲營
巢於髙樹燕銜泥於廣庭覩戴勝之止桑聆布榖之晨
鳴習習谷風洋洋綠泉丹霞横嶺文虹竟天
晉湛方生懐春賦曰夫榮彫之感人猶色象之在鏡事
隨化而遷迴心無主而虛映眄秋林而情悲遊春澤而心
恧雖四時之平分何陽節之清淑日婉孌以舒和氣有
仁而無肅雷𤼵響於南山雨漸澤於四溟唘潜蟄於九
泉収靈虵於天庭修虹煥緑以東冏幽澗泮冰而流清
鴻飄翮於歸風燕衘泥而来征鷙鳥感仁而革性鶗鴂
乗化而變聲麥芃芃而含秀桑藹藹而敷榮
周庾信春賦曰宜春苑中春已歸披香殿裏作春衣新
年鳥聲千種囀二月楊花滿路飛河陽一縣併是花金
谷從来滿園樹一叢香草足礙人數尺遊絲即横路苔
始綠而藏魚麥纔青而覆雉吹簫弄玉之臺鳴珮凌波
之水移戚里之家富入新豐而酒美石榴聊泛蒲桃醱
醅芙容玉盌蓮子金杯新芽竹笋細核楊梅綠珠捧琴
至文君送酒来玉管初調鳴絃暫撫陽春渌水之曲對
鳯廻鸞之舞更炙笙簧還移筝柱月入歌扇花承節鼓
協律都尉射雉中郎停車小苑連騎長楊金鞍始被柘
弓新張拂塵看馬埒分朋入射堂馬是天池之龍種𢃄
乃荆山之玉梁艶錦安天鹿新綾織鳯皇三日曲水向
河津日晚河邊多觧神樹下流杯客沙頭度水人鏤薄
窄衫袖穿珠帖領巾百丈山頭日欲斜三晡未醉莫還
家池中水影懸勝鏡屋裏衣香不如花
晉夏侯湛春可樂曰春可樂兮樂東作之良時嘉新田
之唘萊悦中疇之𤼵菑桑冉冉以奮條麥遂遂以揚秀
澤苗翳渚原卉耀阜春可樂兮樂崇陸之可娱登夷岡
以迥眺超矯駕乎山隅綴雜華以為盖集繁蕤以飾裳
散風衣之馥氣納戢懐之潜芳鸚交交以弄音翠翾翾
以輕翔招君子以偕樂擕淑人以微行
晉王廙春可樂曰春可樂兮樂孟春之初陽冰泮渙以
微流土冒橛而觧剛野暄卉以揮緑山葱蒨以𤼵蒼
晉李顒悲四時曰悲春日兮悲陽澤之方宣建靈威以
延蟄叩東震而響天布和氣之烟煴舒朗景之淑鮮雲
興滋於秀石飇鳴柯於崇山平臯眇莽中林葱青野馬
飛澗晨虹垂旌陽燕南徂隂鴈北征素華浩浩丹秀熒
熒
　　夏
爾雅曰夏為朱明一曰長嬴
尸子曰夏為樂南方為夏夏興也南任也是故萬物莫
不任興蕃殖充盈樂之至也
尚書曰申命羲叔宅南交日永星火以正仲夏鳥獸希
革
周書時訓曰夏至之日鹿角觧蜩始鳴大暑之日腐草
化為螢
禮記曰孟夏月盛徳在火天子迎夏於南郊還反行賞
封諸侯慶賜遂行靡草死麥秋至斷薄刑決小罪仲夏
之月天子羞以含桃先薦寢廟日長至隂陽争君子處
必掩身無躁蟬始鳴木槿榮可以居髙眀可以逺眺望
可以升山陵可以處臺榭季夏之月温風始至蟋蟀居
壁鷹乃學習腐草化為螢又曰南方者夏夏之為言假
也養之長之假之仁也
尚書考靈曜曰火星為夏期専陽相同精感符
易通卦騐曰離南方也主夏日中赤氣出直離此正氣
出右萬物半死氣出左赤地千里
詩含神霧曰曹地處季夏之位土地勁急音中徴其聲
清以急
太公金匱曰紂嘗以六月獵於西土𤼵民逐禽民諫曰
今六月天務覆施地務長養今盛夏𤼵民逐禽而元元
懸於野君踐一日之苗而民百日不食天子失道後必
無福紂以為妖言而誅之後數月天暴風雨𤼵屋折樹
皇覽逸禮曰夏則衣赤衣佩赤玉乗赤輅駕赤龍載赤
旗以迎夏於南郊其祭先黍與雞居眀堂正廟唘南户
孝經緯周天七衡六間曰榖雨後十五日斗指戊東南
維為立夏後十五日斗指已以為小滿
管子曰夏至而麥熟天子祀太宗其盛以麥榖之始也
淮南子曰孟夏之月南宫御女赤色赤衣吹竽笙又曰
鄒衍事燕恵王盡忠左右譛之王繫之仰天而哭夏五
月為之下霜又陽氣為火隂氣為水水勝故夏至温火
勝故夏至燥八尺之表景修尺五寸景修則隂氣勝短
則陽氣勝隂氣勝則為水陽氣勝則為旱
文子曰政失於夏熒惑逆行夏政不失降雨時
續漢書律厯志曰日行南陸謂之夏
蔡邕獨斷曰夏至隂氣始起麋鹿觧角故寢兵鼓身欲
寧志欲静故不聼事
續漢禮儀志曰夏至日浚井改水冬至日鑚燧改火
五經通義曰夏至隂始動未逹故寢兵鼔不設政事所
以助隂氣也易曰先王以至日閉闗后不省方以此助
之
楚辭曰滔滔孟夏草木莽莽又曰収恢台之孟夏
詩晉郭璞詩曰羲和騁丹衢朱眀赫其猛融風拂晨霄
陽精一何冏閒宇静無娱端坐愁日永
晉李顒詩曰炎光燦南溟溽暑融三夏黮䨴重雲䕃砰
稜震靁吒
宋顔延之夏夜呈從兄散騎詩曰炎天方埃鬰暑晏闋
塵紛獨静闕隅座臨堂對星分側聴風薄木遥睇月開
雲夜蟬當夏急隂虫先秋聞嵗候初過半荃蕙豈久芬
齊謝朓出下館詩曰麥候始清和涼雨銷炎燠紅蓮揺
弱荇丹藤繞新竹物色盈懐抱方駕娱耳目
梁蕭子範夏夜獨坐詩曰節序值徂炎兹宵在三伏馮
軒佇涼氣中庭倦煩燠寂寞對空窻清疎臨夜竹虫音
亂階草螢光繞庭木簾月度斜暉風花起餘馥一傷年
志罷長嗟逝波速
賦晉傅𤣥述夏賦曰四月惟夏運臻正陽和氣穆而扇
物麥含露而飛芒清徴泛於琴瑟朱鳥感於炎荒鹿觧
角於中野草木蔚其條長
梁江淹四時賦曰至炎雲峯起芳樹未移臯蘭生坂朱
荷出池憶上國之綺樹想金陵之蕙枝
晉李顒悲四時賦曰悲炎節之赫曦覽祝融之御轡遊
井耀兮南離晞辰凱之長吹䕃緑栁之揚枝雲欝律以
泉涌雨淋灕而方簁奮駭霆之奔礚舒驚電之横摛
　　秋
爾雅曰秋為白藏一曰収成
禮記曰孟秋之月凉風至白露降寒蟬鳴鷹乃祭鳥仲
秋之月鴻雁来𤣥鳥歸羣鳥養羞季秋之月鴻雁来賔
雀入大水為蛤菊有黄華豺乃祭獸
尸子曰秋為禮西方為秋秋肅也萬物莫不禮肅敬之
至也
毛詩曰秋日淒淒百卉具腓又曰一日不見如三秋兮
春秋考異郵曰立秋趣織鳴
尚書曰分命和仲宅西曰昧谷寅餞納日平秩西成宵
中星虛以殷仲秋
周書時訓曰立秋之日凉風至後五日白露降後五日
寒蜩鳴凉風不至國無嚴政白露不降民多欬病寒蜩
不鳴人臣力爭白露之日鴻雁来後五日𤣥鳥歸後五
日羣鳥養羞鴻雁不来逺人背叛𤣥鳥不歸室家離散
羣鳥不羞臣下驕慢秋分之日雷乃始収後五日蟄虫
坯户後五日水始涸雷乃不収諸侯淫汰蟄虫不坯民
靡有賴水不始涸介虫為害
周官曰司裘掌為太裘以供王祀天之服仲秋獻良裘
季秋獻功裘又曰籥章掌仲秋擊土鼓龡豳詩以迎寒
皇覽逸禮曰秋則衣白衣佩白玉乗白輅駕白駱載白
旗以迎秋於西郊
詩含神霧曰秦地處仲秋之位男懦弱女髙膫白色秀
身音中商其言舌舉而仰聲清以揚
文子曰日月欲眀浮雲盖之叢蘭欲茂秋風敗之
淮南子曰孟秋之月西宫御女白色衣白采撞白鐘其
兵鉞其畜狗八月官尉其樹柘九月官候其樹槐
漢書曰孫實為京兆尹以立秋日署侯文為東部督郵
入見敕曰今鷹隼始擊當從天氣取姦惡以成嚴霜之
誅掾部其有人乎
尚書考靈曜曰虛星為秋候昴為冬期隂氣相佐徳乃
不邪子助母収母合子符(虛星北方宿也昴星/西方宿也隂稱母也)
續漢禮儀志曰立秋之日白郊畢始揚武斬牲於郊東
門以薦陵廟其儀乘輿御戎輅白馬朱鬛騁執弩射牲
牡以鹿麛太宰令謁者各一人載獲車馳駟送陵廟還
宫遣使者齎束帛以賜武官肆兵習戰陣之儀斬牲之
禮名曰􁀙劉
世説曰張季鷹辟齊王東曹掾在洛見秋風起因思吴
􁃇菜羮鱸魚膾曰人生貴適志耳何能從宦數千里以
要名爵遂命駕便歸俄而齊王敗時人皆謂之為見幾
而作
楚辭曰秋風兮蕭蕭舒芳兮振條又曰悲哉秋之為氣
也蕭瑟兮草木揺落而變衰憭慄兮若在逺行登山臨
水兮送将歸泬寥兮天髙而氣清寂惨兮収潦而水清
又曰嫋嫋兮秋風洞庭波兮木葉下又曰皇天平分四
時兮竊獨悲此凛秋白露既降下百草兮淹離披此梧
楸又曰秋既先戒之以白露冬又申之以嚴霜
風土記曰鳴鶴戒露白鶴也此鳥性儆至八月白露降
即髙鳴相儆
詩晉左思雜詩曰秋風何烈烈白露為朝霜柔條旦夕
勁緑葉日夜黄眀月出雲崖皎皎流素光披軒臨前庭
嗷嗷晨雁翔
晉孫綽詩曰蕭瑟仲秋月飇唳風雲髙山居感時變逺
客興長謡疎林積凉風虛岫結凝霄湛露灑庭林宻葉
辭榮條撫葉悲先落攀松羡後凋
晉江逌詩曰祝融觧炎轡蓐収起涼駕髙風催節變凝
露督物化長林悲素秋茂草思朱夏鳴雁薄雲嶺蟋蟀
吟深榭寒蟬向夕號驚颷激中夜
宋孝武初秋詩曰夏盡炎氣微火息凉風生緑草未傾
色白露已盈庭逺視秋雲𤼵近聼寒蟬鳴運移吟物化
川上感余情又秋夜詩曰局景薄西隅升月照東垂肅
肅風盈幙泫泫露傾枝側聞飛壺急坐見河宿移覩辰
念節變感物矜乖離
宋謝恵連懐秋詩曰平生無志意少小嬰憂患如何乗
苦心矧復值秋晏皎皎天月眀奕奕河宿爛蕭瑟含風
蟬寥唳度雲雁寒商動清閨孤燈曖幽幔耿介繁慮積
展轉長宵半夷險難豫謀倚伏昧前筭未知古人心且
從性所玩賓至可命觴朋来當染翰頽魄不再圓傾羲
無兩旦金石終銷毁丹青暫彫換各勉𤣥髪歡無貽白
首歎
宋南平王劉鑠歌詩曰昊天清且髙秋氣𤼵初涼白露
下微津眀月流素光凝烟泛城闕凄風入軒房朱華先
零落緑草就芸黄纎羅還篋笥輕紈改衣裳
宋鮑照秋日詩曰枯枝葉易零疲客心易驚今兹亦何
早已聞絡緯鳴廻風滅且起卷蓬息復征悽悽簟上寒
慄慄帳裏清物色延暮思霜露逼朝榮白楊方蕭瑟長
歎從此生
宋湯恵休歌詩曰秋風嫋嫋入曲房羅帳含月思心傷
蟋蟀夜鳴斷人腸長夜思君心飛揚他人相思君相忘
錦衾瑶席為誰芳又歌思引曰秋寒依依風過河白露
蕭蕭洞庭波思君末光光已滅眇眇悲望如思何
梁簡文帝秋詩曰羽翣晨猶動珠汗晝恒揮秋風忽嫋
嫋向夕引涼歸浮隂即染浪清氣始乗衣卷幌通河色
開忩引月暉晚花䦨下照疎螢簟上飛直置猶如此何
况送將歸又秋夜詩曰髙秋度函谷墜露下芳枝緑潭
倒雲氣青山衘月規花心風上轉葉影樹中危外遊獨
千里夕歎誰共知又秋夜詩曰螢飛夜的的虫思夕喓
喓輕露沾懸井浮烟入綺寮檐重月沒早樹宻風聲饒
池蓮翻罷葉霜篠生寒條端坐彌兹漏離憂積此宵又
秋晚詩曰浮雲出東嶺落日下西江促隂横隠壁長暉
斜度忩亂霞圓緑水細葉影飛缸
梁蕭曄奉和詩曰副君乗夏景臨秋坐北宮杏梁照初
月蓮池引夕風清暉同藻井流香入綺籠鵲聲時徙樹
螢光乍滅空涼氛散簟席露色變林叢
梁范雲贈俊公道人詩曰秋蓬飄秋甸寒藻泛寒池風
條振風響霜葉斷霜枝幸及清光滿無使眀月虧月虧
君不来相期竟悠哉
梁沈約秋夜詩曰月落宵向分紫烟鬰氛氲曀曀螢入
霧離離雁出雲巴童闇理瑟漢女夜縫裙新知樂如是
久要詎相聞
梁庾肩吾奉和便省餘秋詩曰前對金精坂傍臨圓水
池照影礙浮葉看山通廻枝雁行連霧盡雨足帶雲移
梁吴筠秋念詩曰團團珠暉轉炤炤漢隂移箕風入桂
露壁月滿瑶池樹青草未落蟬凉葉已危還深長夜想
顧憶臨卭巵芳杜果蕪沒纓帶欲何為
梁鮑泉秋日詩曰露色已成霜梧楸欲半黄燕去櫩恒
静蓮寒池不香夕烏飛向月餘蚊聚逐光旅情恒自苦
秋夜漸應長
賦晉潘岳秋興賦序曰晉十有四年余春秋三十有二
始見二毛以太尉掾寓直于散騎之省髙閣連雲陽景
罕曜珥蟬冕而襲紈綺之士此焉遊處僕野人也偃息
不過茆屋茂林之下談話不過農夫田父之客攝官承
乏猥厠朝列夙興晏寢匪遑底寧譬猶池魚籠鳥而有
江湖山藪之思於是染翰操紙慨然而賦于時秋也故
以秋興命篇其辭曰四運忽其代序兮萬物紛以廻薄
覽華蒔之時育兮察盛衰之所託感冬索以春敷嗟夏
茂而秋落雖末事之滎悴兮伊人情之美惡嗟秋日之
可哀兮諒無愁而不盡野有歸燕隰有翔隼遊氛朝興
槁葉夕殞於是乃屏輕箑釋纎絺藉莞蒻御祫衣庭樹
槭以灑落勁風戾而吹帷蟬嘒嘒以寒吟鴈飄飄而南
飛天晃朗而彌髙日悠揚而浸微何微陽之短晷覺凉
夜之方永月朣朧以含光露淒清以凝冷熠燿粲於階
闥兮蟋蟀鳴於軒屏聼離鴻之晨吟望流火之餘景宵
耿介而不寐兮獨展轉於華省悟嵗時之遒盡兮慨俛
首而自省班鬂髟以承弁兮素髪䬃以垂領且歛袵以
歸来兮忽投紱以髙厲耕東臯之沃壤兮輸黍稷之餘
税逍遥乎山川之阿放曠乎人間之世優哉游哉聊以
卒嵗
晉盧諶感運賦曰朱眀送夏白藏迎秋微涼漸屆溽暑
日収氣㶑㶑而浸冷霜微微而日華翠葉紛以朝落朱
花惨以夕捐
晉江逌述歸賦曰時運逝其何速素秋奄以告季虛栁
中於昏日羲和宿于房位微霜淒其薄入凝露粲其朝
墜林飄飄以灑葉隰芒芒而摧穟菊𤼵華於髙丘鴈辭
北以南莅
宋袁淑秋晴賦曰是月也聲晷合朝夜分霆収耀虹戢
文炎都褰埃旻㝢滌氛曵悲泉之凝霧轉絶垠之嚴雲
宋沈勃秋羇賦曰於時朱雲弛辰金祗御嵗菊圖縟於
園沼橘倒飾於池例草改貎而傾蕡林伐状而揺蔕潭
㶑氣而威荷露危光而嚴蕙
梁簡文帝秋興賦曰秋何興而不盡興何秋而不傷傷
二情之本背更同来而匪方復有登山望别臨水送歸
洞庭之葉初下塞外之草前衰攸征人與行子必承臉
而沾衣紛吾閒居有怡優游多暇乃息書幌之勞以命
北園之駕爾乃從玩池曲遷坐林間淹留而䕃丹岫徘
徊而搴木蘭為興未已升彼懸崖臨風長想馮髙俯窺
察游魚之息澗憐驚禽之換枝聼夜籖之響殿聞懸魚
之扣扉將據梧於芳杜欲留連而不歸又臨秋賦曰火
歇兮秋氣生風起兮秋潦清覽時興而自得聊飛轡而
娱情遵二條之廣路背九仞之髙城爾乃登長坂息余
驥攬筆舒情沈吟属思草色雜而香同樹影齊而花異
遥峯迢遞縈沙斷絶雲出山而相似水含天而難别
梁江淹四時賦曰及夫秋風一至白露團團眀月生波
螢光迎寒眷庭中之梧楸念機上之羅紈
晉夏候湛秋可哀曰秋可哀兮哀秋日之蕭條火廻景
以西流天既清而氣髙壤含素霜山結𤣥霄月延路以
增夜日遷行以収暉屏絺綌於篋笥納綸縞以授衣秋
可哀兮哀新物之陳蕪綢篠朔以歛稀宻葉摵以隕疎
雁擢翼於太清燕蟠形乎榛墟秋可哀兮哀良夜之遥
長月翳翳以隠雲時籠籠以投光映前軒之疎幌炤後
帷之閒房拊輕衾而不寐臨虛檻而褰裳感時邁以興
思情愴愴以含傷又秋夕哀曰秋夕兮遥長哀心兮永
傷結帷兮中宇屣履兮閒房聼蟋蟀之潜鳴覩鴻雁之
雲翔尋修廡之飛檐覽眀月之流光木蕭蕭以被風階
縞縞以受霜玉機兮環轉四運兮驟遷衘恤兮迄今忽
將兮渉年日往兮哀深嵗暮兮思繁
晉湛方生秋夜賦曰悲九秋之為節物凋悴而無榮嶺
頽鮮而殞緑木傾柯而落英履代謝以惆悵覩揺落而
興情信臯壤而感人樂未畢而哀生秋夜清兮何秋夕
之轉長夜悠悠而難極月皎皎而停光播商氣以清温
扇髙風以革凉水激波以成漣露凝結而為霜凡有生
而必凋情何感而不傷苟靈符之未虛孰兹戀之可忘
何天懸之難釋思假暢之冥方拂塵襟於𤣥風散近滯
於老荘攬逍遥之宏維總齊物之大綱同天地於一指
等太山於毫芒萬慮一時頓渫情累豁焉都㤀物我冺
然而同體豈復夀夭於彭殤
宋謝琨秋夜長曰秋夜長兮雖欣長而悼速送晨暉於
西嶺迎夕景於東谷夜既分而氣髙風入林而傷緑燕
翩翩以辭宇雁邕邕而南属
宋蘓彦秋夜長曰晨暉電流以西逝閒宵漫漫其未央
牛女隔河以延佇列宿雙景以相望輕雲飄霏以籠朗
素月披曜而舒光時禽鳴於庭栁節虫吟於户堂零葉
紛其交萃落英䬃以散芳覩遷化之遒邁悲榮枯之靡
常貞松隆冬以擢秀金菊吐翹以凌霜
宋何瑾悲秋夜曰欣莫欣兮春日悲莫悲兮秋夜伊秋
夜之可悲増沉懐於逺情歎授衣於豳詩感蕭瑟於宋
生天寥廓兮髙褰氣凄肅兮厲清燕泝隂兮歸飛雁懐
陽兮寒鳴霜凝條兮漼漼露霤葉兮泠泠
宋伏系之秋懐曰夫景宇肅澄風髙木歛淒氣夕衰零
露晨湛澤収潤而草枯葉驟墜而庭掩雁偕来以希陽
燕遊逝而投險豈微物之足懐傷頽齡之告漸
　　冬
爾雅曰冬為𤣥㝠一曰安寧
禮記曰孟冬之月水始氷地始凍雉入大水為蜃虹藏
不見仲冬之月氷益壮地始坼鶡鳥不鳴虎始交荔挺
出丘蚓結麋角觧日短至季冬之月雁北向鵲始巢雉
雊雞乳日窮于次月窮於紀星廻于天
尚書大傳曰北方者物之伏方也何以謂之冬冬中也
物方藏於中也故曰北方冬也
尚書曰申命和叔宅朔方曰幽都平在朔易日短星昴
以正仲冬
周書時訓曰小寒之日雁北鄉又五日鵲始巢又五日
雉始雊雁不北鄉民不懐生鵲不始巢國不安寧雉不
始雊國乃大水大寒之日雞始乳又五日鷙鳥厲疾又
五日水澤腹堅雞不乳淫女亂男鷙鳥不厲國不除兵
水澤不腹堅言乃不從
逸禮曰冬則衣黒衣佩𤣥玉乘𤣥輅駕鐵驪載𤣥旂以
迎冬于北郊其祭先豕居眀堂後廟唘北户
毛詩曰冬日烈烈飄風𤼵𤼵
易緯通卦驗曰冬至之日見雲送迎從下鄉来嵗美民
人和不疾疫無雲送迎徳薄嵗惡故其雲赤者旱黒者
水白者為兵黄者有土功諸從日氣送迎此其傚也又
曰立冬不周風至水始氷薺麥生燕雀入水為蛤
太公金匱曰夏桀之時以十月𤼵民鑿山穿陵通於河
民諫曰孟冬鑿山穿陵是泄天氣發地之藏天子失道
後必有敗桀殺之朞年岑山崩為大澤湯率諸侯伐之
京房占曰春冬乾王不周風用事人君當興邊兵治城
郭行刑斷獄訟繕宮殿
漢書曰冬民既入婦人同巷相從夜績一月得四十五
日必相從者所以省費燎火同巧拙而合習俗也
魏畧曰董遇好學人從學者遇不肯教云當先讀書百
遍而義自見從學者云苦渴無日遇曰當以三餘冬者
嵗之餘雨者晴之餘夜者日之餘
五經通義曰冬至陽氣萌隂陽交精始成萬物氣微在
下不可動泄
桓譚新論曰太原郡民以隆冬不火食五日雖有病緩
急猶不敢犯為介子推故也
續漢禮儀志曰立冬之日夜漏未盡五刻京都百官皆
衣皁迎氣北郊
詩晉張華冬初嵗小㑹詩曰日月不留四氣廻周節慶
代序萬國同休庶尹羣后奉夀升朝我有嘉禮式宴百
寮又雜詩曰晷度随天運四時互相承東壁正昏中固
隂寒節升繁霜降當夕悲風中夜興朱火青無光蘭膏
坐自凝重衾無煖氣挾纊如懐氷伏枕終遥昔寤言莫
予應永思慮崇替慨然獨撫膺
晉陳新塗妻李氏冬至詩曰靈象尋數廻四氣平運散
隂律鼓微陽大眀唘修旦感與時来興心随逝化歎式
宴集中堂賔客盈期館
晉曹毗詠冬詩曰緜邈冬夕永凛厲寒氣升離葉向晨
落長風振條興夜静輕響起天清月暉澄寒水盈渠結
素霜竟櫩凝今載忽已暮来紀奄復仍
宋謝靈運嵗暮詩曰殷憂不能寐苦此夜難頽眀月照
積雪朔風勁且哀運往無淹物逝年覺易催又彭城宮
中直感嵗暮詩曰草草眷徂物契契矜嵗殫楚艶起行
戚吴趨絶歸懽修𢃄緩舊裳素鬢改朱顔晚暮非獨已
鳴鶗歇春蘭
宋鮑照冬至詩曰景移風度改日至晷廻換眇眇負霜
鶴皎皎帶雲雁長河結瓓玕層氷如玉岸又冬日詩曰
嚴風亂山起白日欲還次重霧蔽窮天夕隂晦寒地瀚
海有歸潮衰容不還穉令君且安歌無念老将至
謝靈運詠冬詩曰七宿乗運曜三星與時滅履霜氷彌
堅積寒風愈切繁雲起重隂廻飇流輕雪園林粲斐皓
庭除秀皎潔墀𤨏有凝汙逹衢無通轍
梁簡文帝大同十年十月戊寅詩曰喧塵是時息静坐
對重巒冬深栁條落雪後桂枝殘星眀霧色盡天白雁
行單雲飛乍想閣氷結逺疑紈晚橘隠重屏枯藤帶廻
竿荻隂連水氣山峯染月寒又𤣥圃寒夕詩曰洞門扉
未掩金壺漏已催曛烟生澗曲暗色起林隈雪花無有
蔕氷鏡不安臺堦楊始倒挿浦桂半新栽陳根委落蕙
細蘂發香梅雁去銜蘆上猨戲繞枝来又大同十一月
庚戌詩曰兹園植藝積山谷久紆威直興轉多緒真事
亦因依是節嚴冬暮寒雲掩落暉逺聞風瑟瑟亂視雪
霏霏浪起川難渡林深人至稀山禽背逕走野鳥歴塘
飛
梁庾肩吾嵗盡詩曰嵗序已云殫春心不自安聊開栢
葉酒試奠五辛盤金薄圖神燕朱泥印鬼丸梅花應可
折倩為雪中看
北齊邢子才冬日傷志詩曰昔時惰遊士任性少矜裁
朝馳馬腦勒夕衘熊耳杯折花贈淇水撫瑟望叢臺繁
華夙昔改衰病一時来重以三冬月愁雲聚復開天髙
日色淺林勁鳥鳴哀終風激簷宇餘雪滿條枚遨遊昔
宛洛踟蹰今草萊時事方去矣撫已獨懐哉
周王褒和殷廷尉嵗暮詩曰嵗晚悲窮律他鄉念索居
寂寞灰心盡摧殘生意餘産空交道絶財殫宻親疎空
悲趙壹賦還著虞卿書
賦晉陸機感時賦曰悲夫冬之為氣亦何􁂋懔以蕭索
天悠悠其彌髙霧鬰鬰而四幕夜緜邈其難終日晼晚
而易落伊夫時之方惨曷萬物之能歡猨長嘯於林杪
鳥髙鳴於雲端矧余情之含瘁恒覩物而増酸歴四時
以迭感悲此嵗之已寒撫傷懐以嗚咽望永路而汍瀾
梁江淹四時賦曰至於冬隂北邊永夜不曉平蕪際海
千里飛鳥何嘗不夢帝城之阡陌故鄉之臺沼
晉陸雲嵗暮賦曰顓頊御時𤣥冥統官淪重陽於潜户
兮嚴積隂於司寒堅氷涸於川底兮白雪隕於雲端時
凛戾其可悲兮氣蕭索以傷心悽風愴其鳴條落葉翻
而灑林獸藏丘而絶迹兮鳥攀木而棲音山振枯於層
嶺兮人懐惨於重襟
梁蕭子雲嵗暮直廬賦曰日躔女度嵗華云暮衡輕炭
燥權重泉涸藏𤣥武於大隂蟄螣虵於髙霧日臨圭而
易落晷中􁂳而南傃凝寒氣於廣庭洞層隂於端庫風
餮切而晚作雲滄浪而晦景霰的皪於彤庭霙葳蕤於
丹屏韜罘罳之飛棟沒屠蘓之髙影始飄舞於圓池終
停華於方井
晉傅𤣥大寒賦曰五行倐而竟騖兮四節紛而電逝諒
暑往兮寒來十二月而成嵗日月㑹於析木兮重隂凄而
増肅彩虹藏於虛廓兮鱗介潜而長伏若乃天地凛冽
庶極氣否嚴霜夜結悲風晝起飛雪山積蕭條萬里百
川咽而不流兮氷凍合於四海扶木憔悴於湯谷若華
零落於濛氾
　
　
　
　
　
　
　
　
　
　
　
　
　
　藝文類聚卷三
欽定四庫全書
　藝文類聚卷四　　　　　唐　歐陽詢　撰
　嵗時部中(元正/月晦)　　(人日/寒食)　　(正月十五日/三月三日)
　　(五月五日日/七月十五)　　(七月七日/九月九日)
　　元正
尚書曰月正元日舜格于文祖
列子曰邯鄲之民以正月之旦獻鳩於簡子簡子大悦
厚賞之客問其故簡子曰正旦放生示有恩也
孔叢子曰邯鄲民以正月旦獻爵於趙王而綴以五采
王大悦
東觀漢記曰戴慿為侍中正旦朝賀帝令羣臣説經義
不通者奪其席慿遂重五十餘席(事具講/論篇)
漢書曰鮑宣字子都哀帝時正旦日蝕宣上書諫曰陛
下父事天母事地子養黎民父虧明母震動子訛言今
日蝕三陽始小民正月朔旦尚惡敗器物况日虧缺
乎
漢雜事曰正月朝賀三公奉璧上殿嚮御座北面太常
使賛曰皇帝為君興三公伏皇帝坐乃前進璧
典略曰明帝使博士馬均作司南車水轉百戲正月朝
造巨獸魚龍曼延弄馬倒騎備如漢西京故事
魏畧曰正始元年商風大起數十日發屋折樹動太極
殿東閣正旦大㑹又甚傾床案曹休将誅之徴也
王渾集曰詔問明正旦㑹四方計吏入見臨朝當何所
宜渾奏舊正㑹計吏軒下中書令宣詔問方土所宜士
人賢才隠伏未逹風俗好尚禮教之宜勤農務本以盡
墾殖之利刑獄清理無枉濫之失郡守長吏勤心治政
為民興利除害訓化之績授以紙筆意陳聞見以明聖
㫖垂心四逺
晉咸康起居注曰十二月庚子詔曰正㑹日百僚増禄
賜醽酒人二升
世説曰元帝正㑹引丞相王導登御牀王公固辭中宗
引之彌苦文獻曰使太陽與萬物同暉臣下何以仰瞻
帝乃止
鄧徳眀南康記曰昔有盧躭仕州為治中少學仙術善
解飛騰每夕輒凌虛歸家曉則還州嘗元㑹至晚不及
朝列化為白鵠至閣前徊翔欲下威儀以箒擲之得一
隻履躭驚還就列内外左右莫不駭異時步隲為廣州
刺史意甚惡之便以状列聞遂至誅滅
裴𤣥新語曰正朝縣官殺羊懸其頭於門又磔雞以
副之俗説以厭癘氣𤣥以問河南伏君伏君曰是土
氣上升草木萌動羊齧百草雞啄五榖故殺之以助生
氣
詩魏陳王曹植元㑹詩曰初嵗元祚吉日惟良乃為嘉
㑹宴此髙堂衣裳鮮潔黼黻𤣥黄珍膳雜還充溢圓方
俯視文軒仰瞻華梁願保兹善千載為常歡笑盡娱樂
哉未央皇室榮貴夀考無疆
晉荀朂正大㑹行禮歌詩曰於皇元首羣生資始履端
大享敬御福祉肆覲羣后爰及卿士欽順時財允也天
子又曰眀眀天子臨下有赫四表宅心恵浹荒貊柔逺
能邇孔淑不逆来格祁祁邦家是若又曰光光邦家天
篤其祜丕顯喆命顧予三祖世徳作求奄有九土思我
皇度彛倫攸序
晉曹毗正朝詩曰靈春散初澤棼煴青陽舒佳袍忽已
故今載奄復初軟節暢宇宙和風被八區
晉劉和妻王氏正朝詩曰稔冉冥機運迅矣四節經太
簇應𤣥律青陽兆初正
晉傅充妻辛氏元正詩曰元正唘令節嘉慶肇自兹咸
奏萬年觴小大同悦熙
晉荀朂正㑹公王上夀酒歌曰踐元辰延顯融獻羽觴
祈令終我皇夀而隆我皇茂而嵩本枝奮百世休祚鍾
聖躬
賦晉傅𤣥朝㑹賦曰考夏后之遺訓綜殷周之典制採
秦漢之舊儀肇元正之嘉㑹於是先期戒事衆𤼵允敕
萬國咸享各以其職翼翼京邑巍巍紫極前三朝之夜
中庭燎晃以舒光華燈若乎火樹熾百枝之煌煌俯而
察之如亢燭龍而炤𤣥方仰而觀焉若披丹霞而鑒九
陽
頌晉劉臻妻正旦獻椒花頌曰遊穹周廻三朝肇建青
陽散暉澄景載煥美哉靈葩爰采爰獻聖容映之永夀
於萬
　　人日
荆楚嵗時記曰正月七日為人日以七種菜為羮剪綵
為人或縷金薄帖屏風上亦戴之像人入新年形容改
新
董勛問禮俗曰一日為雞二日為狗三日為猪四日為
羊五日為牛六日為馬七日為人
賈充典戒曰人日造華勝相遺像瑞圖金勝之形又像
西王母戴勝也
劉臻妻陳氏進見儀曰正月七日上人勝於人
詩隋楊休之人日登髙侍宴詩曰廣殿麗年輝上林起
春色風生拂雕輦雲廻浮綺翼
薛道衡人日思歸詩曰入春纔七日離家已二年人歸
落雁後思𤼵在花前
銘李充登安仁峯銘曰正月七日厥日惟人策我良駟
陟彼安仁
　　正月十五日
玉燭寳典曰正月十五日作膏以祠門户
荆楚嵗時記曰風俗望日以楊枝挿門随楊枝所指而
祭其夕迎紫姑神以卜
史記曰漢家以望日祀太一從昏時到明今夜遊觀燈
是其遺迹
西域記曰摩竭陁國正月十五日僧俗雲集觀佛舍利
放光雨花
涅槃經曰如来闍維訖収舍利罌置金床上天人散花
奏樂繞城步步燃燈十二里
詩蘓味道望日夜遊詩曰火樹銀花合星橋鐵鎖開暗
塵随馬去眀月逐人来遊妓皆穠李行歌盡落梅金吾
不禁夜玉漏莫相催
崔掖夜遊詩曰玉漏銅壺且莫催鐵闗金鎖徹明開誰
家見月能閒坐何處聞燈不看来又曰神燈佛火百輪
張刻像圖形七寳裝影裏如聞金口説空中似散玉毫
光又曰金勒銀鞍控紫騮玉輪朱幰駕青牛骖驔始散
東城陌倐忽還逢南陌頭
　　月晦
荆楚嵗時記曰元日至月晦並為酺聚飲食每月皆有
晦朔正月初年時俗重以為節
玉燭寶典曰元日至月晦人並為酺食士女悉湔裳斟
酒於水湄以為度厄
帝王世紀曰堯有草夾階而生每月朔生一莢月半則
生十五莢自十六日一莢落至月晦而盡月小則餘一
莢厭而不落以為瑞草名為蓂莢一名厯莢
詩太宗皇帝月晦詩曰晦魄移中律凝暄起麗城罩雲
朝盖上穿露曉珠呈笑樹花分色啼枝鳥合聲披襟歡
眺望極目暢春晴
北齊魏収晦日汎舟應詔詩曰裊裊春枝弱闗闗新鳥
呼棹唱忽逶迤菱歌時顧慕睿賞芳日色宴言㤀日暮
游豫慰人心照臨康國歩
後魏盧元眀晦日汎舟應詔詩曰輕灰吹上管落蓂飄
下蔕遲遲春色華晼晼年光麗
　　寒食
周禮曰司烜氏仲春以木鐸修火禁于國中為季春將
出火也
荆楚嵗時記曰去冬至一百五日即有疾風甚雨謂之
寒食
周斐先賢傳曰太原舊俗云介子推焚骸一月寒食莫
敢煙㸑
陸翽鄴中記曰并州俗冬至後百五日為介子推斷火
冷食三日作乾粥今之糗是也又曰寒食三日作醴酪
煑粳米及麥為酪𢷬杏仁煑作粥
范曄後漢書曰周舉遷并州刺史太原一郡舊俗以介
子推焚骸有龍忌之禁至其月咸言神靈不樂舉火舉
移書於子推廟曰春中寒食一月老小不堪今則三日
而已
古今藝術圖曰北方山戎寒食日用鞦韆為戲以習輕
趫者
詩李崇嗣寒食詩曰普天皆滅焰匝地盡藏烟不知何
處火来就客心燃
宋之問途中寒食詩曰馬上逢寒食途中属暮春可憐
江浦望不見洛橋人
沈佺期嶺表寒食詩曰嶺外逢寒食春来不見餳洛中
新甲子眀日是清眀
令魏武帝眀罰令曰聞太原上黨西河雁門冬至後百
五日皆絶火寒食云為介子推且北方沍寒之地老少
羸弱将有不堪之患令到人不得寒食若犯者家長半
嵗刑主吏百日刑令長奪一月俸
　　三月三日
應劭風俗通曰按周禮女巫掌嵗時以祓除疾病褉者
潔也故於水上盥潔之也己者祉也邪疾已去祈介祉
也
韓詩曰三月桃花水之時鄭國之俗三月上巳於溱洧
兩水之上執蘭招魂續魄拂除不祥
漢書曰太后春幸蠺館率皇后列侯夫人桑遵㶚水而
祓除
續漢書禮儀志曰三月上巳官民皆潔於東流水上自
洗濯祓除宿垢為太潔
魏志曰袁紹三月上巳大㑹賔徒於薄落津聞魏郡兵
及黒山賊于毒等數萬人共覆鄴城殺守坐中客家在
鄴者皆憂怖失色或起而立紹容貌自若不改常度
竹林七賢論曰王濟嘗觧禊洛水眀日或問王曰昨遊
有何語議濟曰張華善説史漢裴逸民叙前言往行袞
衮可聼(事具談/論部)
夏仲御别傳曰仲御詣洛到三月三日洛中公王以下
莫不方軌連軫竝至南浮橋邊褉男則朱服耀路女則
錦綺粲爛仲御時在船中曝所市藥雖見此輩穏坐不
揺賈公望見之深奇其節願相與語此人有心膽有似
冀缺走問船中安坐者為誰仲御不應重問徐乃答曰
㑹稽北海閒民夏仲御
晉中興書曰王𨗳謂從兄敦曰王仁徳未著而名位猶
輕兄威名日已振宜有以共相匡舉㑹三月三日中宗
出褉乘肩輦敦導並騎從紀瞻使人覘之既聞敦導騎
從乃大驚自出拜於道左中宗從容謂導曰卿吾之蕭
何也
續捜神記曰盧充獵見麞便射中之随逐不覺逺忽見
一里門如府舍問鈴下鈴下對曰崔少府也進見少府
少府語充曰尊府君為索小女婚故相迎耳三日畢車
送充至家母問具狀以對與崔别後四年充三月三日
臨水戲遥見水傍有犢車充往開車户見崔女與三嵗
男共載情意如初抱男兒還充又與金椀别
雜五行書曰欲知蠺善惡常以三月三日天隂而無日
不見雨蠺大善
續齊諧記曰晉武帝問尚書郎摰虞曰三日曲水其義
何指荅曰漢章帝時平原徐肇以三月初生三女至三
日俱亡一村以為怪乃相擕之水濵盥洗遂因水以汎
觴曲水之義起於此帝曰若如所談便非好事尚書郎
束晳曰仲治小生不足以知此臣請説其始昔周公城
洛邑因流水以汎酒故逸詩曰羽觴随波又秦昭王三
日置酒河曲見有金人出奉水心劒曰令君制有西夏
及秦霸諸侯乃因此處立為曲水祠二漢相縁皆為盛
集帝曰善賜金五十斤左遷仲治為陽城令
詩晉張華三月三日後園㑹詩曰暮春元日陽氣清眀
祁祁甘雨膏澤流盈習習祥風唘滯導生禽鳥逸豫桑
麻滋榮纎條被緑翠華含英於皇我后欽若昊乾順時
省物言觀中園讌及羣辟乃命乃延合樂華池祓濯清
川汎汎龍舟沂遊渚源又上巳篇曰仁風導和氣勾芒
御昊春姑洗應時月元巳唘良辰宻雲䕃朝日零雨灑
微塵飛軒遊九野置酒㑹衆賔
晉潘尼三日洛水作詩曰晷運無窮巳時逝焉可追斗
酒足為歡臨川胡獨悲暮春春服成百草敷英蕤聊為
三日遊方駕結龍旂廊廟多豪俊都邑有艶姿朱軒䕃
蘭臯翠幕映洛湄臨岸濯素手涉水搴輕衣沈鈎出比
目舉弋落雙飛羽觴乗波進素爼随流歸
晉王濟平吴後三月三日華林園詩曰蠢爾長蛇荐食
江汜我皇神武汎舟萬里迅雷電邁弗及掩耳思樂華
林薄采其蘭皇居偉則芳園巨觀仁以山悦水為智歡
清池流爵祕樂通𤣥物以時序情以化宣
晉閭丘冲三月三日應詔詩曰暮春之月春服既成升
陽土潤氷渙川盈餘萌逹壤嘉木敷榮后皇宣遊既宴
且寧光光華輦詵詵從臣微風扇穢朝露翳塵上䕃丹
幄下藉文茵臨川浥盥濯故潔新俯鏡清流仰睇天津
藹藹華林嚴嚴景陽業業峻宇奕奕飛梁垂隂倒景若
沈若翔浩浩白水汎汎龍舟皇在靈沼百辟同遊擊櫂
清歌鼓枻行酬聞樂咸和具醉斯柔在昔帝虞徳被遐
荒干戚在庭苗民来王今我哲后古聖齊芳恵此中國
以綏四方元首既眀股肱惟良樂酒今日君子惟康
晉王讃三月三日詩曰招揺唘運寒暑代新亹亹不舍
如彼行雲猗猗季月穆穆和春皇儲降止宴及嘉賔嘉
賔伊何具惟姻族如彼葛藟衍于樛木郁郁近侍巖巖
台嶽庶寮鱗次以崇天禄如彼崑山别此琚玉巍巍天
階亦降列宿右載元首左光儲副大祚無窮天地為夀
晉陸機詩曰遲遲暮春日天氣柔且嘉元吉隆初已濯
穢遊黄河
晉阮脩上巳㑹詩曰三春之季嵗惟嘉時靈雨既零風
以散之英華扇耀翔鳥羣嬉澄澄緑水澹澹其波脩岸
逶迤長川相過聊且逍遥其樂如何坐此脩筵臨彼素
流嘉肴既設舉爵獻酬彈筝弄琴新聲上浮水有七徳
智者所娱清瀨瀺灂菱葭芬敷沈此芳鈎引彼潜魚委
􁀙芳美君子戒諸
晉孫綽三月三日詩曰姑洗斡運首陽穆闡嘉卉萋萋
温風煖煖言滌長瀨聊以遊衍縹䓅􁁉流緑栁䕃坂羽
從風飄鱗随浪轉
晉庾闡三月三日詩曰心結湘川渚目散冲霄外清泉
吐翠流緑醽漂素瀨悠想眄長川輕瀾渺如帶又三月
三日臨曲水詩曰暮春濯清汜遊鱗泳一壑髙泉吐東
岑洄瀾自淨澩臨川疊曲流豐林映緑薄輕舟沈飛觴
鼓枻觀魚躍
宋顔延之三日侍遊曲阿後湖詩曰虞風載帝狩夏諺
頌王遊春方動宸駕望幸傾五州山祗蹕嶠路水若警
滄流神御出瑶軫天儀降藻舟萬軸𦙍行衛千翼泛飛
浮雕雲麗璇盖祥颷被采斿江南進荆艶河徼獻趙謳
又詔宴曲水詩曰道隠未形治彰既亂帝跡懸衡皇流
共貫惟王創物永錫洪筭仁固開周義髙登漢祚融世
哲葉光列聖太上正位天臨海鏡帝體麗眀儀辰作貳
居彼東朝金昭玉粹徳有潤身禮不􁁉器開榮灑澤舒
虹爍電伊思鎬飲每懐洛宴郊餞有疆君舉有禮幕帳
蘭甸畫流髙陛分庭薦樂析波浮醴豫同夏諺事兼出
濟又三月三日詔宴西池詩曰河岳曜圖聖時利見於
赫有皇升中納禪載貞其恒載通其變大哉人文至矣
天睠昭哉儲徳靈慶攸繁眀兩紫宸景物乾元帝宗菴
藹惟城惟蕃袞衣善職彤弓受言飾館春宫税鑣青輅
長筵逶迤浮觴沿泝
宋謝靈運三月三日侍宴西池詩曰詳觀記牒鴻荒莫
𫝊降及雲鳥曰聖則天虞承唐命周襲商艱江之永矣
皇心惟眷矧乃暮春時物芳衍濫觴逶迤周流蘭殿禮
備朝容樂闋夕宴
宋謝恵連三月三日曲水集詩曰四時著平分三春禀
融爍遲遲和景婉夭夭園桃灼擕朋斯郊野昧旦辭鄽
郭斐雲興翠嶺芳颷起華薄觧轡偃崇丘藉草繞廻壑
際渚羅時䔩託波泛輕爵
齊謝眺為皇太子侍光華殿曲水宴詩曰傍求邃古逖
聼鴻名大寳曰位得一為貞朱綈叶祉緑字摛英升配
同貫進讓殊聲大横将属㑹昌已命國步中阻震居膺
慶璽劒克𫝊龜玉増映𤣥塞北靡丹徼南極浮毳駕風
非泳非涉西京藹藹東都濟濟秋祓濯流春褉浮醴初
吉云獻上除方唘昔駕陽頴今帳雲陛嘉樂舊矣芳宴
在斯載留神瞩有睟天儀龍精已映威仰未移葉依黄
鳥花落春池髙宴宏敞禁林稠宻青隥崫起丹樓間出
翠葆随風金戈動日惆悵清管徘徊輕佾㶚滻入筵河
淇流阼渦若来往觴肴㳂泝歡飫有終清光欲暮輕軺
廻首華組徐步又為人作三日侍光華殿曲水宴詩曰
神理内寂機象外融遺情汾水垂冕鴻宫樹以司牧匪
我求蒙徒勤日用誰契𤣥功當宁日昃求衣未眀抵璧
焚翠銷劒隳城九疇式叙三辟載清麗景則春儀方在
震重聖積厚金式瓊潤祓穢河滸張樂春疇既停龍駕
亦汎鳬舟初鸎命曉朝華開夜飾陛導源廻伊流㶚閒
館巖敞長廊水架金觴揺蕩玉爼推移筵浮水豹席擾
雲螭歡兹廣宴穆是天儀
梁簡文帝三日侍宴林光殿曲水詩曰芳年留帝賞應
物動天襟挾苑連金陣分衢度羽林帷宫對廣掖層殿
邇髙岑風旗爭曵影亭臯共生隂林花初墮蔕池荷欲
吐心又三日率爾成詩曰芳年多美色麗景復妍遥握
蘭唯是旦採艾亦今朝廻沙溜碧水曲岫散桃夭綺花
非一種風絲亂百條雲起相思觀日照飛虹橋繁華炫
姝色燕趙艶妍妖金鞍汗血馬寳髻珊瑚翹蘭馨起縠
袖蓮錦束瓊腰相看引緑樹見人還自嬌玉柱鳴羅薦
磲椀泛廻潮洛濵非拾羽滿握詎貽椒又三日侍皇太
子曲水宴詩曰震徳協靈年芳節淑濯伊臨灞蕩心愉
目驤騎晨野摐金曉陸蕙氣卷旌神颷擎轂曽岑偃蹇
聳觀岧嶢烟生翠幕日照綺寮銀華晨散金芝暮揺緑
水動葉丹距映條顧惟菲薄徒承恩裕藝學未優聲績
不樹豈辨河書寧摛淮賦徒偶羣龍終慙竝馭又曲水
聨句詩曰春色眀上巳桃花落繞溝波廻巵不進綸下
鉤時留(臣導/)絳水時廻岸花觴轉更周陳肴度玉俎垂
餌下銀鈎(王卿/)廻川入帳殿列俎間芳洲漢艾淩波出
江楓拂岸游(庾肩/吾)王生廻水碓蔡嫗蕩輕舟岸燭斜臨
水波光上映樓(殿下/)
梁沈約三日侍鳯光殿曲水宴詩曰光遲蕙敏氣婉椒
臺皇心愛矣帝曰遊哉玉鸞徐騖翠鳯輕廻别殿廣臨
離宫洞唘川祗奉夀河宗相禮清洛漸筵長伊流陛洄
盪嘉羞揺漾芳醴輕歌易繞弱舞難持素雲留管𤣥鶴
停絲引思為嵗嵗亦陽止叨服賁身身亦昌止徒勤丹
漆終愧文梓又上巳華光殿詩曰於維盛世即軒媯朝
酆宴鎬復在斯朝光灼爍映蘭池春風婉轉入細枝時
鸎顧慕聲合離輕波微動漾羽巵河宗海若生蛟螭浮
梁徑度跨廻漪朱顔始洽景将移安得壮士駐奔曦又
侍林光殿曲水宴詩曰宴鎬鏘玉鑾遊汾舉仙軷榮光
泛采旄修風動芝盖淑氣婉登晨天行聳雲斾帳殿臨
春籞帷宫繞芳薈漸席周羽觴分墀引廻瀨穆穆寳化
昇濟濟皇階泰将御遺風軫逺侍瑶臺㑹又三日率爾
成篇詩曰麗日属元巳年芳具在斯開花已匝樹流鸎
復滿枝洛陽繁華子長安輕薄兒東出千金堰西臨雁
鶩陂遊絲映空轉髙楊拂地垂緑幘文照曜紫燕光陸
離清晨戲伊水薄暮宿蘭池象筵鳴寳瑟金缾汎羽巵
寧憶春蠶起日暮桑欲萎
梁劉孝綽三日侍華光殿曲水宴詩曰薰祓三陽暮濯
褉元巳初皇心睠樂飲帳殿臨春渠豫遊髙夏諺凱樂
盛周居復以禁林日丰茸花樹舒羽觴環階轉清瀾傍
席疏妍歌已嘹亮妙舞復紆徐九成變絲竹百戲起龍
魚又三日侍宴成王曲水宴詩曰匯澤良孔殷分區屛
中縣躡跨兼流采矜唯邇封甸吾王奄酆畢折圭承羽
𫝊不資魯俗移何待齊風變東山富遊士北土無遺彦
一言白璧輕片善黄金賤餘辰属上巳清祓追前諺持
此陽瀨遊復展城隅宴芳洲亘千里逺近風光扇方歡
厚徳重誰言薄遊倦
梁劉孝威侍宴樂遊林光殿曲水詩曰蒸哉軒頊赫矣
堯心女媧補石重華弃金湯羅禹扇羲瑟農琴皇乎備
矣受命君臨試舟五反和樂九成鈎楯祕戲協律新聲
丹盃水激絳采坯榮天吴還往海若逢迎又三日侍皇
太子宴詩曰二龍廵夏代八駿馭周朝豫遊光帝則樂
飲盛民謡皇儲遵洛褉濫觴追灞橋掌祓開神籞司馬
動鑾鑣周旗交彩眊晉鼓雜清簫旌宫臨廣隰藻衛爍
巖椒蘭樽㳂曲折靈若泝廻潮
梁庾肩吾三日侍蘭亭曲水宴詩曰榮星依夜動鑾駕
忽朝遊旌門臨苑樹相風生鳯樓春生露泥泥天覆雲
油油桃花舒玉澗栁葉暗金溝褉川分曲洛帳殿掩芳
洲湧躍頳魚出參差絳棗浮百戲俱臨水千鍾共逐流
北齊邢子才三日華林園公宴詩曰廻鑾自樂野弭盖
属瑶池五丞接光景七友樹風儀芳春時欲遽覽物惜
将移新萍已冒沼餘花尚滿枝草滋徑蕪沒林長山蔽
虧方筵羅玉爼激水漾金巵歌聲斷且續舞袖合還離
隋盧思道上巳褉飲詩曰山泉好風景城市厭囂塵聊
持一罇酒共尋千里春餘光下幽桂夕吹舞青蘋何言
出闗後重有入林人
賦後漢杜篤祓褉賦曰王侯公主暨乎富商用事伊雒
帷幔𤣥黄於是㫖酒嘉肴方丈盈前浮棗絳水酹酒醲
川若乃窈窕淑女美媵艶姝戴翡翠珥眀珠曵離袿立
水涯微風掩壒纎榖低徊蘭蘓肹蠁感動情魂若乃隠
逸未用鴻生俊儒冠髙冕曳長裾坐沙渚談詩書詠伊
吕歌唐虞
晉成公綏洛褉賦曰考吉日簡良辰祓除觧褉司㑹洛
濵妖童媛女嬉游河曲或振纎手或濯素足臨清流坐
沙塲列罍樽飛羽觴
晉張協洛褉賦曰夫何三春之令月嘉天氣之氤氲和
風穆以布暢百卉曄而敷芬川流清泠以汪濊原隰葱
翠以龍鱗游魚瀺灂於淥波𤣥鳥鼔翼於髙雲美節慶
之動物悦羣生之樂欣故新服之既成将褉除於水濵
於是縉紳先生嘯儔命友擕朋接黨冠童八九主希孔
墨賔慕顔栁臨崖詠吟濯足揮手乃至都人士女奕奕
祁祁車駕岬嵑充溢中逵粉葩翕習縁阿被湄振袖生
風接袵成幃若夫權戚之家豪侈之族采騎齊鑣華輪
方轂青盖雲浮參差相属集乎長洲之浦曜乎洛川之
曲遂乃停輿蕙渚税駕蘭田朱幔虹舒翠幕蜺連羅樽
列爵周以長筵於是布椒醑薦柔嘉祈休吉蠲百痾潄
清源以滌穢兮攬緑藻之纎柯浮素妝以蔽水灑𤣥醪
於中河
晉禇爽褉賦曰伊暮春之令月将觧褉於通川淩元巳
之清晨遡微風之冷然川廻瀾以澄映嶺挿崿以霏烟
輕霞舒於翠崖白雲映乎青天
晉夏侯湛褉賦曰羡暮春之嘉辰美靈氣之和柔結方
軌之奏路敷令節而宣遊爾乃鈴鳴擢翠旗垂繁纓微
雲乘軒清風卷旌飛輪焱起良馬電驚車駕鱗萃男女
霧㑹服煥羅縠翠翳連盖榮香丸於素襟結九齡乎時
外粲爛虺韡混曄𤼵越若乎朝春挺葩夕霞抱月爾乃
臨清流背緑柯雲幕髙接丹組四羅
晉阮瞻上巳㑹賦曰臨清川而嘉讌聊假日以遊娱䕃
朝雲而為盖託茂樹以為廬好脩林之蓊鬰樂草莽之
扶疎列四筵而設席祈吉祥於斯塗酌羽觴而交酬獻
遐夀之無疆同歡情而悦豫欣斯樂之愷慷𤼵中懐而
弦歌託情志於官商
梁蕭子範家園三日賦曰春亦暮止田家上巳時将磔
於九門節方郊於七里扇習習之和風照遲遲之華晷
飛𤣥翮之土燕奪丹胸之山雉聊結新而濯故式東流
之前軌居免上漏樹非榛栗既無擇於爽塏曽不訪於
凶吉右瞻則青溪千仞北覩則龍盤秀出與嵗月而荒
茫同林藪之蕪宻懽兹嘉月悦此時良庭散花蘂傍挿
筠篁灑𤣥醪於沼沚浮絳棗於泱泱觀翠淪之出沒戲
青舸之低昻
周庾信三月三日華林園馬射賦曰于時𤣥鳥司厯蒼
龍馭行羔獻氷開桐華萍合皇帝幸於華林之園千乗
雷動萬騎雲屯落花與芝盖同飛楊栁共春旗一色乃
命羣臣陳大射之禮騶虞九節狸首七章於是選朱汗
之馬校黄金之埒紅陽飛鵲紫燕陸沈唐成公之驌驦
海西侯之千里莫不飲羽銜竿吟猨落雁鐘鼓振地埃
塵漲天綵則錦市俱移錢則銅山合徙實天下之至樂
景福之歡欣者也嵗次昭陽月在大梁其日上巳其時
少陽春吏司職青祗効祥徴萬騎於平樂開千門於建
章皇帝翊四校於仙園廻六龍於天苑華盖平飛風烏
細轉帷宫宿設帳殿開筵傍臨細栁斜界宜年河漘薙
草渭口澆泉堋雲五色的暈重圓陽管既調春絃實撫
玉律調鐘金錞節鼓於是咀銜拉鐵逐日追風竝試長
楸之埒俱下蘭池之宫鳴鞭則汗赭入埒則塵紅變三
驅而畫鹿登百尺而懸熊禮正六耦詩歌九節弓如眀
月對堋馬似浮雲向埒雁失羣而行斷猨求林而路絶
乃有六郡雄才五陵髙選新廻馬邑之兵始罷龍城之
戰尚帶流星猶乘奔電始聼鼓而唱籌即移竿而摽箭
熊耳刻杯浮雲畫罍水衡之錢山積織室之錦霞開司
筵賞至酒正杯来既而日下澤宫筵闌相圃悵從蹕之
留歡眷廻鑾之餘武
序晉王羲之三日蘭亭詩序曰永和九年嵗在癸丑暮
春之初㑹於㑹稽山隂之蘭亭修褉事也羣賢畢至少長咸
集此地有崇山峻嶺茂林修竹又有清流激湍映𢃄左
右引以為流觴曲水列坐其次雖無絲竹管絃之盛一
觴一詠亦足以暢叙幽情是日也天朗氣清恵風和暢
仰觀宇宙之大俯察品類之盛所以遊目騁懐足以極
視聼之娱信可樂也
晉孫綽三日蘭亭詩序曰古人以水喻性有㫖哉斯談
非以停之則清混之則濁耶情因所習而遷移物觸所
遇而興感故振轡於朝市則充屈之心生閒歩於林野
則遼落之志興仰瞻義唐邈已逺矣近詠臺尚顧深増
懐為復於曖昧之中思縈拂之道屢借山水以化其鬰
結永一日之足當百年之溢以暮春之始褉于南澗之
濵髙嶺千尋長湖萬頃隆屈澄汪之勢可為壮矣乃席
芳草鏡清流覽卉木觀魚鳥具物同榮資生咸暢於是
和以醇醪齊以逹觀決然兀矣焉復覺鵬鷃之二物哉
宋顔延之三日曲水詩序曰夫方䇿既載皇王之跡已
殊鐘石畢陳舞詠之情不一雖淵流遂往詳略異聞然
其宅天𠂻立民極莫不崇尚其道神眀其位拓世貽統
固萬葉而為量者也有宋函夏帝圖宏逺髙祖以聖武
定鼎規同造物皇上以叡文承厯景属宸居隆周之卜
既永宗漢之兆在焉正體毓徳於少陽上宰宣哲於元
輔晷緯昭應山瀆效靈五方雜遝四隩来暨頳莖素毳
并柯共穂之瑞史不絶書棧山航海逾沙軼漠之貢府
無虛月日躔胃維月軌青陸皇祗𤼵生之始后王布和
之辰思對上靈之心以恵庶萌之願加以二王于邁出
餞戒吉有詔掌故爰命司厯獻陳洛飲之禮具上巳之
儀南除輦道北清禁林左闗巖隥右梁潮源略亭臯跨
芝㙻苑太液懐曽山松石峻峗葱翠隂烟游泳之所攅
萃翔驟之所往還䦧水環階引池分席春官聨事蒼靈
奉塗然後升祕駕𦙍褆騎撫玉鑾𤼵流吹以降于所行
禮也龍文飾轡青翰侍御華裔殷至觀聼騖集揚袂風
山舉袖隂澤靚粧藻野袨服縟川故以隠賑外區煥衍
都内者矣上膺萬夀下褆百福布筵禀和闔堂依徳情
盤景遽歡洽日斜悵釣臺之未臨慨鄷宫之不懸方且
排鳯闕以髙遊開爵園而廣宴並命在位展詩𤼵志則
夫誦美有章陳信無愧者歟
齊王融三日曲水詩序曰臣聞出豫為象鈞天之樂張
焉時乗既位御氣之駕翔焉是以得一奉宸逍遥襄城
之域體元則大悵望姑射之阿然窅眇寂寥其獨適者
也至如夏后兩龍載驅璿臺之上穆王八駿如舞瑶水
之隂亦有饗云固不與萬民共也我大齊之握機創厯
誕命建家接禮貳宫考庸太室昭華之珍既徙延喜之
玉攸歸革宋受天保生萬國度邑静鹿丘之歎遷鼎息
大坰之慙駿𤼵開其逺祥定爾固其洪業皇帝體膺上
聖運鍾下武冠五行之秀氣邁三代之英風昭章雲漢
暉麗日月猶且旦眀廢寢昃晷㤀飱懼負重於春冰懐
御奔於秋駕儲后睿哲在躬妙善居質内積和順外𤼵
英華斧藻至徳琢磨令範若夫族茂麟趾宗固磐石跨
蹍昌姬韜軼炎漢元宰比肩於尚父中鉉繼踵乎周南
分陜流勿剪之歡来仕允克施之譽本枝之盛如此稽
古之政如彼故免羣生於湯火納百姓於休和引鏡皆
眀目臨池無洗耳沈冥之怨既缺薖軸之疾已銷讒莠
蔑聞攘争揜息稀鳴桴于砥路鞠茂草于圜扉侮食来
王左言入侍一尉候於西東合車書於南北偃革辭軒
銷金罷刃天瑞降地符升澤馬来器車出江海呈象龜
龍載文功既成矣世既貞矣信可以優游暇豫作樂崇
徳者歟于時青鳥司開條風𤼵嵗粤斯上巳惟暮之春
褉飲之日在兹風舞之情咸蕩載懐平圃乃睠芳林芳
林園者福地奥區之湊丹陵若水之舊殷殷均乎姚澤
膴膴尚於周原飛觀神行虛簷雲構離房乍設層樓間
起負朝陽而抗殿跨靈沼而浮榮鏡文虹於綺疏浸蘭
泉於玉砌幽幽叢薄秩秩斯干新萍泛沚華桐發岫雜
夭采於柔荑亂嚶聲於錦羽禁軒承幸清宫侍宴緹帷
宿置帟幕宵懸既而滅宿登霞澄光辨色徐鑾警節鳴
鐘暢音七萃連鑣九斿齊軌爾乃廻輿駐蹕岳鎮川渟
睟容有穆賔儀式序授几肆筵因流波而成次蕙肴芳
醴任激水而推移葆佾陳階金匏在席戚奏翹舞籥動
邠詩召鳴鳥于􁛸山追伶倫於嶰谷清歌有闋羽觴無
筭上陳景福之賜下獻南山之夀信凱宴於在藻知和
樂於食苹
梁簡文帝三日曲水詩序曰竊以周城洛邑自流水以
褉除晉集華林同文軌而髙宴莫不禮具義舉沓矩重
規昭動神眀雍熙鍾石者也皇太子生知上徳英眀在
躬智湛靈珠辨均河注騰茂實於三善振嘉聲於八區
是節也上巳属辰餘萌逹壤倉庚應律女夷司候爾乃
分階樹羽疏泉泛爵蘭觴㳂泝蕙肴来往賔儀式序盛
徳有容吹𤼵孫枝聲流嶰谷舞艶七盤歌新六變遊雲
駐綵仙鶴来儀都人野老雲集霧㑹結軫方衢飛軒照
日
　　五月五日
琴操曰介子綏割其腓股以餌重耳重耳復國子綏獨
無所得綏甚怨恨乃作龍蛇之歌以感之終匿於山文
公令燔山求之子綏遂抱木而燒死文公令民五月五
日不得𤼵火(國語云/介子推)
續漢禮儀志曰五月五日朱索五色栁桃印為門户飾
以止惡氣
風土記曰仲夏端五烹鶩角黍端始也謂五月初五日
也又以菰葉裹粘米煮熟謂之角黍
續齊諧記曰屈原五月五日投汩羅而死楚人哀之每
至此日竹筒貯米投水祭之漢建武中長沙歐囘白日
忽見一人自稱三閭大夫謂曰君當見祭甚善但常所
遺苦蛟龍所竊今若有惠可以楝樹葉塞其上以五采
絲縛之此二物蛟龍所憚也囘依其言世人作粽并帶
五色絲及棟葉皆汩羅之遺風也
崔實四民月令曰五月五日取蟾蜍可合惡疽瘡取東
行螻蛄治婦難産
㑹稽典録曰女子曹娥者㑹稽上虞人父能絃歌漢安
帝二年五月五日於縣江泝濤迎波神溺死不得尸骸
娥年十四乃縁江號哭晝夜不絶聲七日遂投江而死
抱朴子蟾蜍萬嵗者頭上有角頷下有丹書八字再重
五月五日午時取之隂乾百日以其足畫地即為流水
又曰或問辟五兵之道荅曰以五月五日作赤靈符著
心前
風俗通曰五月五日以五綵絲繫臂者辟兵及鬼令人
不病温亦因屈原又曰五月五日續命縷俗説以益人
命
夏小正月此日蓄採衆藥以蠲除毒氣
荆楚記曰荆楚人以五月五日並蹋百草採艾以為人
懸門户上以禳毒氣又曰屈原以是日死故並将舟楫
以拯之今日競渡是其遺跡
大戴禮曰五月五日蓄蘭為沐浴
楚辭曰浴蘭湯兮沐芳華
詩梁王筠五日望採拾詩曰長絲表良節金縷應嘉辰
結蘆同楚客採艾異詩人折花競鮮彩拭露染芳津含
嬌起斜眄歛笑動微嚬獻璫依洛浦懐佩似江濵
　　七月七日
列仙傳曰陶安公者六安鑄冶師行火者朱雀止冶上
曰安公安公冶與天通七月七日迎汝以赤龍(事具/仙部)又曰王
子喬見桓良曰告我家七月七日待我於緱氏山頭至
時乘白鶴在山頭望之不得到舉手謝時人數日而去
漢書曰武帝七月七日生於漪蘭殿
漢武故事曰七月七日上於承華殿齋正中忽有一青
鳥從西方来集殿前上問東方朔朔曰此西王母欲来
也有頃王母至(事具/鳥部)
崔實四民月令七月七日曝經書設酒脯時果散香粉
於筵上祈請於河鼔織女言此二星神當㑹守夜者咸
懐私願或云見天漢中有奕奕正白氣如地河之波輝
輝有光曜五色以此為徴應見者便拜乞願三年乃得
竹林七賢論曰阮咸字仲容籍兄子也諸阮前世皆儒
學内足於財唯藉一生尚道棄事好酒而貧舊俗七月
七日法當曬衣諸阮庭中爛然莫非綈錦咸時總角乃
竪長竿摽大布犢鼻於庭中曰未能免俗聊復爾耳
世説曰郝隆七月七日見鄰人皆曝曬衣物隆乃仰卧
出腹云晒書
續齊諧記曰桂陽城武丁有仙道謂其弟曰七月七日
織女當渡河諸仙悉還宫弟問曰織女何事渡河荅曰
織女暫詣牽牛世人至今云織女嫁牽牛也
詩古詩曰迢迢牽牛星皎皎河漢女纎纎濯素手札札
弄機杼終日不成章涕泣零如雨河漢清且淺相去詎
㡬許盈盈一水間脉脉不得語
晉潘尼七月七日侍皇太子宴𤣥圃園詩曰商風初授
辰火微流朱眀送夏少昊迎秋嘉木茂園芳草被疇於
時我后以豫以遊
晉李充七月七日詩曰朗月垂𤣥景洪漢截皓倉牽牛
難牽牧織女守空襄河廣尚可越怨此漢無梁
晉蘓彦七月七日詠織女詩曰織女思北沚牽牛歎南
陽時来嘉慶集整駕巾玉箱瓊珮垂藻蕤霧裾結雲裳
釋轡紫微庭觧袊碧琳堂歡宴未及究晨暉照扶桑悵
悵一宵促遲遲别日長
宋孝武七夕詩曰白日傾晚照絃月升初光炫炫葉露
滿肅肅庭風揚贍言媚天漢幽期濟河梁服箱從奔軺
紈綺闕成章觧帶遽廻軫誰云秋夜長愛聚雙情款念
離兩心傷
宋南平王劉鑠七夕詠牛女詩曰秋動清風扇火移炎
氣歇廣簷含夜隂髙軒通夕月安歩廵芳林傾望極雲
闕組幕縈漢陳龍駕凌霄𤼵誰云長河遥頗覺促筵悦
沉情未申冩飛光已飄忽来對眇難期今歡自兹沒
宋謝恵運七夕詠牛女詩曰落日隠簷楹升月照簾櫳
團團滿葉露淅淅振條風蹀足循廣除瞬目曬曽穹雲
漢有靈匹彌年闕相從遐川阻昵愛脩渚曠清容弄杼
不成藻聳轡騖前蹤昔離秋已兩今聚夕無雙傾河易
廻斡款顔難久悰沃若靈駕旋寂寥雲幄空留情顧華
寢遥心逐奔龍
宋王僧逹七夕月下詩曰逺山歛氛祲廣庭揚月波氣
往風集隟秋還露泫柯節氣既已孱中宵振綺羅来歡
詎終夕収淚泣分河
宋顔延之為織女贈牽牛詩曰婺女儷經星姮娥棲飛
月慙無二媛靈託身侍天闕閶闔殊未暉咸池豈沐髪
漢隂不夕張長河為誰越雖有促宴期方湏涼風𤼵
宋謝靈運七夕詠牛女詩曰火逝首秋節眀經弦月夕
月弦光照户秋首風入隙陵風步曽岑憑雲肆遥脉徙
倚西北庭竦踴東南覿紈綺無報章河漢有駿軛
宋謝荘七夕夜詠牛女應制詩曰輟機起春暮停箱動
秋衿琁居照漢右芝駕肅河隂容裔泛星道逶迤濟烟
潯陸離迎宵佩倐爍望昏簮俱傾環氣怨共歇浹年心
珠殿釭未沬瑶庭露已深夕清豈掩拂絃輝無久臨
梁武帝七夕詩曰白露月下圓秋風枝上鮮瑶臺含碧
霧羅幕生紫烟妙㑹非綺節佳期乃涼年玉壺承夜急
蘭膏依曉煎昔悲漢難越今傷河易旋怨咽雙念斷悽
悼兩情懸
梁簡文帝七夕穿針詩曰憐從帳裏出相見夜忩開針
欹疑月暗縷散恨風来
梁栁惲七夕穿針詩曰代馬秋不歸緇䊵無復緒迎寒
理夜縫映月抽纎縷清露下羅衣秋風吹玉柱流景對
秋夕餘光欲難駐
梁劉遵七夕穿針詩曰步月如有意情来不自禁向光
抽一縷舉袖弄雙針
梁劉孝威七夕穿針詩曰縷亂恐風来衫輕羞指現故
穿雙眼針時縫合歡扇
梁沈約織女贈牽牛詩曰紅粧與眀鏡二物本相親用
持施㸃畫不照離居人往秋雖一照一照還復塵塵生
不復拂蓬首對河津冬夜寒如是寧遽道陽春初商忽
云至暫得奉衣巾施袊誠已故每聚忽如新
梁王筠代牽牛荅織女詩曰新知與生别由来儻相值
如何寸心中一宵懐兩事歡娱未繾綣倐忽成離異終
日遥相望祗益生愁思猶憶今春悲尚有故年淚忽遇
長河轉獨喜涼颷至奔情翊鳯軫精阿警龍轡
梁范雲望織女詩曰盈盈一水邊夜夜空自憐不辭精
衛苦河流未可填寸情百重結一心萬處懸願作雙青
鳥共舒眀鏡前
梁劉孝威詠織女詩曰金鈿已照耀白日未蹉跎欲待
黄昏至含嬌渡淺河
梁何遜七夕詩曰仙車駐七驤鳯駕出天潢月映九微
火風吹百和香来歡暫巧笑還淚已啼粧别離不得語
河漢漸湯湯
梁庾肩吾七夕詩曰玉匣卷懸衣髙樓開夜扉姮娥随
月落織女逐星移離前忿促夜别後對空機倩語雕陵
鵲填河未可飛又奉使江州船中七夕詩曰九江逢七
夕初弦值早秋天河来映水織女欲攀舟漢使俱為客
星槎共逐流莫言相送浦不及穿針樓
北齊邢子才七夕詩曰盈盈河水側朝朝長歎息不恡
漸衰苦波流詎可測秋期忽云至停梭理容色束衿未
觧帶廻鑾已霑軾不見眼中人誰堪機上織願逐青鳥
去蹔因希羽翼
陳江摠七夕詩曰漢曲天榆冷河邊月桂秋婉孌期今
夜飄颻渡淺流輪随月宿轉路逐綵雲浮横波翻瀉淚
束素反緘愁此時機杼息獨向紅粧羞
杜審言七夕詩曰白露含眀月青雲斷絳河天街七襄
轉闗道二神過襦服鏘環珮香筵拂綺羅年年今夜盡
機杼别情多
隋王眘七夕詩曰天河横欲曉鳯駕儼應飛落月移粧
鏡浮雲動别衣懽逐今宵盡愁随還路歸猶将宿昔淚
更上去年機
隋張文恭七夕詩曰鳯律驚秋氣龍梭静夜機星橋百
枝動雲路七香飛映月囘雕扇凌霞曵綺衣含情向華
幄流態入重闈懽餘夕漏盡怨結曉驂歸誰念分河漢
還憶兩心違
賦隋庾信七夕賦曰兔月先上羊燈次安覩牛星之曜
景視織女之䦨干於是秦娥麗妾趙豔佳人窈窕名燕
逶迤姓秦嫌朝粧之半故憐晚拭之全新此時併捨房
櫳共往庭中縷條𦂳而貫矩針鼻細而穿中
南齊謝朓七夕賦曰金祗司姖火曜方流素鍾當御夷
則鳴秋朱光既夕凉雲始浮盈多靈之藹藹升夜月之
悠悠歩廣庭而延膝属天媛而淹留嗟斯靈之淑景招
好仇於服箱壓白玉而為飾霏丹霞而為裳廻龍駕之
容裔亂鳯管之凄鏘軾帝車而捐玦凌天津而上翔悵
漢渚之夕漲欣河廣之既梁臨瑶席而宴語綿含睇而
蛾揚嗟蘭夜而難永泣㑹促而怨長撫鳴琴而修浩浣
安歌而自傷歌曰月殿清兮桂醪酬雲幄静兮香風浮
龍鑣蹀兮玉鑾整睠星河兮不可㽞
　　七月十五
荆楚嵗時記曰七月十五日僧尼道俗悉營盆供諸寺
院
盂蘭盆經云有七葉功徳並幡花歌鼓果食送之盖由
此又曰目連比丘見其亡母生餓鬼中即以鉢盛飯往
餉其母食米入口化成火炭遂不得食目連大呌馳還
白佛佛言汝母罪重非汝一人力所奈何當湏十方僧
衆威神之力至七月十五日當為七代父母現在父母
厄難中者具百味五果以著盆中供養十方大徳佛敇
衆僧皆為施主咒願七代父母行襌定意然後受食是
時目連母得脱一刼餓鬼之苦目連白佛未来世佛弟
子行孝順者亦應奉盂蘭盆為爾可否佛言大善故後
代人因此廣為華飾乃至刻木割竹飴䗶翦綵模花果
之形極工妙之巧
道經曰七月十五中元之日地官校勾捜選人間分别
善惡諸天聖衆普詣宫中簡定劫數人鬼傳録餓鬼囚
徒一時皆集以其日作𤣥都大獻於玉京山採諸花果
珍竒異物幢幡寳盖清膳飲食獻諸聖衆道士於其日
夜講誦是經十方大聖齊詠靈篇囚徒餓鬼俱飽滿免
於衆苦得還人中
賦楊炯盂蘭盆賦曰渾元告秋羲和奏曉太隂望兮圓
魄皎閶闔開兮涼風嫋四海澄兮百川皛隂陽肅兮天
地窅掃離宫清重閣設皇邸張翠幕鸞飛鳯翔晱陽倐
爍雲舒霞布翕赫冥霍陳法供飾盂蘭壮神功之妙物
何造化之多端青蓮吐而非夏頳果揺而不寒銅鐵鉛
錫璆琳琅玕映以甘泉之玉樹冠以承露之金盤憲章
三極儀刑萬類上寥廓兮法天下安貞兮相地殫怪力
窮神異少君王子掣曵兮若束玉女瑶姬翩僊兮不至
鳴鷫鸘與鸑鷟舞鶤雞與翡翠毒龍怒兮赫然狂象奔
兮沈醉怖魍魎潜魑魅离婁眀目不足見其精微匠石
洗心不足徴其奥秘夫其逺也天台􁀙起繞之以赤霞
夫其近也削成孤峙覆之以蓮花晃兮瑶臺之帝室赩
兮金闕之仙家其髙也上諸天於大梵其廣也遍諸法
於恒沙上可以薦元府於七廟下可以納羣動於三車
　　九月九日
風土記曰九月九日律中無射而數九俗尚此月折茱
茰房以挿頭言辟除惡氣而禦初寒
續晉陽秋曰陶潜嘗九月九日無酒宅邊菊叢中摘菊
盈把坐其側久望見白衣至乃王𢎞送酒也即便就酌
醉而後歸
續齊諧記曰汝南桓景随費長房遊學累年長房謂之
曰九月九日汝家當有灾厄急宜去令家人各作絳囊
盛茱茰以繫臂登髙飲菊酒此禍可消景如言舉家登
山夕還家見雞狗牛羊一時暴死長房聞之曰代之矣
今世人每至九日登山飲菊酒婦人帶茱茰囊是也
孟嘉𫝊曰嘉為桓温叅軍既和而正温甚重之九月九
日温遊龍山参僚畢集時佐吏竝著戎服有風至吹嘉
帽落温謂左右及賔客勿言以觀其舉止
臨海記曰郡北四十步有湖山山甚平正可容數百人
坐民俗極重每九日菊酒之辰讌㑹於此山者常至三
四百人
詩宋謝瞻九日從宋公戲馬臺詩曰風至授寒服霜降
休百工巢幕無留燕遵渚有来鴻輕霞冠秋日迅商薄
清穹聖心眷嘉節鳴鑾戾行宫四筵霑芳醴中堂起絲
桐扶光廹西氾歡餘宴有窮
宋謝靈運九日從宋公戲馬臺送孔令詩曰季秋朔邊
苦旅雁違霜雪淒淒陽卉腓皎皎寒潭潔良辰感聖心
雲旗興暮節鳴葭戾朱宫蘭巵獻時哲歸客逐海隅脱
冠謝朝列河流有急瀾浮驂無緩轍
齊竟陵王蕭子良九日侍宴詩曰月殿風轉層臺氣寒
髙雲歛色遥露已團式詔司警言戾秋巒輕觴時薦落
英可飡
齊王儉侍皇太子九日𤣥圃宴詩曰眀眀儲后沖黙其
量徘徊禮樂優遊風尚微言外融㡬神内王就日齊暉
儀雲等望本茂條榮源澄流潔漢稱間平周云魯衛咨
我藩華方軌前軼秋日在房鴻雁来翔寥寥清景靄靄
微霜草木揺落幽蘭獨芳眷言淄苑尚想濠梁既暢㫖
酒亦飽徽猷有来斯悦無逺不柔
梁簡文帝九日侍皇太子樂遊苑詩曰離光麗景神英
春裕副極儀天金鏘玉度監撫昭眀善物宣布恵潤崐
瓊澤熙垂露秋晨精曜駕動宫闈露㸃金節霜沉玉機
𤣥戈側影翠羽翻暉庭廻鶴盖水照犀衣蘭羞薦爼竹
酒澄芬千音寫鳯百戲承雲紫燕躍武赤兎越空横飛
鳥箭半轉地弓又九日賦韻詩曰是節協陽數髙秋氣
已精簷芝逐月唘惟風依夜清逺燭承歌黛斜橋聞履
聲梁塵下未息共愛賞心并
梁沈約為臨川王九日侍太子宴詩曰凉風北起髙雁
南翻葉浮楚水草折梁園凄清霜野惆悵晨鵾雲輕寒
樹日麗秋源三金廣設六羽髙陳寒英始獻涼酎初醇
靡靡神襟鏘鏘羣彦思媚儲猷洽和奉宴思暢蘭席歡
同桂殿景遽樂推臨風以眷麗景天枝位非徳舉任伍
辰階祚均河楚負岳未勝瞻雲難侣望古興惕心焉載
佇又九日侍宴樂遊苑詩曰憑玉宅海端扆御天上流
飛壑静震騰川凝神貫極摛道漏泉西裘委袵南風在
弦暮芝始緑年桂初丹上林葉下滄池水寒霜霑玉樹
雁動輕瀾停蹕玉陛徙衛琁墀琱箱鳯綵羽盖鸞姿虹
旌迢遰翠華葳𬎼禮宏㶚汭義髙洛湄
梁丘遲九日侍宴樂遊苑詩曰朱明已謝蓐收司禮爰
理秋祓備揚旌􁦹奉璋峩峩金貂濟濟上林宏敞離宮
非一綵殿廻風丹樓映日隋珠甲帳屯衛周悉睟容徐
動天儀澄謐雲物游颺光景髙麗枯葉未落寒花委砌
絲桐激舞楚雅閒慧參差繁響殷勤流詣
梁任昉九日侍宴樂遊苑詩曰帝徳峻韶夏王功書頌
平共貫㳂五勝獨道邁三英我皇撫歸運時乗信告成
一唱華鍾石再撫被絲笙黄草歸雒木梯山薦玉榮時
来濁河變瑞起温洛清物色動宸眷民豫降皇情
梁劉苞九日侍宴樂遊苑正陽堂詩曰六郡良家子幽
并遊俠兒立乘爭飲羽倒騎競紛馳鳴珂飾華眊金鞍
映玉羈膳羞殫海陸和齊眡秋宜雲飛雅琴奏風起洞
簫吹曲終髙宴罷景落樹隂移微薄承嘉恵飲徳良不
貲取効績無紀感恩心自知
梁王脩巳九日詩曰霜威始落翠寒氣初入堂隋珠爛
似燭懸藜疑夜光舞歩因絃折歌聲随袂揚夜深聞漏
緩簷虛覺唱長
梁劉孝威九日酌菊花酒詩曰露花疑始摘羅衣似適
熏餘杯度不取欲持嬌使君
梁何遜為西豐侯九日侍宴樂遊苑詩曰皇徳無與讓
重規襲帝勛垂衣化比屋卷領慎為君翾飛悦有道卉
木荷平分宸襟動時豫嵗序属涼氛城霞旦晃朗槐霧
曉氤氲鸞和馳八襲鳯駕唘千羣羽觴歌湛露佾舞奏
承雲禁林終宴晚華池物色曛疎樹翻髙葉寒流聚細
文
梁庾肩吾侍讌九日詩曰轍迹光周頌廵遊減夏功鉤
陳萬騎轉閶闔九門通秋暉逐行漏朔氣繞相風獻夀
重陽節廻鸞上苑中疏山開輦道間樹出離宫玉醴吹
花菊銀床落井桐飲羽山西射浮雲冀北驄塵飛金埒
滿葉破栁條空
周王褒九日從駕詩曰黄山獵地廣青門官路長律改
三秋節氣應九鍾霜曙影初分地暗色始成光交斾長
秋坂緹幕杏間堂射馬垂雙帶豐貂珮兩璜苑寒梨樹
紫山秋菊葉黄終慙属車對空假侍中郎
賦宋傅亮九月九日登陵囂館賦曰嵗九旻之暮月肅
晨駕而北逝度廻壑以停轅凌孤館而逺憩何物惨而
節哀又雲悠而風厲悴緑蘩於寒渚隕豐灌於荒澨玩
中原之芬菊惜蘭圃之彫蕙旌竹栢之勁心謝梧楸之
零脆爾乃流眄平隰落日還臯于感具盈在物周騷聆
離鵾之悽響泝鳴林之瀏飈彼遊子之苦傷每寤歎於
我勞矧集悲而鍾苦疚寸心其如忉𦕈天末以遥瞪怨
故鄉之阻遼
書魏文帝與鍾繇書曰嵗往月来忽復九月九日九為
陽數而日月並應俗嘉其名以為宜於長久故以享宴
髙㑹是月律中無射言羣木庶草無有射而生至於芳
菊紛然獨榮非夫含乾坤之純和體芬芳之淑氣孰能
如此故屈平悲冉冉之将老思食秋菊之落英輔體延
年莫斯之貴謹奉一束以助彭祖之術
　藝文類聚卷四
欽定四庫全書
　藝文類聚巻五　　　　　唐　歐陽詢　撰
　歳時下(社/臘)　(伏/律)　(熱/厯)　(寒/)
　　社
風俗通曰謹按禮傳共工之子曰修車好遠遊舟車所
至足迹所達靡不窮覽故祀以為祖神
毛詩曰韓侯出祖出宿于屠顯甫餞之清酒百壺其肴
惟何炰鼈鮮魚其蔌惟何惟筍及蒲其贈惟何乘馬路
車
左傳曰楚靈王成章華之臺願與諸侯落之薳啓
疆來召公公將往夢襄公祖梓愼曰君不果行襄公之
適楚也夢周公祖而行今襄公實祖君其不行子服惠
伯曰行先君未嘗適楚故周公祖以道之襄公適楚矣而
祖以道君不行何之三月公如楚
魏志曰王修年七歳喪母母以社日亡來歳鄰里社修
感念母悲哀其鄰里聞之為之罷社
武陵先賢傳曰潘京為州辟進謁值社㑹因得見次及
探得不孝刺史問曰辟士為不孝耶京舉板荅曰今為
忠臣不得復為孝子其機辨如此
魏臺訪議曰帝問何用未社丑臘王肅對曰魏土也土
畏木丑之明日便寅寅木也故以丑臘土成於未故於
歳始未社也
詩晉潘尼皇太子社詩曰太簇恊青陽履端發歳首孟
月渉初旬告日惟上酉我后邇天休設社祈遐耉
序晉嵇含社賦序曰社之在於世尚矣自天子至於庶
人莫不咸用有漢卜日丙午魏氏釋用丁未至於大晉
則社孟月之酉日各因其行運三代固有不同雖共奉
社而莫議社之所由興也説文云祈請道神為之社有
事於道者吉凶偕名
祭文後漢蔡邕祝社文曰元正令午時惟嘉良乾坤交
泰太簇運陽乃祀社靈以祈福祥
晉應碩祝社文曰元首肇建吉酉辰良五政數惠四敎
初揚萬類資新英頴擢章谷風滌歳日和時光命于嘉
賔宴兹社箱敬饗社君休祚是將嘉肴綺錯白茅薦㳟
有肉如坻有酒如江社君既眷祇肅威容
　　伏
厯忌釋曰伏者何也金氣伏藏之日也四時代謝皆以
相生立春木代水水生木立夏火代木木生火立冬水
代金金生水至於立秋以金代火金畏於火故至庚日
必伏庚者金故也
漢書曰東方朔伏日詔賜諸侍郎肉朔獨不待詔拔劒
割肉懷之而去(事具/肉部)
典略曰光祿劉松北鎮而袁紹夜酣酒以盛夏三伏之
際晝夜與松飲酒至於無知云以避一時之暑故河朔
有避暑飲
世説曰郄嘉賔三伏之日詣謝公炎暑熏赫雖復當
風交扇猶沾汗流離謝著故絹衣食熱白粥晏然無
異
風俗通曰户律漢中巴蜀廣漢自擇伏日俗說漢中巴
蜀廣漢其地温暑草木早生晚枯氣異中國夷狄畜之
故令自擇伏日也
詩晉程曉詩曰平生三伏時道路無行車閉門避暑卧
出入不相過今世褦襶子觸熱到人家主人聞客來嚬
蹙奈此何揺扇膊中疼流汗正滂沱傳誡語髙明熱行
宜見訶
晉潘岳懐縣詩曰南陸迎修景朱明送末垂初伏啓新
節隆暑方赫曦朝想慶雲興夕遲白日移揮汗辭中宇
登城臨清池凉風自逺集輕衿隨風吹靈圃曜華果通
衢列髙椅
　　熱
說文溽濕暑也
山海經曰夀麻之國爰有大暑不可以往
禮記月令曰季夏之月土潤溽暑
毛詩曰旱既太甚藴隆蟲蟲赫赫炎炎云我無所
管子曰善為國者使農寒耕而熱耘
楚辭曰魂兮歸來東方不可以托十日代出流金鑠石
淮南子曰南方之極自北户之界至炎風之野赤帝祝
融之所司
神異經曰北方層氷萬里厚百丈有磎䑕在氷下土中
其形如䑕食氷草木根肉重萬斤可以作脯食之已熱
(事具/肉部)
京房易飛候曰有雲大如車葢十餘此陽水之氣必暑
有暍者
漢書西域傳曰罽賔國道歴大小頭痛之山赤土身熱
之坂令人身熱無色頭痛嘔吐
桓子新論曰元帝被病廣求方士漢中逸人王仲都者
詔問所能為對曰但能忍寒暑耳因為待詔至夏暑日
使暴坐又環以十爐火不言熱而身汗不出
五經通義曰冬至陽動於下推隂而上之故寒於上夏
至隂動於下推陽而上之故大熱於上
易曰日月運行一寒一暑日在牽牛則寒日在東井則
暑牽牛外宿逺人故寒東井内宿近人故温也
括地圖曰天毒國最大最熱夏草木皆乾死民善没水
以避日入時暑常入寒泉之下
抱朴子曰洪從祖仙公每大醉及夏天盛熱輒入深水
底竟日乃出者正以能閉氣胎息故耳又曰或問不熱
之道曰服𤣥氷丸飛雪㪚王仲都等用此方也
語林曰劉真長見王公王公了不與語時大熱以腹熨
石局
詩晉傅𤣥詩曰朱明運將極溽暑晝夜興裁動四支廢
舉身若山陵珠汗洽玉體呼吸氣鬰蒸塵垢自成泥素
粉隨手凝
梁簡文帝苦熱詩曰六龍騖不息三伏啓炎陽寢興煩
几案俯仰倦幃牀滂沲汗似鑠微靡風如湯洄池愧生
浪蘭殿非含霜細簾時半捲輕幌乍横張雲斜花影没
日落荷心香願見洪崖井詎憐河朔觴
梁任昉苦熱詩曰旭旦烟雲巻烈景入東軒傾光望轉
蕙斜日照西垣既巻蕉梧葉復傾葵藿根重簟無冷氣
挾石似懐温霡霂類珠綴喘嚇狀雷奔
梁何遜苦熱詩曰昔聞草木燋今覩沙石爛曀曀風逾
靜曈曈日漸旰習靜悶衣襟讀書煩几案臥思清露浥
坐待髙星燦蝙蝠户中飛蠛蠓牕間亂實無河朔飲空
有臨淄汗
梁王筠苦暑詩曰日坂散朱雰天隅歛青靄飛颷煥南
陸炎津通北瀬繁星聚若珠密雲屯似葢月至每開襟
風過時解帶
梁劉孝威苦暑詩曰暮日苦炎溽遷坐接階廊月麗姮
娥影星含織女光栖禽動夜竹流螢出闇墻香盤糅鮮
粉雕壺承玉漿白羽徒垂握淥水自周堂弱紈猶覺重
纎絺尚少凉弄風思漢朔戲雨憶呉王𤣥氷術難驗赤
道漏猶長誰能更吹律還令黍谷凉
梁簡文帝納凉詩曰斜日晚駸駸池塘生半隂避暑髙
梧側輕風時入襟落花還就影驚蟬乍失林游魚吹水
沫神蔡上荷心翠竹垂秋采丹棗映踈砧無勞夜遊曲
寄此託微吟又晚景納凉詩曰日移凉氣㪚懐抱信悠
哉珠簾影空巻桂户向池開鳥栖星欲現河靜月應來
横階入細笋蔽地濕輕苔草化飛為火蚊聲合似雷於
兹靜聞見自此歇氛埃又𤣥圃納凉詩曰登山想劒閣
逗浦憶辰陽飛流如凍雨夜月似秋霜螢翻競晚熱虫
思引秋凉鳴波如礙石闇草别蘭香
梁孝元帝納凉詩曰髙舂斜日下佳氣滿欄楹池紅早
花落水綠晚苔生星稀月稍上雲開河尚横白鳥翻帷
暗丹螢入帳明珠綦趨北閣玳席徙南榮金鋪掩夕扇
玉壺傳夜聲
梁劉孝威奉和逐凉詩曰鐘鳴夜未央避暑起徬徨長
河似曵素明星若散璫倚巖欣石冷臨池愛水凉月纎
張敞畫荷妖韓壽香對此遊清夜何勞娯洞房又奉和
晚日詩曰虬簷挂珠箔虹梁巻霧綃迷迭涵香長芙蓉
逐浪揺飛輪搏羽扇翻車引落潮甘泉推激水迎風慚
逺飈寄言王待詔因聲張子僑吾君安已樂無勞詠洞
簫
梁劉緩奉和納涼詩曰清氣流暄濁非關狹室中當由
小堂上自有大王風蟭螟動蘭室神飇起桂叢被襟深
睿賞曲巷何由同
梁庾肩吾奉和山子納涼詩曰北園涼風早歩輦暫逍
遙避日交長扇迎風列短簫山帶彈琴曲桐横栖鳯條
懸門開溜水錦日鎮浮橋黑米生菰葑青花出稻苗無
因學仙藻雲氣徒飄颻
陳徐陵内園逐涼詩曰昔有北山北今余東海東納凉
髙樹下直坐落花中狹徑長無跡茅齋本自空提琴就
竹篠酌酒勸梧桐
賦魏繁欽暑賦曰暑景方徂時惟六月大火飄光炎氣
酷烈翕翕盛熱蒸我層軒温風淟涊動靜增煩雖託隂
宫罔所避旃粉扇靡效宴戲尠歡庶望秋節慰我愁歎
魏陳王曹植大暑賦曰炎帝掌節祝融司方羲和按轡
南雀舞衡虵折鱗於靈窟龍解角於皓蒼遂乃温風赫
戲草木垂幹山坼海沸沙融礫爛飛魚躍渚潜黿浮岸
鳥張翼而近栖獸交游而雲散于時黎庶徙倚棊布葉
分機女絶綜農夫釋耘背暑者不羣而齊跡向隂者不
㑹而成羣於是大臣遷居宅幽緩神育靈雲屋重構閒
房肅清寒泉湧流𤣥木奮榮積素氷於幽館氣飛結而
為霜奏白雪於琴瑟朔風感而増涼
魏劉楨大暑賦曰其為暑也羲和摠駕發扶木太陽為
輿達炎燭靈威參乘歩朱轂赫赫炎炎烈烈暉暉若熾
燎之附體又温泉而沉肌獸喘氣於𤣥景鳥戢翼於髙
危農畯捉鎛而去疇織女釋杼而下機温風至而増熱
歊悒慴而無依披襟領而長嘯兾微風之來思
魏王粲大暑賦曰惟林鍾之季月重陽積而上昇喜潤
土之溽暑扇温風而至興獸狼望以倚喘鳥垂翼而弗
翔逺昆吾之中景天地翕其同光征夫瘼於原野處者
困於門堂患袵席之焚灼譬洪燎之在牀起屏營而東
西欲避之而無方仰庭槐而嘯風風既至而如湯於是
帝后順時幸九峻之隂岡託甘泉之清野御華殿於林
光潜廣室之邃宇激寒流於下堂重屋百層垂隂千廡
九闥洞開周帷髙舉堅氷常奠寒饌代叙
晉夏侯湛大暑賦曰若乃三伏相仍徂暑肜肜上無纎
雲下無微風扶桑赩其増燌大火曄其南升爾乃土墳
地坼谷枯川竭寒泉潜沸氷井騰沫洪液蒸於單簟兮
珠汗霑乎絺葛温風翕其至兮若灑湯於玉質沃新水
以達夕振輕箑以終日
晉卞伯玉大暑賦曰惟祝融之司運赫溽暑之方隆日
貞曜於鶉首律遷度於林鍾温風翕以晨至星火爛以
昏中氣滔滔而方盛晷永路而難終流風兮莫繼朱煙
兮四纒欎邑兮中房展轉兮長筵體沸灼兮如燎汗流
爛兮珠連
晉傅咸感涼賦曰踐朱明之中月暑欎隆以肇興赫融
融以彌熾乃沸海而焦陵獸竄伏於幽林兮鳥垂翼而
弗升汗珠隕於玉體兮粉附身而沾凝於是景雲晨敷
曜靈潜光隂氣聿升凱風載揚忽輕箑於坐隅兮思暖
服於蘭房
　　寒
左傳曰楚荘王圍蕭申公巫臣曰師人多寒王廵三軍
撫而勉之三軍之士皆如挾纊
穆天子傳曰庚寅北風雪天子寒日中大寒有凍人天
子作黄竹詩(事具/雪部)
晏子曰景公起大臺嵗寒役之凍餒者有焉公延晏
子坐飲酒樂晏子歌曰庶民之凍我若之何奉上靡弊
我若之何歌終喟然流涕公止之曰子殆為大臺之役
夫寡人將罷
尸子曰雨雪楚荘王披裘當户曰我猶寒彼百姓賔客
甚矣乃使廵國中求百姓賔客之無居宿絶粮者賑之
國人大悅
戰國䇿曰田單為齊相過淄水有老人渉淄而寒不能
坐沙中乃解裘衣之襄王曰單之厚施欲取我國乎有
貫珠者聞之曰不如因以為己善乃下令曰寡人憂民
之寒而單解裘衣人稱寡人之意於是閭里相與語曰
田單之愛人乃王之教也
吕氏春秋曰衛靈公天寒鑿池宛春曰天寒恐傷民公
曰何寒哉春曰君衣狐裘坐熊席四陬有火是以不寒
民衣弊不補履决不苴君則不寒民則寒矣公曰善命
罷役又曰戎夷違齊如魯天大寒而後門與弟子宿於
郭外寒逾甚謂弟子曰子與我衣我活我與子衣子活
我國士也為天下惜死子不肖人惡能與國士衣哉戎
夷歎曰道不濟夫解衣與弟子夜坐而死
漢書曰上聞韓王信降匈奴上自將擊之連戰乗勝逐
北至樓煩㑹天寒卒士堕指者十二三
鍾離意別傳曰嚴遵昔與光武俱為諸生暮夜宿息二
人寒不得寝臥更相謂曰後日豪貴憶此勿相忘別後
數年光武有天下徴遵不至
東觀漢記曰王郎起兵上自薊東南馳夜至蕪蔞亭時
天寒烈衆皆飢疲馮異上豆粥明旦上謂諸將曰昨日
得公孫豆粥飢寒俱解
葛仙公別傳曰公與客談語時天大寒仙公謂客曰居
貧不能人人得罏火請作一大火共致暖者仙公因吐
氣火赫然從口中出湏臾火滿屋客皆熱脫衣矣
賦梁裴子野寒夜賦曰何四序之平分處修冬而多慮
眷揺落兮遵盡悲荏苒其云除日晼晚而易潜夜悠長
而難曙既而庭流皓月階被凝霜風吹衣而懍懔氣空
積而蒼蒼襲重裘兮弗燠熾朱火兮無光門蕭條而晝
閴夜寂寞兮無人䟽三逕以負汲結二耦而為賔
晉夏侯湛寒苦謡曰惟立冬之初夜天慘懔以降寒霜
皚皚以被庭氷溏瀩於井幹草槭槭以䟽葉木蕭蕭以
零殘松隕葉於翠條竹摧柯於綠竿
表陳王曹植表曰臣聞寒者不貪尺玉而思短褐饑者
不願千金而美一飡夫千金尺玉至貴而不若一飡短褐
者物有所急也
　　臘
風俗通曰禮傳曰夏曰嘉平殷曰清祀周曰大蜡漢改
曰臘臘者獵也因獵取獸祭先祖也漢火行衰於戍故
此日臘也
漢舊儀曰臘者報諸鬼神古聖賢有功於民者也
蔡邕獨㫁曰臘者嵗終大祭縱吏民宴飲非迎氣故
但送不迎
禮記曰天子大蜡八伊耆氏始為蜡蜡者索也嵗十二
月合聚萬物而索饗之又曰子貢觀於蜡孔子曰賜也
樂乎對曰一國之人皆若狂賜未知其樂也子曰百日
之蜡一日之澤非爾所知也(蜡之祭勞農以休息之言/民勤稼穡有百日之勞今)
(日飲酒宴樂君之恩澤/也非爾所知其義大也)
周禮曰國祭蜡則龡豳頌擊土鼓以息老物
左傳曰晉侯假道於虞以伐虢宫之竒諫弗聽以其族
行曰虞不臘也
列女傳曰魯之母師者魯九子之寡母也臘日休家作
者嵗祀禮事畢悉召諸子謂曰婦人之義非有大故不
出夫家然吾父母家多幼稚嵗時禮不理吾從汝謁徃
監之諸子皆稽首唯諾又召諸婦曰婦人有三從之義
無專制之行少繫於父母長繫於夫老繫於子今諸子
許我歸私家雖踰婦禮願與少子俱以脩婦人出入之
制諸婦其慎房户之守吾夕而反於是使少子僕而歸
謝承後漢書曰沛國陳咸為廷尉監王莾簒位還家杜
門不出莾改昜漢法令及臘日咸常言我先祖何知王
氏臘乎
風俗通曰莵髕俗説臘正祖食得莵髕者名之曰幸賞
以寒酒幸善吉祥令人吉利也
鄭𤣥別傳曰𤣥年十二隨母還家正臘宴㑹同列十數
人皆美服盛飾語言閒通𤣥獨漠然如不及父母私督
數乃曰此非我志不在所願
陳留志曰范喬邑人臘多盗斫其樹人有告喬佯弗聞
邑人愧而歸之喬曰卿臘日取此欲與父母相歡娯耳
㑹稽典錄曰陳修烏傷人家貧為吏常歩擔上下恒食
乾糒每至正臘僵仆不起同僚飲食請不肯徃其志操
如此
世説曰王朗中年以識度推華歆歆蜡日常集子姪宴
飲王朗亦學之有人向張茂先稱此事茂先曰王之學
華皆是形骸之外去之所以更逺
晉博士張亮議曰臘接也祭宜在新故交接也俗謂之
臘之明日為初嵗秦漢以來有賀此皆古之遺語也
史記曰秦惠文公十二年初臘始皇三十一年更名臘
曰嘉平
東觀漢記曰甄宇北海人建武中青州從事徴拜博士
每臘詔賜博士羊人一頭羊有大小肥痩時博士祭酒
議欲殺羊稱分其肉宇曰不可又欲投鈎宇復耻之宇
因先自取其最痩者
袁山松後漢書曰韓卓字子助陳留人臘日奴竊食祭
其先人卓義其心即日免之
華陽國志曰王長文元康初試守江源令縣收得盗馬
賊及𤼵塜賊長文引前誘慰時遇臘晦皆遣歸家獄先
有繫囚亦遣之謂曰教化不厚使汝等如此長文過也
蜡節慶祚歸就汝上下善相歡樂過節來還當為汝思
他理羣吏惶懅爭請不許尋有赦令無不感恩所宥人
誓不為惡曰不敢負王君也
捜神記曰宣帝時隂子方者當臘日晨炊而竈君神形
見子方再拜受慶家有黄羊因以祀之自是以後暴至
巨冨故後常以臘日祀竈(事具/竈部)
養生要曰十二月臘夜令人持椒卧井旁無與人言内
椒井中除温病
詩晉裴秀大蜡詩曰日躔星紀大吕司晨𤣥象改次庶
衆更新嵗事告成八蜡報勤告成伊何年豐物阜豐禋
孝祀介兹萬祐報勤伊何農功是歸穆穆我后務兹蒸
黎宣力菑畝沾體暴肌飲饗清祀四方來綏充牣郊甸
鱗集京師交錯貿遷紛葩相追反袂成帷有肉如丘有
酒如泉有肴如林有貨如山率土同歡和氣來臻祥風
協順降祉自天方隅清謐嘉祚日延與民優游享夀萬
年
晉江偉答賀蜡詩曰正元二年冬臘家君在陳郡余别
在國舍不得集㑹弟廣平作詩以貽余余因荅之曰蜡
節之㑹廓焉獨處晨風朝興思我慈父我心懐戀運首
延佇
宋張望蜡除詩曰𤣥靈告稔謝青龍駕拂軫鮮氷迎流
結凝霤垂簷霣人欣八蜡暢詎知嵗聿盡
序晉嵇含娯蜡賦序曰𤣥象運而寒暑交節㑹至而萬
物遷天地之化固以不停况於人道之不變乎是以百
年憂喜相參能達要終之數悟生生之冝者百世不週
其人大蜡之夕雖天下同有携金蘭以齊馨利貴得意
以遣榮勢孰我尚哉
　　律
爾雅曰律謂之分
尚書曰予欲聞六律五聲八音在治忽以出納五言汝
聽又曰聲依永律和聲八音克諧無相奪倫神人以和
周官曰太師掌六律六吕文以五聲播以八音教六詩
以六徳為之本以六律為之音
禮記曰正月律中太簇二月律中夾鍾三月律中姑洗
四月律中仲吕五月律中蕤賓六月律中林鍾七月律
中夷則八月律中南吕九月律中無射十月律中應鍾
十一月律中黄鍾十二月律中大吕
周禮注曰律吕相生者三分益一下生者三分減一黄
鍾律長九寸下生林鍾六月律也
左氏傳曰六律七音八風九歌以相成也清濁小大短
長疾徐哀樂遲速高下出入周流以相濟也君子聼之
以平其心
孟子曰師曠之聰不以六律不能正五音
吕氏春秋曰昔黄帝命伶倫作為律伶倫自大夏之西
乃之阮隃之隂取竹之嶰谷以生空竅厚均者㫁兩節
間長三寸九分而吹之以為十二筒聼鳯鳴以別十二
律其雄鳴為六雌鳴亦六故曰黄鍾之宫律之本也
淮南子曰䕫合六律調五音通八風
漢書曰至治之世天地之氣合以生風天地之風氣定
十二律又曰漢家言律厯者本張蒼蒼好書無所不觀
無所不通而尤究律厯又曰京房本姓李推律自定為
京氏
劉向別錄曰鄒子在燕燕有谷地美而寒不生五谷鄒
子居之吹律而温氣至今名黍谷(事具地/部谷篇)
論衡曰孔子吹律自知殷苗裔
楊泉物理論曰聽清濁五聲之和然後制為鍾律取宏
農宜陽縣金門山竹為管
晉諸公讃曰世祖時以荀朂所造律得周時玉律以校
正同荀朂奏曰中所出御府銅管律二十五具其三具
與杜䕫左延年法同
表周王褒上新定鐘表曰萬物生象始乎算數天道運
行基乎歩術量有輕重平以權衡音有清濁協乎律吕
是以周𤼵聼聲候春冬之生殺師曠吹律知晉楚之衰
亡數始黄鍾琯終仲吕還宫變徴參天兩地三分損益
累黍相乘四時發歛忽㣲斯測皇帝治厯明時推元受
命八音七始之奏五聲六律之和斟酌繁簡分析節
度推之以升斛正之以權衡稽之以古今覈之以經傳
周庾信為晉陽公上玉律表曰臣聞三才既立君臣之
道已陳六位時成禮樂之功斯正故以叶和日月測度
隂陽悦豫兆民儀刑萬國者也伏見勑㫖刋正音律平
章厯象奏黄鍾而歌大吕變孤竹而舞雲門莫不器取
踈通聲從安樂四分既明三微是定是以聞鍾於洛浦
即辨聲乖聼鐸於邯鄲先知響韻二分二至行於司厯
之官九變九成被於和樂之職足以動天地感鬼神化
被風俗平分寒暑豈直吟嘯谿谷廻翔鸞鳯而已哉是
知零陵廟前徒尋舜管始平城下空論周天臣聞上制
其禮下習其儀君定其法臣行其事謹造玉律一具并
玉秤尺斗合等始得成功至於分粟累黍量兹數籥實
以仰稟聖規參詳神思所兾節移隂管毋勞河内之灰
氣動陽鍾不待金門之竹而琬琰事輕般倕慮淺不足
展采成均増耀度量
　　厯
世本曰容成作厯
尚書曰廼命羲和欽若昊天厯象日月星辰敬授民時
又曰協用五紀其五曰厯數
尸子曰造厯數者羲和子也
漢書曰厯數之起尚矣傳述顓頊命南正重司天火正
黎司地其後三苗亂徳二官咸廢而閠餘乖次孟陬殄
滅攝提失方又曰使校厯淳于陵渠複覆太初厯晦朔
弦望最宻日月如合璧五星若連珠又曰厯譜者序四
時之位正分至之節㑹日月五星之辰以考寒暑殺生
之實故聖王必正厯以探知五星日月之㑹凶阨之患
其術皆出焉此聖人知命之術也
續漢書曰昔者聖人之作厯也觀璿璣之運三光之作
道之發歛景之長短斗綱所建青龍所躔參伍以變錯
綜其數而制術焉
益部耆舊傳曰巴郡洛下閎漢武帝時改顓頊厯更作
太初厯曰後八百嵗此厯差一日當有聖人定之
楊泉物理論曰疇昔神農始治農功正節氣審寒温以
為早晚之期故立厯日
風土記曰自黄帝顓頊下達三王治厯十有一家考課
損益各有變衰非天運之錯考察意異故也
王隠晉書曰張載弟前烏程令名冗蔡邕注明堂令中
台要解又綴諸脱厯數而為厯賛荀崧見賛異之云信
該羅厯表義矣
表梁簡文帝謝賜新厯表曰五司告肇萬夀載光琯叶
璧輪慶休寶厯班和布政懸闕狥道或宏敬授之典載
闡浹辰之教又謝賜新厯表曰璿籥環璣鳯司肇律觀
斗辨氣玉琯移春萬福維新克固天保
梁沈約謝賜新厯表曰竊惟觀斗辨日馭生為本審時
分地稼政莫先何則勝殺無舛拘忌之理難忽珠璧有
徴禮節之原攸序
梁王僧孺謝厯表曰竊以龍馭不爽靡見侵薄鳯職是
司曾無昃眺璧聨珠燦輪映階平義實明時事惟均政
固以先天候其餘始執杓驗其平分九瀛仰化萬㝢依
朔
啓梁庾吾謝厯日啓曰凌渠所奏弦望既符鄧平之言
錙銖皆合登臺視朔覩雲物之必書拂管移灰識權衡
之有度初開卷始暫謂春留末覧篇終便傷冬及徘徊
厚渥比日為年
　
　
　藝文類聚巻五
欽定四庫全書
　藝文類聚巻六　　　　　唐　歐陽詢　撰
　地部(地/巖)　(野/峽)　(關/石)　(岡/塵)
　　地
神農書曰湛濁為地
黄帝素問曰積隂為地故地者濁隂也
蔡邕月令章句曰總丘陵原隰阪險曰地
春秋元命苞曰地者易也言養物懐任交易變化含吐
應節故其立字土力於乙者為地
河圖括地象曰地廣東西二萬八千南北二萬六千有
君長之州州有九阻中土之文德及而不治
山海經曰帝令竪亥歩自東極至於西極五億十萬九
千八百八歩竪亥左手把筭右手指青丘北
孝經援神契曰計九州之別壤山陵之大川澤所注萊
洹所生鳥獸所聚九百一十一萬八千二十四頃磽埆
不墾者千五百萬三千頃
易曰立地之道曰柔與剛又曰在地成形又曰坤地也
禮記曰孟冬之月地始凍仲春之月地始坼又曰今夫
地一撮土之多及其廣厚載華嶽而不重振河海而不
泄萬物載焉
周官曰大司徒掌天下土地之圖知九州之地域廣輪
之數辯五地之物
樂聲儀曰下元者地氣也為始萬物生育長養蓋藏之
主也
春秋元命苞曰地所以右轉者氣濁精少含隂而起遲
故轉右迎天佐其道
爾雅曰東至泰遠西至邠國南至濮鈆北至祝栗謂之
四極孤竹北户西王母日下謂之四荒九夷八狄七戎
六蠻謂之四海
老子曰地得一以寧地無以寧將恐發
墨子曰禽子問天與地孰仁墨子曰翟以地為仁太山
之土則封禪焉培塿之側則生松栢下生黍苗莞蒲水
生黿鼉龜魚民衣焉食焉家焉死焉地終不責德焉故
翟以地為仁
孔子家語曰子夏曰商聞山書曰地東西為緯南北為
經山為積德川為積形髙者為生下者為死丘陵為牡
谿谷為牝
啓梁昭明太子謝勑賚地圖啓曰漢氏輿地形兹未擬
晉世方丈比此非妙疋之長樂唯書古賢儔之未央止
圖將帥未有洞該八藪混觀六合域中天外指掌可求
地角河源户庭不出豈問千秋目識烏桓之地脫逢莊
武方著博物之書
論晉裴秀禹貢九州按感圖論曰圖書之設由來尚
矣自古垂象立制而頼其用三代置其官仲掌其職
暨漢祖屠咸陽丞相蕭何盡收秦之圖籍今秘書既
無古今之地圖又無蕭何所得秦圖書唯有漢氏所
畫輿地及諸雜圖各不設分率又不考正准望亦不
備載名山大川其所載列雖有麤形皆不精審不可
依據或稱外荒迂誕之言不合事實於義無取今制
地圖之體有六一曰分率所以辯廣輪之度也二曰
准望所以正彼此之體也三曰道里所以定所由之
數也四曰髙下五曰方邪六曰迂直此六者各因地
而制形所以校夷險之故也有圖象而無分率則無
以審遠近之差有分率而無准望雖得之於一隅必
失之於他方雖有准望而無道里則施於山海絶隔
之地不能以相通有道里而無髙下方邪迂直之校
則徑路之數必與遠近之實相違失准望之正故必
以此六者參而考之然後遠近之實定於分率彼此
之實定於准望徑路之實定於道里度數之實定於
髙下方邪迂直之筭故雖有峻山巨海之隔絶域殊
方之迥登降詭曲之因皆可得舉而定者准望之法
既正則曲直遠近無所隱其形也
　　野
爾雅曰邑外謂之郊郊外謂之牧牧外謂之野
説文曰野郊外也
山海經曰大樂之野夏后啓於此舞九代馬(事具獸/部馬篇)
又曰都廣之野后稷葬焉爰有黍稷百榖自生鸞自歌
鳳自舞靈夀寳華草木所聚
尚書曰大野既豬東原底平
毛詩曰我行其野蔽芾其樗婚姻之故言就爾居
左傳曰辛有適伊川見被髪祭於野者曰不及百年此
其戎乎其禮先亡矣又曰晉文公過衛出於五鹿乞食
於野人野人與之塊公子欲鞭之子犯曰天賜也稽首
受而載之又曰禆諶能謀謀於野則獲謀於邑則否
鄭國有難子産載以如野謀四國之事
穆天子傳曰曠原之野飛鳥之所解羽
荘子曰黄帝將見大隗于具茨之山方明為御昌宇參
乗至於襄城之野七聖皆迷無所問塗適遇牧馬童子
乃問塗焉(事具帝/王部)又曰北門成問黄帝曰帝張咸池之
樂於洞庭之野吾始聞之而懼後聞之而怠卒聞之而
惑蕩蕩黙黙乃不自得
楚辭曰獨不見鸞鳯之髙翔于大皇之野循四極而廻
周見盛徳而俯下
韓詩外傳曰孔子出遊少原之野有婦人哭甚哀問之
婦人曰向刈蓍新亡吾簮是以哀也非傷亡簮不忘故
也(事具/草部)
帝王世紀曰炎帝戮蚩尤於中冀名其地曰絶轡之野
幽明錄曰桓温北征姚襄在伊水上許遜曰不見得襄
而有大功見襄走入太𤣥中問曰太𤣥是何等也答曰
南為丹野北為太𤣥必西北走也果如言
贊晉郭璞都廣之野贊曰都廣之野珍怪所聚爰有羔
榖鸞歌鳯舞后稷託終樂哉斯土
　　關
周官曰司關掌國貨之節以聮門市凡貨不出於關舉
其貨罰其人國凶札則無關門之征
禮記曰仲夏之月關市無索又曰古者關譏而不征蔡
邕月令章句曰關在境所以察出禦入
左傳曰臧文仲不仁者三廢六關
孟子曰古之為關也將以禦暴也今之為關也將以為
暴也
燕丹子曰燕丹去秦夜到關關門未開丹為雞鳴衆雞
皆鳴遂得逃歸
史記曰秦昭王囚孟嘗君孟嘗君變姓名夜半至函谷
關關法雞鳴出客孟嘗君恐追至客居下坐者能為雞
鳴於是羣雞皆鳴遂出關
戰國䇿曰中山與燕趙為王齊閉關不通中山之使且
言曰我萬乗之國也中山千乗國也何侔名於我乎
楚漢春秋曰沛公西入武關居於㶚上遣將軍閉函谷
關無内項王項王大將亞父至關不得入怒曰沛公欲
反耶即令家𤼵薪一束欲燒關門關門乃開
列仙傳曰關令尹喜周大夫也善内學老子西遊先見
其氣知真人當過物色而遮之果得老子與俱之流沙
漢書曰秦王子嬰誅滅趙髙遣將將兵距嶢關沛公欲
擊之張良曰秦尚强未可輕願先遣人益張旗幟於山
上為疑兵使酈食其陸賈徃説秦將啗以利秦將果欲
連和因而攻之又曰景帝四年春復置諸關用傳出入
又曰武帝三年冬徙函谷於新安又曰終軍初從濟南
嘗詣博士入關關吏與軍繻軍問以此何為吏曰為復
傳還當以合符軍曰大丈夫西遊終不復傳還棄繻去
後軍為謁者使行郡國建節東出關關吏識之曰此使
者乃前棄繻生也
東觀漢記曰隗囂將王元謂囂曰請以一丸泥為大王
東封函谷關此萬世一時也又曰郭丹初之長安從宛
人陳兆買入關符以入函谷關既入封符乞人曰不乗
使者車不出關丹自從入關後不歸家十二年後奉使
乃出關竟如本心又曰李恂餉遺無所受處新安關下
拾橡實為食
呉越春秋曰伍子胥與太子建子勝俱奔呉夜行晝伏
出到昭關關吏欲執之胥因詐曰上之所以索我者以
我有美珠也今我已亡之矣我將告子欲取之關吏因
舍焉
呉書陸凱奏曰臣愚以西陵國之關首宜重其備備重
則敵不敢輕輕備則為敵所侮
何禎集曰以正始六年為𢎞農太守表省崤關曰易稱
王公設險以守其國孟軻云古者關譏而不征關險之
設所由尚矣
叚國沙州記曰龍涸北四十里有白馬關關甚嶮峻使
十人固險雖萬夫亦不能前
詩陳周𢎞正入武關詩曰武關設地險遊客好邅廻將
軍天上落童子棄繻來揮汗成雲雨車馬漾塵埃雞鳴
不可信未曉莫先開
賦後漢李尤函谷關賦曰爾廼周覽以汎觀歴衆關以
遊目惟迂闊之顯麗羗莫盛乎函谷施雕礱以作好建
峻敞之堅重殊中外以隔別翼巍巍之髙崇命尉臣以
執鑰綂羣類之所從嚴固守之猛厲操戈鉞而普聰蕃
鎮造而惕息侯伯過而震惶惟函谷之初設險前有姫
之苗流睢背魏而西逝託衾衣以免搜大漢承弊以建
徳革厥舊而運修准令宜以就制因兹勢以立基葢可
以詐非司邪括執㗋咽季末荒戍墮關有年天閔羣黎
命我聖君稽符皇乾孔適河文中興再受二祖同勲永
平承緒欽明奉循十羅三關下列九門
銘後漢李尤函谷關銘曰函谷險要襟帶㗋咽尹從李
老留作二篇孟嘗離秦奔騖東征夜造稽疑譎以雞鳴
范睢將入自盛以嚢元鼎革移錯之新安舍彼西阻東
即髙原長墉重關閒固不踰簡易易從與乾合符
　　岡
爾雅曰山脊曰岡
毛詩曰陟彼髙岡我馬𤣥黄
地理志曰秦望氣者云東南有天子氣使赭衣徒鑿雲
陽縣北岡改名曲阿又曰天門零陽縣有半石岡岡上
有石名仙人樓
山謙之丹陽記曰句容縣東三十里有龍岡岡頂有龍
沸潭周十三丈聞人聲水便沸動常日則不動
劉禎京口記曰城北四十餘里有小岡髙二丈許有人
鼻形著岡西頭有口在上而鼻在下方圓數尺狀如燋
土古老相傳因名下鼻今無復鼻厥口猶在
王韶之始興記曰郡西南有芙蓉岡髙若玉山鄰枕郊
郭可四十餘里又曰含淮縣白鹿城南有白鹿岡晉咸
和中縣令張魴有徳惠白鹿羣遊岡上因以為名
雷次宗豫章記曰洪井西有鸞岡舊説洪崖先生乗鸞
所憩之處也
顧徴廣州記曰四㑹縣有金岡行人往往見金於岡側
裴氏廣州記曰城北有馬鞍岡秦時瞻氣者言南方有
天子氣始皇發民鑿破北岡地中出血鑿處猶在增城
縣有雲母岡日出照之晃曜
武昌記曰城北有岡髙數丈名為鳯闕其處顯敞升闕
以望川澤多所逺瞻呉黄龍元年有鳯皇集此岡故謂
之鳯闕鳯闕南十里有金牛岡古老相傳云有金牛出
此岡岡今半崩坑深數丈牛踐岡邊遺跡尚存
王孚安城記曰萍鄉西津里南五里山名玉女岡天氣
當雨水輙先涌出石間而有五色𤣥黄百姓謂之玉女
披衣
鄧徳明南康記曰陳蕃墓在青龍岡土人傳云昔見一
物龍形而通身純青數出此岡頂故因以為名青龍也
又曰贑縣有馬脊岡其形如馬脊故以為名也衡山記
曰衡山有曾青岡出曾青可合仙藥有靈夀岡多靈夀
木
圖墓書曰冡前左右有小岡如投筭相連數里名為導
引岡葬之出冨貴又曰經言葬遇沈岡逺至二十年皆
絶世無後葬遇浮岡隨世沈浮著土必安終無災厄葬
遇飛岡奕世冨貴亦出神仙
詩宋謝靈運入華子岡麻源第三谷詩曰南州實炎徳
桂樹凌寒山銅陵映碧澗石磴冩紅泉既枉隱淪客亦
栖肥遁賢遂登羣峰首邈若騰雲煙羽人絶髣髴丹丘
徒空筌圖牒復磨滅碑板誰聞傳莫辨百代後安知千
載前且申獨徃意乗月弄潺湲
賦宋傅亮登龍岡賦曰靜潜處以永念聊駕言以冩憂
蒙旭露而夙軫稅余轡於龍丘南臨平隰西際荒疇比
宇連甍幽榛四周眺江都之廣澨究川陸之廻修羡翔
羽之嬉林樂綠蘋之在流乗清漪以汎濫翳稠枚而命
仇信遂生之有所何怵廹於人尤
　　巖
晉中興書徴拜傅説曰咸和四年廬山西大巖崩俄而
郭默害江州刺史伏誅
尋陽記曰赤山崖峻璧上多靈巖生仙菜村人恒採之
也
嵩髙山記曰少室山大巖中有一石室云有自然經書
自然飲食室前有一石柱象承露盤上有石脂滴滴流
下服之一合夀與天地同畢
盛𢎞之荆州記曰平樂縣有山臨水巖間有兩目如人
眼極大瞳子白黑分明名為目巖又曰始興機山東有
兩巖相向如鴟尾石室數十所經過皆聞有金石絲竹
之聲
鄭緝之東陽記曰北山有春草巖根竹巖仙姥巖間不
生蔓草盡出龍鬚尤多藥物
詩梁丘遲夜𤼵宻巖口詩曰弭棹纔假寐擊汰已爭先
敞朗朝霞澈驚明曉魄懸萬尋仰危石百丈窺重泉叢
枝上㸃㸃崩溜下塡塡
　　峽
續漢書曰虞詡為武都太守下辯東三十里有峽中有
大石鄣塞水流春夏輒濆溢敗壊城郭詡使人燒石以
水灌之石皆罅裂因鐫去遂無沈溺之害
庾仲雍荆州記曰巴楚有明月峽廣徳峽東突峽今謂
之巫峽􁀙歸峽歸鄉峽
袁山松宜都記曰自西陵泝江西北行三十里入峽口
其山行周廻隱映如絶復通髙山重嶂非日中夜半不
見日月也
鄧徳明南康記曰雩都峽去縣百里兩邊傍江江廣三
十餘丈髙嶺稠疊連巖石峙其水常自激涌奔轉如輪
春夏洪潦經過阻絶
王韶之始興記曰梁鮮二水口下流有滇陽峽長二十
餘里山嶺紆鬱叢流曲勃中宿縣有貞女峽峽西岸水
際有石如人形狀似女子是曰貞女父老相傳秦世有
女數人取螺於此遇風雨晝昏而一女化為此石
賦梁蕭子範建安城門峽賦曰原夫城門之所都廼設
險於閩區艱難過於身勢襟要甚於飛狐長湍一流而
沸涌層山兩判而盤紆對巘雙分干霄帶雲怪石隨波
而隱見枯槎横出而不羣顧瞻左右重巒接阜其間如
礪其絶如斗千乗馳輪匹夫可守巃崧呀呷䠞浪楊華
鴈門飲羽西施浣紗瓌詭豐隆質狀不同班黄糅采𤣥
紫潜通水奔湍其如電聲疾烈其如風樹低柯而翠鬱
潭隱日而青空
隋江總貞女峽賦曰倦辛苦於嶺表遂沈淪於海外迹
飄颻於轉蓬情繚繞於懸斾駭兹峽之珍怪佇竒峯而
曬矚或邐迤而四成乍㠑嵬而五曲含照曜之燭銀渧
潺湲之膏玉山蒼蒼以墜葉樹索索而揺枝澄碧源之
見底聳翠璧以臨危
　　石
物理論曰土精為石
尚書曰青州厥貢鈆松怪石
周官曰大司㓂以嘉石平罷民有罪者坐諸嘉石以肺
石達窮民凡煢獨老幼欲復於上而未達者立於肺石
(注曰嘉石文石/也肺石赤石也)
毛詩曰漸漸之石維其髙矣
穆天子傳曰天子升于采石之山於是取采石焉鑄以
成器于黑水之上
尸子曰昔者武王崩成王少周公旦踐東宫履乗石祀
明堂假為天子七年(乗石王所登/上車之石也)
列子曰天亦物也物有不足故昔者女媧氏鍊五色之
石以補其闕
隨巢子曰禹産於崑石啓生於石(王韶之云啓生/而母化為石)
吕氏春秋曰石可破也不可奪其堅
史記曰王剪代李信擊荆荆兵數挑戰終不出久之剪
使人問軍中戲乎對曰方投石超距剪曰士卒可用矣
又曰張良見老人出一編書曰讀是則為王者師後十
二年見我濟北榖城山下黄石即我也良後果得黄石
寶而祠之及死并葬黄石伏臘祠之
韓詩外傳曰楚熊渠子夜行見寢石以為伏虎彎弓而
射之没金飲羽下視知其石也因復射之矢摧無迹(漢/書)
(載李廣/亦如之)
十洲記曰流洲在西海中上多積石名為昆吾石冶
成鐡作劒光明照洞如水精狀割玉物如切泥土焉
闞子曰宋之愚人得燕石於梧臺之東歸而藏之以為
寶周客聞而觀焉主人齋七日端冕𤣥服以𤼵寶革匱
十重緹巾十襲客見之掩口而笑曰此特燕石也其與
瓦甓不殊
應劭漢官儀曰馬伯弟登泰山見石二枚其一是武帝
時石用五車載不能上因置山下為屋號曰五車石其
一是紀號石刻文字紀功徳立壇上
博物志曰桃林在𢎞農湖城縣休牛之山有石焉曰帝
臺之椹也五色而文狀如鶉卵
神仙傳曰白石生者恒煑白石為粮就白石山居故號
白石先生
遊名山志曰芙蓉渚有聳石頭如初生芙蓉色皆青白
三齊略記曰始皇作石橋欲過海㸔日出處時有神人
能驅石下海石去不速神輙鞭之皆流血至今悉赤陽
城山石盡起立薿薿東傾狀如相隨行
王韶之南康記曰湘源有長瀬其傍石或像人形或似
牛羊其土人名人形者為令史
鄧徳明南康記曰雩都縣有金雞石
武昌記曰盤龍石舊傳云有龍盤於此石積日方去
庾仲雍荆州記曰歸鄉縣有屈原宅女嬃廟𢷬衣石猶
存
荆州圖副曰宜都有石穴穴有二石相去一丈俗云其
一為陽石其一為隂石水旱為災鞭陽石則雨鞭隂石
則晴
異苑曰永康王曠井上有一洗石時見赤氣後有二胡
人寄宿忽求買之曠怪所以未及度錢子婦孫氏覩二
黄鳥闘於石上疾徃掩取變成黄金胡人不知索市愈
急既得撞破石内空叚有二鳥處
幽明錄曰宜都建平二郡之界有倚石如二人像攘袂
相對俗謂二郡督郵爭界於此又曰宫亭湖邉傍山間
有石數枚形圓如鏡明可以鑑人謂之石鏡
詩陳隂鏗詠石詩曰天漢支機罷仙嶺博棊餘零陵舊
是鷰昆池本學魚雲移蓮勢出苔駮錦文䟽還當榖城
下別自解兵書
陳周𢎞正詠石鯨應詔詩曰石鯨何壯麗獨在天池隂
騫鰭類横海半出似浮深吞航本無日吐浪亦難尋聖
帝遊靈沼能懐躍藻心
賦陳張正見石賦曰連山蔽虧巨石嶔﨑上興雲而蔚
薈下激水而推移舒丹霞於九折混白露於三危鎮方
城於濮水固天闕於湯池開五嶽之靈圖集九老之仙
都韜神弓於射的産利劔於昆吾魚躍湘鄉之水鴈浮
平固之湖隨山鵲之金印碎驪龍之寶珠奄藹披衣氤
氲翠㣲精衛取而填海天孫用以支機隨西王而不落
傍東武而俱飛
贊晉郭璞礠石贊曰礠石吸鐵琥珀取芥氣有潜通數
亦𠖇㑹物之相感出乎意外
　　塵
山海經曰黑水之南有𤣥虵食塵大人之國有大青虵
頭方食塵
禮記曰凡為長者糞之禮必加箒於箕上以袂拘而退
其塵不及長者又曰前有塵埃則載鳴鳶
毛詩曰無將大車維塵𠖇𠖇
左傳曰晉楚戰於城濮狐毛設二斾而退之欒枝使輿
曵柴而偽遁(曵柴起塵/作衆走)
老子曰和其光同其塵
莊子曰野馬也塵埃也生物之以息相吹者也
楚辭曰安能以皓皓之白蒙世俗之塵埃哉
淮南子曰地不滿東南故水潦塵埃歸焉
謝承後漢書曰范丹字史雲所居單陋有時絶粮閭里
歌之曰甑中生塵范史雲也
應璩與曹公牋曰昔漢光武與戴子髙有撫塵之好
蔡邕勸學曰蚓無爪牙軟弱不便穿穴洞地食塵飲泉
博物志曰徐州人謂塵土為蓬塊呉人謂塵土為埃坱
李康遊山序曰葢人生天地之間也若流電之過户牖
輕塵之栖弱草
郭子曰庾公名位漸重足傾王公時庾亮在石頭王公
在城忽風起揚塵王公以扇拂之曰元規塵汚人
詩晉傅𤣥飛塵篇曰飛塵穢清流朝雲蔽日光秋蘭豈
不芬鮑肆亂其芳河决潰金堤一手不能障
梁簡文帝詠梁塵詩曰依帷蒙重翠帶日聚輕紅定為
歌聲起非關團扇風
梁徐摛賦得廉塵詩曰朝逐珠胎巻夜傍玉鉤垂恒交
羅袖拂不分秋風吹
　州部(冀州/豫州)　(揚州/雍州)　(荆州/益州)　(青州/幽州)　(徐州/并州)　(兖州/交州)
春秋説題辭曰州之言殊也合同類異其界也
説文曰堯遭洪水民居水中髙土故名曰州一曰州疇
也疇其土而生之也
物理論曰九州變易交錯不同禹貢有梁州無并州周
官有并州無梁州爾雅有營州無青州漢興武帝開拓
三方立十三州通并梁之數而增交益焉
風俗通曰周禮五黨為州州疇也州有長使之相周足
也
河圖括地象曰天有九部八紀地有九州八柱
尚書大傳曰古之處師八家三鄰而為明三明而為里
五里而為邑十邑而為都十都而為師州有十二師焉
張衡靈憲圖曰崑崙東南有赤縣之州風雨有時寒暑
有節茍非此土南則多暑北則多寒東則多隂故聖王
不處焉
史記曰鄒衍著書云中國於天下八十一分居其一分
耳中國名赤縣赤縣内自有九州禹之叙九州是也不
得為州數中國外如赤縣州者有九乃謂九州也有神
海環之如一區中者乃為一州如是者九乃有大瀛海
環其外天地之際焉
　　冀州
爾雅曰兩河間曰冀州
周官曰河内曰冀州其山鎮曰霍山其澤藪曰楊紆其
川漳其浸汾潞其利松栢
春秋元命苞曰昴畢間為天街散為冀州分為趙國立
為常山
淮南子曰往古之時四極廢九州裂於是女媧殺黑龍
以祭冀州
釋名曰冀州取地以為名也其地有險有易帝王所都
亂則冀治弱則冀强荒則冀豐也
賦漢班彪冀州賦曰夫何事於冀州聊託公以遊居歷
九州而觀風亦哲人之所娯望常山之峩峩登北嶽而
髙遊建封壇於岱宗瘞𤣥玉於此丘徧五嶽與四瀆觀
滄海以周流
箴漢揚雄冀州箴曰洋洋冀州鴻原大陸嶽陽是都島
夷被服潺湲河流表以碣石三后攸降列為侯伯隆周
之末趙魏是宅翼土麋沸炫沄如湯更盛更衰載從載
横漢興定制改列藩王故治不忘亂安不忘危牧臣司
冀敢告在階
　　揚州
尚書禹貢淮海惟揚州厥貢瑶琨篠簜厥苞橘柚
周官曰東南曰揚州其山鎮曰㑹稽其澤藪曰具區其
川三江其浸五湖其利金錫竹箭
春秋元命苞曰牽牛流為揚州分為越國立為揚山續
漢書曰張禹拜揚州刺史當濟江行部土人皆以江有
子胥之神難於濟渉禹厲聲云子胥若其有靈知吾志
在理察枉訟豈危我哉令鼓楫而過歴行部邑吏民希
見者人懐喜悦
益部耆舊傳云嚴遵為揚州刺史行部聞道傍女子哭
聲不哀問所哭者誰對云夫遭燒死遵勑吏舁尸到與
語訖語吏云死人自道不燒死攝女令人守尸云當有
枉吏白有蠅聚頭所遵令披視得鐵錐貫頂考問淫殺
夫
箴漢揚雄揚州箴曰夭矯揚州江漢之滸彭蠡既瀦陽
鳥攸處橘柚羽貝瑤琨篠簜閩越北垠沅湘攸往翩彼
昭王南征不旋人咸躓於垤莫躓於山太伯遜位其呉
紹類夫差一誤太伯無祚周室不匡句踐入覇當周之
隆越裳重譯春秋之末矦甸叛逆元首不可不思股肱
不可不孶堯崇屢省舜盛欽謀牧臣司揚敢告執籌
　　荆州
尚書禹貢曰荆及衡陽惟荆州厥貢羽毛齒革惟金三
品杶榦栝栢礪砥砮丹惟箘簵楛苞匭菁茅厥篚𤣥纁
璣組九江納錫大龜
釋名曰荆州取名於荆山也荆警也警南蠻數為㓂逆
其民有道後服無道先强常警備之也
春秋元命苞曰軫星㪚為荆州分為楚國荆之為言强
也陽盛物堅其氣急悍也
元康地記曰荆州於古蠻服之地也秦滅楚置郡縣漢
武分為交州至魏晉而荆州所部郡國二十
周官曰正南曰荆州其山鎮曰衡山其澤藪曰雲夢其
川江漢其浸頴湛其利丹銀齒角
沈約宋書曰朱修之為荆州刺史百城士民贈貺一毫
無所受去鎮之日秋毫無犯計在州以來内外燃油及
私牛馬食費以私錢六十萬禆之
箴漢揚雄荆州箴曰杳杳巫山在荆之陽江漢朝宗其
流湯湯雲夢塗泥包匭菁茅金玉砥礪象齒元龜貢篚
百物世世以饒戰戰慄慄至桀荒溢我在帝位若天有
日不順庶國孰敢余奪亦有成湯果秉其鉞放之南巢
號之以桀南巢茫茫多楚與荆風飄以悍氣鋭以剛有
道後服無道先强世雖安平無敢逸豫牧臣司荆敢告
執御
　　青州
尚書禹貢曰海岱惟青州厥貢鹽絺海物惟錯岱畎絲
枲鈆松怪石
春秋元命苞曰虛危之精流為青州分為齊國立為萊
山
太康地記曰青州東方少陽其色青其氣清嵗之首事
之始也故以為名周之建國表齊東海居於青州故呉
季札觀樂于魯聞齊之詩云泱泱乎大國之風也其表
東海者乎
周官曰正東曰青州其山鎮曰沂山其澤藪曰望諸其
川淮泗其浸沂沭其利蒲魚
王隱晉書曰茍晞為青州刺史役煩賦重民不堪命日
斬千人流血成川號云屠伯
箴漢揚雄青州箴曰茫茫青州海岱是極鹽鐵之地鈆
松怪石羣水攸歸萊夷作牧貢篚以時莫怠莫違昔在
文武封吕於齊厥土塗泥在丘之營五矦九伯是討是
征馬殆其衘御失其度周室荒亂小白以覇諸侯僉服
復尊京師小白既没周卒陵遲嗟兹天王附命下土失
其法度䘮其文武牧臣司青敢告執矩
　　徐州
尚書禹貢曰海岱及淮惟徐州厥貢惟土五色嶧陽孤
桐泗濵浮磬淮夷蠙珠暨魚厥篚𤣥纎縞
春秋元命苞曰天弓星主司弓弩流為徐州別為魯國
徐之為言舒也言隂牧内安詳也
箴漢揚雄徐州箴曰海岱伊淮東海是渚徐州之土邑
于蕃宇大野既瀦有羽有蒙孤桐蠙珠泗沂攸同降周
任姜鎭於琅邪姜氏絶苗田氏攸都事猶細微不慮不
圖禍如丘山本在萌牙牧臣司徐敢告僕夫
　　兖州
尚書禹貢曰濟河惟兖州厥貢漆絲厥篚織文浮于濟
漯達于河
春秋元命苞曰五星流為兖州兖之言端也言隄精端
故其氣纖殺分為鄭國
周官曰河東曰兖州其山鎭曰岱山其澤藪曰大野其
川河泲其浸盧維其利蒲魚
箴漢揚雄兖州箴曰悠悠濟河兖州之㝢九河既導雷
夏攸處草繇木條漆絲絺紵濟漯既通降丘宅土成湯
五徙卒都于亳盤庚北度牧野是宅箕子歔欷厥居為
墟牧臣司兖敢告執書
　　豫州
尚書禹貢曰荆河惟豫州厥貢漆枲絺紵厥篚纖纊錫
貢磬錯浮于洛達于河
春秋元命苞曰鉤鈐星別為豫州豫之為言序也言隂
陽分布各得處也
周官曰河南曰豫州其山鎭曰華山其澤藪曰圃田其
川滎洛其浸波溠其利林漆絲枲
箴漢揚雄豫州箴曰郁郁荆河伊洛是經榮嶓枲漆惟
用攸成田田相拏廬廬相距夏殷不都成周攸處豫野
所居爰在鶉墟四隩咸宅㝢内莫如母曰我大莫或余
敗母曰我强靡克余亡王赧為極實絶周祀牧臣司豫
敢告柱史
　　雍州
尚書禹貢曰黑水西河惟雍州厥貢惟球琳琅玕浮于
積石至于龍門西河
春秋元命苞曰東井鬼星㪚為雍州分為秦國東距殽
阪西有漢中南含髙山北阻居庸得東井動深之萌其
氣險也
春秋文燿鉤曰華岐以北龍門積石南至三危之野雍
州屬魁星
太康地記曰雍州兼得梁州之地西北之位陽所不及
隂氣雍閼故取名焉
周官曰正西曰雍州其山鎭曰嶽山其澤藪曰弦蒲其
川涇汭其浸渭洛其利玉石
箴漢揚雄雍州箴曰黑水西河横截崑崙邪指閶闔盡
為雍垠上侵積石下礙龍門葢安不忘危盛不諱衰牧
臣司雍敢告贅衣
　　益州
春秋元命苞曰觜參流為益州益之言隘也謂物類並
决其氣急切决列也
揚雄蜀本紀曰蜀始王曰蠶叢次曰伯雍次曰魚鳬又
曰武都人有女蜀王納以為妃疾卒葬于成都作石鏡
一枚以表其墓
十州志曰蜀王杜宇自號望帝左思蜀都賦曰外負銅
梁宕渠内函要害膏腴
箴漢揚雄益州箴曰巖巖岷山古曰梁州華陽西極黑
水南流秦作無道三方潰叛義兵征暴遂國于漢拓開
疆宇恢梁之野列為十二光羡虞夏牧臣司梁是職是
圖經營盛衰敢告士夫
　　幽州
周官曰東北曰幽州其山鎮曰醫無閭其澤藪曰貕養
其川河泲其浸菑時其利魚鹽
春秋元命苞曰箕星散為幽州分為燕國幽之為言窈
也言風出入窈𠖇敏勁易曉故其氣躁急
釋名曰幽州在北幽昧之地也
箴漢揚雄幽州箴曰蕩蕩平川惟兾之别伊昔唐虞實
為平陸周末荐臻廹于獯鬻六國擅權燕趙本都東限
穢貊羡及東胡强秦北排蒙公城壃大漢初定分狄之
荒元戎屢征如風之騰義兵渉漠偃我邊萌既定且康
復古虞唐盛不可不圖衰不可不忘隄潰蟻穴器漏箴
芒牧臣司幽敢告侍旁
　　并州
春秋元命苞曰營室流為并州分為衛國之鎭立為明
山并之為言誠也精舍交并其氣勇抗誠信也
太唐地記曰并州不以衛水為號又不以恒山為名而
云并者葢以其在两谷之間乎韓魏趙謂之三晉即并
冀二州是其地也
周官曰正北曰并州其山鎭曰恒山其澤藪曰昭餘祁
其川虖沲嘔夷其浸淶易其利布帛
箴漢揚雄并州箴曰雍別朔方河水悠悠北辟獯鬻南
界涇流盡兹朔土正直幽方自昔何為莫敢不來貢莫
敢不來王周穆遐征犬戎不享爰貊伊徳侵玩上國宣
王命將攘之涇北宗幽罔識日用爽蹉既不爼豆又不
干戈犬戎作難斃於驪阿太上曜徳其次曜兵徳兵俱
顛靡不悴荒牧臣司并敢告執綱
　　交州
苗㳟交廣記曰漢武帝元鼎中開拓土境北開朔方南
置交阯刺史建安二年南陽張津為刺史交阯太守士
爕表言伏見十二州皆稱曰州而交獨為交阯刺史何
天恩不平乎若普天之下可為十二州者獨不可為十
三州詔報聽許拜津交州牧加以九錫彤弓彤矢禮樂
征伐威震南夏與中州方伯齊同自津始也
太康地記曰交州本屬揚州取交阯以為名虞之南極
也周有天下越裳氏慕聖人之徳重九譯貢白雉秦滅
六國南開百越置桂林象郡以趙佗為龍川令因秦之
末自擅南裔漢髙革命加以王爵始變椎髻襲冠冕焉
箴漢揚雄交州箴曰交州荒裔水與天際越裳是南荒
國之外爰自開闢不覊不絆周公攝祚白雉是獻昭王
陵遲周室是亂越裳絶貢荆楚逆叛大漢受命中國兼
該南海之宇聖武是恢稍稍受覊遂臻黄支杭海三萬
來牽其犀盛不可不憂隆不可不懼泉竭中虛池竭瀬
乾牧臣司交敢告執憲
　郡部(河南郡/宣城郡)　(京兆郡/㑹稽郡)
風俗通曰周制天子方千里分為縣縣有四郡故左氏
傳曰上大夫受縣下大夫受郡至秦始皇初置三十六
郡以監縣
應劭漢官儀曰秦用李斯議分天下為三十六郡凡郡
或以列國陳魯齊呉是也或以舊名長沙丹陽是也或
以山陵太山山陽是也或以川源西河河東是也或以
所出金城城下有金酒泉泉味如酒豫章樟樹生庭中
鴈門鴈之所育是也
苗㳟十四州記曰秦兼天下始皇二十六年廢五等之
爵立郡縣之官以公國為大郡侯伯為小郡大郡曰守
小郡曰尉郡之言君也今之郡字君在其左邑在其右
君為元首邑以載民故取名於君而謂之郡也
箴後漢劉騊駼郡太守箴曰有嬴駈除焚典紀舊蕩滅
蕃畿罷侯置守奏發閭左陳渉奮威楚築乾溪靈王不
歸征遐由近可不肅祗守臣司境敢告執機
　　河南郡
應劭漢官儀曰河南尹所治周地秦兼天下置三川守
河雒伊也漢更名河南孝武皇帝增云太守世祖中興
徙都雒陽故號為尹尹正也
謝承後漢書曰華崧為河南尹優賢養民興教崇化至
其剪治强宗威烈不虧遂見譖毁又曰羊陟遷河南尹
下車計日受俸嘗食乾飯茹菜禁斷豪右囑託書疏不
與交通斷理寃徒進用善士節操者旌表異行
魏志云司馬芝為河南尹抑强撫弱私請不行芝為教
與羣下曰葢君能設教不能使吏必不犯也吏能犯教
而不能使君必不聞也夫設教而犯君之劣也犯教而
聞吏之禍也君劣於上吏禍於下此政事所以不理也
可不各勉之哉
傅子曰傅嘏為河南尹治以徳教為本然持法有恒簡
而不可犯見理識情獄訟不任檟楚而得其實不為小
惠有所薦達及有大益於民皆隠其端迹若不由己又
曰樂廣為河南尹郡中前㕔多怪病後人皆於廊下督
郵傳中治事無敢在㕔事者唯廣處之白日户自閉二
子凱横等懾怖廣使掘墻孔得狸乃絶
箴後漢崔駰河南尹箴曰茫茫天區畫兾為京商邑翼
翼四方是營唐虞商周河洛是居成王郟鄏以處鶉墟
諸夏勁强是從是横徹我墻屋而師尹不匡覇奪其權
宗器以分圖籍遷齊九鼎入秦
　　京兆郡
漢書曰趙廣漢為京兆尹以和顔接士事善推功歸之
下曰某掾屬所為非二千石所及吏皆輸冩心腹無所
隠匿又曰張敞守京兆尹尹自趙廣漢誅後皆不稱職
京師寢廢長安市偷盗尤多百賈苦之敞既視事求問
長安偷盗首長數人居皆温厚出從僮僕閭里以為長
者敞皆召既見責問因貸其罪乃署吏令致諸偷以自
贖為置酒小偷皆來賀之飲醉偷長隂以赭汙其衣裾
吏坐門閱赭汙者輙收之一日捕得數百人由是枹鼓
希鳴市無偷盗又曰王駿為京兆尹成帝欲大用之故
試以政事先是京兆有趙廣漢張敞王尊王章王駿皆
有名京師稱曰前有趙張後有二王
碑後漢蔡邕京兆尹樊陵碑曰於顯哲尹誕徳孔彰膺
帝休命謂篤不忘爰納忠式規悟聖皇欽崇園邑大孝
允光九命車服昭示采章軒軺四牡承祀蒸嘗多士時
貢繇役永息進路孔夷民清險棘同體諸舊兆萌蒙福
惠垂無疆守以罔極
　　宣城郡
陶氏家傳云陶汪晉咸康中為宣城内史君從父猷先
為之君到郡乃招隠逸廣開學舍以此教民民有向方
者則辟為掾吏百姓歌之曰人當勤學得主簿誰使為
之陶明府
晉中興書曰桓彝少孤家貧而性度髙豁不以簞瓢屑
意年在弱冠便有知人之鍳為宣城太守百姓懐之
沈約宋書曰羊𤣥保為黄門郎善奕棊棊品第三太祖
亦好奕數蒙引見嘉其温謹與太祖賭郡戲勝以補宣
城太守
詩齊謝眺始之宣城郡詩曰簮髪逄嘉惠教義承君子
心跡若未并憂歡將十祀幸霑雲雨慶方轡參多士振
鷺徒追飛羣龍難𨽻齒烹鮮止貪競共理属廉恥伊余
昧損益何用祗千里解劒北宫朝息駕南川涘寧希廣
平詠聊慕華隂市又宣城郡内登望詩曰借問下車日
匪直望舒圓寒城一以眺平楚正蒼然山積陵陽阻溪
流春榖泉威紆距遥甸巉嵒帶逺天切切隂風暮桑柘
起寒烟悵望心已極惝怳魂屢遷結髪倦為侣平生早
事邊誰規鼎食盛寜要狐白鮮方棄汝南詔言稅遼東
田
　　㑹稽郡
司馬彪續漢書曰任延拜㑹稽南部都尉時年十九迎
吏見其少皆驚㑹稽多名士延到官皆聘請髙行俊乂
尊待師友之禮及掾吏貧乏輒分俸禄以賑給之
晉中興書曰諸葛恢為㑹稽太守臨行上為置酒謂之
曰㑹稽晉之關中足食足兵在於太守以君有蒞任之
方是以相屈四方分崩當匡振否運治之所先君為言
之恢陳謝因對曰今天下䘮亂之餘風俗凌遲宜尊五
美屏四惡進忠實之士退浮華之黨中宗深納之又曰
王彪之為鎭軍將軍㑹稽内史加散騎常侍居郡八年
豪强歛跡亡户出者三萬餘口又曰王述作㑹稽太守
外白請諱答曰惟祖惟考四海所知過此無所復諱
啓齊謝眺為王敬則謝㑹稽太守啓曰臣本布衣不謀
逺大折衝之勤不舉爕理之義何階常恐覆餗是貽咎
徴斯應陛下繼厯勝綂日月重光得以桓珪衮服拜奉
嵗時視濯獻牲鞠躬郊廟而鴻恩妄假復授龜符玉節
邁於雙璜表東侔於四履臨邊三事既謝張温頴川再
撫亦慙黄霸
　
　
　
　
　
　
　
　
　
　
　
　
　
　
　藝文類聚巻六
欽定四庫全書
　藝文類聚卷第七　　　　唐　歐陽詢　撰
　山部上(總載山/衡山)　(崑崙山/廬山)　(嵩髙山/太行山)　(華山/荆山)
　　(鍾山山/燕然)　(北芒山/羅浮山)　(天台山/九疑山)　(首陽山/)
　　總載山
春秋説題辭曰山之為言宣也含澤布氣調五神也
國語曰禹封九山山者土之聚也
論語曰仁者樂山
春秋元命苞曰山者氣之包含所以含精藏雲故觸石
而出
爾雅曰山西曰夕陽山東曰朝陽又曰山大而髙曰崧
山小而髙曰岑多草木曰屺無草木曰岵石戴土謂之
崔嵬土戴石為岨
禮記曰夫山一拳石之多及其廣大草木生之禽獸居
之寳藏興焉
史記曰黄帝東至于海登九山西至于崆峒登雞頭南
至熊湘北逐獯鬻合符崟山
蜀王本紀曰天為蜀王生五丁力士能移山秦王獻美
女與蜀王蜀王遣五丁迎女見一大蛇入山穴中五丁
并引蛇山崩秦五女皆上山化為石
河圖曰武關山為地門上為天髙星主囹圄岐山在崑
崙東南為地乳上為天糜星汶山之地為井絡帝以會
昌神以建福上為天井
吕氏春秋曰何謂九山會稽太山王屋首陽山太華岐
山太行羊腸孟門
漢名臣奏曰漢得隂山匈奴長老過之未甞不哭
地鏡曰入名山必先齋五十日牽白犬抱白雞以鹽一
勝山神大喜芝草異藥寳玉為出未到山百步呼曰林
林央央此山王名知之却百邪
袁山松宜都記曰郡西北陸行四十里有丹山山間
時有赤氣籠葢林嶺如丹色因以名山又曰自西陵
東北陸行百二十里有方山其嶺四方素崖如壁天清
朗時有黄影似人像山上有神祠場特生一竹茂好
其標垂場中場中有塵埃則風起動此竹拂去如灑
掃者
盛𢎞之荆州記曰宜都西南峽中有黄牛山江湍紆迴
途經信宿猶望見之行者語曰朝發黄牛暮宿黄牛三
日三暮黄牛如故又曰桂陽郡西南五十里有萬嵗山
有石室鍾乳山上悉生靈夀木又曰武陵舞陽縣有淳
于白雉二山在寧州武陵二界畔絶壑之半有一石雉
逺望首尾可長二丈伸足翔翼若虚中翻飛頭綴著石
又曰衡山有三峯極秀一峯名紫葢又曰宜都夷道縣
西南九十里有望州山四面壁立登此見一州内東有
涌泉欲雨輒有赤氣故名丹水又曰宜都宜昌縣三峽
七百里兩岸連山略無絶處漁者歌曰巴東三峽巫峽
長
荆南圖制曰宜都夷陵縣東六十里南岸有荆門山北
有虎牙二山相對虎牙有石壁其文黄赤又似虎牙形
荆門山上合下空有若門象又曰鄧城西七里有作樂
山諸葛亮常登此山為梁甫吟又曰襄陽郡中廬縣西
百三十里有馬穴山傍有一地道云漢時有馬出其中
又曰冝都夷陵縣西八十里有髙筐山古老相傳堯時
大水此山不沒如筐篚因以為名又曰巴東昆陽縣東
南十里有栢枝山有石泉口方數丈中有魚又曰冝都
夷道縣北有女觀山昔有思婦登山絶望懐思而死葬
之山頂山遂枯悴因以名山
庾仲雍湘中記曰桂陽郴縣東北五里有馬嶺山髙六
百餘丈蘓躭所栖遊處因而得仙後有見躭乗白馬還
此山中世因名為馬嶺
晏子春秋曰齊景公召羣臣問曰天不雨久矣民有饑
色吾卜祟在髙山廣澤寡人欲祠靈山可乎晏子曰夫
靈山因以石為身以草木為毛髪天久不雨髪將焦身
將熱獨不欲雨乎祠之何益
淮南子曰牛蹄之涔無尺之鯉頽府之山無丈之材所
以然者何也皆其營守狹小而不能容巨大
韓詩外傳曰仁者何以樂山山者萬物之所瞻仰也草
木生焉萬物殖焉飛鳥集焉走獸休焉吐生萬物而不
私焉出雲導風天地以成國家以寧此仁者所以樂山
張璠漢記曰梁冀聚土築山十里九坂以象二崤窮極
工巧積金玉眀珠充牣其中
相冢書曰青烏子稱山望之如却月形或如覆舟葬之
出富貴山望之如雞栖葬之滅門山有重疊望之如鼓
吹樓葬之連州二千石
遊名山志曰玉溜山一名地肺山一名浮山
魏志曰眀帝鏨太行山之石英採榖城之文石起景陽
山於芳林園
王韶之始興記曰郡東有玉山草木滋茂泉石澄潤
鄧徳眀南康記曰平固縣覆笥山上有笥貯玉牒記故
山因笥為名焉
詩晉庾闡登楚山詩曰拂駕升西嶺寓目臨浚波想望
七徳耀詠此九功歌龍駟釋陽林朝服集三河迴首盻
宇宙一無濟邦家
晉王凝之妻謝氏詩曰峩峩東嶽髙秀極冲清天巖中
閒虚宇寂漠幽以玄非工復非匠雲構發自然噐象爾
何物遂令我屢遷逝將宅斯宇可以盡天年
宋孝武遊覆舟山詩曰束髪好怡衍弱冠頗流薄素想
終勿傾聿來果丘壑層峯亘天維曠渚綿地絡逄臯列
神苑遭壇樹仙閣松墱含青暉荷源煜彤爍川界泳遊
鱗巖庭響鳴鶴又登作樂山詩曰修路軫孤轡竦石頓
飛轅遂登千尋首表裏望丘原屯煙擾風穴積水溺雲
根漢潦吐新波楚山帶舊苑壤草淩故國拱水秀頽垣
目極情無届客思空已繁又登魯山詩曰解帆憩通渚
息徒憑椒丘粤值風景和升髙從逺眸紀䣆窮西路湘
夢極南流杳哉漢隂水浩焉江界修
宋謝靈運徃北山經湖中詩曰石横水分流林密蹊絶
蹤初篁苞緑籜新蒲合紫茸海鷗戱春岸天雞弄和風
宋宗炳登白鳥山詩曰我徂白鳥山因名感昔擬仰升
數百仞俯覽眇千里杲杲羣木分岌岌衆巒起又登半
石山詩曰清晨陟阻崖氣志洞蕭灑嶰谷崩地幽窮石
凌天委長松列竦肅萬樹巉巖詭上施神農蘿下凝堯
時髓
齊謝朓和王著作登八公山詩曰東限瑯琊臺西距孟
諸陸阡眠起雜樹壇欒隂修竹日隱瀾疑空雲聚岫如
複出沒眺樓雉逺近送春目又遊敬亭山詩曰兹山亘
百里合沓與雲齊上干蔽白日下屬帶迴溪交藤荒且
蔓樛枝聳復低獨鶴方朝唳饑鼯此夜啼泄雲已漫漫
多雨亦淒淒
梁沈約遊金華山詩曰逺䇿追夙心靈山協久要天倪
臨紫闕地道通丹竅未乗琴髙鯉且縱嚴陵釣若蒙羽
駕迎得奉金書召髙馳入閶闔方覩靈妃笑
又留真人東山還詩曰連峯竟無已積翠逺微微寥戾
野風急芸黄秋草腓我來嵗云暮於此悵懐歸霜雪方
共下寧止露霑衣待余兩岐秀去去掩柴扉
梁范雲登三山詩曰仄徑崩且危叢巖竦復垂石藤多
卷節水樹饒蟠枝海中昔自重江上今如斯
梁江淹歴山詩曰愁生白露日思起秋風年竊悲杜蘅
暮攬涕即空山落葉下楚水别鶴噪吳田嶂氣隂不極
日色半虧天酒至情蕭瑟憑罇還惘然又遊黄檗山詩
曰長望竟何極閩雲連越邊南州饒竒怪赤縣多靈仙
金峯各虧日銅石共臨天陽岫昭鸞采隂谿噴龍泉雞
鳴丹壁上猿嘯青崖間
梁任昉奉和登影陽山詩曰物色感神遊升高悵有閲
南望銅駞街北走長楸埒别澗苑滄溟疏山駕瀛碣奔
鯨吐華浪司南動輕枻日下重門照雲開九華澈觀閤
隆舊㤙奉圗愧前哲
梁庾肩吾遊甑山詩曰去子平已久餘風今復追未必
遊春草王孫自不歸寒雲間石起秋葉下山飛
周王褎眀慶寺石壁詩曰夏水懸臺際秋泉帶雨餘石
生銘字長山久谷神虛又雲居寺髙頂詩曰中峯雲已
合絶頂日猶晴邑居随望近風煙對眼生
周庾信陪駕幸終南山詩曰玉山乗四載瑶池宴八龍
黿橋浮少海鵠葢上中峯飛狐横塞路白馬當河衝水
奠三川后山封五樹松長虹雙瀑布圓闕兩芙蓉戍樓
鳴夕鼓山寺響晨鐘新蒲節轉促短筍籜猶重樹宿含
櫻鳥花留醸蜜蜂迎風下列缺釃酒召昌容且欣陪北
上方欲待東封
陳張正見賦得山卦名詩曰蓬萊遁羽客巖穴轉蒙籠
雲歸仙井暗霧解石橋通影帶臨峯鶴形随雜雨風尋
師不失路咸欲馭飛鴻
賦魏劉楨黎陽山賦曰自魏都而南邁迄洪川以朅休
想王旅之旌旄望南路之遐修御輕駕而西徂過舊塢
之髙區爾乃踰峻嶺超連罡一登九息遂臻其陽南䕃
黄河左覆金城青壇承祀髙碑頌靈珍木駢羅奮華揚
榮雲興風起蕭瑟清泠延首南望顧瞻舊鄉桑梓増敬
慘切懐傷河源汨其東遊陽烏飄而南翔覩衆物之集
華退欣欣而樂康
晉潘岳登虎牢山賦曰辭京輦兮遥邁將逺遊兮東夏
朝發軔兮帝墉夕結軌兮中野憑修坂兮停車臨寒泉
兮飲馬眷故鄉之遼隔思紆軫以鬰陶歩玉趾以升降
淩汜水而登虎牢覽河洛之二川眺成平之雙臯崇嶺
驫以崔崪幽谷豁以窙寥路逶迤以迫隘林廓落以蕭
條爾乃仰䕃嘉木俯藉芳卉青煙鬰其相望棟宇懔以
鱗萃彼登山而臨水固先喆之所哀矧去鄉而離家邈
長辭而逺乖望歸雲以歎息腸一日而九迴良勞者之
詠事爰寄言以表懐
晉郭璞巫咸山賦曰葢巫咸者實以鴻術為帝堯醫生
為上公死為貴神豈封斯山而因以名之乎伊巫咸之
名山崛孤停而嵥峙體岑峭以隆頽冠崇嶺以峻起配
華霍以助鎮致靈潤乎百里爾乃寒泉懸涌浚湍流帶
林薄叢籠幽蔚隱藹八風之所歸起遊鳥之所喧會潜
瑕石揚蘭茞迴翔鵷集凌鷮鷦翳禽鳥栖陽以晨鳴熊
虎窟隂而夕㘁
梁江淹江上之山賦曰挂青蘿兮萬仞竪丹石兮百重
百重兮嵒㟧如斵兮如削波潮兮吐納􁫎岸兮積沓見
紅草之交生眺碧樹之四合草自然而千華樹無情而
百色嗟世道之異兹牽憂患而來逼
梁吳筠八公山賦曰峻極之山蓄聖表仙南参差而望
越北邐迤而懐燕爾其盤栢基固含陽藏霧絶壁嶮巇
層巖迴互桂皎月而常團雲望空而自布袖以華閬帶
以潜淮文星亂石藻日流堦若夫神基巨鎮而卓犖荆
河箕風畢雨育嶺生峩髙岑直兮蔽景修坂出兮架天
以迎雲而就日若從漢而迴山露泫葉而原淨花照磯
而岫鮮促嶂萬尋平崖億絶上被紫而煙生傍帶花而
來雪維英王兮好仙會八公兮小山駕飛龍兮翩翩髙
馳翔兮冲天
陳張正見山賦曰何神山之峻羙諒苞結之所成東垂
曰㤗南服稱衡西戎所擅北狄標名於是堯值洪流滔
天襄陵禹敷水土奠髙槎木衆川既導羣岳自修潜通
四瀆鎮壓九州森羅辰象吐吸雲霧深不可測逺不可
歩於廓靈山長為作固爾其為狀也則武當太和武功
太白崑崙五門扶寧三石峯髙一萬峭峙三百登而眺
之則千里無極俯而臨之則萬仞難測映白鶴而同髙
混青天而共色
晉潘尼西道賦曰異山河之岨阨倦關谷之盤紆車低
佪於潜軌馬侘傺於險塗狗肘還勾羊角互戾葂窟連
投十數億計石子之澗坎塪之穴支體為之危竦形骸
為之疲曵此亦行者之艱難覊旅之困斃若其名坂則
羊羹八特成臯黄馬迴波激浪飛沙飄瓦馬則頓躓狼
傍虺頽𤣥黄牛則體疲力竭損食喪膚尳蹄穿嶺摩髖
脱軀
吟晉夏矦湛山路吟曰夙駕兮待眀陟山路兮遐征冐
晨朝兮入大谷道逶迤兮嵐氣清攬轡兮抑馬踟蹰兮
曠野曠野􁀙兮遼落崇岳兮嵬崿丘陵兮連離卉木兮
交錯渌水兮長流驚濤兮拂石
宋謝莊山夜憂曰庭光盡山眀歸流風乗軒卷眀月縁
河飛澗鳥鳴兮夜蟬清橘露靡兮蕙煙輕凌别浦兮值
泉躍經喬林兮遇猨驚南臯别鶴佇行漢東鄰孤管入
青天沉痾白髪共急日朝露過隟詎賖年年去兮髪不
還金膏玉液豈留顔迴舲拓繩戸收棹掩荆關
賛晉庾肅之山賛曰懸巖沓翳神明攸居官府風雲懐
吐川渠崑閬天竦五岳雲停飛峯紫蔚辰秀太清
晉戴逵山賛曰蔚矣名山亭亭洪秀並基二儀嶤嶣雲
構嵳峩積岨寥籠虛岫輕霞下拂神泉旁漱曰仁奚樂
惟兹比壽
晉郭璞炎山賛曰木含陽氣精構則燃焚之無盡是生
火山理見乎微其妙在傳
銘晉張載劒閣銘曰巖巖梁山積石峩峩逺屬荆衡近
綴岷嶓南通卭僰北逹襃斜狹過彭碣髙踰嵩華惟蜀
之門作固作鎮是曰劒閣壁立千仞窮地之險極路之
峻世濁則逆道清斯順閉由徃漢開自有晉秦得百二
并吞諸矦齊得十二田生獻籌矧兹狹隘土之外區一
人荷㦸萬夫趦趄形勝之地非親勿居昔在武侯中流
而喜山河之固見屈吳起興實在徳險亦難恃洞庭孟
門二國不祀自古迄今天命匪易慿阻作昏尠不敗績
公孫既滅劉氏衘璧覆車遺軌罔或重跡勒銘山阿敢
告梁益
晉湛方生靈秀山銘曰巖巖靈秀積岨幽重傍嶺闗岫
乗標挺峯桂柏叅幹芝菊亂叢翠雲久映爽氣晨蒙籠
籠疎林穆穆閒房幽室冬暄清䕃夏凉神木竒生靈草
真香雲鮮其色風飄其芳可以養性可以栖翔長生久
視何必仙鄉
梁簡文帝行雨山銘曰巖畔途逺阿曲路深猶云息馭
尚且抽琴兹峯獨擅嶔﨑千變却繞畫房前臨寳殿玉
岫開華紫水迴斜谿間聚葉澗裏縈沙月映成水人來
當花藤結如帷磧起成基芸香馥逕石鏡臨墀又眀月
山銘曰迢逓峯長威紆岳聚既正書門兼同天柱非競
小山寧論大庾豈學土龍詎湏石鼓緅色斜臨霞文横
竪
梁孝元帝東宮後堂仙室山銘曰太華削成本擅竒聲
峯如雪委嶺若蓮生雲除紫葢霞通赤城金壇是籙玉
記題名鳯依桐樹鶴聽琴聲殿接南箕橋連北斗秋河
從帶春禽衘綬朱鳥安窓青龍作牖
梁庾肩吾東宮玉帳山銘曰玉帳寥廓崑山抵鵲摠葉
成帳連枝起幕玉蘂難徙金花不落隠士彈琴仙人㸔
博巖留故鼎竈聚新荆煮石初爛燒丹欲成桑田屢盡
海水頻傾長聞鳯笛永聽簫聲
周庾信梁東宮行雨山銘曰山名行雨地異陽臺佳人
無數神女羞來翠幔朝開新粧旦起樹入牀前山來鏡
裏草色衫同花紅面似開年寒盡正月遊春天絲劇藕
蝶粉多塵横藤礙路垂柳係人誰言洛水一箇河神
陳徐陵後堂望美人山銘曰髙堂凝雨洛浦無洲何處
相望山邊一樓峯因五婦石是三侯險逾地肺危鄰天
柱禁苑斜通春人恒聚樹裏聞歌枝中見舞恰對粧臺
諸窓併開遥看已識試喚便迴豈如織女非秋不來
碑梁簡文帝神山碑銘曰開號天井山稱地雌碧雞金
馬越瀆梁池懐靈緼徳孕寳含竒此亦仙岫英名逺摛
昔有鷲窟不燒淨土邁彼髙蹤搆兹法宇引葉成帷即
樹為柱石砌危横崖階斜竪
梁元帝𤣥圃牛渚磯碑曰竊以増城九重仙林八樹未
有船如鴈鶴時度宓妃橋似牽牛能分織女丹鳯為羣
紫柱成迾清風韻響即代歌仙桂影浮池仍為月浦璧
月朝暉金樓啓扉畫船向浦錦纜牽磯花飛拂䄂荷香
入衣山林朝市併覺㤀歸
序宋謝靈運名山序曰夫衣食人生之所資山水性分
之所適世識多云歡足本在華堂枕巖潄流者之無大
志故保其枯槁余謂不然君子有愛物之情有救物之
能横流之弊非才不理故時有屈己以濟彼豈以名利
之場賢於清曠之域邪語萬乗則鼎湖有縱轡論儲貳
則嵩山有絶控又陶朱髙揖越相留矦願辭漢傅推此
而言可以眀矣
書梁吳筠與施從事書曰故鄣縣東三十五里有青山
絶壁于天孤峯入漢縁嶂百重青川萬轉歸飛之鳥千
翼競來企水之猨百臂相接秋露為霜春蘿被逕風雨
如晦鷄鳴不已信足蕩累頥物悟裏散賞又與朱元思
書曰風煙俱淨天山共色從流飄蕩任意東西自富陽
至桐廬一百許里竒山異水天下獨絶水皆縹碧千丈
見底游魚細石直視無礙急湍甚箭猛浪若奔夾峯高
山皆生寒樹負勢競上互相軒邈爭髙直指千百成峯
泉水激石泠泠作響好鳥相鳴嚶嚶成韻蟬則千轉不
窮猨則百呌無絶鳶飛戾天者望峯息心經綸世務者
窺谷㤀反横柯上蔽在晝猶昏踈條交映有時見日
　　崑崙山
河圗曰崑崙之墟五城十二樓河水出焉
龍魚河圗曰崑崙山天中柱也
大荒西經曰赤水之後黑水之前有大山名曰崑崙之
丘有神人面虎身有尾
爾雅曰西北之美者有崑崙之墟璆琳琅玕焉
穆天子傳曰天子遂宿于崑崙之阿赤水之陽吉日辛
酉天子升于崑崙之丘以觀黄帝之宮
紀年曰周穆王十七年西征至崑崙丘見西王母王母
止之
神異經曰崑崙有銅柱焉其髙入天所謂天柱也圍三
千里圓周如削銅柱下有迴屋焉辟方百丈
史記曰禹本紀言河出崑崙崑崙甚髙三千五百餘里
日月所相避隠為光眀也其上醴泉華池自張騫使大
夏之後窮河源惡覩本紀所謂崑崙者乎
水經曰崑崙墟在西北去嵩髙五萬里地之中也其髙
萬一千里河水出其東北陬
博物志曰崑崙從廣萬一千里神物之所生聖人神仙
之所集五色雲氣五色之流水其泉東南流入中國名
為河也
葛仙公傳曰崑崙一曰𤣥圃一曰積石瑶房一曰閬風
臺一曰華葢一曰天柱皆仙人所居也
捜神記曰崑崙之山地首也是惟帝之下都故其外絶
以弱水之深又環以炎火之山山上有鳥獸草木皆生
育滋茂於炎火之中故有火澣布非此山之皮枲則其
鳥獸之毛也
賛晉郭璞崑崙丘賛曰崑崙月精水之靈府惟帝下都
西羌之宇嵥然中峙號曰天柱
　　嵩髙山
山海經曰太室之中山其上有木焉葉狀如梨而赤理
而名曰栺服者不垢
毛詩曰嵩髙惟嶽峻極于天維嶽降神生甫及申
列仙傳曰王子喬周靈王太子晉也好吹笙作鳯鳴遊
伊雒間道士浮丘公接上嵩髙山
漢武帝内傳曰武帝夜夢與李少君俱上嵩髙山上半
道有繡衣使者乗龍持節從雲中下言太乙君召覺即
告近臣曰如朕夢少君將舍朕去矣
劉根别傳曰根棄世學道入中嶽嵩山石室中峥嵘上
東南下五十丈北人冬夏不衣身毛皆長一二尺顔狀
如年十五時
仙經云嵩髙山東南大巖下石孔方圎一丈西方北入
五六里有太室髙三十餘丈周圓三百歩自然眀燭相
見如日月無異中有十六仙人云月光童子常在天台
時亦徃來此中人非有道不得望見
戴延之西征記曰嵩髙山巖中也東謂太室西謂少室
相去七十里嵩髙總名也
世記曰嵩髙山北有大穴莫測其深百姓嵗時毎遊觀
其上晉初甞有一人誤墮穴中同軰兾其儻不死乃投
食於穴中墜者得之為尋穴而行計可十許日忽曠然
見眀又有草屋中有二人對坐圍棊局下有一杯白飲
墜者告以饑渴棊者曰可飲此墜者飲之氣力十倍半
年許乃出于蜀中歸洛下問張華張華曰此仙館大夫
所飲者玉漿也
俗説曰傅亮北征在黄河中垂至洛遥見嵩髙山于時
同從客在坐問傅曰潘安仁懐舊賦云前瞻太室傍眺
嵩丘嵩丘太室故是一山何以言傍眺傅曰有嵩丘山
去太室七十里此是書冩誤耳
賛晉郭璞太室山賛曰嵩惟嶽宗華岱恒衡氣通元漠
神洞幽眀嵬然中立衆山之英
　　華山
爾雅曰華山為西嶽
西山經曰太華之山削成而四方其髙五千仞其廣十
里
晏子曰君子若華山然松柏既多矣望之盡日不知厭
列仙傳曰修陽公者魏人止華隂山石室中中有石榻
常卧其上石盡陷穿又曰呼子先者漢中關下卜師夀
百餘嵗臨去呼酒家嫗令急装便有仙人持二茅狗來
至子先將一與酒嫗因各騎之乃龍也上華隂山常於
山大呼言子先酒母在此
華山記曰華山髙巖四合重嶺秀起上有石池北有石
鼓父老相傳云甞有聞其鳴者
述征記云華山對河東首陽山黄河流于二山之間云
本一山巨靈所開今睹手跡於華嶽而脚跡在首陽山
下
賛晉郭璞華山賛曰華嶽靈峻削成四方爰有神女是
挹玉漿其誰遊之龍駕雲裳
銘晉傅𤣥華嶽銘序曰易稱灋象莫大乎天地天以髙
眀崇顯而嶽配焉地以廣厚為基而嶽體焉若夫太華
之為鎮也五嶽列位而存其首三條分方而處其中故
能叅兩儀以比徳協和氣之絪緼故雲行與雨施興雷
風以動物是以古先歴代聖帝眀王莫不燔柴加牲尊
而祀焉於虞書則西廵狩至于西嶽而親祭焉於禮則
大司馬掌其分域而大宗伯典其禮祀也
碑後漢張昶西嶽華山堂闕碑序曰易曰天地定位山
澤通氣然山莫尊於嶽澤莫盛於瀆岳有五而華處其
一瀆有四而河在其數其靈也至矣人主廢興必有其
應故岱山石立中宗繼統太華授璧秦胡絶緒白魚入
舟姬武建業寳珪出水子朝䘮位布五方則處其西列
三條則居其中世宗又經集靈之宮於其下想松喬之
儔是遊是憩郡國方士自逺而至者充巖塞崖鄉邑巫
覡宗祝乎其中者亦盈谷溢磎咸有浮飄之志愉悦之
色必雲霄之路可外而越果繁昌之福可降而致也故
殖財之寳黄玉自出令徳之珍卿相是毓匪惟嵩髙降
生申甫斯亦有焉
　　衡山
周官曰荆州之鎮山曰衡山
湘中記曰衡山九疑皆有舜廟遥望衡山如陣雲㳂湘
千里九向九背乃不復見又曰南陽劉道人甞遊衡山
行數十里有絶谷不得前遥望見三石囷二囷閉一囷
開
盛𢎞之荆州記曰衡山有三峯極秀一峯名芙蓉峯最
為竦桀自非清霽素朝不可望見峯上有泉飛派如一
幅絹分映青林直注山下
異苑曰湘東姚祖太元末為郡吏經衡山望巖下有數
年少並執筆作書祖謂是行侶休息乃枉道過之未至
百許歩少年相與翻然飛颺
詩晉庾闡詩曰北眺衡山首南睨五嶺末寂坐挹虗恬
運目情四豁翔亂凌九霄陸鱗困濡沫既體江湖悠安
識南溟闊
　　廬山
山海經曰廬山名有二一曰天子都二曰天子鄣
伏滔遊廬山序曰廬山者江陽之名嶽其大形也背岷
流面彭蠡蟠根所據亘數百里重嶺桀嶂仰挿雲日俯
瞰川湖之流焉
逺法師廬山記曰東南有香罏山孤峯秀起遊氣籠其
上則棼氲若煙
神仙傳曰董奉還豫章廬山下居在山間了不佃作為
人治病亦不取錢物使病愈者種杏五株
張野廬山記曰廬山天將雨則有白雲或冠峯巖或亘
中嶺俗謂之山帶不出三日必雨
周景式廬山記曰匡裕周威王時生而神靈廬於此山
世稱廬君故山取號焉又曰登廬山望九江以觀禹之
跡其兹峯乎東南隱諸嶺不得駢瞩自廬山人迹所暨
迥望處無復出此者又甚髙峻毎雨其下成潦而上猶
皎日峯頭有大盤石可坐數百人
詩宋謝靈運登廬山絶頂望諸嶠詩曰積峽忽復啓平
塗俄已閉巒隴有合沓徃來無蹤轍晝夜蔽日月冬夏
共霜雪
宋鮑昭登廬山詩曰懸裝亂水區旅薄次山楹千巖狀
岨積萬壑勢迴縈巃嵸髙昔貎紛亂襲前名洞澗窺地
脉疎樹隱天經松磴上迷密雲竇下縱横隂冰實夏結
炎樹信冬榮又登廬山望石門詩曰眀發振雲冠升􁔁
逺栖趾髙峯隔半天長崖斷千里雞鳴青澗中猨嘯白
雲裏瑤波逐穴開霞石觸峯起迴互非一形參差悉相
似
梁江淹登廬山香罏峯詩曰綘氣下縈薄白雲上杳冥
中坐瞰蜿虹俛伏視流星日落長沙渚曾隂萬里生藉
蘭素多意臨風黙含情
賦宋支曇諦廬山賦曰佳哉壯麗峻極氤氲包靈竒以
藏噐藴絶峯乎青雲景澄則巖岫開鏡風生則芳林流
芬嶺竒故神眀鱗萃路絶故人跡自分嚴清升山於𤣥
崖世髙垂化於䢼亭應真陵雲以踞峯眇忽翳景而入
冥咸豫聞其清塵妙無得之稱名也若其南面巍崫北
背迢蔕懸霤分流以飛湍七嶺重㟽而疊勢映以竹柏
蔚以檉松縈以三湖帶以九江嗟四物之蕭森爽獨秀
於𤣥冬美二流之潺湲津百川之所衝峭門百尋峻闕
千仞香罏吐雲以像煙甘泉涌霤而先潤
碑梁元帝廬山碑序曰夫日月麗天皇穹所以貞觀川
嶽帶地后土所以維寧廬山者亦南國之徳鎮雖林石
異勢而雲霞共色長風夜作則萬流俱響晨鼯曉吟則
百嶺齊應東瞻洪井識曵帛之在兹西望石梁見指寳
之可拾誠後慕類易悲山中難久攀蘿結桂多見淹留
　　太行山
山海經曰太行山其首曰歸山其上有金玉下有碧玉
穆天子傳曰天子命駕八駿之乗赤驥之駟南征翔行
逕絶翟道升于太行南濟于河
墨子曰墨子請耕桂嶺子曰將上太行駕驥與牛子將
誰驅曰將驅驥以驥足貴也
尸子曰龍門魚之難也太行牛之難也以徳報怨人之
難也
戰國筞曰范睢説秦王曰舉兵攻滎陽則成臯之路不
通北壍太行之道則上黨之兵不下王舉兵而攻滎陽
則其國斷為三
神仙傳曰王烈入太行山忽聞山東北雷聲徃視見山
上破數百丈石中有一孔徑尺中有青泥流出烈取搏
之随手堅凝氣味如粳米飯
詩晉袁宏從征行方山頭詩曰峩峩太行凌虗抗勢天
嶺交氣窈然無際澄流入神𤣥谷應契四象悟心幽人
來憩
　　荆山
山海經曰荆山其隂多鐵其陽多赤金
河圗括地象曰荆山為地雌上為軒轅星
韓子曰卞和得玉於楚山中獻厲王王使玉人相之曰
石也刖其左足和抱其璞哭於荆山之下三日泣盡繼
之以血
水經曰荆山在南郡臨沮縣東北
詩晉桓𤣥登荆山詩曰理不孤湛影比有津曾是名嶽
眀秀超鄰噐栖荒外命契響神我之懐矣巾駕飛輪
梁江淹望荆山詩曰奉詔至江漢始知楚塞長南闗繞
桐柏西岳出魯陽寒郊無留影秋日懸清光悲風繞重
林雲霞肅川漲嵗晏君如何零淚霑衣裳
　　鍾山
徐爰釋門略曰建康北十餘里有鍾山舊名金山漢末
金陵尉蔣子文討賊戰亾靈發於山因立蔣侯祠故世
號曰蔣山
庾闡揚都賦注曰建康宮北十里有蔣山輿地圖謂之
鍾山元皇帝未渡江之年望氣者云蔣山上有紫雲時
時晨見
山謙之丹陽記曰京師南北並有連嶺而蔣山獨隆崖
峻異其形象龍實掦都之鎮也
孫權𦵏山南因山為名號曰蔣陵
沈約宋書曰蕭思話領左衛甞從太祖登鍾山北嶺石
上彈琴因賜以銀酒鍾
詩梁沈約遊鍾山詩曰靈山紀地徳地險資岳靈終南
表秦館少室邇王城比阜何其峻林薄杳葱青發地多
竒嶺千雲非一狀合沓共隱天參差互相望鬰律搆丹
巘崚嶒起青嶂即事既多美臨眺殊復竒南矚儲胥觀
西望昆眀池山中咸可悦賞逐四時移春光發隴首秋
風生桂枝多值息心侣結架山之足八解鳴澗流四禪
隱巖曲
梁虞騫登鍾山下峰望詩曰冠者五六人擕手巖之際
散意百仞端極目千里睇疊岫乍昏眀浮雲時巻閉遥
看野樹短逺望樵人細
　　北芒山
魏志曰眀帝即位欲平北芒令登臺觀見孟津廷尉辛
毗諫曰天地之性髙髙下下今而反之既非其理加以
損費人功民不堪役且若九河盛溢洪水為害而丘陵
皆夷何以禦之帝乃止
朱超石與兄書曰登北芒逺眺衆美都盡光武墳邊杏
甚美今奉送核
詩魏劉伶北芒客舍詩曰泱漭望舒隱黮黤𤣥夜隂寒
雞思天曙擁翅吹長音蚊蚋歸豐草枯葉散蕭林陳醴
發悴顔色覦暢真心緼被終不曉斯歎信難任何以除
斯歎付之與瑟琴長笛響中夕聞此消胷衿
賦晉張協登北芒賦曰陟巒丘之􁀙𡊇升逶迤之修岅
廻余車於峻嶺聊送目於四逺靈嶽鬰以造天連岡巖
以蹇産伊洛混而東流帝居赫以崇顯山川汩其常弓
萬物化而代轉何天地之難窮悼人生之危淺歎白日
之西頽兮哀世路之多蹇於是徘徊絶嶺踟躇歩趾前
瞻狼山却闚大岯東眺虎牢西睨熊耳邪亘天際旁極
萬里莽眩眼以芒昩諒羣形之難紀臨千仞而俯看似
遊身于雲霓撫長風以延佇想凌天而舉翮瞻冠葢之
悠悠覩商旅之接枙爾乃地勢窊隆丘墟陂陁墳隴㟪
疊棊布星羅松林摻映以攅列𤣥木搜寥而振柯壯漢
氏之所營望五陵之嵬峩喪亂起而啓壤僮豎登而作
歌
　　天台山
名山略記曰天台山在剡縣即是衆聖所降葛仙公山
也
異苑曰會稽天台山雖非遐逺自非平生㤀形不能躋
也
幽眀録曰漢帝永平五年剡縣劉晨阮肇共入天台山
度山出一大溪溪邊有二女子資質妙絶遂留半年懐
土求歸既出親舊零落邑屋改異無復相識訊問得七
世孫
孔靈符會稽記曰赤城山内則有天台靈嶽玉室璿臺
賦晉孫綽遊天台山賦序曰天台山者葢山嶽之神秀
者也渉海則有方丈蓬萊登陸則有四眀天台皆𤣥聖
之所遊化靈仙之所窟宅夫其峻極之狀嘉祥之美窮
山海之瓌冨盡人神之壯麗矣所以不列於五嶽闕載
於常典者豈不以其所立冥奥其路幽迴或倒景於重
溟或匿峯於千嶺始經魑魅之塗卒踐無人之境舉世
罕能登陟王者莫由禋祀理無隱而不彰啓二竒以示
兆赤城霞起以建標瀑布飛流以界道
　　首陽山
毛詩曰采苓采苓首陽之顚
論語曰伯夷叔齊餓于首陽之下
史記曰伯夷叔齊孤竹君之二子讓國逃去隱於首陽
山採薇而食之遂餓死首陽山
詩魏阮籍詩曰歩出上東門遥望首陽岑下有採薇士
上有嘉樹林
賦漢杜篤首陽山賦曰嗟首陽之孤嶺形勢窟其槃曲
面河源而抗巖隴塠隈而相屬長松落落卉木蒙蒙青
羅落漠而上覆穴溜滴瀝而下通髙岫帶平巖側洞房
隱於雲中忽吾覩兮二老時采薇以從容於是乎乃訊
其所求問其所修州域鄉黨親戚疋儔何務何樂而並
兹遊矣其二老乃荅余曰吾殷之遺民也厥𦙍孤竹作
蕃北湄少名叔齊長曰伯夷聞西伯昌之善教育年艾
於胡耈(舉后/切)遂相擕而随之冀寄命乎餘壽而天命之
不常伊事變而無方昌伏事而畢命子忽遘其不祥乃
興師於牧野遂干戈以伐商乃棄之而來遊誓不歩於
其鄉余閉口而不食並卒命於山傍
　　燕然山
漢書匈奴傳曰貳師引兵還至燕然山單于知漢軍勞
倦自將五萬騎遮擊貳師軍大亂敗貳師降單于
銘後漢班固燕然山銘曰勒以八陣蒞以威神𤣥甲耀
日朱旗絳天遂陵髙闕下雞鹿經磧鹵絶大漠斬温禺
以釁鼓血尸逐以染鍔然後四校横徂星流彗掃蕭條
萬里野無遺宼於是城滅區殫反斾而旋鑠王師兮征
荒裔勦凶虐兮截海外夐其邈兮亘地界封神丘兮建
隆嵑熈帝載兮振萬世
　　羅浮山
茅君内傳曰太天之内有地中之洞天三十六所羅浮
山之洞周迴五百里名曰朱明曜真之天
袁彦伯羅浮山䟽曰遥望一石樓直上當十餘里許石
樓之於山頂十分之一耳去縣三十里便見山基至所
登處當百里許山皆平敞極目
羅浮山記曰羅浮者葢總稱焉羅羅山也浮浮山也二
山合體謂之羅浮在增城博羅二縣之境舊説羅浮髙
三千丈有七十石室七十二長溪神眀神禽玉樹朱草
詩宋王叔之遊羅浮山詩曰菴藹靈嶽開景神封綿界
盤趾中天舉峯孤樓側挺増岫迴重風雲秀體卉木媚
容
賦宋謝靈運羅浮山賦曰客夜夢見延陵茅山在京之
東南眀旦得洞經所載羅浮山事云茅山是洞庭口南
通羅浮正與夢中意相會遂感而作羅浮山賦曰若乃
茅公之説神化是悉數非億度道單悒憰(古宂/切)洞天有
九此惟其七潜夜引輝幽境朗日故曰朱眀之陽宮耀
真之隂室洞宂之寳衢海靈之雲術伊離情之易結諒
沉念之羅浮發潜夢於永夜若愬波而乗桴越扶嶼之
細漲上増龍之合流鼓蘭枻以水宿杖桂筞以山遊
　　九疑山
山海經曰南方蒼梧之丘蒼梧之川其中有九疑山焉
舜之所葬在長沙零陵界
楚辭九歌曰九疑繽兮並迎
淮南子曰九疑之南陸事寡而水事多
漢書曰武帝南廵狩至于盛唐望祀虞舜于九疑
湘中記曰九疑山在營道縣九山相似行者疑惑故名
九疑
名山略記曰九疑山漢末有張禮正魏時有治明期南
遊九疑禮正服黄精明期服澤㵼柏實後俱適西城若
受虹景方兼以守一内外洞澈東華迎而乗雲升天
詩庾闡採藥詩曰採藥靈山㟽結駕登九疑懸巖漏石
髓芳谷挺丹芝泠泠雲珠落漼漼玉蜜滋解景染冰顔
玅氣翼冥期
碑漢蔡邕九疑山碑曰巖巖九疑峻極于天觸石膚合
興播建雲時風嘉雨浸潤下民芒芒南土實賴厥勛逮
于虞舜聖徳光眀克諧頑傲以孝蒸蒸師錫帝世堯而
授徴受終文祖琁璣是承㤗階以平入以有終遂葬九
疑解體而升登此崔嵬託靈神仙
　
　
　
　
　
　
　
　
　
　
　藝文類聚卷七
欽定四庫全書
　藝文類聚卷八　　　　　唐　歐陽詢　撰
　山部下(虎丘山/石門山)　(蒜山山/太平)　(石帆山/岷山)　(石鼓山山/㑹稽諸)
　　(交廣諸山/)
　　虎丘山
虎丘山銘曰晉司徒東亭獻公王珣撰云武丘山先名
海涌山
吳越春秋曰闔廬死葬於國西北名虎丘穿土為川積
壌為丘發五都之士十萬人共治千里使象摙土冡池
四周水深丈餘槨三重傾水銀為池池廣六十步黄金
珠玉為鳬鴈專諸之劔魚腸三千在焉葬之已三日金
精上陽為白虎據墳故曰虎丘
王珣虎丘記曰山大勢四面周嶺南則是山逕兩面壁
立交林上合蹊路下通升降窈窕亦不卒至
詩張正見從永陽王逰虎丘山詩曰滄波壮鬱鳥洛邑
鎮崇芒未若兹山麗岹嶢擅水鄉地靈侔少室塗艱像
太行重巖摽虎據九曲峻羊腸溜深澗無底風幽谷
自凉寳沈餘玉氣劔隠絶星光白雲多異影丹桂有
藂香逺看銀臺竦洞塔耀山荘瑞草生金地天花照石
梁
序晉顧愷之虎丘山序曰吳城西北有虎丘山者含真
藏古體虚窮𤣥隠嶙陵堆之中望形不出常阜至乃嵒
㠋絶於華峰
陳顧野王虎丘山序曰夫少室作鎮以峻極而摽竒太
華神掌以削成而稱貴若兹山者髙不概雲深無藏影
卑非培塿淺異棘林秀壁數尋被杜蘭與苔蘚椿枝十
仭挂藤葛與懸蘿曲澗潺湲修篁䕃暎路若絶而復通
石将頽而更綴抑巨麗之名山信大吳之勝壌若乃九
功六義之興依永和聲之製志由興作情以詞宣形言
諧於韶夏成文暢於鐘律由來尚矣未有登髙能賦而
韜斐麗之章入谷忘歸而忽鏗鏘之莭故總轡齊鑣競
雕蟲於山水雲合霧集争歌頌於林泉于時風清邃谷
景麗修巒蘭佩堪紉胡繩可索林花翻灑乍飃颺於蘭
臯山禽囀響時弄聲於喬木班草班荆坐蟠石之上濯
纓濯足就滄浪之水傾縹瓷而酌㫖酒剪緑葉而賦新
詩肅爾若與三逕齊蹤鎗然似共九成偕韻盛矣哉聊
述時事寄之翰墨
書陳張種與沈烱書曰虎丘山者吳岳之神秀者也雖復
峻極異於九天隐磷殊於太一衿帶城傍獨超衆嶺控繞
川澤頥絶羣岑若其峰崖刻削窮造化之瑰詭絶澗杳
冥若鬼神之髣髴珍木靈草茂瓊枝與碧葉飛禽走獸
必負義而膺仁是以歴代髙賢輕舉栖託梵䑓雲起寳
刹星懸自非玉牒開祥金精藴耀豈其神怪若此者乎
陳沈烱荅書曰若乃三江五湖洞庭巨麗寫長洲之茂
苑登九曲之層䑓山髙水深雲蒸霧吐其中之秀異者
實虎丘之靈阜焉冬桂夏柏長蘿修竹靈源秘洞轉側
超絶逺澗深崖交羅戸穴
　　蒜山
劉禎京口記曰蒜山無峯嶺北縣臨江中魏文帝南望
而致歌
山謙之南徐州記曰蒜山北江中有伏牛山
詩宋顔延之侍逰蒜山詩曰睿思纒故里廵駕匝舊埛
陟峯騰輦路尋雲抗瑤甍春江壮風濤蘭野茂荑英宣
逰𢎞下濟窮逺凝聖情
宋謝荘侍宴蒜山詩曰龍旌拂紆景鳯盖起流雲轉蕙
方因委層華正氛氲烟竟山郊逺霧罷江天分調石飛
延露裁金起承雲
　　石帆山
盛𢎞之荆州記曰武陵舞陽縣有石帆山若數百帆
謝靈運遊名山志曰破石溪南二百餘里又有石帆修
廣與破石䓁度質色亦同傳云古有人以破石之半為
石帆故名彼為石帆此名破石
銘宋鮑昭石帆銘曰應龍剖流息石横波下潨地軸上
獦星羅牽湘引漢欱蠡吞池西歴岷􁅚北冩淮河𣺌淼
泓藹積廣連深淪天測際亘海窮隂雲旌未起風柯不
吟崩濤山逐鬱浪雷沉穆戎遂留昭御不還徒悲猿鶴
空駕滄煙
　　石鼓山
臨海記曰郡西白鶴山有石鼓石槌世云石鼓鳴則土
地宼亂隆安初此鼓屢鳴果有孫恩之賊
舊說鄴西北有石鼓懸著山㫄鳴則有軍兵動零陵永
正鄉有鳴石二所其一状如鼓俗名石鼓泉陵縣有石
鼓舊聞數十里今無聲
王韶之南康記曰寕都溪之西有一山状如鼓相傳謂
之石鼓去縣三里壁立百餘丈赫然似朝霞初暉異於
凡石
盛𢎞之荆州記曰建平郡南陵縣有石鼓南有五龍山
山峯嶕嶢凌雲濟竦状若龍形故因為名
詩晉庾闡觀石鼓詩曰命駕觀竒逸徑鶩造靈山朝濟
清溪岸夕憩五龍泉鳴石含潜響雷駭震九天妙化非
不有莫知神自然翔霄拂翠嶺縁澗漱巖間手澡春泉
潔目翫陽葩鮮
　　石門山
逺灋師廬山記曰西南有石門山其形似雙闕壁立千
餘仭而瀑布流焉
周景式廬山記曰石門山在康皇東北八十餘里是一
山之大谷有澗水亦名石門澗吐源渡逺為衆泉之宗
毎夏霖秋潦轉石發樹聲動數十里
劉禎京口記曰石門二山頭相對髙二十餘丈廣六十
餘歩謂為石門行道所經
謝靈運名山志曰石門山兩巖間微有門形故以為稱
瀑布飛㵼丹翠交曜
詩宋謝靈運登石門㝡髙頂詩曰晨筞尋絶壁夕宿在
山棲疏峯抗髙館對嶺臨廽溪長林羅戸穴積石擁階
基連巖覺路塞密竹使逕迷來人忘新術去子惑故蹊
聒聒夕流駃噭噭夜猿啼沉冥豈别理守道自不擕心
契九秋榦目翫三春荑惜無同懐客共登青雲梯又石
門巖上宿詩曰朝搴苑中蘭畏彼霜下歇暝還雲際宿
弄此石上月鳥鳴識夜棲木落知風𤼵異音同致聼殊
響俱清越羙人竟不來陽阿徒晞髪
書梁吳筠與顧章書曰僕去月謝病還覔薜蘿梅溪之
西有石門山者森壁爭霞孤峯限日幽岫含雲深溪蓄
翠蟬吟鶴唳水響猿啼英英相雜綿綿成韻既素重幽
居遂葺宇其上幸冨菊華偏饒竹實山谷所資於斯已
辦仁智所樂豈徒語哉
　　太平山
孔臯㑹稽記曰餘姚縣南百里有太平山山形似繖四
角各生一種木木不雜糅三陽之辰華卉代𤼵
孔靈符㑹稽記曰餘姚江源出太平山東至漢口入海
詩齊孔稚珪逰太平山詩曰石險天貌分林交日容缺
隂澗落春榮寒巖留夏雪
銘晉孫綽太平山銘曰嵬峩太平峻踰華霍秀嶺樊緼
竒峰挺㠋上干翠霞下籠丹壑有士冥逰黙徃竒託肅
形枯林映心幽漠亦既覯止渙焉融滯懸棟翠㣲飛宇
雲際重巒蹇産廽溪縈帶被以靑松灑以素瀬流風佇
芳翔雲停藹
　　岷山
尚書禹貢岷山導江東别為沲
河圗曰岷山之地為井絡帝以㑹昌神以建福上為天井
贊晉郭璞岷山賛曰岷山之精上絡東井始出一勺終
致淼溟作紀南夏天清地静
　　㑹稽諸山
吳越春秋曰范蠡作城訖怪山自至怪山者琅邪東武
海中山也一夕自來百姓怪之故曰怪山
孔子家語曰禹㑹諸矦於塗山防風氏後至禹戮之其
骨専車
越絶書曰雞山豕山者句踐以畜雞豕将伐吳以食死
士孔臯㑹稽記永興縣東北九十里有余山傳曰是塗
山案越書禹娶於塗山塗山去山隂五十里檢其里數
似其處也又縣東南十八里有射的山逺望的的如射
矦謂之射的射的之西有石室壁方二丈謂之射堂傳
云羽客之所逰憩土人常以此占榖食貴賤射的明則
米賤闇則貴喭曰射的白㪷一百射的𤣥㪷一千又曰
縣東北六十里有土城山句踐索羙女以獻吳王得諸
暨苧羅山賣薪女西施鄭旦先教習於土城山山邉有石
云是西施澣紗石又曰東有秦望山昔秦始皇登此使
李斯勒石其碑見在
孔靈符㑹稽山記曰㑹稽山南有宛委山其上有石俗
呼石匱壁立干雲有懸度之險升者累梯然後至焉昔
禹治洪水厥功未就乃躋於此山𤼵石匱得金簡玉字
以知山河體勢於是疏導百川各盡其宜又曰射的山
西南水中有白鶴常為仙人取箭曾刮壌尋索遂成此
山也
詩晉王彪之登㑹稽刻石山詩曰隆山嵯峩崇巒岧嶤
傍覿滄洲仰拂𤣥霄文命逺㑹風淳道遼秦皇遐巡邁
兹英豪宅靈基阿銘跡峻嶠青陽曜景時和氣淳修嶺
增鮮長松挺新飛鴻振羽騰龍躍鱗
贊晉郭璞㑹稽山賛曰禹徂㑹稽爰朝羣臣不虔是討
乃戮長人玉匱表夏𤣥石勒秦
　　交廣諸山
顧㣲廣州記曰南海增城縣有白水山有瀑布懸注百
許丈又曰南海始昌縣有一石望之似牛向江名曰牛
鼻山縣西有夫盧山髙入雲霄世傳云上有湖水至甲
戌日輒聞山上有鼓角笳簫鳴響又曰南海四㑹縣有
金岡山行人徃徃見金人見形岡側又曰東莞寳安縣
有參里山傳云曾参純孝其所居山林後以為名又曰
鬱林郡北有大山其髙隠天上有池有石牛在池下民
常祀之嵗旱百姓殺牛祈雨以牛血和泥厚泥石牛背
祠畢天雨洪注洗石牛背泥盡而後晴
劉欣期交州記曰浮石山海中而峙髙數十丈浮在水
上又曰有一山神功刻鏤若射堋去石堂口百歩夜常
聞射聲
裴氏廣州記曰蒼梧彰平縣有石膏山望之皎若霜雪
賦宋謝靈運嶺表賦曰若乃長山款跨外内乖隔下無
伏流上無夷跡麕兎望岡而旋歸鴻雁覩峯而反翮既
陟麓而踐坂遂升降於山畔顧後路之傾巘眺前磴之
絶岸看朝雲之抱岫聼夕流之注澗羅石棊布怪譎横
越非山非阜如樓如闕斑采類繡明白若月蘿蔓絶攀
苔衣流滑
　水部上(總載水/淮水)　(海水/漢水)　(河水/洛水)　(江水/)
　　總載水
易説卦曰坎為水潤萬物者莫潤於水
尚書曰湯湯洪水方割蕩蕩懐山㐮陵浩浩㴞天
榖梁傳曰水北為陽水南為隂
左傳曰潢汙行潦之水可薦於鬼神可羞於王公又曰
共工氏以水紀官故為水師而水名
説文曰浦水濱也
禮記曰水曰清滌又曰今夫水一勺之多及其不測黿
鼉蛟龍魚鼈生焉貨財殖焉
毛詩曰揚之水不流束薪
穆天子傳曰天子飲于溽水之上
尚書大傳曰非水無以准萬里之平非水無以通道任
重也
韓詩外傳曰夫水者縁理而行不遺小似有智者重而
下似有禮者蹈深不疑似有勇者鄣防而清似知命者
歷險致逺似有徳者天地以成羣物以生國家以寕萬
事以平此智者所以樂於水也又曰夏不數浴非爱水
也冬不數煬非愛火也
論語曰智者樂水又曰子在川上曰逝者如斯夫不舍
晝夜
老子曰上善若水水善利萬物而不爭處衆人之所惡
故幾於道
文子曰混混之水濁可以濯吾足青青之水清可以濯
吾纓又曰水之性欲清沙石穢之人之性欲平嗜欲害
之
晏子曰景公問亷政何如對曰其行水也羙哉水平其
濁無不塗其清無不灑
墨子曰古語曰君子不鏡於水而鏡於人鏡於水見面
之容鏡於人則知吉凶
尸子曰凡水其方折者有玉其圎折者有珠清水有黄
金
孟子曰觀於海者難為水逰於聖人之門者難為言又
曰性猶湍水也决諸東方則東流决諸西方則西流人
性之無分於善惡也猶水之無分於東西也
荘子曰水静則明濁則混水静猶明而况精神聖人之
心静乎又曰秋水時至百川灌河涘涯之間不辨牛馬
於是河伯欣然自喜以天下之羙為在己又曰夫水積
也不厚則其負大舟也無力
淮南子曰徃古之時九州裂水浩漾而不息於是女媧
積蘆灰以止滛水又曰土地各以類生人是故清水音
小濁水音大湍水人輕遲水人重
山海經曰㓨山有獸焉名曰合窳見則天下大水其上
有水焉甚寒而清帝䑓之漿水也
𤣥中記曰天下之多者水焉浮天載地髙下無不至萬
物無不潤
博物志曰有八流水出名山渭出鳥䑕漾出嶓冡洛出
熊耳潁出少室汝出燕泉泗出陪尾溜出月台沂出太
山
永嘉郡記曰有柘林水有梧桐水有桃枝水
湘中記曰湘水至清雖深五六丈見底了了石子如樗
蒲矢五色鮮明白沙如霜雪赤岸如朝霞
抱朴子曰左慈以氣禁水水為逆流一二丈禁水著中
庭露之大寒不冰
華陽國志曰朱倉少受學於蜀郡豆屑飲水以諷誦同
業等憐其貧給米倉終不受
搜神記曰漢末零陵太守有女恱門下書佐使婢取盥
手水飲之而有娠既而生子至能行太守抱児使求其
父児直上書佐膝書佐推之児仆地為水
車頴秦書曰王猛攻鄴慕容評距猛而恒賣水與軍人
衆思為亂猛因得破之
續述征記曰梁鄒城西有籠水云齊孝婦誠感神明涌
泉發於室内潜以績籠覆之由是無負汲之勞及家人
疑之時其出而捜其室試發此籠而泉遂濆涌流漂居
宇故名曰籠水
詩陳祖孫登詠水詩曰龍川紫闕映珠浦碧沙沉岸闊
蓮香逺流清雲影深風潭如拂鏡山溜似調琴請君看
皎潔知有淡然心
賦魏文帝濟川賦曰臨濟川之魯淮覽洪波之容裔濞
騰揚以相薄激長風而亟逝澷浩汗而難測𦕈不覩其
垠際於是龜龍神嬉鴻鸞羣翔鱗介霍驛載止載行俯
唼菁藻仰飡若芳永號長吟延首相望羙玉昭晰以曜
煇明珠灼灼而流光於是遊覽既猒日亦西傾朱旗電
曜擊鼓雷鳴長驅風厲悠爾北征思魏都以偃息託華
屋而遨逰酌𤣥清于金罍騰羽觴以獻酬又臨渦賦曰
建安八年經東國遵渦水相侔乎樹下駐馬書鞭作臨
渦之賦曰䕃髙樹兮臨曲渦㣲風起兮水增波魚頡頏
兮鳥逶迤雌雄鳴兮聲相和蓱藻生兮散莖柯春水繁
兮發丹華
晉應貞臨丹賦曰陟綿岡之迢邈臨窈谷之濬遐覽丹
源之洌泉眷懸流之清𣲖漱𤣥瀬而漾沚順黄崖而蕩
博激重巖之絶根拂崇丘之飛㠋然後隂乘洞出邉澮
旁開倐熠髙騖皓暚長懐盤溢欝沒雲轉颷廽屏側為
之飛隕壁岸為之陂隤列以青林䕃以緑枝檉松蓊茸
於其側楊柳婀娜乎其下則髙溜承崖懸泉屬嶺别流
分注冰瑩玉静清波引鏡形無遁影
晉左九嬪涪漚賦曰覽庶類之肇化何涪漚之獨靈禀
隂精以運景因落雨而結形不係根於獨立故假物以
資生體珠光之皎皎若凝霜之初成色鮮熠以熒熒似
融露之将渟亾不長消存不乆寄其成不欲難其敗亦
以昜也
贊晉顧愷之水賛曰湛湛若凝開神以質乘風擅瀾妙
齊得一
晉庾肅之水賛曰湛湛􁁃渌清瀾澄濬妙質柔明雲深
夜潤
晉殷仲堪水賛曰大象無形氣以分麄淡淡冲津質有
雖虗清瀾可瀬明激弗渝孰能懐之汎然靡拘
晉孔寗子水賛曰澄鍳無虚積之成川湍飛瑩谷激石
冷然
晉郭璞釋水賛曰川瀆綺錯渙瀾流帶潜潤旁通經管
華外殊出同歸混之東㑹又弱水賛曰弱出崑山鴻毛
是沉北淪流沙南暎火林惟水之竒莫測其深
　　海水
尚書曰江漢朝宗于海
山海經曰無臯之山南望㓜海又曰𤼵鳩之山有鳥名
曰精衞是炎帝之女徃逰于東海溺而不反是故精衞
常取西山之木石以填東海又曰大荒中有山名曰天
䑓海水出焉
老子曰江海所以能為百谷王者以其善下故能為百
谷主
淮南子曰海不讓水積以成其大
謝承後漢書曰汝南陳茂嘗為交阯别駕刺史周敞渉
海遇風船欲覆沒茂㧞劍呵罵水神風即止息
博物志曰舊說天河與海通近世有居海渚者年年八
月有浮楂来過甚大徃反不失期此人乃多齎糧乘楂
去忽忽不覺晝夜奄至一處有城郭屋舍望室中多見
織婦見一丈夫牽牛渚次飲之此人問此為何處荅曰
問嚴君平此人還問君平君平曰某年某月有客星犯
牛斗即此人乎又曰漢使驃騎将軍霍去病北伐單于
至瀚海而還
王隠晉書曰慕容晃上言曰臣躬征平郭逺假陛下之
威将士竭命精誠感靈海為結冰凌行海中三百餘里
臣自立國及問諸故老初無海水冰凍之嵗
神仙傳曰麻姑謂王方平曰自接待以来見東海三為
桑田向到蓬莱水乃淺於徃者略半也豈復為陵乎
論語曰道不行乘桴浮於海從我者其由也與
荘子曰南海之帝為鯈北海之帝為忽中央之帝為渾
沌儵與忽時相與遇於渾沌之地渾沌待之甚厚鯈與
忽謀報渾沌之徳曰人皆有七竅以視聼食息此獨無
有嘗試日鑿一竅七日而渾沌死又曰窮髪之北有溟海
者天池也有魚名曰鯤化而為鳥名曰鵬又曰東海之
鼈謂埳井之鼃曰夫海千里之逺不足以舉其大千仭
之髙不足以極其深禹之時十年九潦而水弗加益湯
之時八年七旱而涯不減損夫不為頃乆推移不以多
少進退者此亦東海之大樂也又曰海水三嵗一周流
波相薄故地動
韓詩外傳曰成王時有越裳氏重三譯而朝曰吾受命
國之黄髮曰乆矣天之不迅風雨海之不波溢也三年
於兹矣意者中國有聖人乎盍徃朝之
十洲記曰扶桑在碧海之中地一面萬里太帝之宫太
真東王君所治處
𤣥中記曰天下之強者東海之惡燋焉水灌而不已惡
燋者山名也在東海南方三萬里海水灌之而即消
周景式孝子傳曰管寜避地遼東經海遇風船人危懼
皆叩頭悔過寕思諐念向曾如厠不冠即便稽首風亦
尋静
西域傳曰蒲昌海一名鹽澤
詩宋謝靈運逰赤石進帆海詩曰首夏猶清和芳草亦
未歇水宿淹晨暮隂霞屡興沒周覽倦瀛壖况乃凌窮
髪川后時安流天吳静不發揚帆採石華挂席拾海月
齊謝眺望海詩曰滄波不可望望極與天平徃徃孤山
映處處春雲生差池逺雁沒䬃沓羣鳬驚
梁劉孝標登郁洲山望海詩曰滄潦聨霄岫曾嶺欝㠝
􁀙下盤鹽海底上轉靈烏翼滇㴐非可辯鴻溶信難測
輕塵乆弭飛驚浪終不息雲錦曜石嶼羅綾文水色
北齊祖孝徴望海詩曰登髙臨巨壑不知千萬里雲島
相椄連風潮無極已時看逺鴻度乍見驚鷗起無待送
将歸自然傷客子
賦後漢班叔皮覽海賦曰余有事於淮浦覽滄海之茫
茫悟仲尼之乘桴聊從容而遂行馳鴻瀬以縹鶩翼飛
風而廽翔顧百川之分流煥爛熳以成章風波薄其裔
裔邈浩浩以湯湯指日月以為表索方瀛與壺梁曜金
璆以為闕次玉石而為堂蓂芝列於階路涌醴漸於中
唐朱紫彩爛明珠夜光松喬坐於東序王母處於西箱
命輯衆與岐伯講神篇而校靈章願結旅而自託因離
世而髙逰騁飛龍之驂駕歴八極而廽周遂竦莭而響
應忽輕舉以神浮遵霓霧之掩蕩登雲塗以凌厲乘虛
風而體景超太清以増逝麾天閽以啓路闢閶闔而望
余通王謁於紫宫􁧅太一而受符
魏王粲逰海賦曰乘菌桂之芳舟浮大江而遥逝翼驚
風而長驅集㑹稽而一睨登隂隅以東望覽滄海之體
勢吐星出日天與水際其深不測其廣無臬章亥所不
極盧敖所不屇懐珍藏寳神隐怪匿或無氣而能行或
含血而不食或有葉而無根或能飛而無翼鳥則爰居
孔鵠翡翠鷫鸘繽紛徃来沉浮翺翔魚則横尾曲頭方
目偃頟大者若山陵小者重鈞石乃有賁蛟大貝明月
夜光􁀙鼊瑇瑁金質黒章若夫長洲别島旗布星峙髙
或萬尋近或千里桂林聚乎其上珊瑚周乎其趾羣犀
代角巨象解齒黄金碧玉名不可紀
魏文帝滄海賦曰羙百川之獨宗壮滄海之威神經扶
桑而遐逝跨天崖而託身驚濤暴駭騰踊澎湃鏗訇隠
隣涌沸凌邁於是黿鼉漸離泛濫滛遊鴻鸞孔鵠哀鳴
相求揚鱗濯翼載沉載浮仰唼芳芝俛潄清流巨魚横
奔厥勢呑舟爾乃釣大貝採明珠搴懸黎収武夫窺大
麓之潜林覩揺木之羅生上蹇産以交錯下来風之泠
泠振緑葉以葳蕤吐芬葩而揚榮
晉木𤣥虗海賦曰昔在帝媯臣唐之世洪濤瀾汗萬里
無際江河既導萬穴俱流椅㧞五嶽竭涸九州於廓靈
海長為委輸(去/聲)其為怪則乃浟湙(音/亦)㶑灔浮天無岸波
如連山乍合乍散嘘吸百川洗滌淮漢若乃霾曀潜消
莫振莫竦輕塵不飛纎羅不動猶尚呀呷餘波獨涌若
乃邉荒速告王命急宣飛迅鼓檝浮海凌山於是候勁
風揭百尺維長梢挂帆席望濤逺决冏然鳥逝一越三
千不終朝而濟所屇若乃負穢臨深虗誓愆祈則有海
童邀路馬衘當蹊天吳乍見而髣髴蝄像暫曉而閃屍
爾其大量也則南澰朱崖北洗天墟東演析木西薄青
徐經綸瀴溟萬萬有餘吐雲霓含龍魚隠鯤鱗潜雲居
其垠則有天琛水怪鮫人之室瑕石詭暉鱗甲異質繁
綵掦華萬色隠鮮陽冰不冶隂火潜燃其魚則横海之
鯨突杌孤逰茹鱗甲吞龍舟若其毛翼産鷇剖卵成禽
鳬雛離褷鶴子淋渗羣飛侣浴戲廣浮深且其為噐也
苞乾之奥括坤之區唯神是宅亦祗是廬何竒不有何
怪不儲茫茫積流含形内虚曠哉坎徳卑以自居
晉潘岳滄海賦曰徒觀其状也則湯湯蕩蕩瀾漫形沉
流沫千里懸水萬丈測之莫量其深望之不見其廣無
逺不集靡幽不通羣溪俱息萬流来同含三河而納四
瀆朝五湖而夕九江隂霖則興雲降雨陽霽則吐霞曜
日煑水而鹽成剖蚌而珠出其中有蓬莱名嶽青丘竒
山阜陵别島㟪環其間其山則􁫻崔嵬崪嵳峩降屈披
滄流以特起擢崇基而秀出其魚則有吞舟鯨鯢鰞鱡
龍鬚蜂目豺口狸斑雉軀怪體異名不可勝圖其虫獸
則素蛟丹虬元龜靈鼉修黿巨鼈紫貝螣虵𤣥螭蚴虬
赤龍焚藴遷體改角推舊納新舉扶揺以抗翼泛陽矦
以濯鱗其禽鳥則鶠鴻鷫鸘鴐鵝鵁鶄朱背煒燁縹翠
葱青詳察浪波之来徃遍聼奔激之音響力勢之所廽
薄潤澤之所彌廣普天之極大横率土而莫兩
晉庾闡海賦曰昔禹啓龍門羣山既鑿髙明澄氣而清
浮厚載勢廣而盤礴灌注百川控清引濁始乎濫觴委
輸大壑若夫長風鼓怒涌浪碎礚颺波於萬里之間漂
沫於扶桑之外於是百川輻湊四瀆横通廽䫻泱漭聳
散穹隆映曉雲而色暗照落景而俱紅驚浪嶤峩𦕈漫
􁀙汩灙漭潺湲浮天沃日鯨鯢藴而乍見虬螭涌而竸
逰靈鼉朱鼈出沒爭浮螣龍掣水巨鱗吞舟
晉孫綽望海賦曰五湖同浸九江叢溉抱河含濟吞淮
納泗南控沅湘西引涇渭洲渚迢逓以䟽屬島嶼綿邈
以牢羅殖嵬崔之碣石搆穹隆之牂柯𤣥奥之府重刄
之房鱗彚萬殊甲産無方包隨珠衘夜光瑇瑁熠爍以
泳㳺蟕蠵煥爛以映漲虗貝含素而表紫蠳螺絡丹而
帶緗青甲芬颷以微扇𤣥木杳𦕈以舒芳其卉木則緑
苔石髪蔓以流綿紫莖菎綜觧以被渚華組依波而錦
披翠綸扇風而繡舉長鯨嶽立以截浪虭䱜揚鬐以排
流巨鼇贔屓以冠山烏􁀙呼翕以吞舟鵬為羽桀鯤稱
介豪翼遮半天背負重霄舉翰則宇宙生風抗鱗則四
凟起濤考萬川以周覽亮天池之綜緯彌綸八荒亘帶
九地昏明注之而不溢尾閭洩之而不匱
齊張融海賦曰爾其海之状也則窮區沒渚萬里藏岸
控會河濟朝宗江漢湍轉則日月似驚浪動則星河如
覆展轉從横揚珠起玉峯勢崇髙岫形参錯或如前而
未進乍非遷而已却却瞻無後向望何前長尋髙眺唯
水與天若乃山横蹙浪風倒摧波磊若驚山碣嶺以竦
石欎若飛烟奔雲以振柯連瑶光而交彩接玉繩以通
華爾其竒名出録詭物無書髙岸乳鳥横關産魚蟕􁍏
瑇瑁綺貝繡螺𤣥珠牙采緑紫相華
　　河水
山海經曰崑崙山河水出焉又曰陽紆之山河出其中
陵門之山河出其中
毛詩曰新臺刺衞宣公也納伋之妻作新䑓于河上而
要之國人惡之而作是詩也新臺有泚河水濔濔又曰
誰謂河廣一葦航之誰謂宋逺跂予望之
左傳曰周詩有之曰俟河之清人壽㡬何又曰楚昭王
有疾卜河為祟大夫請祭王曰江漢沮漳楚之望也河
非所獲罪遂弗祭
榖梁傳曰梁山崩壅遏河三日不流晉君召伯尊伯尊
過遇輦者問焉輦者曰君親素縞帥羣臣哭之既而祠
焉伯尊至君問之伯尊如其言而河流矣
孝經援神契曰河者水之伯上應天漢
呂氏春秋曰古龍門未開呂梁未𤼵河出孟門大溢逆
流名曰洪水禹乃決流䟽河為彭灃之漳所活者千八
百國此禹之功也
史記曰元光中河決於瓠子於是天子已用事萬里沙
則還臨決河沉白馬玉璧於河令羣臣從官自将軍以
下皆負薪填決河而取淇園之竹以為楗天子既臨河
決悼功之不成乃作瓠子之歌又曰秦滅六國自以獲
水徳之瑞更名河曰徳水
韓詩外傳曰申徒狄非其世将自投於河崔嘉聞而止
之曰聖仁之人民之父母也今為濡足不救溺人可乎
申徒曰昔桀殺龍逄紂殺比干而亡天下吳殺子胥陳
殺泄冶而滅其國非無聖智不用故也遂負石而沉於
河
淮南子曰河以逶虵故能逺又曰河水九折注海而流
不絶者有崑崙之輸也
物理論曰河色黄赤衆川之流盖濁之也百里一小曲
千里一大曲一直
爾雅曰水自河出為雍河出崑崙墟色白
山海經曰積石之山其下有石門河水冒以西南流
荘子曰河潤九里澤及三族
楚辭曰與汝逰兮九河衝風起兮水揚波
詩梁范雲度黄河詩曰河流迅且濁湯湯不可凌檜檝
難為㮄松舟纔自勝空亭偃舊木荒疇餘故塍不覩行
人跡但見狐兎興寄言河上老此水何當澄
賦晉成公綏大河賦曰覽百川之𢎞壮莫尚羙於黄河
𤼵崑崙之峻極出積石之嵳峩
魏應瑒靈河賦曰咨靈川之遐原于崑崙之神丘衝積
石之重險披山麓而溢浮渉津路之峻泉播九道乎中
州汾鴻踊而騰騖恒亹亹而徂征肇乘髙而迅逝陽矦
沛而振驚有漢中葉金隄隤而瓠子傾興萬乘而親務
董羣后而来營下淇園之豐篠投玉璧而沉星若夫長
杉峻檟茂括芬橿扶流灌列暎水䕃防隆條動而暢清
風白日顯而曜殊光
頌宋鮑昭河清頌曰夫四皇六帝樹聲長世大寳也澤
浸羣生國富刑清鴻徳也制禮裁樂淳風遷俗文教也
誅箠羯黠束顙象闕武功也鳴鳥躍魚滌穢河渠至祥
也大寳鴻徳文教武功其崇如此幽明同賛神祗與能
厥應如彼唯天為大堯實則之抑又聞之勢之所覃者
淺則羙之所傳者近道之所感者深則慶之所流者逺
聖命誰諶皇厯攸歸謀從筮協神與民推黄旗西暎紫
蓋東暉納瑞璃玉升政衡璣注彼四瀆媚此雙川伏靈
遥紀閟貺遐年澄波崑丘鏡流葱山
銘後漢李尤河銘曰洋洋河水赴宗于海經自中州龍
圗所在昔周武諸矦㑹于孟津魚入王舟乃徃剋殷大
漢承緒懐附遐鄰邦事來濟各貢厥珍
　　江水
尚書禹貢岷山導江東别為沱又曰三江既入震澤底
定
春秋元命苞曰牛女為江潮江潮者所以開神潤化故
其氣湍急
孫卿子曰子路盛服見孔子孔子曰由是襜襜者何也
在昔江出於汶山其始出源可以濫觴及其至江之津
也不方舟不避風不可渉也非唯下流水邪今汝衣服
既盛顔色充盈天下且孰肯諌汝乎
列女傳曰楚昭王貞姜齊女也昭王出逰留夫人漸䑓
江水大至使使者迎夫人忘持符夫人不肯出使者還
取符未及臺已壊流水而死又曰廣漢姜詩妻事姑至
孝姑好飲江水水去家七里妻常雞鳴泝流而汲而阻
風雪不時得水詩責遣之妻寄隣家紡績給與詩聞追
還舍側立有涌泉出味如江水
謝承後漢書曰吳郡王閎渡錢塘江遭風船欲覆閎㧞
劔斫水罵伍子胥水息得濟
吳志曰魏文帝出廣陵望大江曰彼有人焉未可圗也
乃還
吳録曰書云三江既入震澤底定震澤吳西南太湖也
又曰歩隲表言此降人説北多作布嚢欲以盛沙塞大
江吳主見呂岱説隲言北欲以沙嚢塞江毎讀其表輒
獨失笑此江自開闢以来寜可以嚢塞之乎
詩梁沈約泛永康江詩曰長枝萌紫葉清源泛緑苔山
光浮水至春色犯寒来臨睨信永矣望羙曖悠哉寄言
幽閨妾羅䄂勿空裁又渡新安江貽京邑逰好詩曰眷
言訪舟客兹川信可珍洞澈隨深淺皎鏡無冬春千仭
寫髙樹百丈見遊鱗紛吾隔嚻滓寕可濯衣巾願以潺
湲水霑君纓上塵
梁任昉濟浙江詩曰昧旦乘輕風江湖忽来徃㦯與歸
波送乍逐翻流上近岸無暇目逺峰更興想緑樹懸宿
根丹崖頽乆壌又嚴陵瀬詩曰羣峯此峻極叅差百重
嶂清淺既漣漪激石復奔壮神物徒有造終然莫能状
梁劉孝綽和太子落日望水詩曰川平落日迥落照滿
川漲復此淪波地𣲖引别沮漳耿耿流長脉熠熠動輕
光臨泛自多羙况乃還故鄉㮄人夜理檝棹女闇成粧
欲待春江曙争塗向洛陽
梁王臺卿臨滄波詩曰髙軒臨不測清江窮廣深天邉
生岸影水上結雲隂風来白華起潮滿黄沙沉又泛江
詩曰春江下白帝畵舸向黄牛錦䌫廻沙磧蘭橈避荻
洲濕花随水泛空巢逐樹流岸社多喬木山城足逈樓
陳隂鏗晚出新亭詩曰大江一浩蕩離悲足㡬重潮落
猶如盖雲昏不作峯逺戍唯聞鼓寒山但見松九十方
稱半歸途詎有蹤
賦東晉郭璞江賦曰咨五才之並用寔水徳之靈長惟
岷山之導江初𤼵源於濫觴總括漢泗兼包淮湘并吞
沅灃汲引沮漳源二分於崌崃流九派乎潯陽鼓洪濤
於赤岸淪餘波於柴桑注五湖以漫漭灌三江而漰沛
滈汗六州之域經營炎景之外呼吸萬里吐納靈潮自
然徃復或夕或朝若乃巴東之峽夏后䟽鑿絶岸萬丈
壁立霞駮碧沙瀢湤而徃来巨石硉矹以前却魚則江
豚海狶叔鮪王鱣䱻鯟􁮶鮋鯪鰩鯩鰱爾其水物怪錯
則有王珧海月土肉石華瑣蛣腹蟹水母目蝦紫蚢如
渠洪蚶專車瓊蚌晞曜以瑩珠石􁗻應莭而揚葩若乃
龍鯉一角竒鶬九頭有鼈三足有龜六眸頳蟞肺躍而
吐璣文魮磬鳴以孕璆􁘂馬騰波以嘘蹀水兕雷咆乎
陽侯雹布餘粮星離沙鏡青綸競糺縟組争映石帆蒙
籠以蓋嶼蓱實時出而漂泳其下則金礦丹礫雲精爥
銀鳴石列乎陽渚浮磬肆乎隂濱其羽族則有晨鵠天
雞鴢鷔鷗􁥡千類萬聲自相諠聒繁蔚芳蘺隐藹水松
涯灌芊萰潜薈葱蘢爰有包山洞庭巴陵地道潜逹傍
通幽岫窈窕金精玉英瑱其裏瑶珠怪石綷其表海童
之所廵逰琴髙之所靈矯冰夷倚浪以傲睨江妃含嚬
而􁀙𦕈若乃宇宙澄寂八風不翔舟子於是搦櫂渉人
於是㰕㮄漂飛雲運艅艎舳艫相屬萬里連檣泝洄㳂
流或漁㦯商長風颹以增扇廣莫䬅(音/麗)而氣整徐而不
䬐疾而不猛鼓帆迅越䞟漲截浻倐忽數百千里俄頃
於是蘆人漁子擯落江山衣則羽褐食惟蔬鱻或揮輪
於懸碕或中瀬而横旋忽㤀夕而宵歸詠采菱以叩舷
及其譎變儵怳符祥非一動應無方感事而出經紀天
地錯綜人術妙不可盡之於言事不可窮之於筆
晉庾闡渉江賦曰𤼵中州之曲泫昔石頭之岩岨遡晨
風而遥邁乘濤波而容與於是時也夕日将昏天吳駭
奔陽候漂海若泛江豚爾乃雲霧勃起風流溷淆排岩
拒瀬觸石興濤澎湃洗渒欝怒咆哮廽連波以岳墜壑
后土而川窅總百川之殊勢集朝宗乎滄浪注天波於
析木㶑東極乎扶桑體含𢎞而彌㤗道謙尊而逾光齊
山海以比量冠百谷而稱王此則水之勢也且夫山川
環怪水物含靈鱗千其族羽萬其名毛羣詭觀倮類殊
形明月晞光以夕耀金沙逐波而吐瑛撫檝中流汩徂
西土過乎歴陽之津迄乎横江之浦若乃越三江之下
口𦕈濡湏以逕渡邈天險之遐勢歴習坎之重固川瀆
泓澄以含景山水渒□而鱗布
晉曹毗渉江賦曰迄趙屯歴彭川修岸靡靡莞葦芊芊
紫蓮被翠波而抗英碧椹乘天岸而星懸百籟夕奏山
精夜燃狂颷蕭瑟以洞駭洪濤突兀而横峙爾乃江狶
彭濞夜火輝煥凌錯吐颷駭鯨噴瀾采蜂於是汎波文
魚於是登岸
歌晉夏侯湛江上泛歌曰悠悠兮逺征倐倐兮暨南荆
南荆兮臨長江臨江河兮討不庭江水兮浩浩長流兮
萬里洪浪兮雲轉陽矦兮奔起驚翼兮垂天鯨魚兮岳
跱蘼蕪紛兮被臯陸修竹欎兮翳崖趾望江之南兮遨
目桂林桂林蓊欝兮鵾鷄揚音凌波兮願濟舟檝不具
兮江水深沉嗟廻盻於北夏何歸軫之難尋
　　淮水
尚書禹貢曰道淮自桐柏
毛詩曰率彼淮浦省此徐土
水經曰淮水出南陽平氏縣昭稽山東北過桐柏山
山海經曰淮水出餘山山在朝陽義鄉西入海
賦魏文帝浮淮賦曰建安十四年師自譙東征大興本
軍泛舟萬艘雖孝武舳艫千里殆不過也泝淮水而南
邁泛洪潭之皇波仰岩岡之隆阻經東山之曲阿於是
驚風泛涌波駭衆帆張羣櫂起争先逐進莫過適相待
魏王粲浮淮賦曰從王師以南征浮淮水而遐逝背渦
浦之曲流望馬丘之髙澨於是迅風興濤波動長瀬潭
渨滂沛汹溶
　　漢水
山海經曰嶓冡之山漢水出焉東南流注於江
尚書禹貢曰嶓冡導漾東流為漢
毛詩曰漢廣徳廣所及也文王之化被乎南國羙化行
於江漢之域漢有㳺女不可求思
左氏傳曰屈完謂齊桓公曰楚國方城以為城漢水以
為池
詩梁簡文帝玩漢水詩曰雜色崑崙水泓澄龍首渠豈
若兹川麗清流疾且徐離離細磧净藹藹樹隂䟽石衣
隨溜卷水芝扶浪舒連翩冩去檝鏡澈倒遥墟聊持㸃
纓上於是察川魚
賦後漢蔡邕漢津賦曰夫何大川之浩浩披厚土以載
形納陽谷之所吐兼漢沔之殊名總畎澮之羣液演西
土之隂精過曼山以左廽遊襄陽而南縈於是逰目騁
觀南援三州北集京都上控隴坻下接江湖導財運貨
懋遷有無既乃風焱簫瑟勃焉並興陽侯沛以奔騖洪
濤涌以沸騰願乘流以上下窮滄浪乎三澨觀固宗之
形兆看洞庭之交㑹
　　洛水
山海經曰洛水出洛西山東北注河入成臯之西
易曰河出圗洛出書聖人則之
尚書曰道洛自熊耳東北㑹於澗瀍
國語曰靈王二十二年榖洛龍闘将毀宮室王欲壅之
太子晉曰夫山土之聚也藪物之㱕也川氣之導也澤
水之鍾也夫水聚於髙歸於下今吾執政無乃實所僻
而禍夫二川之神王卒壅之王室大亂
淮南子曰雒水輕利冝禾
謝承後漢書曰沛國陳宣建武十年雒水出造天津城
門或欲築塞之宣諫曰昔王尊正身金堤水退況聖人
邪言未絶而水去
漢宮典職曰徳陽殿周逰容萬人自偃師去宮四十五
里激洛水於殿下
詩太宗皇帝臨洛水詩曰春蒐馳駿骨摠轡俯長河霞
處流縈錦風前瀁卷羅水花翻照樹隄蘭倒挿波豈必
汾陰曲秋雲𤼵棹歌
蘇味道和受圗温洛詩曰緑綺應河檢青壇俯洛濱天
旋俄制蹕孝享屬嚴禋陟配光三祖懐柔洎百神霧開
中道日雪歛屬車塵預奉咸英奏長歌億萬春
李嶠和拜洛詩曰七萃鑾輿動千年瑞檢開文如龜負
出圗似鳯衘來殷薦三神享明祠萬國陪周旗黄鳥集
漢幄紫雲廽日暮鈎陳轉清歌上帝臺
牛鳯及和受圗温洛詩曰八神承玉輦六羽驚瑶溪戒
道伊川北通旌澗水西御圗開洛匱刻石與天齊瑞日
波中上仙禽霧裏低㣲臣矯弱翮抃舞接鵉翳
賦魏曹子建洛神賦曰余從京域言歸東藩背伊闕越
轘轅經通谷凌景山容與乎陽林流眄乎洛川覩一麗
人于巖之畔乃援御者而告之曰彼何人斯若此之艶
也御者對曰臣聞河洛之神名曰宓妃君王所見無乃
是乎余告曰其形也翩若驚鴻婉若㳺龍髣髴兮若輕
雲之蔽月飄颻兮若流風之廽雪於是忽焉縦體以㳺
以嬉左倚采旄右䕃桂旗攘皓腕於神滸採湍瀬之𤣥
芝収和顔而静志兮申禮防以自持爾乃衆靈雜遝命
儔嘯侶或戲清流或翔神渚或采眀珠或拾翠羽從南
湘之二妃擕漢濵之㳺女體迅飛鳬飄忽若神淩波㣲
歩羅襪生塵於是屏翳收風川后静波馮夷鳴鼓女媧
清歌騰文魚以警乘鳴玉鑾以偕逝六龍儼其齊首載
雲車之容裔
　
　
　
　
　
　
　藝文類聚巻八
欽定四庫全書
　藝文類聚巻九　　　　　唐　歐陽詢　撰
　水部下(壑/谷)　(四瀆/澗)　(濤/浦)　(泉/渠)　(湖/井)　(陂/水)　(池/津)　(溪/橋)
　　壑
山海經曰東海之外有大壑
列子曰渤海之東不知㡬億萬里有大壑實惟無底之
谷
荘子曰諄芒東之大壑遇苑風於東海濵苑風曰子將
之大壑奚為曰夫壑之為物注焉而不滿取焉而不竭又
曰藏舟於壑藏山於澤謂之固矣然而夜半有力者負
之而走昧者不知也
離騷曰降望大壑
賦梁簡文帝大壑賦曰渤海之東不知㡬億大壑在焉
其深無極悠悠既凑㴞㴞不息觀其浸受壮其吞匿歴
詳衆水異導殊名江出濯錦漢吐珠瑛海逢時而不通
河遇聖而知清嗟乎使夫懐山之水積天漢之流駛彭
潜與渭濕俱臻四瀆與九河同至余乃知巨壑之難滿
尾閭之為異
　　四瀆
爾雅曰江河淮濟為四瀆四瀆者發源注海者也
桓譚新論曰四瀆之源最髙而長從髙注下其流激浚
故為平地災害
博物志曰四瀆濟出王屋山其江河淮所出已具别巻
碑周王褒四瀆祠碑銘曰靈祠岳立貝闕雲浮寂寥詭
怪髣髴神逰姬嬴分國河渭合流桃花春水靈草孤洲
潼鄉河曲汾隂睺壤亂流不度龍門難上河魚送迎江
妃来徃水開通跡山臨髙掌智以藏徃神以知来榮光
離合雲氣徘徊水仙遺操津吏餘杯波息川后浪靖瞻
臺
　　濤
廣雅曰陽侯濤大波也
吳越春秋曰吴王賜子胥劍遂伏劒而死吴王乃取子
胥之尸盛以鴟夷之器投之江海子胥因隨流揚波成
濤激岸隨潮来徃
論衡曰儒書言吴王夫差殺伍子胥煑之於鑊盛以嚢
投之於江子胥恚恨臨水為濤溺殺人夫言吴王殺伍
子胥投之於江實也言其恨恚臨水為濤者虛也衞葅
子路而漢烹彭越子胥勇猛不過子路彭越然二士不
能𤼵怒於鼎鑊之中子胥亦然自先入鼎鑊後乃入江
在鑊之時其神豈怯而勇於江水㢤何其怒氣前後不
相副也
博物志曰東海中有牛魚其形如牛剝其皮懸之潮水
至則毛起潮去則伏
詩晉蘇彦於西陵觀濤詩曰洪濤奔逸勢駭浪駕丘山
訇隠振宇宙漰礚津雲連
梁徐昉賦得觀濤詩曰雲容雜浪起楚水漫吴流漸看
遥樹沒稍見逺天浮漁人迷舊浦海鳥失前洲不測滄
溟曠輕鱗幸自游
賦晉顧愷之觀濤賦曰臨浙江以北眷壮滄海之宏流
水無涯而合岸山孤映而若浮既藏珍而納景且激波
而揚濤其中則有珊瑚明月石帆瑶瑛彫鱗采介特種
竒名崩巒填壑傾堆漸隅岑有積螺嶺有懸魚謨兹濤
之為體亦崇廣而宏浚形無常而叅神斯必来以知信
勢剛凌以周威質柔弱以協順
晉曹毗觀濤賦曰伊山水之遼迴何秋月之淒清瞻滄
津之騰起觀雲濤之来征爾其勢也發源溟池迴衝天
井灑拂滄漢遥櫟星景伍子結誓於隂府洪湍應期而
来騁汩如八風俱臻隗若崑崙抗嶺
晉伏滔望濤賦曰若夫金祗理轡素月吉望宏濤於是
欝起重流於是電驤起沙渟而迅邁觸横門而剋壯灌
江津而砰礚鼓赤岸而激揚欝律烟騰隗兀連罡重疊
巘而天竦洄湍澼而起漲
　　泉
爾雅曰泉一見一否為瀐濫泉正出正出涌出也沃泉
懸出懸下出也氿泉仄出仄出㫄出也
論語撰考䜟曰水名盗泉仲尼不嗽
吕氏春秋曰太公釣於滋泉
淮南子曰崑崙四水者帝之神泉以和百藥以潤萬物
東觀漢記曰耿恭為校尉居疎勒匈奴来攻城中穿井
十五丈無水恭曰聞二師將軍㧞佩刀刔山而飛泉出
今漢徳神靈豈有窮乎乃正衣冠向井拜為吏請禱有
頃井泉濆出
應卲漢官儀曰酒泉城下有金泉泉味如酒故曰酒泉
吳郡録曰始興有始興山山出温泉
天門零縣有温泉丹陽江乘縣有湯山出温泉二所可
以㵸鷄
廣志曰温泉西者在新豐北者在廣平有美泉出溉種
出榖香美在汲郡
新成縣有冷泉水冷如冰在湖縣有鹽泉煑則為鹽有
醴泉用之愈疾
晉安帝紀曰吳隠之性廉操為廣州刺史界有一水謂
之貪泉古老云飲此水者亷士皆貪隠之始踐境先至
水所酌而飲之因賦詩以言志若使夷齊飲終當不易
心清操逾厲
宣城記曰臨城縣南四十里有盖山百許歩有姑舒泉
昔有舒女與其父析薪於此泉女因坐牽挽不動乃還
告家比還唯見清泉湛然女母曰吾女好音樂乃作絃
歌泉涌洄流有朱鯉一雙今人作樂嬉戲泉即涌出
漢水記曰漢水有温泉方圓數十歩冬夏常沸涌望見
白氣衝天能差百病
江乗地記曰東南三十五里有湯泉半冷半温共同一
壑
盛𢎞之荆州記曰新陽縣惠澤中有温泉冬月未至數
里遥望白氣浮蒸如烟上下采映狀若綺䟽又有車輪
雙轅形世傳昔有玉女乗車自投此泉人人時見女子
姿儀光麗徃来倐忽又曰夷道縣句將山下有三泉傳
云本無此泉居者皆苦逺汲人人多賣水與之有一女
子孤貧繿縷無以貿易有一乞人衣麄貎醜瘡痍竟體
村人見之無不穢惡唯女子獨加哀矜割飯飴之乞人
食畢曰我感姬行善欲思相報為何所須女荅曰何恩
可報且今所須之物非君能得因問所須女子曰正願
此山下有水可汲乞人乃取腰中書刀刺山下三處即
飛泉涌出因便辭去忽然不見
括地圖曰負丘之山上有赤泉飲之不老神宫有英泉
飲之眠三百嵗乃覺不知死
十洲記曰瀛洲有玉膏山出泉如酒味名為玉酒
詩北齊劉逖浴湯泉詩曰驪岫猶懐玉新豐尚有家神
井堪銷􁁜温泉足蕩邪紫苔生石岸黄沫擁金沙振衣
殊未已翻然停使車
賦後漢張衡温泉賦曰陽春之月百草萋萋余在逺行
顧望有懐遂適驪山觀温泉浴神井風中巒壯厥類之
獨美思在化之所原覧中域之珍無斯水之神靈控湯
谷於瀛洲濯日月乎中營䕃髙山之北延處幽屏以閒
清於是殊方交渉駿奔来臻士女曄其鱗萃紛雜遝其
如絪
晉傅咸神泉賦序曰余所居庭前有涌泉在夏則冷渉
冬而温温則水物冬生冷則冰可以過毎夏遊之不知
嵗之有暑耳惟兹神泉厥理難原在冬則温既夏而寒
混混洋洋載清載瀾遂乃壇以文石樹之栁杞宻葉雲
覆重䕃蔽沚氣泠泠以含凉風肅肅而恒起於時朱明
紀運旭日馳光鬰鬰隆暑赫赫太陽盥玉體於素波身
凄焉而自清不知天時之有署忽謂繁霜之隕庭逮至
旻秋既逝司寒騁節六合蕭條嚴風凛冽河洛輟流太
隂凝結彼溰溰而含凍此灼灼而含熱緑竹猗猗荇藻
青青是託斯茂是殖斯榮
碑周王襃温湯碑曰原夫二儀開闢雷風以之通響五
材運行水火因而並用炎上作苦既麗純陽之徳潤下
作鹹且協凝隂之度至於遷陵熱溪沉魚涌浪炎洲燒
地穴䑕含烟火井飛泉垂天逺扇焦源沸水衝流迸集
甘川浴日跳波邁椒丘之野湯谷揚濤激水疾龍門之
箭故以地伏硫黄神泉愈疾云云其銘曰挺此温谷驪
岳之隂白礬上徹丹沙下沉華清駐老飛流瑩心谷神
不死川徳愈深
周庾信温湯碑曰咸池浴日先應緑甲之圖砥柱浮天
始受𤣥夷之命仁則滌蕩埃氛義則激揚清濁勇則負
山餘力弱則鴻毛不勝仲春則榆筴同流三月則桃花
共下其色變者流為五雲之漿其味美者結為三危之
露烟青於銅浦色白於鉛溪非神鼎而長沸異龍池而
獨涌灑胃湔腸興羸起瘠秦皇餘石仍為鴈齒之階漢
武舊陶即用魚鱗之瓦山間湧水實表忠誠室内江流
彌彰純孝豈若醴泉消疾聞乎建武之朝神水蠲痾在
乎咸康之世嵩山三仙之館不孤擅於天池華隂百丈
之泉豈獨髙於蓮井
　　湖
説文曰湖大陂也揚州浸有五湖水澤所仰以溉灌也
越絶書曰太湖周三萬六千頃
神異經曰北方荒外有石湖其水冰
淮南子曰夫歴陽之都一夕反而為湖歴陽淮南國名
昔有老嫗常行仁義有兩書生過之謂曰此國當沒為
湖視東城門閫有血便走上山勿反顧也自爾此嫗數
往視門閫吏問之姥對如其言暮門吏殺雞以血塗門
明日嫗早往視門血便走上山國沒為湖
風俗通曰越滅吳范蠡乗舟於五湖
語林曰褚公與孫綽遊曲阿後湖狂風忽起舫欲傾褚
公已醉乃曰此舫人皆無可以招天譴者唯有興公多
塵滓正當以厭天欲耳便欲捉擲水中孫遽無計唯大
啼曰季野卿念我
述異記曰桓冲為江州刺史乃遣人周行廬山冀覩靈
異既陟崇巘有一湖匝生桑樹有大羣白鵞湖中有敗
艑赤鱗魚
劉道真錢塘記曰明聖湖在縣南去縣三里父老相傳
湖有金牛
鄭緝之東陽記曰北山有湖故老相傳云其下有居民
曰徐公者常登嶺至此處見湖水湛然有二人共博於
湖間自稱赤松子安期先生有一壺酒因酌以飲徐公
徐公醉而寐其側比醒不復見二人而宿草攅蔓其上
家人以為死也䘮服三年服竟徐公方反今其處猶為
徐公湖
裴氏廣州記曰廬山頂有湖廣數頃有楊梅山桃止得
於上飽噉不得持去
秦州記曰武都山前有湖冬夏無増减義熈初有白龍
於此湖升天
鄧徳明南康記曰平固縣覆笥山上有太湖周數十里
靈果異物皆不可識又有石鴈浮在湖中毎至秋天石
鴈飛鳴如候時也
風土記曰陽羡縣東有太湖中有包山山下有洞穴潜
行地中云無所不通謂之洞庭地脉也
荆山記曰巴陵南有青草湖周迴百里日月出沒其中
湖南有青草山故因為名
詩晉李顒涉湖詩曰旋經義興境弭棹石蘭渚震澤為
何在今唯太湖浦圓徑縈五百𦕈目緬無覩髙天淼若
岸長津雜如縷
宋孝武濟曲阿後湖詩曰宵登毗陵路旦過雲陽郛平
湖曠津濟菰渚迭明蕪和風翼歸采夕氛晦山嵎驚瀾
翻魚藻頳霞照桑榆
宋謝靈運石壁還湖中作詩曰昏旦變氣候山水含清
暉清暉能娯人遊子澹忘歸出谷日尚早入舟陽已㣲
林壑歛暝色雲霞收夕霏芰荷迭映曖蒲稗相因依披
拂趨南逕愉悦偃東扉
宋謝惠連汛南湖至石帆詩曰軌息陸塗初枻鼓川路
始漣漪繁波漾參差層峯峙蕭疎野趣生逶迤白雲起
登陟苦䟦涉䁹􁀙樂心耳即翫翫有竭在興興無己
梁元帝泛蕪湖詩曰桂潭連菊岸桃李映成蹊石文如
濯錦雲飛似散珪橈度菱根反船去荇枝低颿隨迎雨
燕鼓逐伺潮雞
梁范雲治西湖詩曰史氏導漳水西門溉河潮圖始未
能悦克終良可要擁鍤勸年首㮛爵勞春朝平臯草色
嫩通林鳥聲嬌已集故池騖行蒔新田苗何吁畚築苦
方驩魚稻饒
陳隂鏗渡青草湖詩曰洞庭春溜滿平湖錦颿張源水
桃花也湘流杜若香冗去茅山近江連巫峽長帶天澄
逈碧映日動浮光行舟逗逺樹渡鳥息危檣滔滔不可
測一葦詎能航
陳劉刪汎宫亭湖詩曰迴艫乗派水舉帆逐分風滉瀁
疑無際飄揚似度空檣烏排鳥路船影沒河宫孤石滄
波裹匡山苦霧中寄言千金子安知萬里蓬
賦呉楊泉五湖賦曰乃天地之元源隂陽之所徂上值
箕斗之精與雲漢乎同模受三方之灌溉為百川之巨
都居揚州之大澤苞吳越之具區南與長江分體東與
巨海合流太隂之所毖𤣥靈之所遊追湖水而往還通
蓬萊與瀛洲爾乃詳觀其廣深之所極延袤之規方邈
乎浩浩澷乎洋洋西合乎濛汜東苞乎扶桑日月於是
出入與天漢乎相望左有苞山連以醴瀆岝頟崔嵬穹
窮紆曲右有平原廣澤蔓延㫄薄原隰陂阪各有條格
茹蘆菼薍隠軫肴錯衝風之所去零雨之所薄
　　陂
毛詩曰彼澤之陂有蒲與荷
史記曰髙祖母曰劉媪常息大澤之陂夢與神遇
淮南子曰譬若同陂而溉田其受水均也
續漢書曰郭泰入汝南交黄叔度至南州先過袁奉髙
不宿而去從叔度累曰或以問泰泰曰袁奉髙之器譬
諸軌濫雖清而易挹也叔度之器汪汪若萬頃之陂澄
之而不清撓之而不濁不可量也
魏畧曰明帝出次摩陂有龍見於井中帝出觀因改摩
陂為龍陂
漢宫殿疏曰鴈騖陂盖地六頃承昆明池下流
抱朴子曰葛仙公毎飲酒醉常入家門前陂水中卧竟
日乃出
汝南先賢傳曰鄭敬去吏隠居於蟻陂之陽以漁釣自
娛彈琴詠詩常方坐於陂側
襄陽耆舊記曰冝城縣東北角有熨斗陂
詩魏文帝於𤣥武陂作詩曰兄弟共行遊驅車出西城
野田廣開闢川渠互相經黍稷何欝欝流波激悲聲菱
芡覆緣水芙蓉發丹榮栁垂重隂綠向我池邉生乗渚
望長洲羣鳥讙譁鳴萍藻泛濫浮澹澹隨風傾
銘晉張載洪池陂銘曰開源東注出自城池魚鼈熾殖
水鳥盈涯菱藕狎獦秔稲連畦漸臺中起列館叅差惟
水泱泱厥大難訾
　　池
毛詩曰東門之池可以漚麻又曰王在靈沼於牣魚躍
六韜曰殷君喜為酒池迴船糟丘
穆天子傳曰天子西征至于𤣥池天子三日休于𤣥池
之上乃奏廣樂而歸是曰樂池又曰天子觴西王母于
瑶池之上西王母為天子謡
韓詩外傳曰齊景公出弋昭華之池也
漢書曰賈山奏事吳王曰吳有諸矦之位而實冨於天
子游曲臺臨上路不如朝夕之池深壁髙壘副以闕城
不如長江之固江淮之險又曰太液池中有蓬莱方丈
瀛洲象神山也
魏志曰黄初三年穿靈芝池
逸士傳曰堯譲天子於許由許由逃巢父聞之而洗耳
於池
顧子曰與子華遊東池子華曰水有四徳池為一焉沐
浴羣生澤流萬世仁也揚清激濁滌蕩塵穢義也弱而
難勝勇也導江疏河變盈流謙智也顧子曰我得女於
池上矣
華陽國志曰滇池縣有澤水周迴二百里所出深廣下
流淺狭似如倒流故俗曰滇池長老傳言池中有神馬
與家馬交則生駿駒世稱滇池駒日行五百里
襄陽記曰峴山南習有大魚池依范蠡養魚法種楸芙
蓉菱芡山季倫毎臨此池輒大醉而歸恒曰此我髙陽
池也城中小兒歌之曰山公何所往来至髙陽池日夕
倒載歸酩酊無所知
王羲之書曰張芝臨池學書池水盡黑寡人躭之若是
未必後之
續述征記曰大梁西南七十里尉氏縣有蓬池
梁州記曰明月池南二里有七女池
詩魏文帝芙蓉池詩曰乗輦夜行遨逍遥歩西園雙渠
相灌溉嘉木繞通川卑枝拂羽盖修條摩蒼天丹霞夾
明月華星出雲間遨遊快心意保已終百年
魏陳王曹植詩曰逍遥芙蓉池翩翩戲輕舟南陽棲雙
鵠北栁有鳴鳩
梁武帝首夏泛天池詩曰薄遊朱明節泛漾天淵池舟
檝互容與藻蘋相推移碧沚紅菡萏白沙青漣漪新枝
拂舊石殘花落故池葉軟風易出草宻路難披
梁簡文帝山池詩曰日暮芙蓉水聊登鳴鶴舟飛艫飾
羽毦長㡢覆緹紬停輿依柳息住盖影空留古樹横臨
沼新藤上挂樓魚游向闇集戲鳥逗楂流
梁庾肩吾山池應令詩曰閬苑秋光暮金塘牧潦清荷
低芝盖出浪湧燕舟輕逆湍留棹唱帶谷聚笳聲野竹
交臨浦山桐逈出城水逐雲峯闇寒隨殿影生
梁王臺卿山池詩曰歴覧周仁智登臨歡豫多穿渠引
金谷闢道出銅駞長橋時跨水曲閤乍臨波巖風生竹
樹池香出芰荷石幽衘細草林末度横柯
梁鮑至山池詩曰望園光景暮林觀歇雰埃荷踈不礙
擑石淺好縈苔風光逐㮄轉山望向橋開樹交樓影沒
岸暗水光来
後魏温子升春日臨池詩曰光風動春樹丹霞起暮隂
嵯峩暎連璧飄颻下散金徒自臨濠渚空復撫鳴琴莫
知流水曲誰辯游魚心
周庾信奉和山池詩曰樂官多暇豫望苑暫迴輿鳴笳
陵絶浪飛盖歴通渠桂亭花未落桐門葉半疎荷風驚
浴鳥橋影聚行魚日落含山氣雲歸帶雨餘又晚讌昆
明池詩曰春餘足光景趙李舊經過上林栁腰細新豐
酒泛多小船行釣鯉新盤待摘荷蘭臯徒税駕何處有
凌波又奉和初濬池成清晨臨泛詩曰千金髙堰合百
頃浚源開翻逢積草浪更識昆明灰虎嘯風還急鷄鳴
潮即来時看青雀舫遥逐桂舟迴
周王襃𤣥圃濬池詩曰長洲春水滿臨汎廣川中石壁
如明鏡飛橋類飲虹垂楊夾浦綠新桃縁逕紅對樓還
泊岸迎波暫守風漁舟釣欲滿蓮房採半空於兹臨北
闕非復坐墻東又山池落照詩曰竹館掩荆扉池光晦
晚暉孤舟隠荷出輕棹染苔歸浴禽時侣竄驚羽忽單
飛
徐陵山池應令詩曰畵舸圗仙獸飛艎挂采斿㮄人事
金漿釣女飾銀鈎細萍時帶檝低荷乍入舟猨啼知谷
晚蟬噎覺山秋又奉和山池詩曰羅浮無定所鬰島屢
遷移不覺因風雨何時入後池樓臺非一勢臨翫自多
竒雲生對户石猨挂入櫩枝
陳隂鏗經豐城劔池詩曰清池自湛淡神劔久遷移無
復連星氣空餘似月池夾篠澄深淥含風結細漪唯有
蓮華蕚還想匣中雌
陳江總秋日昆明池詩曰𤣥沼蕭條望遊人意緒多終
南雲影落渭北雨聲過蟬噪金堤栁鷺飲石鯨波珠来
照似月織處冩成河詎知臨水歎非復採蓮歌
隋薛道衡遊昆明池詩曰霸陵因静退靈沼暫徘徊新
船木蘭檝舊宇豫章材荷心冝露泫竹徑重風来魚潜
疑刻石沙闇似沉灰
賦晉張載濛汜池賦曰麗華池之湛淡開重壤以停源
激通渠於千金承瀍洛之長川挹洪流之汪濊包素瀬
之寒泉既乃北通醴泉東入紫宫左面九市右帶閬風
周□建乎其表洋波迴乎其中幽瀆傍集潜流獨注仰
承河漢吐納雲霧縁以采石殖以嘉樹水禽育而萬品
珍魚産而無數蒼苔汎濫修條垂幹綠葉覆水𤣥䕃珍
岸紅蓮煒而秀出繁葩赩以煥爛遊龍躍翼而上征翔
鳳因儀而下觀想白日之納光覩洪暉之皓旰於是天
子乗玉輦時遨遊排金門出千秋造緑池鏡清流翳華
盖以逍遥攬魚釣之所收纎緒挂而鱣鮪来芳餌沉而
鰋鯉浮豐夥踰於巨壑信可樂以忘憂
晉郭璞鹽池賦曰水潤下以作鹹莫斯鹽之㝡靈傍峻
岳以發源池茫爾而海渟嗟𤣥液之潜洞羗莫知其所
生狀委虵其若漢流漫漫以漭漭吁鑿鑿以粲粲色皜
然而雪朗揚赤波之煥爛光旰旰以晃晃隆陽映而不
燋洪涔沃而不長磊崔􁭯確鍔剡棊方玉潤膏津雪白
凌岡粲如散璽煥若布璋爛然漢明晃爾霞赤望之絳
承即之雪積翠塗内映頳液外羃動而愈生損而滋益
若乃煎海鑠泉或凍或漉所贍不過一鄉所營不過鍾
斛飴戎見軫於西隣火井擅竒乎巴濮豈若兹池之所
産帶神邑之名嶽吸靈潤於河汾摠膏液乎澮涑
宋謝荘悦曲池賦曰北山兮黛柏南谿兮頳石頳岸兮
若虹黛樹兮如畫暮雲兮十里朝霞兮千尺步東池兮
夜未久卧西忩兮月向山引一息於䰟内擾百緒於眼
前
銘陳江總芳林園天淵池銘曰嵗次執徐月維大吕爰
命梓匠廣修畚鍤摽置舊趾開浚昔基東西彌望雲霧
之所澄蕩南北紆縈虹霓之所引曜曉川漾璧似日御
之在河宿夜浪浮金疑月輪之馳水府前瞰萬雉列榭
叅差却拒三襲危巒聳峭瓌鳥異禽自學歌舞神木靈
卉不知揺落但叔皮覧海序螭蛟之泛濫吉甫臨舟美
檉松之蓊茸尚復著在吟詠緘彼緹緗况我君門盛事
未紀謬頒待詔謹製銘云石溝溜宻蘭渚潮平九華閣
道百丈層盈液揺殿色殿冩波明
表晉江逌諌鑿北池表曰伏承當鑿北池及立閣道雖
湫阨陋小用功甚㣲又役不擾民賦不及外至簡至約
誠不可加然於愚懐實有眷眷
　　谿
爾雅曰水注川曰谿山瀆無所通曰谿
管子曰桓公北征孤竹至卑耳之谿
俗説曰郗僧施青溪中汎到一曲之處輙作詩一篇􁛮
益夀見詩笑曰青溪之曲復何窮盡
武昌記曰樊山東有小谿夏時懐袖恒有寒氣故謂之
寒谿
裴氏廣州記曰管谿周圎丈餘水極沸涌如猛火煎油
聲
荆州記曰酈縣北五十里有菊谿源出縣西北五十里
石澗山東南流㑹專水兩岸多甘菊
盛𢎞之荆州記曰桂陽郡西南宿山水出注大谿號曰
横谿水甚深冬夏不乾俗謂之貪泉飲者輙冐於財賄
詩梁任昉泛長谿詩曰徇禄聚歸粮依隠謝羇勒絶物
甘離羣長懐忽去國長谿永東舍震區窮水域道遇垂
綸叟聊訪問津惑弭檝申九言無為累牽纆長泛滄浪
水平明至曛黑又落日汎舟東谿詩曰黝黝桑柘繁芃
芃麻麥盛交柯谿易隂反景澄餘映吾生雖有待樂天
庶知命不學梁甫吟唯識滄浪詠田荒我有役秩滿余
謝病
賦宋謝靈運長谿賦曰潭結緣而澄清瀬揚白而戴華
飛急聲之瑟泊散輕文之漣羅始鏡底以如玉終積岸
而成沙
　　谷
爾雅曰水注谿曰谷
毛詩曰葛之覃兮施于中谷維葉萋萋又曰伐木丁丁
鳥鳴嚶嚶出自幽谷遷于喬木又曰皎皎白駒在彼空
谷
老子曰谷得一以盈谷無以盈將恐竭
韓子曰昔齊桓公入山問父老此為何谷荅曰臣舊畜
牛生犢以子買駒少年謂牛不生駒遂持而去傍隣謂
臣愚遂名為愚公谷
韓詩外傳曰孔子南遊適椘至於阿谷之隧有處子佩
璜而浣者孔子抽觴以授子貢曰以觀其辭
劉向别録曰方士傳言鄒衍在燕燕有谷地美而寒不
生五榖鄒子居之吹律而温氣至而榖生今名黍谷
漢武故事曰上㣲時行至柏谷舍於逆旅逆旅翁罵之
因從乞漿翁曰止有溺無漿也
博物志曰夏桀之時為長夜宫於深谷之中男女雜處
三旬不出聽政其後大風揚沙一夕填此谷
周景式廬山記曰石門是一大谷谷中有修林萬頃偉
木千尋日月之光罕照焉
戴延之西征記曰梓澤去洛城六十里梓澤金谷也中
朝賢逹所集賦詩猶存是石崇居處
賦晉胡濟瀍谷賦曰嘉髙岡之崇峻兮臨𤣥谷以逺覧
仰髙丘之崔嵬兮望清川之澹澹爾乃涉重險陟榛薄
倚春木臨幽壑深谷豁以窈藹髙峯鬰而岝㠋
　　澗
釋名曰澗間也言在兩山間也
説文曰澗山夾水也從水間聲
爾雅曰山夾水曰澗
韓宣子曰董安于為趙上地守行石阜山見深澗峭如
墻深百仭問其鄉左右曰人嘗有入此乎曰無有有嬰
兒狂聾人入此乎曰無有有牛馬犬入此乎曰無有安
于歎曰吾能治矣使吾法之無改猶入澗之必死則民
莫之犯也
漢書曰沛公與項籍臨廣武澗而語數籍以十罪
石崇金谷序曰余有别廬在河南界金谷澗中或髙或
下有清泉茂樹衆果竹木草藥之屬
異苑曰苻堅為慕容冲所襲堅馳騧馬墯而落澗追兵
㡬及計無由出馬即踟蹰臨澗垂控與堅堅不能及馬
又跪而授焉堅援之得登岸而走
詩梁劉孝威賦得曲澗詩曰澗流急易轉溪竹闇難開
近樓俄已失前州忽復迴石岸生寒蘚沉根漬水苔菱
舟失道去歸鳬迷逕来
宋徐諼華林北澗詩曰摠長潭兮括逺源下沉溜兮起
輕泉迴溪浚兮曲沼阻衝波激兮瀬淺淺貫九谷兮積
靈芝飛清濤兮潔澄連
　　浦
説文曰浦水濵也
風土記曰大水小口别通為浦
楚辭曰出漵浦而邅迴又曰望美人兮南浦
述征記曰興浦舊魏歩道吳掲水灌之今絶道為浦
顧㣲廣州記曰溪浦口有蒲母養龍裂斷其尾因呼龍
掘人時見之則土境大豐而利渉也
劉禎京口記曰縣城東南大路過長堽五里得屠兒浦
者昔諸屠兒居此小浦因以為名也
伏滔北征記曰廣陵西一里水名公路浦袁術自九江
東奔袁譚於下邳由此浦渡因名也
詩梁簡文帝入漵浦詩曰泛水入迴塘空枝度日光竹
垂懸掃浪鳬疑逺避檣
梁丘遲旦𤼵魚浦潭詩曰魚潭霧未開赤亭風已颺櫂
歌𤼵中流鳴鞞響沓嶂村童忽相聚野老時一望詭怪
石異象危絶峯殊狀森森荒樹齊浙浙寒沙漲藤垂島
異陟崖傾嶼難傍
表宋王𢎞廣陵前浦開表曰伏聞廣陵前浦榛蕪歴久
近復開除清源虗䆳含明内鍳瑞以數致象以類應夫
如是者鸞響鳳儀可停屬而須矣
　　渠
史記曰韓聞秦之好興事欲罷之無令東伐乃使水工
鄭國間説秦令鑿涇水自中山西抵瓠口為渠並比山
東注路三百里欲以溉田中作而覺欲殺鄭國鄭國曰
始臣為間然渠成亦秦之利也卒使就渠渠就而用注
四萬餘頃收皆畆一鍾於是闗中為沃野秦以富强因
命曰鄭國渠
漢書曰張掖郡有千金渠
地理書曰榮陽有浪蕩渠
頌後漢蔡邕京兆樊惠渠頌曰洪範八政一曰食周禮
十職一曰農生民之本於是乎出豐殖財用於是乎在
陽陵縣東厥地汙泥嘉榖不殖光和五年京兆尹樊君
勤恤民隠乃命立新渠曩之毒田化為甘壌相與謳談
斐然成章謂之樊惠渠其歌曰我有長流莫或閼之我
有溝澮莫有逹之田疇斥鹵莫修莫治飢饉困瘁莫恤
莫思
　　井
盛𢎞之荆州記曰隨郡北界有九井相傳神農既育九
井自穿又云浚一井則衆井水皆動又曰江陵縣東北
十里天井臺東臨天井井周迴二里許中有潜室人時
見之輒有兵㓂
戴延之西征記曰太極殿上有金井金博山鹿盧交龍
負山於井上有金師子在龍下
潯陽記曰盆城灌嬰所築孫權經此城自摽井地令人
掘之正得故井銘曰頴隂矦所開云三百年當塞塞後
不滿百年當為應運者所開權忻悦以為已瑞井甚深
大江中風浪此井輒動常當之
嵩髙山記曰少室山有雲母井
異物志曰廬陵城中有一井中有二色水半青半黄黄
者灰汁取作糜粥皆作金色土人名灰汁為金因名為
金井
異苑曰句容縣有延陵季子廟廟前井及瀆恒自涌沸
故曰沸井于今猶然又曰臨卭有火井漢室之隆則炎
赫彌熾暨桓靈之際火勢漸㣲諸葛亮一瞰而更盛
詩梁范雲詠井詩曰乃鑒長林曲有浚廣庭前即源以
為浪因方自成圓兼冬積温水疊暑泌寒泉不甘未應
竭既涸斷来翾又悲故井詩曰因舊未嘗改緣甘故先
竭歴稔久無禽一朝見開渫泌泉既斯涌短綆将安設
已獲丁氏利方見管公緤
賦晉郭璞井賦曰益作井龍登天鑿后土洞黄泉潜源
存溱潏潏涓涓爾乃冠玉檻甃鱗錯鼓鹿盧揮勁索飛
輕祛之繽紛手争騖而牙弱長縲委虵以曽縈瑶甕龍
騰而灑激乃回澄以静映状冏然而鏡灼挹之不損停
之不溢莫察其源動而愈出信潤下而徳施壮邑移以
不改獨星陳於丘墟兮越百代而猶在守虚静以𤣥澹子
不東流而注海
晉孫椘井賦曰若行潦之滓濁靡清流以自娛乃喟爾
而有感率鄰左之數夫脉厥土以興作登甘醴扵𤣥虚
渇人来翔行旅是賴轍耕息肩不期而㑹沈黄李浮朱
柰雜狸首之班如飛清塵以洮汰枕𤣥石以盥𠻳喜遨
怡以緩帶
晉江逌井賦曰穿重壤之十仞兮構玉甃之百莭營之
不日既汲既渫潜流炤炤寒泉冽冽挹之不損滀之不
充納而不處其有興而不匱其豐先王借象以辨
義君子擬淡以自綏神龍来蟠以育鱗列仙一嗽而
雲飛
賛晉卞敬宗溝井賛曰爰有邃井冽彼下泉引流重壤
合耀青天藴甘澄㓗湛爾終年圗象懐惻寄㫖嘉荃
銘後漢李尤井銘曰井之所尚寒泉冽清法律取象不
槩自平多取不損少取不盈執憲若斯何有邪傾
　　冰
易坤卦曰初六履霜堅冰至象曰履霜堅冰至隂始凝
也
毛詩曰誕寘之寒冰鳥覆翼之又曰二之日鑿冰冲冲
三之日納扵陵隂二日夏之十二月三日夏之正月鑿
取冰冲冲聲貎陵隂冰室也
漢書曰晁錯上書曰夫胡貉之地積隂之處也木皮三
寸冰厚六尺
孫盛雜語曰王祥字休徴性至孝後母苛虐欲危害祥
祥色養無怠盛寒之月後母曰吾思生魚祥脱衣將剖
冰求之有少處冰解下有魚出因以奉養
楚辭曰魂兮歸来北方不可以止増冰峩峩飛雪千里
鄧析書曰明君之御民若乗奔而無轡履冰而負重也
孫卿子曰冰生於水而寒於水
淮南子曰見一葉之落知嵗之將暮睹瓶中之冰而知
天下之寒以近諭逺也
左傳曰古者日在北陸而藏冰西陸朝覿而出之其藏
冰也深山窮谷固隂沍寒於是乎取之
老子曰渙若冰將釋
史記曰周紀曰姜嫄為帝嚳元妃出里見巨人跡而履
之身動如孕暮而生子以為不祥棄於冰之上鳥以翼
覆薦之
論衡曰夫㸐一炬火㸑一鑊水終日不熱也倚一尺冰
置庖厨中終夜不寒也何則㣲小之感不能動大也今
鄒衍之歎不過如一炬尺冰而皇天巨大不徒鑊水庖
厨也一夫仰歎天為降霜何天之易感霜之易降也
吳越春秋曰越王念吳欲復怨非一旦也苦思勞心夜
以接日冬寒則抱冰夏熱則握火愁心苦志懸膽於户
出入嘗之不絶於口
魏子曰危殆之國治不益之民是猶薄冰當白日聚毛
過猛火也
博物志曰削冰令圎舉以向日以艾承其影則有火出
束晳集曰君聞薄冰凝池非登廟之寶零露垂林非綴
冕之飾必將採素璧於層山探圎珠於重泉也
賦晉顧愷之冰賦曰激厲風而貞質仰和景而融暉清
流離之光徹邈雲英之巍巍爾乃連綿絡幕乍結乍無
義剛有拆照壺則虚託形超象比朗𤣥珠若乃上結薄
映下鏡長泉靈葩隨流含馨揚鮮
晉庾倐冰井賦曰嘉隂陽之博施美天地之廣宣萬物
雜而無越不易類以相干或專陽負暑或固隂沍寒塗
雖殊而同歸信協徳而俱延於是孟冬之月羣隂畢升
霜雪紛其交淪流波結而成凌啟南墉之重隩將却熱
以藏冰納逺宫之䆳宇静幽淡以清徴抱堅精之𤣥素
發川靈而長凝於是寒往暑来四時代序帝將攘患炎
災是禦爾乃擕我同類援我蒸徒將渉寒藪害氣是除
攀靈艦而增舉爰自託於城隅仰瞻重搆俯臨隂穴淒
清驚冷觱𤼵栗烈餘寒嚴悴凄若霜雪
啓梁沈約謝勑賜冰啓曰竊惟司寒輟響𦕈自前代凌
室曠官歴兹永久聖功闡物逸典偹甄窮深既採園池
靡用有籍羔秬無災霜雹
　　津
説文曰津水渡也濮小津也
論語曰長沮桀溺耦而耕孔子過之使子路問津焉
長沮曰夫執輿者為誰子路曰孔丘曰是知津矣
列女傳曰趙簡子南擊楚津吏醉卧不能渡簡子召欲
殺之津吏女子持檝而前曰妾父聞君東渡不測之水
恐風波之起故禱九江三淮之神不勝巫祝杯酌餘瀝
醉至於此妾願以鄙軀易父之死簡子將渡少一人乃
備員檝遂與渡中流𤼵激棹之歌簡子恱以為夫人
續漢志曰河東大陽縣有茅津北屈縣有採桑津
銘後漢李尤孟津銘曰洋洋河水赴宗於海經自中州
龍圖所在黄函白神赤符以信昔有周武集㑹孟津魚
入王舟乃往克殷
　　橋
説文曰橋水橋也東楚謂橋為圯
紀年曰周穆王三十七年伐楚大起九師至於九江比
黿鼉為梁
燕丹子曰燕太子丹質於秦秦王遇之無禮乃求㱕秦
王為機發之橋故以陷丹丹過之無虞
戰國筞曰豫讓欲為智伯報讎趙襄子當出伏於橋下
至橋馬驚曰必是豫讓也求之果是
史記曰秦昭王四十九年初作河橋又曰文帝行出中
渭有一人從橋下走出乗轝馬驚使騎捕之屬廷尉廷
尉張釋之治問曰縣人来聞蹕匿橋下見車騎即走耳
張廷尉奏一人犯蹕當罰金
黄圖曰秦始皇兼天下都咸陽端門四達以則紫宫渭
水貫都以象天漢横橋南渡以法牽牛
論衡曰髙麗國有侍婢自云有氣如雞子来下我故有
身後生子曰東明東明善射王恐害其國欲殺之東明
走至掩水以弓擊水魚鱉浮而為橋梁
蘇子曰㣲生與婦人期不来水至抱梁柱而死
王隠晉書曰杜豫啓建河橋宇冨平津衆論以為周所
都經聖賢而不作者必不可作故也豫曰昔造舟為梁
則河橋之謂也遂作橋成上從百官臨㑹舉杯勸豫曰
非君橋不立也豫荅詔曰非陛下之明臣亦不獲奉成
聖制也衆咸稱善
詩梁簡文帝賦得橋詩曰浮梁既衝嶮通波信可陵乗空
冩渭石跨岸擬河冰斜䦨隠濁霧布影入清澠方知歌
綠水無待㮄蒼鷹又詠壊橋詩曰虹飛亘林際星渡斷
山隅斜梁懸水跡畵柱脱輕朱又石橋詩曰惠子臨濠
上秦王見海神冩虹便欲飲圖星逼似真
梁蕭若静石橋詩曰連延過絶澗迢逓跨長津已數逢
仙客兼曾度獵人
梁徐摛壊橋詩曰匝欄生闇蘚覆版沒魚衣岸曲斜梁
岨何時香歩歸
周庾信看治渭橋詩曰大夫叅下位司職渭之陽冨平
移鐡鏁甘泉運石梁跨虹連絶岸浮龜續㫁航春洲鸚
鵡色流水桃花香
周王襃和治渭橋詩曰東流仰天漢南度似牽牛長堤
通角道飛梁跨造舟使者開金堰太守擁河流廣陵候
濤水荆峡望陽侯波生從故舶沙漲涌新洲天星識辯
對撿玉應沉鈎
陳隂鏗賦得渡岸橋詩曰畵橋長且曲傍嶮復憑流冩
虹晴尚飲圖星晝不收跨波連㫁岸接路上危樓欄髙
荷不及池清影自浮何必横南渡方復似牽牛
太宗文皇帝賦得浮橋詩曰曲岸非千里橋斜異七星
暫低逢輦度還髙值浪驚水揺文鷁動䌫轉錦花縈逺
近隨輪影輕重應人行
梁庾肩吾石橋詩曰秦王金作柱漢帝玉為欄仙人飛
往易道士出歸難
張文琮賦橋詩曰造舟浮渭日鞭石表秦初星文遥㵼
漢虹勢尚凌虚已授文成履空題武騎書别有臨濠上
棲偃獨觀魚
後周宗羈登渭橋詩曰仲山朝飲馬還坐渭橋中南瞻
臨别館北望盡離宫四面衣裾合三條冠盖通蘭香想
和季雲起憶成公圮上相知早雞鳴幸共同
　
　
　
　
　藝文類聚卷九
欽定四庫全書
　藝文類聚巻十　　　　　唐　歐陽詢　撰
　符命部
　　符命
春秋潜潭巴曰里社鳴此里有聖人其呴則百姓歸之
(社里之君也鳴則敎令行/唯聖人能之呴鳴之怒也)
春秋合誠圖曰堯母慶都岀觀三河奄然隂風赤龍與
慶都合生堯
河圖曰湯母扶都見白氣貫月意感而生湯
春秋元命苞曰殷紂之時五星聚於房房者蒼神之精
周據而興(周起於房而五星/聚之得天下之祥)
尚書中候曰季秋赤雀䘖丹書入酆止于昌戸昌拜稽
首受㝡(㝡要/者也)曰姬昌蒼帝子又曰吕尚釣磻谿得玉璜
刻曰姬受命吕佐旌(旌理/也)又曰武王發渡于孟津中流
白魚躍入王船王俯取魚長三尺有文王字
吕氏春秋曰周文王時見大赤鳥䘖書集于周社文王
曰火氣勝故其色上赤
史記曰帝嚳少妃有娀氏女簡狄以春分𤣥鳥至之日
祀于髙禖有𤣥鳥遺其卯簡狄吞之孕生契為殷始祖
又曰帝髙陽氏元妃姜嫄見大人之跡履之欣然若感
而生后稷棄之寒冰之上鳥翼覆之又棄之隘巷羊牛
乳之又棄之平林之上人收養之為周始祖又曰髙祖
母媪嘗息大澤之陂夢與神遇時雷電晦冥父太公往
視見交龍於上已而有娠遂生髙祖又曰髙祖被酒夜
經鄷西澤中令一人行前行前者還報曰前有大蛇當
徑髙祖乃前㧞劍斬蛇蛇分為兩道開後人来至蛇所
有一老嫗夜哭問之嫗曰吾子白帝子化為蛇當道今
為赤帝子斬之因忽不見
漢書曰髙祖元年冬十月五星聚于東井從嵗星也(東/井)
(秦分野漢以義/取天下之應也)又曰孝昭帝時太山莱蕪山南洶洶有
數千人聲民視之有大石自立髙丈五尺大三十八圍
入地深八尺三石為足石立後有白烏數千集其㫄宣
帝中興之瑞也又曰昭帝時上林栁樹斷卧地一朝起
立生枝葉有蟲食其葉成文字曰公孫病已立又曰昌
邑王問社有枯樹復生枝葉眭孟以為木下民象當有
廢改之象公孫氏從民間受命為天子者後宣帝立帝
本名病已
隋巢子曰昔三苗大亂天命夏属於𤣥宫有大神人面
鳥身降而福之司禄益富而國家實司命益年而民不
夭四方歸之属乃克三苗而神民不違
墨子曰夏桀時夭乃命湯於驪宫有神来告曰夏徳大
亂往攻之予必使汝大戡之又商王紂時周武王見三
神曰予既沉瀆殷紂于酒徳矣汝往攻之予必使汝大
戡之
東觀漢記曰光武帝夜生時有赤光室中盡明皇考異
之使卜者王長卜之長曰此善事不可言是嵗有嘉禾
生一莖九穗長大於凡禾縣界大豐熟因名上曰秀又
曰光武從邯鄲避王郎兵至呼沲河導吏還言河水流
澌無船不可濟左右皆惶畏為王郎所及上命王霸前
往視之實然霸念還言驚衆雖不可渡且臨水止尚可
為阻即白曰冰堅可渡士衆大喜上大笑曰果妄言也
叱至河流澌氷合可履疆以囊盛沙布氷上乃渡渡未
畢數車而氷陷也
琴操曰魯哀公十四年西狩薪者獲麟擊之傷其左足
將以示孔子孔子道與相逢見俛而泣抱麟曰爾孰為
来㢤孰為来㢤反袂拭面仰視其人龍顔日角夫子奉
麟之口須㬰吐三巻圖一為赤伏劉季興為王二為周
滅夫子將終三為漢制造作考經夫子還謂子夏曰新
主將起其人如得麟者
帝王世紀曰燧人之世有大迹出雷澤華胥履之生庖
犧氏於成紀也又曰神龍感女登於常羊生炎帝又曰
電光繞北斗樞星照郊野感附寶孕二十月生黄帝於
夀丘又曰黄帝時有大星如虹下流華渚女節夢接之
意感生少昊又曰陶唐之世握登見大虹意感生舜於
姚墟又曰修己山行見流星貫昻意感慄然又吞神珠
薏苡胷坼而生禹又曰漢昭靈后名含始遊浴池有玉
雞衘赤珠出刻曰玉英吞此者王含始吞之生髙祖
魏氏春秋曰明帝青龍三年張掖郡刪丹縣金山𤣥川
溢涌寶石負圖状象靈龜立于川西有石馬七其一仙
人騎之其一羈絆之其五有形而不善成有玉匣開盖
於前上有玉字玉玦二玉璜一又有麒麟在東鳳皇在
南白虎在西犧牛在北馬自中布列南方有字曰大紂
曹金但取之此司馬氏革運之徴
魏志曰桓帝時有黄星見於楚宋之分遼東殷馗善天
文言後五十嵗當有真人起於梁沛之間其鋒不可當
至是凡五十年而太祖破袁紹天下莫敵矣
吳錄曰孫堅墓上數有光如雲氣五色上属天下蔓延
數里父老相謂曰此非凡氣孫氏其興乎
吳書曰孫堅母懐姙夢腸繞呉閶門孫䇿母懐䇿夢月
入懐懐孫權夢日入懐
晉中興書曰中宗元皇帝初誕有神光之異一室盡明
所藉藁如始刈
豫章記曰松陽門内有大梓樹大四十五圍舉樹盡枯
死永嘉中一旦忽更榮茂太興中元皇帝果繼大業
庾仲初楊都賦所云瘣木薈豫章
郭璞南郊賦云弊梓擢秀于祖邑也宣帝祖為豫章太
守故云祖邑也
臧榮緒晉書曰王廙為鄱陽太守有枯樟樹更生王敦
表勸進中宗曰晧獸應瑞而来臻樟樹久枯而更榮
孫盛晉陽秋曰秦始皇時望氣者言五百年後金陵之
地有天子氣於是改金陵曰秣陵壍北山以絶其勢劵
致東遊以猒之後五百二十六年而中宗即位於江南
又曰太安中嵗鎮辰太白四星聚於牛女之間後中宗
即位於揚州也
武昌記曰孫權獵於樊山見一姥問獵何得荅曰止得
一豹姥曰何不堅其尾忽然不見因為立樊姥廟
徐爰宋書曰武帝夜生有神光之異室内盡明是夕甘
露降于墓樹又髙祖舉目瞻睐常見二龍在焉始尚㣲
小及貴龍形漸長光色轉明左右侍者亦數見徴異髙
祖既登祚謂羣臣曰朕始望不至此衆人咸撰辭欲盛
稱功徳王𢎞率爾對曰所謂天命求之不可得推之不
可去衆皆以為知言
文漢司馬相如封禪文曰伊上古之初肇自昊穹之生
民歴選列辟以迄于秦率邇者踵武逖聽者風聲紛綸
葳蕤湮滅而不稱者不可勝數也繼韶夏崇號諡畧可
道者七十有二君書曰元首明㢤股肱良㢤因斯以談
君莫盛於唐堯臣莫賢於后稷后稷創業於唐堯公劉
𤼵跡於西戎文王改制大行越成故軌跡夷易易遵也
湛恩龎鴻易豐也憲度著明易則也垂統理順易繼也
是以業隆於襁褓而崇冠于二后未有殊尤絶跡可考
於今者也然猶躡梁父登泰山建顯號施尊名大漢之
徳㷭(音/蜂)涌源泉沕潏曼羡㫄魄四塞雲布霧散上暢九
垓下泝八埏昆蟲闓澤迴首面内然後囿騶虞之珍羣
徼麋鹿之怪獸導一莖六穗於庖犧雙觡共抵之獸招
翠黄乗龍於沼欽㢤符瑞臻兹猶以為徳薄不敢道封
禪盖周躍魚隕航休之以燎此之為符也以登介丘不
亦恧乎進讓之道何其爽與于是大司馬進曰陛下仁
育羣生義征不譓徳侔徃初功無與二意者泰山梁父
設壇場望幸盖上帝垂恩儲祉將以慶成陛下謙讓而
弗𤼵也挈三神之歡缺王道之儀羣臣恧焉夫修徳以
錫符奉符以行事不為進越也故聖王不替而修禮地
祇謁款天神勒功中嶽以章至尊皇皇㢤斯事天下之
壮觀王者之丕業不可貶也願陛下全之俾萬世得激
清流楊㣲波飛英聲騰茂實前聖之所以永保鴻名而
常為稱首者用此冝命掌故悉奏其儀而覧焉於是天
子沛然改容曰俞乎朕其試㢤乃遷思迴慮摠公卿之
議詢封禪之事詩大澤之博廣符瑞之冨遂作頌曰自
我天覆雲之油油甘露時雨厥壤可遊滋液渗漉何生
不育嘉榖六穗我穡曷蓄匪唯雨之又潤澤之匪唯徧
之我汜布䕶之名山顯位望君之来君乎君乎侯不邁
㢤般般之獸樂我君囿白質黑章其儀可嘉旼旼穆穆
君子之態盖聞其聲今親其来厥途靡從天瑞之徴兹
爾於舜虞氏以興濯濯之麟逰彼靈畤孟冬十月君徂
郊祀馳我君輿帝用享祉宛宛黄龍興徳而升正陽顯
見覺悟黎蒸於傳載之云受命所乗依類託寓喻以封
巒披藝觀之天人之際已交上下相𤼵允荅聖王之徳
競競翼翼故曰於興必慮衰安必思危是以湯武至尊
嚴不失肅祗舜在假典顧省闕遺此之謂也
頌魏傅遐皇初頌云尋盛徳以降應著顯符于方臻積
嘉祚以待期儲鴻施於真人昔九代之革命咸受天之
休祥匪至徳其焉昭匪至仁其焉章懿大魏之聖后固
上天之所興應靈運以承綂排閶闔以龍升攄皇象以
闡化順帝則以播音遵陽春以行施揆四時以立信運
聰明以舉善宣柔惠以養人於赫我后邁徳如神化不
朞月令不浃辰於是天地休豫靈祇歡欣嘉瑞雲集四
靈允臻甘露霄零於宫庭醴泉冬涌於中原白雉素烏
丹芝朱魚鱗集羣萃不可勝書信應天之美瑞受命之
靈符也然後覧公卿之讜議詢百僚之典謨天子乃登
彫輦戴羽蓋佩玉鏘鏘鑾聲噦噦拜上皇告受位兆休
祚導神氣於是建皇初之上元𤼵曠盪之明詔𤯝災肆
赦盪滌瑕穢崇設九賔溥延公卿嘉羞千品爼豆充庭
金石具懸鍾鼓畢作歌九功舞八佾鴻澤普皇恩洽民
欲得神望塞
叙後漢傅幹王命敘曰昔在唐虞之禪列于帝典殷周
之代敘于詩書天之厯數昭焉著明周篤后稷公劉積
徳行仁至乎文武遂成王業雖五徳殊運或禪或征其
變化應天與時消息共道一也故雖有威力非天命不
授雖有運命非功烈不章自我髙祖襲唐之統受命龍
興討秦㓕項光有萬國世祖攘亂奄復帝字人鬼協謀
徴祥煥然皆順乎天而應乎人也然則帝王之起必有
天命瑞應自然之符明統顯祚豐懿之業加以茂徳成
功賢智之助而後君臨兆民為神明所保祐永世所尊
崇未見運叙無紀次勲澤不加於民而可力爭覬覦神
器者也豪桀見二祖無尺地之階為專智力乗釁而起
不知天祚聖哲帝王自有真也哀㢤非徒闇於將来又
不考之於既徃矣自開闢已来姦䧺妄動不識天命勇
如蚩尤强如共工威如夷羿然皆從分横裂為天下戒
又況淺智小才勇不足畏强不足憚未有成資而敢失
順視不軌之事也㢤夫行潦之流不致江海之深丘垤
之資不成太山之髙魚鼈之類不希雲龍之軌一官之
守不經天人之變當王莽之末英雄四起而鄧禹耿弇
識世祖之福祚贏糧間行進其䇿謀遂荷肯附之任享
佐命之寵張𤣥慕蘇秦蒯通之業周旋囂述西説竇融
言未及終而梁綂已誅之矣禹弇見命祚之兆其福如
彼張𤣥蔽逆順之理其禍如此審斯二事趣舍之分明
矣且世祖之興有四一曰帝皇之正綂二曰形相多異
表三曰體文而知武四曰履信而好士加之以聰明獨
㫁達於事機𤼵筞如神應視逺如見近偏旅首進摧莽
軍百萬之衆單師獨征平河北萬里之功識鄧隆之将
敗知劉興之必死然猶乾乾日昃博采訓咨㧞吳漢於
小尹擢馬武於行伍寵功臣以兼國之爵顯卓茂以非
次之位言語政事文學之士咸盡其材致之宰相權勇
畢力於征伐搢紳悉心於左右此其所以成大業也髙
祖方娠有雲龍之表其始入秦五星同軌以旅于東井
在天之符也世祖之徴符其祥可聞也其初育則靈光
鍳于室隩嘉禾滋于邑壤其望舊廬有火光之異其渡
呼沲有河合之應西門君惠光識其諱强華獻符千里
同驗劉歆改名而隕其身王長錯卦而見吉兆故王遵
謂之天授非人力也覧廢興之運㑹觀徴瑞之攸祚審
天應之萌兆察人物之所附念功成而道退無非次而
妄據後之人誠能昭然逺覧曠然深悟收莽述之闇惑
忠鄧耿之𢎞慮好謀而要成臨事而知懼距張𤣥之邪
説思在三之明數則福禄衍於無窮亦世不失其通路
矣
文漢揚雄劇秦美新曰上罔顯於羲皇中莫盛於唐虞
邇靡著於成周仲尼不遭用春秋因斯發言神明所祚
兆民所託罔不云道徳仁義禮智獨秦崛起西戎因襄
文宣靈之僣跡基孝公茂惠文奮昭荘至政破從擅衡
并吞六國遂稱乎皇帝盛從鞅儀韋斯之邪政馳騖起
翦恬賁之用兵剗滅古文刮語燒書㢮禮崩樂塗民耳
目遂流唐漂虞滌殷蕩周􁁉除仲尼之篇籍自勒功業
改制度軌量咸稽之於秦紀是以耆儒碩老抱其書而
逺遜禮官博士巻其舌而不談二世而亡何其劇歟帝
王之道競競乎不可離已夫能貞而明之者窮祥瑞囬
而昧之者極妖愆故若古者稱堯舜威侮者陷桀紂况
盡汛掃前聖數千載功業專用己之私而能享祐者㢤
㑹漢祖龍騰豐沛奮迅宛葉自武闗與項戮力咸陽創
業蜀漢發跡三秦克項山東而帝天下擿秦政惨酷尤
煩者應時而蠲如儒林刑辟厯紀圖典之用稍增焉秦餘
制度項氏爵號雖違古而猶襲之是以帝典闕而不補
王綱弛而未張逮至大新受命上帝還資后土顧懐𤣥
符靈契雲動風偃震聲日景炎光飛響盈塞天淵之間
乃奉若天命窮寵極崇與天剖神符地合靈契創億兆
規萬世卓㦲煌煌真天子之表也若夫白鳩丹烏素魚
㫁虵方斯蔑矣是以𤼵秘府覧書林遥集乎文雅之囿
翺翔乎禮樂之場𦙍殷周之失業紹唐虞之絶風懿律
嘉量金科玉條煥爛照耀靡不宣臻振鷺之聲充庭鴻
鸞之黨漸階俾前聖之緒布䕶流衍而不韞櫝郁郁乎
煥㢤天人之事盛矣鬼神之望允塞紹少典之苗著黄
虞之裔帝典闕者已補王綱弛者既張炳炳煒煒豈不
懿㢤而述前典巡四民迄四岳增封太山廣禪梁甫斯
受命者之典業也崇嶽渟海通瀆之神咸設壇場望受
命之臻焉海外遐方信延頸企踵四面内嚮喁喁如也
帝者雖勤惡可以已乎宜命賢哲作典引一篇以示
来人摛之罔極令萬世常戴巍巍履栗栗嗅馨香含甘
實鏡純粹之至精聆清和之正聲則百工伊凝庶績咸
熈荷天衢提地釐斯天下之上則已庶可試㢤
論後漢班彪王命論曰昔在帝堯之禪曰咨爾舜天之
厯數在爾躬舜亦以命禹暨于稷契咸佐唐虞光濟四
海奕世載徳至于湯武而有天下雖其遭遇異時禪代
不同至于應天順民其揆一焉是故劉氏承堯之祚
氏族之世著于春秋唐據火徳而漢紹之始起沛澤則
神母夜號以彰赤帝之符由是言之帝王之祚必有明
聖顯懿之徳豐功厚利積累之業然後精誠通於神明
流澤加於生民故能為鬼神所福嚮天下所歸往未見
運世無本功徳不紀而得倔起在此位者也世俗見髙
祖興於布衣不達其故以為適遭暴亂得奮其劍遊説
之士至比天下於逐鹿幸㨗而得之不知神器有命不
可以智力求悲夫此世之所以多亂臣賊子者也若然
者豈徒闇於天道㢤又不暏之於人事矣夫餓饉流𨽻
饑寒道路思有短褐之襲擔石之蓄所願不過一金終
於轉死溝壑何則貧窮亦有命也况乎天子之貴四海
之冨神明之祚可得而妄處㢤故雖遭罹厄㑹竊其權
柄勇如信布强如梁籍成如王莽然卒潤鑊伏鑕烹醢
分裂又况么麽不及數子而欲闇干天位者乎是故駑
蹇之乗不騁千里之塗燕雀之儔不奮六翮之用楶棁
之材不荷棟梁之任斗筲之子不秉帝王之重易曰鼎
折足覆公餗不勝其任也當秦之末豪傑並起共推陳
嬰而王之嬰母止之曰自吾為子家婦而世貧賤今卒
冨貴不祥不如以兵屬人事成少受其利不成禍有所
歸嬰從其言而陳氏以寜王陵為漢將而母獲於楚有
漢使来陵母見之謂曰願告吾子漢王長者必得天下
子謹事之無有二心遂對漢使伏劍而死以固勉之夫
以匹婦之明猶能推事理之致探禍福之㡬而况大丈
夫之事乎是故窮達有命吉凶由人嬰母知廢陵母知
興此二者帝王之分决矣盖在髙祖其興也有五一曰
帝堯之苗裔二曰體貎多竒異三曰神武有徴應四曰
寛明而仁恕五曰知人善任使加之以信誠好謀達於
聽受見善如不及用人如用己從諫如順流趍時如響
起當食吐哺納子房之筞㧞足揮洗揖酈生之説悟戍
卒之言㫁懐土之情髙四皓之名割肌膚之愛舉韓信
於行陣收陳平於亡命英䧺陳力羣榮畢舉此髙祖之
大畧所以成帝業也若乃靈瑞符應又可畧聞矣是以
王武感物而折契吕公覩形而進女秦皇東遊以厭其
氣吕后望雲而知所處始受命則白蛇分西入闗則五
星聚故淮隂留矦謂之天授非人力也歴古今之得失
驗行事之成敗取舍不猒斯位符瑞不周斯度而茍昧
權衡越次妄據外不量力内不知命則必䘮保家之主
殀天年之夀遇折足之凶伏斧鉞之誅英䧺誠知覺寤
收陵嬰之明分絶信布之覬覦拒逐鹿之瞽説審神器
之有授貪不可冀無為二母之所笑則福祚流于子孫
天禄其永終矣
典引後漢班固典引曰陶唐舍𦙍而禪有虞亦命夏后
稷契熈載越成湯武股肱既周天乃歸功元首將授漢
劉俾其承三季之荒末值亢龍之災孽懸象闇而恒文
乖彛倫斁而舊章缺髙光二聖辰居其域赫赫聖漢巍
巍唐基沂測其源乃先孕虞育夏甄殷陶周然後宣二
祖之重光襲四宗之緝熈神靈日照光被六幽仁風翔
于海表威靈行乎鬼區盛㢤皇家帝世徳臣列辟功君
百王榮鏡宇宙渙揚㝢内是以来儀集羽族於觀魏肉
角馴毛宗於外囿擾緇文皓質於郊升黄輝采鱗於沼
甘露宵零於豐草三足軒翥於茂樹若乃嘉榖靈草竒
獸神禽應圖合諜窮祥極瑞者朝夕埛牧日月邦畿卓
犖方州洋溢乎要荒昔周姬有素雉朱烏𤣥秬黄􁇬(音/候)
之事耳君臣動色左右相趨濟濟翼翼峩峩如也啓恭
館之金縢御東序之秘寶是時聖上固已垂精游神包
舉藝數屢訪羣儒俞咨故老與之斟酌道徳之淵源飾
覈仁義之林藪以望元符之臻焉將伻萬嗣揚洪暉奮
景炎扇遺風播芳烈久而逾新用而不竭汪汪乎丕天
大律其疇能亘之㢤唐㢤皇㢤皇㢤唐㢤
論魏陳王曺植魏徳論曰元氣否塞𤣥黄憤薄星辰亂
逆隂陽舛錯四海鼎沸蕭條沙漠武皇之興也以道凌
殘義氣風發神戈退指則妖雰順制靈弧雲舉則朝揚
播越唯我聖后神武盖天威光佐掃辰彗北彎首尾爭
擊氣齊率然乃電北席卷千里隠乎若崩嶽旴乎若潰
海愠彼蠻夏蠢爾弗恭脂我蕭斧簡武錬鋒星陳而天
運振耀乎南封荆人風靡交益影從軍藴餘勢襲利乗
權蕩鬼區於白水摛矯制乎遐川仰屬目于條支晞弱
水之潺湲薄張騫於大夏笑驃騎於祁連其化之也如
神其養之也如春柔逺能邇誰敢不賔憲度增飾日耀
月光跡存乎建安道隆乎延康於是漢氏歸義顧音孔
昭顯禪天位希唐放堯上猶謙謙弗納也發不世之明
詔薄皇居而弗泰蹈北人之清節美石戸之髙介義貫
金石神明以興神祗致祥乾靈效祐於是羣公卿士功
臣列辟率爾而進曰昔文王三分居二以服事殷非能
之而弗欲盖欲之而弗能况天綱不禁皇綱圮紐侯民
非復漢萌尺土非復漢有故武皇創跡於前陛下光美
於後盖所謂勲成於彼位定於此者也將使斯民播秬
鬯殖靈芝鋤六穟挹醴滋遂乃凱風迴猋甘露匝時農
夫詠於田壠織婦吟而綜絲黄吻之齓含哺而怡鮐背
之老撃壤而嬉古雖稱乎赫胥曷若斯之大治乎于時
上冨於春秋聖徳汪濊竒志妙思神鍳靈察方將審御
隂陽增耀日月極禎祥於遐奥飛仁風以樹惠既遊精
萬機探幽洞深逍遥六藝兼覽儒林抗思乎文藻之場
囿容與乎道術之彊畔超天路而髙峙階清雲以妙觀
將叅跡於三皇豈徒論功於大漢天地位矣九域清矣
皇化四達帝猷成矣明㢤元首股肱貞矣禮樂既作興
頌聲矣固將封泰山禪梁甫歴名川以祈福周五方之
靈宇越八九於往素踵帝皇之靈矩流餘祚於黎蒸鍾
元吉乎聖主
隋李徳林天命論曰有娀𤣥鳥商以興焉姜嫄巨跡周
以肆焉邑姜夢帝隋以興焉古今三代靈命如一天下
之重不可妄據軒初四帝周餘六王藉勢因基自取而
不得也孟軻稱仲尼之徳過於堯舜著述成帝者之事
弟子備王佐之才墨不代蒼泣麟歎鳳栖栖汲汲雖聖
達而莫許也蚩尤則黄神抗衡共工則黒帝就敵項羽
誅秦摧漢宰神州角逐争驅盡威力而無就也其餘欻
起妭妄何足數者若使四凶執八元之誡三監懐九臣
之志韓信彭越深明帝子之符孫述隗囂妙識真人之
出尉逈同謳歌之類王謙比獄訟之民福禄蟬聯胡可
窮也而違天逆物獲罪人神嗚呼此前事之大戒矣誅
夷烹醢歴代共尤僣逆凶邪時煩獄吏其不戒慎何㢤
盖積惡既成心自絶於善道物類相感理必至於誅戮
天奪其魄鬼惡其盈故也大帝聰明羣臣正直耳目監
於率土賞罰叅於國朝輔助一人覆育兆庶豈有食人
之禄受人之榮包藏禍心不殱盡者也必當執法未處
其罪司命已除其籍自古明哲慮逺防㣲位尊而心愈
下禄厚而志彌約納寵思之以懼道髙守之以恭克念
於此則姧回不至謙光滿復義在知㡬吉凶由人妭不
自作夙沙則主雖愚蔽民盡知歸有苗則始為跋扈終
而大服漢南諸國見一面以從殷河西將軍率五郡而
臣漢故能招信順之助保太山之安也
述魏邯鄲淳上受命述曰伊上天闡載自民主肇建歴
聽風聲陶唐為盛虞夏受終殷周革命有禪而帝有代
而王禪代雖殊大小繇同於是以漢厯在魏赤運歸黄
也是故大魏之業皇耀震霆肅清宇内萬邦有截師義
翼漢奉禮不越飭躬戮力茂亮𢎞烈樹深根以厚基播
醇澤以釀味含光而弗耀戢翼而弗𤼵將俟聖嗣是遂
是達聖嗣承綂爰宣重光陳錫裕下民悦無疆三神冝
釐四靈順方元龜介玉應龍粹黄若云魏徳據兹以昌
爾乃鳴玉陟壇三搢以俟既受休命龍旋鳳峙煌煌厥
暉穆穆容止臨下有赫允也天子既踐帝位納璽要紱
太常司燎升炮告類珪璋峩峩髦士棣棣蹌蹌聖躬御
䇿以􁍤巍巍乎崇功顯顯乎徳容信帝者之壮業天休
之所鍾也于時天地咸和日月光精氛祲不作風塵弭
清凡在壇埸之位舉目平廣庭莫不君臣和徳咸玉色
而金聲屢省萬機訪謀老成治詠儒墨納策公卿昩旦
孜孜夕惕乾乾務在諧萬國叙彛倫而折不若懐逺人
混六合之風納于仁夀之門刑錯靡試偃伯靡軍然後
乃勒功岱嶽升中上𤣥斯因我皇之大摹思心之所存
也
表魏邯鄲淳上受命述表曰臣聞雅頌作於盛徳典謨
興於茂功徳盛功茂傳序弗忘是故竹帛以載之金石
以聲之垂諸来世萬載彌光陛下以聖徳應期龍飛在
位其有天下也恭已以受天子之籍無為而四海順風
若乃天地顯應休徴祥瑞以表聖徳者不可勝載鑠乎
煥顯真神明之所以祚命世之令主也凡自能言之類
莫不謳歎於野執筆之徒咸竭文思獻詩上頌臣抱疾
伏蓐作書一篇欲謂之頌則不能雍容盛懿列伸𤣥妙
欲謂之賦又不能敷演洪烈光揚緝熈故思竭愚稱受
命述
　
　
　
　
　
　
　
　
　
　
　
　
　藝文類聚巻十
欽定四庫全書
　藝文類聚巻十一　　　　唐　歐陽詢　撰
　帝王部一(總載帝王/  有巢氏)　(天皇氏/燧人氏)　(地皇氏犧人皇氏/太昊庖  氏)
　　(帝女媧氏氏/少昊金天)　(炎帝神農氏/顓頊髙陽氏)　(黄帝軒轅氏/帝嚳髙辛氏)
　　(帝堯陶唐氏/帝禹夏后氏)　(帝舜有虞氏/)
　　總載帝王
尚書刑徳攷曰帝者天號也王者人稱也天有五帝以
立名人有三王以正度天子爵稱也皇者煌煌也
春秋演孔圖曰正氣為帝間氣為臣秀氣為人
禮斗威儀曰帝者得其根核王者得其英華覇者得其
附枝故帝道不行不能王王道不行不能覇覇道不行
不能守其身
管子曰明一者皇察道者帝通徳者王謀得兵勝者覇
吕氏春秋曰始生之者天也養成之者人也能養天之
所生而為天子
春秋考耀文曰王者徃也神所輸向人所樂歸
春秋繁露曰徳侔天地者稱皇帝天祐而子之號稱天
子
董子曰古之人造文字者三畫而連其中謂之王三畫
者天地與人也連中者通其道也取天地與人之才而
參之非王者其孰能當是故王者必法天以大仁覆育
萬物既化而生之又養而成之
韓詩外傳曰君者何曰羣也敢羣天下萬物而除其害
者謂之君
白虎通曰帝王者號也號者功之表也所以表功明徳
號令臣下者也徳合天地者稱帝仁義合者稱王别優
劣也又曰接上稱天子者明以爵事天也接下稱帝王
者明位號天下至尊之稱
漢雜事曰古者天子稱皇其次稱王秦承百王之末為
漢驅除自以徳兼三皇五帝故并為號
帝王世紀曰孔子稱天子之徳感天地洞八方是以化
合神者稱皇徳合天地者稱帝仁義合者稱王
蔡邕獨斷曰上者尊位所在也太史令司馬遷記事當
言帝則依違之但言上不敢泄瀆者尊號言尊尊之義
也乘輿出於律文曰敢盗乘輿服御物謂天子所服食
者也天子至尊不敢泄瀆言之故託於乘輿也天子以
天下為家不以京師宫室為常處當乘輿行天下故謂
之車駕天子自謂行在所今雖在京師言在行所也廵
狩天下所奏事處皆為宫在長安則曰長安宮在泰山
則曰泰山宫唯當時所在
禮記曰天子者與天地參徳配天地兼利萬物與日月
並明明照四海而不遺微小其在朝廷則道仁聖禮義
之序燕處則聼雅頌之音行歩則有環珮之聲升車則
有鸞和之音居處有禮進退有度百官得其宜萬事得
其序
六韜曰王者之道如龍之首髙居逺望深視而審聼神
其形而散其精若天髙而不可極若川深而不可測故
可怒而不怒臣乃為虎可殺而不殺大賊乃發兵勢不
行敵國乃强
管子曰黄帝立明堂之議上觀於賢也堯有衢室之問
下聼於民也舜有告善之旌而主不蔽也禹立諫鼓於
朝而備訊也湯有總街之廷觀民非也武王有靈臺之
宫賢者進也此古聖帝明王所以有而勿失得而勿止
也
尸子曰孔子曰商汝知君之為君乎子夏曰魚失水則
死水失魚猶為水也孔子曰商知之矣
莊子曰赫胥氏之時民居不知所為行不知所之含哺
而熈鼓腹而逰又曰昔容成氏大庭氏栢皇氏軒轅氏
尊盧氏伏羲氏當是時也結繩而用之甘其食羙其服
樂其俗安其居鄰國相望雞狗之音相聞民至老死不
相徃來若此時則至治也
孫卿子曰人主者守至約而詳事至狹而切垂衣裳不
下簟席之上而海内之民莫不願得以為帝王
吕氏春秋曰五帝先道而後徳故徳莫盛焉三王先徳
而後事故事莫功焉五覇先事而後兵故兵莫强焉
韓子曰明王制其臣下者二柄而已矣二者刑徳也殺
戮之謂刑慶賞之謂徳
淮南子曰帝者體太一王者法隂陽覇者則四時君者
用六律體太一者牢籠天地彈壓山川含吐隂陽申洩
四時紀綱八極經緯六合覆露照𨗳普汜而無私翾飛
蠕動莫不仰徳而生法陰陽者承天地之和形萬類之體
含氣化物以成形類則四時者春生夏長秋收冬藏取
與有節出入有時開闔張歛不失其序喜怒剛柔不雜
其理用六律者生之與殺也賞之與罰也予之與奪也
非此無道又曰人主者以天下之目視以天下之耳聼
以天下之智慮以天下之力動是故號令能下究而臣
情得上聞百官修道羣臣輻湊喜不以賞賜怒不以罪
誅
潜夫論曰太古之時兆黎初載未有上下而自順序天
未事焉君未設焉末後矯處或相凌虐為萌巨害於是
天命聖人使司牧之勿令失性四海蒙利草木被徳恭
儉奉戴謂之天子
箴晉潘尼乘輿箴曰皇極肇建兩儀既分彛倫未序萬
邦糺紛國事明主家奉嚴君各有攸尊徳用不勤煌煌
四海藹藹萬乗匪賢焉倚匪哲焉憑左輔右弼前疑後
承一日萬機業業競競夫出其言善則千里是應而莫
余違亦喪邦有徵辛作琁室而夏興瑤臺糟丘酒池象
箸玉杯叔世道衰末俗化淺躭樂逸逰荒淫沈湎不式
古訓而好是佞辯不遵正路而覆車是踐滅敗之效載
在前典匪唯凌夷厥世用殄故曰樹君如之何将民是
司牧視之猶傷知其寒燠故能撫之斯柔而敦之斯睦
無逺不懐靡思不服夫豈厭縱一人而玩其耳目内迷
聲色外荒馳逐不修政事而終於顛覆
論漢賈誼過秦論曰秦孝公據崤函之固擁雍州之地
君臣固守以窺周室有席卷天下包舉宇内囊括四海
之意并吞八荒之心當是時也商君佐之内立法度務
耕織修守戰之具外連衡而鬬諸侯諸侯恐懼㑹盟而
謀弱秦不愛珍器重寳肥饒之地以致天下之士合從
締交相與為一當此之時齊有孟甞趙有平原楚有春
申魏有信陵此四君者皆明智而忠信寛厚而愛人尊
賢重士約從離横兼韓魏燕楚宋衛中山之衆甞以什
倍之地百萬之師叩闗而攻秦秦人開闗延敵九國之
師遁逃而不敢進秦無亡矢遺鏃之費天下諸侯已困
矣及至秦始皇奮六世之餘烈振長策而御宇内吞二
周而亡諸侯履至尊而制六合執敲扑以鞭笞天下威
振四海南取百越之地以為桂林象郡百越之君俛首
係頸委命下吏乃使蒙恬北築長城而守藩籬却匈奴
七百餘里胡人不敢南下而牧馬士不敢彎弓而報怨
然後踐華為城因河為池據億丈之城臨不測之谿以
為固良将勁弩守要害之處信臣精卒陳利兵而誰何
天下已定始皇自以為闗中之固金城千里子孫帝王
萬世之業也始皇既沒餘威振于殊俗然而陳渉甕牖
繩樞之子甿𨽻之人而遷徙之徒也材能不及中人率
罷散之卒将數百之衆轉而攻秦山東豪俊蜂起而亡
秦族矣且夫天下非小弱也雍州之地崤函之固自若
也陳渉之位非尊於齊楚燕趙韓魏宋衞中山之君也鋤
耰棘矜非錟於鉤㦸長鎩也謫戍之衆非抗於九國之
師也深謀逺慮行軍用兵之道非及曩時之士也然而
成敗異變功業相反試使山東之國與陳渉度長絜大
比權量力則不可同年而語矣然秦以區區之地致萬
乗之權招八州而朝同列百有餘年矣然後以六合為
家崤函為宫一夫作難而七廟隳身死人手為天下之
笑者何也仁義不施而攻守之勢異也
魏王粲難鍾荀太平論曰聖莫盛於堯而洪水方割丹
朱淫虐四族㓙佞矣帝舜因之而三苗畔戾矣禹又因
而防風為戮矣此三聖古之所大稱也繼踵相承且二
百年而刑罰未甞一世而乏也然則此三聖能平三聖
能平則何世能致之乎孔子稱曰唯上智與下愚不移
不移者丹朱四凶三苗之謂也當紂之世殷罔不小大
好草竊姦宄周公遷殷頑民于洛邑其下愚之人必有
之矣周公之於三聖不能踰也三聖有所不化矣有所
不移矣周公之不能化殷之頑民所可知也茍不可移
必或犯罪罪而弗刑是失所也犯而刑之刑不可錯矣
孟軻有言盡信書不如無書有大而言之者刑錯之屬
也豈億兆之民歴數十年而無一人犯罪一物失所哉
謂之無者盡信書之謂也
魏曹冏六代論曰昔者夏殷周歴世數十而秦二世而
亡何則三代之君與天下共其民故天下同其憂秦王
獨制其民故傾危而莫救先王知獨治之不能乆也故
與人共治之知獨守之不能固也故與人共守之兼親
疎而兩用參同異而並進是以輕重足以相鎮親疎足
以相衛兼并路塞逆節不生及其衰也桓文率禮包茅
不貢齊師伐楚宋不城周晉戮其宰王綱弛而復張諸
侯傲而復肅二覇之後浸以陵遲吳楚憑江負固方城
雖心希九鼎而畏廹宗姬姦情散於胸懐逆謀消於脣
吻斯豈非信重親戚任用賢能枝葉碩茂本根賴之至
於王赧降為庶人猶枝幹相持得居虛位海内無主四
十餘年秦據勢勝之地騁譎詐之術征伐闗東蠶食九
國至於始皇乃定天位曠日若彼用力若此非深根固
蔕不拔之道乎漢祖奮三尺之劔騁烏合之衆五年之
中而成帝業自開闢已來其興功立勲未有若漢之易
者也夫伐深根者難為功摧枯朽者易為力理勢然也
漢鍳秦之失封植子弟及諸吕擅權圖危劉氏而天下
所以不傾動百姓所以不易心者徒以東牟朱虛受命
於内齊代吳楚作衛於外向使髙祖踵亡秦之法忽先
王之制則天下已𫝊非劉氏有也大魏之興觀五代之
存亡而不用其長䇿覩前車之傾覆而不改其轍跡子
弟王空虛之地君有不使之民宗室竄於閭閻不聞邦
國之政權均匹夫勢齊凡庶内無深根不拔之固外無
磐石宗盟之助非所以安社稷為萬世之業也
晉陸機辨亡論曰昔漢氏失御姦臣竊命禍基京畿毒
徧宇内皇綱㢮紊王室遂卑於是羣雄蜂駭義兵四合
吳武烈皇帝慷慨下國電𤼵荆南權略紛紜忠勇伯世
威稜則夷羿震盪兵交則醜虜授馘遂掃清宗祊蒸禋
皇祖于時雲興之将帶州飈起之師跨邑雖兵以義合
同盟戮力然皆包藏禍心阻兵怙亂或師無謀律喪威
稔冦忠規武節未有如此其著者也武烈既沒長沙桓
王逸才命世弱冠秀發招攬遺老與之述業神兵東驅
奮寡犯衆攻無堅城之将戰無交鋒之虜誅叛柔服而
江外底定飭法修師則威徳翕赫将北伐諸華誅鉏干
紀旋皇輿於夷庚反帝座乎紫闥挾天子以令諸侯清
天歩而歸舊物戎車既次羣凶側目大業未就中世而
殞用集我太皇帝以竒蹤襲於逸軌睿心因乎令圖從
政咨於故實播憲稽乎遺風而加之以篤固申之以節
儉疇咨俊茂好謀善斷束帛旅於丘園旌命交乎塗巷
故豪彦尋聲而嚮臻志士希光而景騖異人輻輳猛士
如林謀無遺諝舉不失䇿故遂割據山川跨制荆吳而
與天下爭衡矣故魏人請好漢氏乞盟遂躋天號鼎跱
而立於是講八代之禮蒐三皇之樂告類上帝拱揖羣
后虎臣毅卒循江而守長棘勁鎩望飈而奮庶尹盡規
於上四民展業於下化協殊裔風衍遐圻乃俾一介行
人撫廵外域巨象逸駿擾扵外閑明珠瑋寳耀於内府
珍瑰重跡而至竒玩應響而赴輶軒騁於南荒衝輣息
於朔野齊民免干戈之患戎馬無晨服之虞而帝業固
矣爰及末葉羣公既喪然後黔首有瓦解之志皇家有
土崩之釁厯命應化而微王師躡運而𤼵卒散於陣民
奔於邑城池無藩籬之固山川無溝阜之勢軍未浹辰
而社稷夷矣雖忠臣𤼵憤烈士死節将奚救哉夫曹劉
之将非一世所選向時之師無曩日之衆戰守之道
抑有前符險阻之利俄然未改而成敗貿理古今詭趣
何哉彼此之化殊授任之才異也又辨亡論下曰昔三
方之王也魏人據中夏漢氏有岷益吳制荆揚而掩交廣
曹氏雖功濟諸華虐亦深矣其民怨矣劉公因險飾智功
已薄矣其俗陋矣吳桓王基之以武太祖成之以徳聰
明睿達懿度深逺矣其求賢如弗及恤民如稚子接士
盡盛徳之容親仁罄丹府之愛拔吕蒙於戎行擢潘濬
於係虜推誠信士不恤人之我欺量能授器不患權之
我逼地方幾萬里帶甲将百萬其野沃其民練其器利
其財豐東負滄海西阻險塞長江制其區宇峻山帶其
封域國家之利未有巨𢎞於兹者矣借使中才守之以
道善人御之有術敦率遺典勤民謹政循定䇿守常險
則可以長世永年未有危亡之患易曰湯武革命順乎
天太𤣥曰亂不極則治不形言帝王之因天時也古人有
言曰天時不如地利易曰王侯設險以守其國言為國
之恃險也又曰地利不如人和在徳不在險言守險之
由人也吳之興也參而由焉孫卿所謂合其參者也及
其亡也恃險而已又孫卿所謂捨其參者也夫四州之
萌非無衆也大江之南非乏俊也山川之險易守也勁
利之器易用也先攻之䇿易循也功不興而禍遘何哉
所以用之者失也故先王達經國之長規審存亡之至
數謙已以安百姓敦惠以致人和寛冲以誘俊乂之謀
慈和以結士民之愛是以其安也則黎元與之同慶及
其危也則兆庶與之共患安與衆同慶則危不可得也
危與下共患則其難不足恤也夫然故能保其社稷而
固其土宇麥秀無悲殷之思黍離無愍周之感矣
晉干寳晉紀總論曰昔髙祖宣皇帝以雄才碩量應運
而仕至於百姓與能大象始構矣世宗承基太祖繼業
始當非常之禮終受備物之錫至于世祖遂享皇極正
位居體聿修祖宗之志思輯戰國之苦腹心不同公卿
異議而獨納羊祜之䇿至于咸寧之末遂排羣議而仗
王杜之決汎舟三峽介馬桂陽役不二時江湘來同掩
唐虞之舊域班正朔扵八荒太康之中天下書同文車
同軌牛馬被野餘糧棲畝行旅草舍外閭不閉雖太平
未洽亦百代一時矣二十餘年而河洛為墟戎羯稱制
二帝失尊山陵無所何哉樹立失權託付非才四維不
張而茍且之政多也夫天下者大器也器大者不可以
小道理勢重者不可以爭競擾古先哲王知其然也是
以扞其大患而不有其功禦其大災而不尸其利是以
感而應之悦而歸之如晨風之鬱北林魚龍之趨淵澤
也然後設禮文以理之斷刑罰以威之故衆悦其教而
安其俗君子勤禮小人盡力亷恥篤於家閭邪僻銷於
胸懐又况可奮臂大呼聚之以干紀作亂之事乎加之
朝寡醇徳之士鄉乏不二之老風俗淫僻趣向失所學
者以荘老為宗而黜六經談者以虛薄為辨而賤名檢
當官者以望空為髙而笑勤恪劉頌屢言治道傅咸毎
糾邪正皆謂之俗吏若夫文王日昃不暇食仲山甫夙
夜匪懈者葢共嗤黜以為灰塵而相詬病矣由是毀譽
亂於善惡之實情慝奔於貨欲之塗選者為人擇官官
者為身擇利其婦女荘櫛織絍皆取成於婢僕未甞知
女功絲枲之業中饋酒食之事也故皆不恥淫佚之過
不拘妬忌之惡有殺戮妾媵有黷亂上下父兄不之罪
天下莫之非人况責之聞四教於古修貞順於今以輔
佐君子者哉禮法刑政於此大壊如室之斯構而去其
鑿契如水斯積而决其隄防如火斯畜而離其薪燎也
國将亡本必先顛其此之謂乎
　　天皇氏
顔峻始學篇曰天地立有天皇十三頭號曰天靈治萬
八千嵗
洞冥記曰一姓十三人也
徐整三五厯紀云嵗起攝提元氣肇有神靈一人有十
三頭號天皇
春秋緯曰天皇地皇人皇兄弟九人分九州長天下也
遁甲開山圖曰天皇被跡在桂州崑崙山下
　　地皇氏
顔峻始學篇曰地皇十一頭治八千嵗
帝系譜曰地皇治一萬八千嵗以火徳王
遁甲開山圖曰地皇興於熊耳龍門山
　　人皇氏
顔峻始學篇曰人皇九頭兄弟各三百嵗依山川土地
之勢裁度為九州各居其一方因是而區别
榮氏曰人皇兄弟九人生於刑馬山身九色
　　有巢氏
顔峻始學篇曰上古皆穴處有聖人教之巢居號大巢
氏皇甫謐以為有巢在女媧之後
遁甲開山圖曰石樓山在琅琊昔有巢氏治此山南
　　燧人氏
尚書大傳曰燧人為燧皇以火紀官
禮含文嘉曰燧人始鑚木取火炮生為熟令人無腹疾
遂天之意故為燧人
　　太昊庖犧氏
易曰古者庖犧氏之王天下也仰則觀象於天俯則觀
法於地觀鳥獸之文與地之宜近取諸身逺取諸物於
是始作八卦以通神明之徳以類萬物之情結繩而網
罟以畋以漁葢取諸離
禮含文嘉曰伏羲徳洽上下天應以鳥獸文章地應以
龜書伏羲乃則象作易
帝王世紀曰太昊帝庖犧氏風姓也虵身人首有聖徳
都陳作瑟三十六絃
賛魏陳王曹植庖羲賛曰木徳風姓八卦創焉龍瑞名
官法地象天庖㕑祭祀罟網魚畋瑟以像時神徳通𤣥
　　帝女媧氏
淮南子曰徃古之時四極廢九州裂天不兼覆地不周
載猛獸食精民(精善/也)鷙鳥攫老弱於是女媧鍊五色石
以補蒼天斷鼇足以立四方極(鼇大/龜也)蒼天神四極正淫
水涸冀州平狡蟲死精民生背方州抱圓天
帝王世紀曰帝女媧氏亦風姓也作笙簧亦虵身人首
一曰女希是為女皇其末諸侯共工氏任知刑以强伯
而不王
賛魏陳王曹植女媧賛曰古之國君造簧作笙禮物未
就軒轅纂成或云二皇人首虵形神化七十何徳之靈
　　炎帝神農氏
易曰神農氏作斵木為耜揉木為耒耒耨之利以教天
下葢取諸益日中為市致天下之貨交易而退各得其
所葢取諸噬嗑
周書曰神農之時天雨粟神農耕而種之作陶冶斤斧
為耜鉏耨以墾草莽然後五榖興以助菓蓏實
春秋命厯序曰有神人名石年蒼色大眉戴玉理(玉理/猶玉)
(英神/農也)
吕氏春秋曰神農教曰士有當年不耕者則天下或受
其饑矣女有當年不績者則天下或受其寒矣故夫親
耕妻親績
賈誼書曰神農以為走禽難以乆養民乃求可食之物
甞百草察實鹹苦之味教民食榖
帝王世紀曰炎帝神農氏姜姓也人身牛首長於姜水
有聖徳都陳作五絃之琴始教天下種榖故號神農氏
諸侯夙沙氏叛不用命箕文諫而殺之炎帝退而修徳
夙沙之民自攻其君而歸炎帝
賛魏陳王曹植神農賛曰少典之𦙍火徳承木造為耒
耜𨗳民播榖正為雅琴以暢風俗
　　黄帝軒轅氏
易曰黄帝垂衣裳而天下治葢取乾坤也
左傳曰郯子曰黄帝以雲紀官故為雲師而雲名
河圖挺佐輔曰黄帝修徳立義天下大治乃召天老而
問焉余夢見兩龍挺白圖以授余於河之都天老曰河
出龍圖雒出龜書紀帝錄列聖人之姓號興謀治太平
然後鳳皇處之今鳳皇以下三百六十日矣天其受帝
圖乎黄帝乃袚齋七日至於翠媯之川大鱸魚折溜而
至乃與天老迎之五色畢具魚汎白圖蘭葉朱文以授
黄帝名曰録圖
龍魚河圖曰黄帝時有蚩尤兄弟八十一人並獸身人
語銅頭鐡額食沙石子造立兵杖刀㦸大弩威振天下
誅殺無道不仁慈萬民欲令黄帝行天下事黄帝仁義
不能禁蚩尤黄帝仰天而歎天遣𤣥女下授黄帝兵信
神符制伏蚩尤帝因使之主兵以制八方蚩尤沒後天
下復擾亂黄帝遂畵蚩尤形像以威天下天下咸謂蚩
尤不死八方萬邦皆為弭伏
春秋内事曰軒轅氏以土徳王天下始有堂廡髙棟深
宇以避風雨
列子曰黄帝喜天下之戴已也養正命娛耳目乃喟然
歎曰養一已治萬物其患如此於是放萬機舍宮寢退
而閒居大庭之館齋心服形三月不親政事晝寢而夢
遊於華胥華胥氏國不知距齊國幾千里(齊中/國)葢非舟
車足力之所及神遊而已其國入水不溺入火不熱乗
空如履實寢虚若處牀黄帝既寤怡然自得又二十八
年天下大治幾若華胥國矣
淮南子曰黄帝治天下而力牧太山稽輔之使强不得
掩弱衆不得暴寡人民保命而不夭嵗時熟而不㓙百
官正而無私輔弼公而不阿道不拾遺市不預賈城郭
不閉邑無盗賊人相讓以財狗彘吐菽粟於道路而無
忿爭之心於是日月精明星辰不失其行風雨時節五
榖登熟虎豹不妄噬鷙鳥不妄搏鳳皇翔於庭麒麟遊
於郊青龍進駕飛黄伏皁(飛黄出西方其狀如狐背上/有角乗之夀一千嵗皁歴也)
諸北儋耳之國莫不獻其貢職(皆北極/之夷國)
史記封禪書曰黄帝得僊上天羣臣葬其衣冠
帝王世紀曰黄帝有熊氏少典之子姬姓也生夀丘長
于姬水龍顔有聖徳受國於有熊居軒轅之丘故因以
為號治五氣設五量及神農氏衰黄帝修徳撫民諸侯
咸去神農而歸之黄帝於是乃擾馴猛獸與神農氏戰
于版泉之野三戰而克之又徵諸侯使力牧神皇直討
蚩尤氏擒之于涿鹿之野使應龍殺之于凶黎之丘凡
五十二戰而天下大服有妃生二十五子黄帝在位百
年而崩年百一十嵗矣或𫝊以為仙或言夀三百嵗葬
于上郡陽周之橋山
抱朴子曰黄帝生而能言役使百靈可謂天授自然體
之者猶復不敢端坐而得道故陟王屋而受丹經到鼎
湖而飛流珠登崆峒而問廣成之具茨而事大隗適東
岱而奉中黄入金谷而諮子心論𨗳養而質𤣥素二女
精推歩則訪山稽力牧講占候則詢風后著體侯則受
雷岐審攻戰則納五音之䇿窮神姦則記澤之辭相地
理則書青烏之説救傷殘則綴金冶之術故能畢記秘
要窮盡道真遂升龍以髙濟與天地乎罔極
頌晉牽秀黄帝頌曰邈矣黄軒應天載靈通幽逺覽觀
象設形誕敷厥訓彛倫攸經徳從風流化與雲征皇猷
允塞地平天成爰登方岳封禪勒成紛然鳳舉龍騰太
清違兹九土陟彼髙冥民斯攸慕涕泗沾纓遐而不墜
式頌徳聲
賛魏陳王曹植黄帝賛曰少典之孫神明聖哲土徳承
火赤帝是滅服牛乗馬衣裳是制氏雲名官功冠五列
又黄帝三鼎賛曰鼎質文精古之神器黄帝是鑄以像
太一能輕能重知凶識吉世衰則隠世和則出
晉曹毗黄帝賛曰軒轅應𤣥期㓜能聰百神體鍊五靈
妙氣含雲露津摻石曾城岫鑄鼎荆山濵豁焉天扉闢
飄然跨騰鱗儀轡灑長風褰裳躡紫宸
周庾信黄帝見廣成畫賛曰治身紫府問政青丘龍湖
鼎沒丹竈珠流疎雲即雨落木先秋至道須極長生可
求
　　少昊金天氏
左傳曰郯子曰我髙祖少昊摯之立也鳳鳥適至故紀
於鳥為鳥師而鳥名焉
帝王世紀曰少昊帝名摯字青陽姬姓也降居江水有
聖徳邑于窮桑以登帝位都曲阜故或謂之窮桑即圖
䜟所謂白帝朱宣者也故稱少昊號金天氏在位百年
而崩
賛陳思王曹植少昊賛曰祖自軒轅青陽之裔金徳承
土儀鳳帝世官鳥號名殊職别系農正扈氏各有品制
　　顓頊髙陽氏
史記曰帝顓頊髙陽者静深有謀疏通知事北至幽陵
南至交趾西濟流沙東至蟠木動静之物大小之神日
月所照莫不砥屬
帝王世紀曰帝顓頊髙陽氏黄帝之孫昌意之子姬姓
也母曰景僕蜀山氏女為昌意正妃謂之女樞金天氏
之末女樞生顓頊於若水首戴干戈有聖徳父昌意雖
黄帝之嫡以徳劣降居若水為諸侯及顓頊生十年而
佐少昊二十而登帝位平九黎之亂以水事紀官南正
重司天以屬神北正黎司地以屬民於是民神不雜萬
物有序始都窮桑徙商丘命飛龍効八風之音作樂六
英以祭上帝世有才子八人號八凱顓頊在位七十八
年年九十一嵗嵗在鶉火而崩葬東郡頓丘廣陽里
賛魏曹植帝顓頊賛曰昌意之子祖自軒轅始誅九黎
水徳統天以國為號風化神宣威暢八極靡不祇䖍
　　帝嚳髙辛氏
史記曰帝嚳髙辛氏者黄帝之曾孫也父曰蟜極蟜極
父曰𤣥囂𤣥囂父曰黄帝自𤣥囂與蟜極不得在位帝
嚳生而神靈自言其名日月所照風雨所至莫不從助
帝王世紀曰帝嚳髙辛氏姬姓也有聖徳年十五而佐
顓頊四十登位都亳以人事紀官故以勾芒為木正祝
融為火正蓐收為金正𤣥冥為水正后土為土正是五
行之官分職而治諸侯於是化被天下遂作樂六莖以
康帝位世有材子八人號曰八元亦納四妃卜其子皆
有天下元妃有台氏女曰姜嫄生后稷次有娀氏女曰
簡翟生卨次陳豐氏女曰慶都生放勛次娵訾氏女曰
常儀生摯帝嚳在位七十年年百五嵗而崩葬東郡頓
丘廣陽里
賛魏陳思王曹植帝嚳賛曰祖自軒轅𤣥囂之裔生言
其名木徳帝世撫寧天地神聖靈察教弭四海明並日
月
　　帝堯陶唐氏
尚書堯典曰若稽古帝堯曰放勛欽明文思安安允恭
克讓光被四表格于上下克明俊徳以親九族九族既
睦平章百姓百姓昭明協和萬邦黎民於變時雍
論語曰大哉堯之為君也巍巍乎唯天為大唯堯則之
蕩蕩乎民無能名焉巍巍乎其有成功也煥乎其有文
章
春秋元命苞曰堯眉八采是謂通明厯象日月琁璣玉
衡
尚書中候曰帝堯即政榮光出河休氣四塞龍馬銜甲
赤文綠色甲似龜背五色有列星之分斗政之度帝王
錄紀興亡之數
大戴禮曰宰我曰請問帝堯孔子曰其仁如天其智如
神就之如日望之如雲富而不驕貴而不豫
淮南子曰人之所以樂為天子者以其窮耳目之欲而
適躬體之便也今髙臺曾榭人之所麗也而堯采椽不
斵斥題不枅(言梁柱相斥/䟭不着枅櫨)珍恠竒味人之所羙也而堯
糲粱之飯藜藿之羮文錦狐白人之所好也而堯布衣
掩形鹿裘禦寒養生之具厚不加以增之以大任重之
憂故舉天下而𫝊之舜若釋負然
帝王世紀曰帝堯陶唐氏祁姓也母慶都孕十四月而
生堯於丹陵名曰放勛鳥庭河勝或從母姓伊氏年十
五而佐帝摯受封於唐為諸侯身長十尺甞夢天而上
之故二十而登帝位都平陽置敢諫之鼔命羲和四子
羲仲羲叔和仲和叔分掌四時方嶽之職故名曰四嶽
也諸侯有苗氏處南蠻而不服堯征而克之于丹水之
浦乃以尹夀許由為師䕫放山川谿谷之音作樂大章
天下大和百姓無事有五十老人擊壤於道觀者歎曰
大哉帝之徳也老人曰吾日出而作日入而息鑿井而
飲耕田而食帝何力於我哉於是景星曜於天甘露䧏
於地朱草生於郊鳳皇止於庭嘉禾孳於畝醴泉湧於
山焦僥民來貢沒羽厨中自生肉脯其薄如翣形搖鼓
自生風使食物寒而不臰名曰翣脯又有草夾階而生
隨月生死王者以是占日月之數惟盛徳之君應和而
生故堯有之名曰蓂莢始封稷契咎繇褒進伯禹納舜
于大麓後年二月又率羣臣刻璧為書東沈洛水言天
命當𫝊舜之意今中候運衡之篇是也凡堯即位九十
八年年百一十八嵗乃殂百姓如䘮考妣三載四海遏
宻八音葬于濟隂之成陽西北是為榖林堯取富宜氏
女曰女皇生丹朱又有庶子九人皆不肖故以天下命
舜曰咨爾舜天之厯數在爾躬允執其中四海困窮天
祿永終及堯三年䘮畢舜踐天子位
符子曰堯曰余坐華殿之上森然而松生於棟余立櫺
扉之内霏焉而雲生於牖雖面䨇闕無異乎崔巍之冠
蓬萊雖背墉槨無異乎廻巒之縈崑崙余安知其所以
安
賛魏陳王曹植帝堯畵賛曰火徳統位父則髙辛克平
共工萬國同塵調適隂陽其恵如春巍巍成功配天則
神
　　帝舜有虞氏
尚書舜典曰慎徽五典五典克從納于百揆百揆時叙
賔于四門四門穆穆納于大麓烈風雷雨弗迷帝曰咨
爾舜詢事考言乃言底可績三載汝陟帝位
禮記曰子曰舜其大智也與好察邇言隠惡而揚善執
其兩端用其中於民其斯以為舜乎又曰昔舜作五絃
之琴以歌南風
論語曰無為而治者其舜也與夫何為哉恭已正南靣
而已矣
孝經援神契曰舜龍顔重瞳大口手握襃(重瞳象電多/精光也大口)
(象斗屋口也握襃手中有衰字/喻從勞苦起受衰飾致大位也)
雒書靈准聼曰有人方面日衡重華(日衡衡有骨/表如日者也)握石
推懐神珠(推讀鍾鑪錘平輕重者也握石鍾謂/知琁璣之道也懐神珠喻有聖智也)
舜受終鳳皇儀黄龍感朱草生蓂莢孳西王母授益地
圖(西王母得益/地之圖来獻)
孟子曰雞初鳴而起孳孳為善者舜之徒也雞初鳴而
起孳孳為利者蹠之徒也(蹠盗/蹠)又曰堯之扵舜使其子
九男事之妻以二女焉百官牛羊倉廩備以養舜於畎
畝之中而後舉加諸上位又曰舜聞一善言見一善行
若決江湖沛然莫之能禦也
尸子曰舜一徙成邑再徙成都三徙成國堯聞其賢徴
之草茅之中與之語禮樂而不逆與之語政至簡而行
與之語道廣大而不窮於是妻之以媓媵之以娥九子
事之而託天下焉
韓子曰歴山農者侵畔舜徃耕朞年而耕者讓畔河濵
漁者爭􁀙舜徃漁朞年而漁者讓長東夷之陶者苦窳
舜徃陶朞年而器以牢
吕氏春秋曰舜有子九人不予其子而授禹至公也
帝王世紀曰帝有虞氏姚姓也目重瞳故名重華字都
君有聖徳始遷於負夏販於頓丘債於𫝊虚家本冀州
毎徙則百姓歸之堯於是見舜於貳官設饗禮迭為賔
主南面而問政堯乃試以五典遂舉八凱使佐后土以
揆百事舉八元使布五教于四方舜於是有大功二十
故夢眉長與髮等堯乃賜舜以昭華之玉老而命舜代
已攝政舜東廵狩登南山觀河渚受圖書襃賜羣臣尊
任伯禹稷契臯繇伯益地有苗氏負固不服禹請征之
舜曰我徳不厚而行武非道也吾前教由未也乃修教
三年執干戚而舞之有苗請服立誹謗之木申命九官
十二牧三載一考績三考黜陟幽明禹為司空功被天
下棄為后稷播時百榖契為司徒敬敷五教臯繇為士
典刑惟明倕為共工莫不致力益為朕虞庶物繁植伯
夷為秩宗三禮不闕䕫為樂正神人以和龍為納言出
内惟允於是俊乂在官羣后徳讓百僚師師以五采章
施于五色為服以六律五聲八音協治治用之和蒸民
乃粒萬邦作乂庶績咸熙乃作大韶之樂簫韶九成鳳
皇來儀擊石拊石百獸率舞故孔子稱韶盡羙矣又盡
善也景星曜於房羣瑞畢致地出乘黄舜於是徳被天
下薦於天使禹攝政有苗氏叛南征崩于鳴條殯以瓦
棺葬于蒼梧九疑山之陽是為陵零謂之紀市在今營
道下有羣象為之耕
賛魏陳王曹植帝舜賛曰顓頊氏族重瞳神聖克協頑
聲應唐涖政除凶舉俊以齊七政應厯受禪顯天之命
晉夏侯湛虞舜賛曰有虞愔愔揖讓鼓琴垂拱臨民詠
彼南音世澄道𤣥天下混心民思王度如玉如金
晉庾闡虞舜像賛并序曰夫至道𤣥妙非器象所載靈
化潜融非軌迹所𫝊故道資冲樸則謂之三皇徳被羣
生則號稱舜禹是以先王因其㑹通制為准極功格於
天則配于上帝法施於民則載在祀典然後名教彰於
至治王道煥乎無窮故兹堂之構也有自來矣然樹寢
所以栖神而寢非神之所期立像所以表徳而像非徳
之所存若乃廢其軌景洞其𤣥真雖冥照之鑒獨朗天
下惡乎注其耳目哉遂乃顯圖靈像廓其廟壇俾天光
焜於宇宙南風散乎五絃豈謂神道之妙可寄之於有
涯哉葢亦暢悠悠者之心也其辭曰𤣥像焜燿萬物含
靈飛龍在天陽徳文明神道雖寂務由機生擁琴髙詠
寄和五聲𤣥風既暢妙盡無名民鑒其朗孰測窈冥
周庾信舜干戚畵賛曰平風變律擊石來儀先齊七政
更服三危朱干獨舞玉戚空麾南風一曲恭已無為
碑後魏温子昇舜廟碑曰懐山不已龍門未闢大道御
世天下為公感夢長人明敭仄陋釐降二女結友九男
執耜歴山耕夫所以讓畔施罟雷澤漁父於是讓川亦
既登庸以之納録九官咸事百揆時叙有大功於當世
集厯數而在躬受文祖之命致昭華之玉班五瑞於羣
后禋六宗於上𤣥舞干戚而逺夷賔棄金璧而幽靈應
青雲浮洛榮光塞河符瑞必臻休祥咸萃以君人之大
徳為帝王之稱首陟方之駕遂徃蒼梧之窆不歸爰自
先民實存舊廟既緝葯房遂鎮瑶席龍駕帝服葢依稀
於慕舜交鼓亘瑟實髣髴於聞韶其辭曰虹氣降靈姚
墟誕聖樹隂未徙帝圖已定乃賔四門以齊七政天眷
功髙民歸徳盛治既蕩蕩化亦巍巍南風在詠西環有
歸疑山永逝湘水長違靈宮肅肅神館微微
文宋顔延之為湘州祭虞帝文曰惟哲化神繼天作聖
藏器漁陶致身愛敬是以二妃嬪徳九子觀命在麓不
迷御衡以正唐厯既終虞道乃光咨堯授禹素俎采堂
百齡厭世萬里陟方敬詢故老欽咨聖君職奉西湘䖍
屬南雲神之聼之匪酒伊葷
　　帝禹夏后氏
尚書大禹謨曰受命于神宗率百官若帝之初(從舜初/授帝政)
(事奉/行之)
論語曰子曰禹吾無間然矣菲飲食而致孝乎鬼神惡
衣服而致羙乎黻冕卑宮室而盡力乎溝洫
禮含文嘉曰禹卑宮室垂意於溝洫百榖用成神龍至
靈龜服玉女敬養天賜
春秋元命苞曰禹之時民大樂其駢三聖相繼故夏者
大也
左傳曰禹㑹諸侯於塗山執玉帛者萬國
尚書中候曰伯禹曰臣觀河伯面長人首魚身出水曰
吾河精也授臣河圖
尚書琁璣鈐曰禹開龍門𨗳積石
𤣥圭出刻曰延喜玉受徳天賜佩(禹功既成天出𤣥圭/以賜之占者以徳佩)
(禹有治水功故/天佩以𤣥圭)
吕氏春秋曰禹南濟乎江黄龍負舟(事具祥/瑞部)
淮南子曰禹沐淫雨櫛疾風決江䟽河鑿龍門闢伊闕
乗四載隨山刋木平治水土定七百國又曰禹為水以
身解於陽肝之河(解禱也陽/肝河在秦)
吳越春秋曰禹案黄帝中經見聖人所記曰在九疑山
東南天柱號曰宛委承以文玉覆以盤石其書金簡青
玉為字編以白銀皆瑑其文禹乃東廵登衡山求之赤
繡文衣男子自稱𤣥夷蒼水使者來候禹令齋三日更
求之禹乃三日齋登宛委山取得書得通水之理遂周
行天下使益疏記之名山海經也
鬻子曰禹飯一饋而七起曰吾不恐四海之士留於道
路也恐其留吾門也是以四海之士皆至禹當朝廷門
可以羅雀
帝王世紀曰伯禹夏后氏姒姓也生於石坳虎鼻大口
兩耳參漏首戴鈎鈐胷有玉斗足文履已故名文命字
髙宻身長九尺二寸長於西羌西羌夷人也其父既放
䧏在匹庶有聖徳夢目洗於河西四嶽師舉之舜進之
堯堯命以為司空繼鯀治水乃勞身渉勤不重徑尺之
璧而愛日之寸隂手足胼胝故世𫝊禹病偏枯足不相
過至今巫稱禹歩是也又納禮賢人一沐三握髮一食
三起堯美其績乃賜姓姒氏封為夏伯故謂之伯禹天
下宗之謂之大禹年百嵗崩于㑹稽因葬㑹稽山隂縣
之南山今山上有禹冢井祠下有羣鳥芸田又曰禹葬
衣衾三領桐棺三寸葛以繃之下不及泉上不通臰既
葬收餘壤為壠若叅耕之畝
符子曰禹讓天下於竒子竒子曰君言佐舜勞矣鑿山
川通河漢首無髮股無毛故舜也以勞報子我生而逸
不能為君之勞矣
賛魏陳王曹植夏禹賛曰吁嗟夫子拯世濟民克卑宫
室致孝鬼神蔬食薄服紼冕乃新厥徳不回其誠可親
亹亹其徳温温其仁尼稱無間何德之純又禹治水
賛曰嗟夫夏禹實勞水功西鑿龍門疏河道江梁岐既
闢九州以同天賜𤣥圭奄有萬邦又禹渡河賛曰禹濟
于河黄龍負舩舟人並懼禹歎仰天予受大運勤功恤
民死亡命也龍乃弭身
周庾信禹渡江賛曰三江初鑿九谷新成風飛鷁涌水起
龍驚樂天知命無待憂生危舟遂靜亂楫還平
　
　
　
　
　藝文類聚巻十一
欽定四庫全書
　藝文類聚卷十二　　　　唐　歐陽詢　撰
　帝王部二(殷成湯/漢髙帝)　(周文王/漢文帝)　(周武王/漢景帝)　(周成王/漢武帝)
　　(漢昭帝/漢明帝)　(漢宣帝/漢和帝)　(漢光武帝/)
　　殷成湯
春秋元命苞曰湯臂四肘是謂神肘
尚書琁璣鈐曰湯受金符帝籙白狼衘鉤入殷朝
尚書中候曰天乙在亳諸鄰國襁負歸徳東觀乎雒降
三分璧黄魚雙躍出濟于壇化為黑玉赤勒曰𤣥精天
乙受神福伐桀克
尚書湯誓曰伊尹相湯伐桀升自陑遂與桀戰于鳴條
之野
春秋元命苞曰湯之時其民大樂其救之於患害故樂
名大濩濩者救也又曰扶都感白氣而生湯
周書曰湯放桀而歸於亳三千諸侯大會湯取天子之
璽置之於天子之座左復而再拜從諸侯之位湯曰此
天子之位有道者可以處之矣夫天下非一家之有也
有道者之有也故天下者唯有道者理之唯有道者宜
處之湯以此三讓三千諸侯莫敢即位然後湯即天子
之位
孟子曰湯居亳與葛為鄰葛伯不祀湯使人問何為不
祀曰無以供犧牲湯遺之牛羊葛伯得而食之又不祀
湯又問之曰無以供粢盛湯使亳民為之耕老弱饋食
葛伯率衆要其酒肉黍稷者遮而奪之不以饔授者則
殺之有一童子以黍肉餉殺而奪焉湯乃興師伐葛伯
天下聞之皆曰非富天下也為匹夫匹婦報讎也
吕氏春秋曰成湯之時有榖生於庭昏生至旦而大合
拱史請卜其故湯退卜者曰吾聞祥者福之先也見祥
而為不善則福不至妖者禍之先也見妖而為善則禍
不至於是早朝晏退問疾弔䘮務鎮撫百姓三日而榖
亡
尚書大𫝊曰夏人飲酒醉者持不醉者不醉者持醉者
相和而歌曰盍歸于亳盍歸于亳上亳亦大矣故伊尹
退而閒居深聼樂聲(思其故也是/時伊尹化桀)更曰覺兮較兮吾大
命格兮(覺兮謂先知者較兮謂直/道者也格至也吾語桀也)去不善而就善何樂
兮伊尹入告于桀曰大命之亡有日矣桀啞笑曰天之
有日猶吾之有民也日亡吾亦亡矣是以伊尹遂去夏
適湯
説苑曰湯欲伐桀伊尹請且乏貢職以觀夏動桀怒起
九夷之師伊尹曰未可彼尚能起九夷之師是罪在我
也湯乃謝請服入貢職明年又乏貢職桀起九夷之師
九夷之師不起伊尹曰可矣湯乃興師伐桀殘之遷於
南巢
帝王世紀曰成湯一名帝乙豐下鋭上倨身而揚聲長
九尺有聖徳諸侯有不義者湯從而征之誅其君弔其
民天下咸悦故東征則西夷怨南征則北狄怨曰傒為
而後我凡二十七征而徳施於諸侯出見羅者方祝曰
從天下者從地出者四方來者皆入吾羅湯曰嘻盡之
矣非桀其孰能為此哉乃命解其三面而置其一面更
教之祝曰欲左者左欲右者右欲髙者髙欲下者下吾
取其犯命者漢南諸侯聞之咸曰湯之徳至矣澤及禽
獸况於人乎一時歸者三十六國及夏桀無道辠諫者
湯使人哭之桀囚湯使於夏臺而後釋之諸侯由是咸
叛桀附湯同日貢職者五百國三年而天下咸服湯自
伐桀後大旱七年殷史卜曰當以人禱湯曰吾所為請
雨者民也若必以人禱吾請自當遂齋戒剪髪斷爪以
己為牲禱於桑林之社言未已而大雨方數千里湯踐
天子位十三年年百嵗而崩
賛魏陳王曹植殷湯賛曰殷湯伐夏諸侯振仰放桀鳴
條南面以王桑林之禱炎災克償伊尹佐治可謂賢相
又湯禱桑林賛曰惟殷之世炎旱七年湯禱桑林祈福
于天剪髪離爪自以為牲皇靈感應時雨以零
周庾信湯解網賛曰連珠雨起合玉雙沉穀為祥樹桑
成樂林三方落網一面驅禽徳以行政仁乎用心
　　周文王
春秋元命苞曰文王四乳是謂含良葢法酒旗布恩舒
明(酒者乳也能乳天/下布恩之謂也)
周書曰文王在鎬召太子發曰我身老矣吾語汝我所
保與我所守傳之子孫吾厚徳而廣恵不為驕侈不為
泰靡童牛不服童馬不馳土不失其宜萬物不失其性
天下不失時以成萬材萬材已成牧以為人天下利之
而勿徳是謂大仁
墨子曰赤鳥銜珪降周之岐社日命周文王伐殷
韓子曰昔文王請入雒西地赤壤之國方千里以解炮
烙之刑天下皆説
仲尼曰大哉文王輕千乗之國而請解炮烙之刑
韓詩外傳曰昔周文王寢疾五日而地動東西南北不
出四郊有司請曰臣聞地之動為人主也今者君王寢
疾五日而地動四面不出國郊羣臣皆恐曰請移之文
王曰奈何其移之也對曰興事動衆以增國城其可移
之文王曰夫天之見妖以伐有罪我必有罪故天以罰
我也今又專興事動衆以增國城是重吾罪也不可請
改行重善移之其可以免乎於是逐謹其禮祑皮革以
交諸侯飾其辭令幣帛以出禮俊士頒其爵列等級田
疇以賞羣臣行無㡬何而疾止
琴操曰受命者謂文王受天命而王文王以紂時為岐
侯躬修道徳執行仁義百姓附親是時紂為無道刳胎
斮渉廢壊仁人天統易運諸侯瓦解皆歸文王其後有
鳯凰銜書於文王之郊文王曰殷帝無道虐亂天下皇命
已移不得復久乃作鳯凰之歌其章曰翼翼翔翔彼鸞
皇兮銜書來遊以命昌兮瞻天案圖殷將亡兮蒼蒼昊
天始有萌兮神連精合謀於房兮又曰文王備修道徳
百姓親附文王有二子周公武王皆聖是時崇侯虎與
文王列為諸侯徳不及文王常嫉妬之乃譛文王於紂
曰西伯昌聖人也長子發中子旦皆聖人也三聖合謀
君其慮之乃囚文王於羑里將欲殺之於是文王四臣
散宜生等周流海内經歴豐土得美女二人水中大貝
白馬朱鬛以獻於紂陳於中庭紂立出西伯文王在羑
里時演易八卦以六十四作鬱厄之辭困於石據於蒺
藜乃申憤以作歌曰殷道溷溷浸濁煩兮朱紫相合不
别分兮迷亂聲色信䜛言兮炎炎之虐使我愆兮幽閉
牢穽由其言兮遘我四人憂勤勤兮
論衡曰文王飲酒千鍾孔子百觚言聖人能以徳持酒
也如一坐千鍾百觚此酒徒非聖人也
帝王世紀曰文王昌龍顔虎肩身長十尺胸有四乳敬
老慈幼晏朝不食以延四方之士是以太顛閎夭散宜
生南宫适之屬咸至是為四臣文王雖在諸侯之位襲
父為西伯紂既囚文王文王之長子曰伯邑考質于殷
為紂御紂烹以為羮賜文王曰聖人當不食其子羮文
王得而食之紂曰誰謂西伯聖者食其子羮尚不知也
賛魏陳王曹植文王賛曰於赫聖徳實惟文王三分有
二猶服事商化加虞芮傍暨西方王業克昭武嗣遂光
又文王赤雀賛曰西伯積徳天命攸顧赤雀銜書爰集
昌户瑞為天使和氣所致嗟爾後王昌期而至
周庾信文王見吕尚賛曰言歸養老垂釣西川岸止磐
石谿唯小船風雨未感意氣怡然有此相望于今㡬年
　　周武王
尚書中候曰太子發以紂存三仁雖即位不稱王
樂稽耀嘉曰武王承命興師誅紂于商萬國咸喜軍渡孟
津前歌後舞克殷之後民乃大安家給人足酌酒鬱揺
(鬱揺/喜貌)
史記曰武王修文王業東觀兵孟津為文王木主載以
車中軍自稱太子發言奉文王以伐不敢自專遂興師
渡于河時諸侯不期而會孟津者八百諸侯皆曰紂可
伐武王曰未可也乃還師居二年聞紂昏亂滋甚殺比
干囚箕子太師疵少師疆微子抱其祭噐而犇周於是
武王乃渡孟津伐紂紂師皆倒干戈以戰紂軍潰叛紂
死
帝王世紀曰武王見暍人王自左擁而右扇之紂政彌
亂殷太史向摯載其圖書而歸周王以告于諸侯四年
起師而東至商郊牧野乃作木檐王韈係解五人御於
前莫肯為王係韈皆曰臣所以事君王非為係韈也王
乃釋旄鉞而係之與紂戰紂師敗績禽費仲惡來紂赴
于京自燔于宣室而死二嬖妾與妲己亦自殺乃以太
白髦麾諸侯入殷商都百姓咸待于郊王使告曰上天
降休商人皆拜王亦答拜以兵入造紂及妲己尸王親
射之三𤼵然後下軍以劒擊之周公為司徒使以黄鉞
斬紂頭懸于太白之旗召公為司空又使以𤣥鉞斬妲
己頸懸之小白旗置旌於商容之廬命召公釋箕子之
囚賜貝千朋命原公釋百姓之囚歸琁臺之珠玉命南
宫适散鹿臺之財𤼵巨橋之粟以賑貧民命南宫伯逹
史逸遷九鼎于洛邑命閎夭封比干之墓命宗祝饗祀
于軍微子膠鬲皆委質為臣殷人咸喜曰王之於人也
死猶封其墓况其生者乎王之於賢仁也亡者猶表其
廬况其存者乎王之於財也聚者猶散之况其復藉者
乎王之於色也在者猶歸其父母况復徴之乎
賛魏陳王曹植周武王賛曰桓桓武王繼世滅殷咸在
尚父旦作商臣功加四海救世濟民天下宗周萬國是
賔
　　周成王
春秋元命苞曰文王造之而未遂武王遂之而未成周
公旦抱少主而成之故曰成王
賈誼書曰周成王問鬻子曰寡人聞聖人在上位使民
富且夀若夫富則可為也若夫夀則在天乎鬻子對曰
夫聖王在上位天下無軍兵之事故諸侯不私相攻而
民不私相鬪也則民得盡一生矣聖王在上則君積於
徳化而民積於用力故婦人為其所衣丈夫為其所食
則民無凍餓已得二生矣聖人在上則君積於仁吏積
於愛民積於順則刑罰廢而無夭遏之誅則民得三生
矣聖王在上則使人有時而用之有節則民無厲疾民
得四生矣
史記曰成王少周公攝行政管叔蔡叔羣弟疑周公與
武庚作亂周公奉成王命誅武庚殺管叔放蔡叔以微
子啟代殷後國於宋周公行政七年成王長周公反政
成王北面就羣臣之位成王在豐使召公復營洛邑如
武王之意卒營築居九鼎焉曰此天下之中四方入貢
道里均
帝王世紀曰成王元年周公為冢宰攝政王生少未能
治事故號曰孺子八年春正月朔王始躬政事以周公
為太師封伯禽于魯父子並命周公拜於前魯公拜於
後王以周公有勲勞於天下故加魯以四等之上兼二
十四附庸地方七百里既營都洛邑復居酆鎬淮夷徐
戎及奄叛王乃大蒐於岐陽東伐淮夷
賛魏陳王曹植周成王賛曰成王繼武賢聖保傅年雖
㓜稚岐㠜有素初疑周公終焉克寤旦奭佐治遂至刑
錯又周公賛曰成王即位年尚㓜稚周公居攝四海慕
利罰叛柔服祥應仍至誦長反政逹天忠義
周庾信成王刻桐葉封虞叔賛曰虞叔百里居河之汾
帝刻桐葉天書掌文禮以成徳樂以歌勲天子無戲唐
其有君
　　漢髙帝
河圖提劉曰帝季日角戴勝斗胷龜背龍股長七尺八
寸明聖寛仁好士主軫
春秋孔演圖曰其人日角龍顔姓卯金含仁義
史記曰髙祖諱邦字季沛豐邑中陽里人為人隆準而
龍顔美鬚髯左股有七十二黑子寛仁愛人意豁如也
為泗上亭長常從王媪武負貰酒飲醉卧武負王媪見
其上常有龍怪之髙祖毎留飲酒讎數倍吕公者好相
人見髙祖狀貌因敬重之吕公曰臣少好相人相人多
矣無如季相願季自愛臣有息女願為箕箒妾女即吕
后也生孝恵帝魯元公主有一老父過請飲老父相吕
后曰夫人天下貴人也令相兩子見孝恵帝曰夫人所
以貴者乃此男魯元公主亦皆貴老父已去髙祖從旁
舍來吕后具言髙祖乃追及老父老父曰向見者夫人
兒子皆似君相君相貴不可言及髙祖貴遂不知老父
去處髙祖以亭長為縣送徒於驪山到豐西澤中亭止
飲夜皆解縱所送徒髙祖夜經澤中前有大白蛇當徑
髙祖㧞劒斬之秦始皇帝常曰東南有天子氣於是東
遊髙祖隐於芒碭山澤間吕后與人俱求常得之髙祖
怪問吕后吕后曰季所在山居常有雲氣故徃常得季
髙祖興諸侯兵共擊項羽項羽敗而走使騎将灌嬰追
殺羽東城正月諸侯尊漢王為皇帝又曰范增説項羽
曰沛公居東貪於財貨好美姬今入闗財物無所取婦
女無所幸此其志不在小吾令人望氣皆為龍虎成五
采此天子氣也
漢書曰漢承堯運徳祚已盛㫁蛇著符旗幟尚赤協于
火徳自然之應得天統矣
論衡曰項羽與髙祖俱起威力輕重未有所定髙祖誅
羽難於斬鐵也武王伐紂易於摧木也然則漢力勝周
多矣湯武伐桀紂一敵也髙祖誅秦殺項羽兼勝二家
力倍湯武五代之起皆有因縁力易為也髙祖從亭長
提三尺劒取天下光武由白水奮威武帝海内無尺土
所因一位所乗直奉天命推勲自然此則起髙於川汙
為深於丘山也
荀悦漢紀論曰髙祖開建大業統畢元功度量規矩不
可尚矣天下初定庻事草創故韶夏之音天下未聞焉
帝王世紀曰禮稱至道以王義道以霸觀髙祖之取天
下也遭秦暴亂不階尺土之資不摧將相之柄發迹泗
亭奮其智謀銜勒英雄鞭驅天下或以徳致或以義成
事以權㫁順逆不常霸王之道雜焉是以居帝王之位
而無一定之制三代之美固難及矣
述後漢班固髙祖紀述曰皇矣漢祖纂堯之緒實天生
徳聰明神武秦人不綱網漏于楚爰兹𤼵迹㫁蛇奮旅
神毋吿符朱旗乃舉粤蹈秦郊嬰來稽首革命創制三
章是紀應天順民五星同晷項氏叛援黜我巴漢西土
宅心戰士憤怨乗釁而運席卷三秦割據河山保此懐
民股肱簫曹社稷是經爪牙信布腹心良平恭行天罰
赫赫明明
賛魏陳王曹植漢髙皇帝賛曰屯雲斬蛇靈母告祥朱
旗既抗九野披攘禽嬰克羽掃滅英雄承機帝世功著
武湯
晉傅元漢髙祖畫賛曰赫赫漢祖受命龍興五星協象
神母告徴討秦滅項如日之升超從側陋光據萬乗
周庾信漢髙祖置酒沛宫畵賛曰遊子思舊來歸沛宫
還迎故老更召歌童雖欣入沛方念移豐酒酣自舞先
歌大風
碑後漢班固髙祖泗水亭碑曰皇皇炎漢兆自沛豐乾
降著符精感赤龍承魁流裔襲唐末風寸木尺土無竢
斯亭建號宣基維以沛公揚威斬蛇金精摧傷渉闗凌
灞受爵漢中勒兵陳東剟禽三秦陳張畫策蕭勃翼終
出爵褒賢列土封功炎火之徳彌光以明源清流潔本
盛末宏序将八十賛述股肱休勲顯祚永永無彊於皇
舊亭留嗣是承天之福祐萬年是興
論後漢孔融周武王漢髙祖論曰武王從后稷以來至
其身相承積五十世俱有魚鳥之瑞至髙祖一身修徳
瑞有四吕公望形而薦女吕后見雲知其處白蛇分神
武哭西入闗五星聚又武王伐紂斬而刺之髙祖入秦
赦子嬰而遺之是寛裕又不如髙祖也
魏髙貴鄉公少康漢髙祖論曰上問荀顗等曰有夏既
衰后相殄滅少康收輯夏衆復禹之績髙祖㧞起壟畝
芟夷秦項考其功徳誰宜為先顗等曰造之與因難易
不同少康功徳雖美猶為中興與漢世祖同流可也至
如髙祖臣等以為優上曰少康生於滅亡之後降為諸
侯之𨽻能布其徳而兆其謀卒滅過戈復禹之績祀
夏配天不失舊物非至徳宏仁豈濟斯勲漢祖因土崩
之勢收一時之權為人子則數危其親為人君則因賢
佐為人父則不能衛子身殁之後社稷㡬傾若與少康
易地而處或未能復大禹之績也推此言之宜髙夏康
而下漢祖也
　　漢文帝
史記曰孝文皇帝初立為代王都中都髙后崩吕産等
欲為亂以危劉氏大臣共誅之使人迎代王代王問左
右郎中令張武張武等議願大王稱疾以無徃觀其變
中尉宋昌進曰羣臣議皆非也今髙帝子獨淮南王與
大王大王又長賢聖仁孝聞於天下故大臣因天下之
心而欲迎立大王大王勿疑也廼命宋昌參乗張武等
六人乗傳詣長安馳入代邸代王西鄉讓者再遂即天
子位又曰孝文帝即位二十三年宫室苑囿狗馬服御
無所增益有不便輒弛以利民常欲作露臺召匠計之
直百金帝曰百金中民十家之産吾奉先帝宫室常恐
羞之何以臺為所幸慎夫人衣不曵地幃帳不得文繡
以示敦朴先與匈奴和親匈奴背約入盗然令邊備守
不得𤼵兵深入惡煩苦百姓羣臣如袁盎等稱説雖切
常假借用之羣臣如張武受賂遺金錢覺上常發御府
金錢賜之以愧其心專務以徳化民是以海内殷富興
於禮義又曰孔子言必世而後仁善人為邦百年亦可
以勝殘去殺矣誠哉是言漢興至孝文四十有餘載徳
至盛也
漢書曰孝文皇帝諱恒髙帝中子也母曰薄太后又曰
文帝㫁獄四百㡬致刑措又曰武帝問東方朔曰吾欲
化民豈有道乎朔對曰願近述孝文皇帝之時當世耆
老皆聞見之貴為天子富有四海身衣弋綈足履革舄
以韋帶劒莞蒲為席集上書囊為殿帷
述後漢班固文帝述曰太宗穆穆允恭𤣥黙化民以躬
率下以徳農不供貢罪不收帑宫不新館陵不崇墓我
徳如風民應如草國富刑清登我漢道
賛魏陳王曹植漢文帝賛曰孝文即位愛物檢身驕吳
撫越匈奴和親納諫赦罪以徳讓民殆至刑錯萬國化
淳
　　漢景帝
史記曰漢興孝文施徳天下懐安至孝景不復憂異姓
而晁錯刻削諸侯遂使七國俱起合從而西鄉以諸侯
大盛而錯為之不以漸也及主父偃言之而諸侯以弱
卒以安漢安危之機豈不以謀哉
漢書曰孝景帝諱啟文帝太子也母曰竇皇后又曰孔
子稱斯民三代之所以直道而行也信哉周秦之弊網
宻文峻而姦宄不勝漢興掃除煩苛與民休息至孝文
加之以恭儉孝景遵業五六十載之間至於移風易俗
黎民醇厚周云成康漢言文景美矣
述後漢班固景帝述曰孝景莅政諸侯方命尅伐七國
王室以定非怠非荒務在農桑著于甲令民用寧康
賛魏陳王曹植漢景帝賛曰景帝明徳繼文之則肅清
王室克滅七國省役薄賦百姓殷昌風移俗易齊美成
康
　　漢武帝
漢書曰孝武皇帝諱徹景帝中子也元封元年行自雲
陽北歴上郡西河五原出長城登單于臺臨北河勒兵
十八萬騎旌旗十餘里威震匈奴還登封泰山又自潯
陽浮江親射蛟江中獲之舳艫千里又登之罘(東萊有/之罘山)
(祠/)浮大海山稱萬嵗又曰漢承百王之弊髙祖撥亂反
正文景務在養民至于稽古禮文之事猶多闕焉孝武
初立卓然罷黜百家表章六經遂疇咨海内舉其俊民
與之立功興大學修郊祀改正朔定厯數協音律作詩
樂建封禪祀百神號令文章煥焉可述後嗣得遵洪業
而有三代之風如武帝之雄材大略不改文景之恭儉
以濟斯民雖詩書所稱何有加焉
荀悦漢紀曰武皇帝恢萬世業内修文學外曜武威延
天下之士濟濟盈朝興事創制無所不施先王之風粲
然存矣然猶好其文未盡其實發其始不克其終奢侈
無限窮兵極武百姓空竭萬民罷弊當此之時天下騷
然海内無聊而孝文之業衰矣
劉歆七略曰孝武皇帝勅丞相公孫𢎞廣開獻書之路
百年之間書積如丘山故外則有太常太史博士之藏
内則有延閣廣内秘室之府
桓子新論曰漢武帝材質髙妙有崇先廣統之規故即
位而開發大志考合古今模範前聖故事建正朔定制
度招選俊傑奮揚威怒武義四加所征者服興起六藝
廣進儒術自開闢以來唯漢家最為盛焉故顯為世宗
可謂卓爾絶世之主矣然上多過差既欲斥境廣土又
乃貪利争物之無益者聞西夷大宛國有名馬即大𤼵
軍兵攻取歴年士衆多死但得數十疋耳又歌兒衛子
夫因幸愛重乃隂求陳皇后過惡而廢退之即立子夫
更其男為太子後聽邪臣之譛衛后以憂死太子出走
滅亡不知其處信其巫蠱多徴會邪僻求不急之方大
起宫室内竭府庫外罷天下百姓之死亡不可勝數此
可謂通而蔽者也
典論曰孝武承四世之遺業遇中國之殷阜府庫餘金
錢倉廩畜腐粟因此有意乎滅匈奴而得清邊境矣故
即位之初從王恢之畫設馬邑之謀自元光以迄征和
四五十載之間征匈奴四十餘舉盛餘踰廣漢絶梓嶺
封狼居禪姑幕梁北河觀兵瀚海刈單于之旗勦閼氏
之首探符離之窟掃五王之庭納休屠昆耶之附獲祭
天金人之寳斬名王以千數馘酋虜以萬計既窮追其
散亡又推破其積聚虜不暇於救死扶傷疲困於孕重
墮殞元封初躬執武節告以天子自將懼以兩越之誅
彼時號為威震匈奴矣
述後漢班固武帝述曰世宗曄曄思宏祖業疇咨煕載
髦俊並作厥作伊何百蠻是攘恢我彊宇外博四荒武
功既抗亦廸斯文憲章六學統一聖真封禪郊祀登秩
百神協律改正饗兹永年
賛魏陳王曹植漢武帝賛曰世宗光光文武是攘威震
百蠻恢拓土疆簡定律厯辨修舊章封天禪土功越百
王
周庾信漢武帝聚書賛曰獻書路廣藏書府開秦儒出谷
漢簡吹灰芝泥印上玉匣封來坐觀風俗不出蘭臺
　　漢昭帝
漢書曰昭皇帝諱弗陵武帝子也母曰趙婕妤本以有竒
異得幸及生帝亦竒異又曰昔周成以孺子繼統而有
管蔡四國流言之變孝昭幼年即位亦有燕葢上官逆
謀之亂成王不疑周公孝昭委任霍光各因其時以成
名大矣哉承孝武奢侈餘弊師旅之後海内虛耗户口
減半知時務之要輕徭薄賦與民休息至始元元鳯之
間匈奴和親百姓充實舉賢良文學問民所疾苦議鹽
鐵而罷𣙜酤尊號曰昭不亦宜乎
述後漢班固昭帝述曰孝昭幼沖冡宰推忠燕葢譸張
實叡實聰罪人斯得邦家和同
論魏文帝周成漢昭論曰或方周成王於漢昭帝僉髙
成而下昭余以為周成王體上聖之休氣禀賢妣之貽
誨周召為保傅吕尚為太師口能言則行人稱辭足能
履則相者𨗳儀目厭威容之美耳飽仁義之聲所謂沉
漬𤣥流而沐浴清風者矣猶有咎悔聆二叔之謗使周
公東遷皇天赫怒顯明厥咎猶啟諸金縢稽諸國史然
後乃悟不亮周公之聖徳而信金縢之敎言豈不暗哉
夫孝昭父非武王母非邑姜養惟葢主相則桀光體不
承聖化不胎育保無仁孝之質佐無隆平之治所謂生
於深宫之中長於婦人之手然而徳與性成行與體并
年在二七早智夙逹發燕書之詐亮霍光之誠豈将有
啟金縢信國史而後乃悟哉使夫昭成均年而立易世
而化貿臣而治換樂而歌則漢不獨少周不獨多也
魏丁儀周成漢昭論曰成王昭帝俱以襁褓之幼託於
冡宰流言䜛興此其艱險相似者也夫以發金縢然後
垂泣與計日力便覺詐書明之遲速既有差矣且叔父
兄子非相嫌之處異姓君臣非相信之地霍光罹人謗
而不出周公頼天變而得入推此數者齊本而論末計
重而况輕漢昭之優周成甚明者也成王秀而獲實其
美在終昭帝苗而未秀其得在始必不得已而論二主
余與夫始者
　　漢宣帝
漢書曰孝宣皇帝諱詢字次卿武帝曾孫戾太子孫也
太子納史良娣生皇孫皇孫納王夫人生皇帝號曰皇
曾孫生數月遭巫蠱事太子良娣皇孫王夫人皆遇害
曾孫坐繫郡邸獄邴吉為廷尉監治巫蠱憐曾孫之無
辜使女徒乳養私給衣食至後望氣者言長安獄有天
子氣上遣使皆殺之内者令郭穰夜至郡邸獄吉拒閉
不得入曾孫頼吉得全因遭赦髙才好學然亦喜遊俠
鬪雞走馬具知閭里奸邪吏治得失時會朝請舎長安
尚冠里身足下有毛卧居數有光燿昭帝崩無嗣霍光
徴昌邑王賀賀淫亂廢光奏遣宗正徳至尚冠里舍洗
沐賜御府衣太僕以軨獵車奉迎曾孫就齊宗正府封為
陽武侯羣臣上壐綬即皇帝位又曰宣帝始立謁見髙
廟大将軍光參乗上内嚴憚之若芒刺在背後張安世
代光參乗天子從容肆意甚安又曰孝宣之治信賞必
罰綜覈名實政事文學法理之士咸精其能至于技巧
工匠噐械自元成間鮮能及之者亦足以知吏稱其職
民安其業也遭值匈奴乖亂推亡固存信威北夷單于
慕義稽首稱蕃功光宗祖業垂後嗣可謂中興侔徳殷
宗周宣矣
荀悦漢紀曰孝宣任法審刑綜覈名實聽斷精明事業
修理下無隐情是以功光前世號為中宗然不甚用儒
術是以徳化不能純備
述後漢班固宣帝述曰中宗明明寅用刑名時舉博納
聽斷惟精柔逺能邇煇燿威靈龍荒漠朔莫不來庭丕
顯祖烈尚於有成
　　後漢光武帝
東觀漢記曰世祖光武皇帝髙祖九世孫出自長沙定
王定王生舂陵節侯舂陵本在零陵郡節侯孫孝侯以
土地下濕元帝時求封南陽蔡陽白水鄉因故國名曰
舂陵上隆準日角大口美鬚眉身長七尺三寸仁智明
逹多權略樂施愛人在家重慎畏事勤於稼穡兄伯升
好俠笑上事田作比之高祖兄仲上歸舊廬望見廬南
有火光以為人持火呼之光遂赫然屬天有頃不見上
異之初伯升之起也諸家子弟皆亡逃自匿曰伯升殺
我及聞上至絳衣大冠乃驚以為獨伯升如此謹厚者
亦為之又曰王莽遣大司徒王㝷大司空王邑将兵來
征莽欲盛威武王齊則虎豹犀象竒偉猛獸以長人巨
無霸為中壘校尉秦漢以來師出未甞有也時漢兵八
九千人二公兵以五六十萬到遂環昆陽城作營且圍
之數百重有流星墜㝷營營中正晝有雲氣如壊山直
下營而不及地尺而散吏士皆厭伏上選精兵三千人
與戰大破之殺司徒王尋赴水溺死者以萬數滍水為
之不流更始以上為大司馬遣之河北安集百姓破邯
鄲誅王郎入官收文書㝷得吏民謗毁上言可擊者數
千章上會諸将燒之曰令反側子自安也更始遣使者
立上為蕭王又擊破銅馬受降適畢賊亦兩心上勅降
賊各歸勒兵待上輕騎入按行賊營賊曰蕭王推赤心
置人腹中安得不投死由是皆自安又曰諸將請上尊
號初王莽時上與伯叔及姊聓鄧晨攘人蔡少公坐語
少公道䜟言劉秀當為天子或曰是國師劉子駿也上
戲曰何由知非僕也坐者皆大笑時傳聞赤伏符不見
文章軍中所上未信到鄗上所與長安同舍諸生强華
自長安奉赤符詣鄗與上會羣臣復伏固乃命有司設
壇鄗之千秋亭六月即皇帝位
袁宏漢紀曰南頓令欽生光武皇帝諱秀字文叔
帝王世紀曰春秋興夏少康之起有田一成有衆一旅
若漢之䇿命世祖不階成旅之資平暴反正遂建中興
夏少康同美矣
續漢書曰昔羿寒浞篡夏數十年少康生為牧人能修
徳復夏厥勲大矣然尚有虞思及靡有鬲内外之助至
於光武承王莽之篡起自疋庻一民尺土靡有憑焉𤼵
迹於昆陽以數千屠百萬非膽智之至孰能堪之討賊
平亂克復漢業號稱中興雖初興者無以加之矣中國
既定柔逺以徳愛慎人命下及至賤武功既抗文徳聿
修勲績宏矣
薛瑩漢紀曰王莽之際天下雲亂英雄並發其跨州據
郡僣制者多矣人皆有冀於非望然考其聰明仁勇自
無光武儔也加以寛博容納計慮如神是以任光竇融
望風景附馬援一見覩顔識竒故能以十數年間掃除
羣凶清復海内豈非天人之所輔賛哉古者師不内御
而光武命將皆授以方略使奉圖而進其有違失無不
折傷意豈文史之過乎不然雖聖人其猶病諸
袁山松後漢書曰前漢自成哀已下天地縱横巨猾竊命
劉氏舊澤猶存而瞻烏之望殆絶世祖以𦕈𦕈之𦙍起
白水之濵身屈無妄之力位舉羣賢並列于時懐璽者
十餘建旗者數百髙才者居南面疾足者為王公茫茫
九州𤓰分臠切湣湣蒼生塵消鼎沸我扇之以仁風驅
之以大威雪霜被而茨棘枯横網振而逆鱗掃羣材畢
湊人鬼與能數年之間廓清四海雖曰中興與夫始創
業者庸有異乎誠哉馬生之言固已寥廓大度同符髙
祖又等太宗之仁兼孝宣之明一人之體其殆于周故
能享有神噐據乎萬乗之上矣
碑後漢蔡邕光武濟陽宫碑曰王室中微哀平短祚姦
臣王莽偷有神噐十有八年罪盈惡熟天人致誅帝乃
龍見白水淵躍昆滍破前隊之衆殄二公之師收兵略
地經營河朔於是羣公諸將據河洛之文協符瑞之徴
僉曰厯數在帝踐祚允宜乃以建武元年六月即位于
鄗縣之陽五成之陌祀漢配天罔失舊物享國三十有
三年方内乂安蠻夷率服廵狩太山禪梁父皇代之遐
迹帝者之上儀罔不畢舉道徳餘慶延于無窮先民有
言曰樂樂其所自生而禮不忘其本是以虞稱媯汭姬
美周原皇天乃眷神宫實始于此厥路藐哉所謂神麗
顯融越不可尚小臣河尹瑋來在濟陽願見神宫追惟
桑梓襃述之義用敢作頌其辭曰赫赫炎天爰曜其暉
篤生聖皇貳漢之微稽度䖍則誕育靈姿黄㜸作慝篡
掘天機帝赫斯怒爰整其師應期潜見扶陽而飛禍亂
克定羣凶殄夷匡復帝載萬國以綏廵于四岳展義省
方登封降禪升于中皇爰兹初基天命孔彰子子孫孫
保之無疆
論魏陳王曹植漢二祖優劣論曰客有問余曰夫漢二
帝髙祖光武俱為受命撥亂之君此時事之難易論其
人之優劣孰者為先余應之曰昔漢之初興髙祖因暴
秦而起遂誅强楚先有天下功齊湯武業流後嗣誠帝
王之元勲人君之盛事也然而名不繼徳行不純道身
沒之後崩亡之際果令凶婦肆酖酷之心嬖妾被人豕
之刑亡趙幽囚禍殃骨肉諸吕專權社稷㡬移凡此諸
事豈非髙祖寡計淺慮以致然彼之雄才大略俶儻之
節信當世至豪健壯傑士也又其梟将畫臣皆古今之
鮮有歴世之希覩彼能任其才而用之聽其言而察之
故兼天下有帝位流巨勲而遺元功也世祖體乾靈之
休徳禀貞和之純精通黄中之妙理韜亞聖之懿才其
為徳也聰逹而多識仁智而明恕重慎而周宻樂施而
愛人值陽九無妄之世遭炎光厄會之運殷爾雷𤼵赫
然神舉用武略以攘暴興義兵以掃殘神光前驅威風
先逝軍未出於南京莽已斃於西都夫其盪滌凶穢勦
除醜類若順迅風而縱烈火曬白日而掃朝雲也爾乃
廟勝而後動衆計定而後行師故攻無不陷之壘戰無
奔北之卒是以羣下欣欣歸心聖徳宣仁以和衆邁徳
以來逺故竇融聞聲而影附馬援一見而歎息股肱有
濟濟之美元首有穆穆之容敦睦九族有唐虞之稱髙
尚純朴有羲皇之素謙虗納下有吐握之勞留心庶事
有日昃之勤乃規宏迹而造皇極創帝道而立徳基是
以計功而業殊比隆則事異旌徳則靡愆言行則無穢
量力則勢微論輔則力劣卒能握乾圖之休徴應五百
之顯期立不刋之遐迹建不朽之元功金石播其休烈
詩書載其勲懿故曰光武其優也
　　漢明帝
東觀漢記曰孝明皇帝世祖中子也母光烈皇后初讓
尊位為貴人故帝年十二以皇子立為東海公三嵗進
爵為王幼而聰明叡智容貌壯麗世祖異焉數問以政
議應對敏達謨慮甚深温恭好學敬愛師傅所以承事
兄弟親宻九族内外周洽世祖愈珍上徳以為宜承先
序詔廢郭皇后立隂貴人以為皇后上以東海王立為
皇太子治尚書備師法兼通四經略舉大義博觀羣書
以助術學又曰建武四年皇子陽生豐下鋭上顔赤色
有似堯上以赤色名之曰陽年十三通春秋上循其頸
曰吳季子
袁山松後漢書曰皇帝諱陽一名莊字子麗
華嶠後漢書曰世祖既以吏事自嬰明帝尤任文法總
攬威柄權不借下值天下初定四民樂業户口滋殖中
興以來追蹤宣帝以鍾離意之㢘淳諫争懇懇常以寛
和為首以此推之難得而言也
薛瑩漢紀曰明帝自在儲宫而聰允之徳著矣及臨萬
機以身率禮恭奉遺業一以貫之雖夏啟周成繼體持
統無以加焉是以海内乂安四夷賔服斷獄希少有治
平之風號曰顯宗不亦宜乎
范曄後漢書曰帝善刑理法令分明日晏坐朝幽枉必
逹外内無倖曲之私在上無矜大之色斷獄得情號居
前世十二故後之言事者莫不先建武永平之政然而
鍾離意宋均之徒常以察恵為言夫豈宏仁之度未優
乎
賛晉傅𤣥漢明帝賛曰肅矣孝明仗法任刑勤綜萬機
察下以情未宏道治用致太平專信俗儒非禮之經
誄漢傅毅明帝誄曰惟此永平其徳不回恢廓鴻績遐
方是懐明明肅肅四國順威赫赫盛漢功徳巍巍躬履
聖徳以臨萬國仁風宏恵雲布雨集武伏蚩尤文騰孔
墨下制九州上係皇極豐美中世垂華億載冠堯佩舜
踐履五代三雍既洽帝道繼備七經宣暢孔業淑著明
徳慎罰尊上師傅薄刑厚賞恵慈仁恕明並日月無有
偏照譬如北辰與天同曜𤼵號施令萬國震懼庠序設
陳禮樂宣布琁璣所建靡不奄有貢篚納賦如歸父母
正朔永昌冠帶儋耳四方共貫八極同軌
　　漢和帝
東觀漢記曰孝和皇帝章帝中子也上自岐嶷至於總
角孝順聰明寛和仁孝帝由是深珍之以為宜承天位
年四嵗立為太子初治尚書遂兼覽書傳好古樂道無
所不照上以五經義異書𫝊意殊親幸東觀覽書林閲
篇籍朝無寵族恵澤沾濡外憂庶績内勤經藝自左右
近臣皆誦詩書徳敎在寛仁恕並洽是以黎元寧康萬
國協和符瑞八十餘品帝讓而不宣故靡得而紀
帝王世紀曰孝和之嗣世正身履道以奉大業賔禮耆
艾動式舊典宫無嬪嬙鄭衛之燕囿無般樂遊畋之豫
躬履至徳虛静自損是以屢獲豐年逺近承風
范曄後漢書曰自中興以後逮于永元雖頗有施張而
俱存不擾是以齊民嵗增闢土世廣偏師出塞則漢北
地空都䕶西指則通驛四萬豈其道逺三代術長前世
将服叛懐來自有數也
誄後漢蘇順和帝誄曰天王徂登率土奄傷如何昊穹
奪我聖皇恩徳累代乃作銘章其辭曰恭惟大行配天
建徳陶元二化風流萬國立我蒸民宜此儀則厥初生
民三五作剛載籍之盛著於虞唐恭惟大行爰同其光
自昔何為欽明允塞恭惟大行天覆地載無為而治冠
斯徃代徃代﨑嶇諸夏擅命爰兹𤼵號民樂其政奄有
萬國民臣咸祑大孝備矣閟宫有侐由昔姜嫄祖妣之
室本枝百世神契惟一彌留不豫道揚末命勞謙有終
實惟其性衣不制新犀玉逺屛履和而行威稜上古洪
澤滂流茂化沾溥不憖少留民斯何怙歔欷成雲泣涕
成雨昊天不弔䘮我慈父
後漢崔瑗和帝誄曰𤣥景寑曜雲物見徴馮相考妖遂
當帝躬三載四海遏宻八音如䘮考妣擗踴號吟大隧
既啟乃徂永宫承背神噐升遐皇穹長夜冥冥曷云其
窮
　
　
　
　
　
　
　
　
　
　
　
　藝文類聚卷十二
欽定四庫全書
　藝文類聚巻十三　　　　唐　歐陽詢　撰
　帝王部三(魏武帝/晉元帝)　(魏文帝/晉成帝)　(吳大帝/晉康帝)　(晉武帝/晉穆帝)
　　(晉簡文帝/宋武帝)　(晉孝武帝/宋孝武帝)
　　魏武帝
魏志曰太祖武皇帝沛國譙人諱操字孟徳漢相曹叅
之後也時曹騰為中常侍大長秋養子嵩嗣父嵩官至
太尉太祖少機警有權數而任侠放蕩不治行業故世
人未之竒也唯梁國喬𤣥南陽何顒謂太祖曰天下將
亂非命世之才不能濟也能安之者其在君乎初桓帝
時有黄星見於楚宋之分遼東殷馗善天文言後五十
歳當有真人起於梁沛之間其鋒不可當也至是凡五
十年而公破袁紹天下莫敵矣
誄魏陳王曹植武帝誄曰於惟我王承運之衰神武震
發羣雄殄夷拯民于下登帝太微徳美旦奭功越彭韋
九徳光備萬國作師寢疾不興聖體長歸華夏飲淚黎
庶含悲神翳功顯身沉名飛敢揚聖徳表之素旗乃作
誄曰於穆我王胄稷𦙍周賢聖是紹元懿允休先矦佐
漢實惟平陽功成績著徳昭二皇民以寜一興詠有章
我王承統天姿時生年在志學謀過老成奮臂舊邦飜
身上京表與我王兵交若神張陳背誓傲帝虐民擁徒
百萬虎視朔濵我王赫怒戎車列陳武卒虓闞如雷如
震攙搶北掃舉不浃辰紹遂奔北河朔是賔振旅京室
帝嘉厥庸乃位丞相總攝三公光受上爵臨君魏邦九
錫昭備大路火龍𤣥監靈蔡探幽洞微下無偽情姦不
容非敦儉尚古不玩珠玉以身先下民以純樸聖性嚴
毅平修清一唯善是嘉靡疏靡昵怒過雷霆喜踰春日
萬國肅䖍望風震慄既總庶政兼覽儒林躬著雅頌被
之瑟琴茫茫四海我王康之微微漢嗣我王匡之羣桀
扇動我王服之喁喁黎庶我王育之光有天下萬國作
君䖍奉本朝徳美周文以寛克衆每征必舉四夷賔服
功踰聖武翼帝王世神武鷹揚左鉞右旄威凌伊呂年
踰耳順體愉忠肅乾乾庶事氣過方叔宜並南嶽君國
無窮如何不弔禍鍾聖躬棄離臣子背世長終兆民號
咷仰愬上穹既以約終令節不衰既即梓官躬御綴衣
璽不存身唯紼是荷明器無飾陶素是嘉既次西陵幽
閨啟路羣臣奉迎我王安厝窈窈𤣥宇三光不入潜闥
一扄尊靈永蟄聖上臨穴哀號靡及羣臣陪臨佇立以
泣去此昭昭於彼㝠㝠永棄兆民下君百靈千代萬乗
曷時復形
䇿文魏文帝為武帝䇿文曰痛神曜之幽潜哀鼎俎
之虛置舒皇徳而詠思遂腷臆以莅事矧乃小子夙
遭不造㷀㷀在疚嗚呼皇考産我曷晚棄我曷早羣
臣子輔奪我哀願猥抑奔墓俯就權變卜葬既從大
隧既通漫漫長夜窈窈𤣥宮有晦無明曷有所窮鹵
簿既整三官駢羅前驅建旗方相執戈棄此宮庭陟
彼山阿
　　魏文帝
魏志曰文皇帝諱丕字子桓武帝太子也為五官中郎
將嗣丞相為魏太子太祖崩繼位為丞相魏王延康元
年受禪于漢為帝初帝自許昌南征諸軍兵並進孫權
臨江拒守帝幸廣陵收城臨江觀兵戎卒十餘萬旌旗
數百里
江表傳曰魏文帝出廣陵欲伐吳臨大江歎曰吴據洪
流且多粮榖魏雖武騎千隊無所用之乃還
吳錄曰魏文帝至廣陵臨江觀兵見波濤洶湧歎曰此
固天之所以隔南北也遂歸
誄魏陳王曹植文帝誄曰天震地駭崩山隕霜陽精薄
景五緯錯行哀殊䘮考思慕過唐擗踊郊野仰愬穹蒼
考諸先紀尋之哲言生若浮寄徳貴長傳朝聞夕逝死
志所存皇雖殪沒天禄永延何以述徳表之素旃何以
詠功宣之管絃乃作誄曰元光幽昧道究運遷乾廻厯
數簡聖授賢乃眷大行屬以黎元龍飛踐祚含契上𤣥
五行定紀改號革年明明赫赫授命自天風偃物化徳
以禮宣詳惟聖質岐嶷幼齡研幾六典學不過庭潜心
無内抗志髙明才秀藻朗如玉如瑩聽察無響視覩未
形其剛如金其勁如瓊如氷之潔如砥之平爵功無重
戮違無輕心鏡萬機鍳照下情宅土之中率民以漸道
義是圖弗營厥險六合通同齊契共檢導下以純民由
樸儉紼冕崇麗衡紞惟新尊肅禮容瞻之若神方牧妙
舉欽於恤民虎將荷節鎮彼四隣朱旗所勦九壤披震
疇克不若孰敢不臣懸旌海表萬里無塵囘囘凱風祁
祁甘雨稼惟嵗豐登我稷黍家佩恵尹户蒙慈父在位
七載九功仍舉將承太和絶跡三五宜作物師長為神
主夀終金石等筭東父如何奄忽摧身后土俾我㷀㷀
靡聸靡顧嗟嗟皇穹胡寜忍予明鑒吉凶體達存亡深
垂典制申之嗣皇聖上䖍奉是順是將乃啟𤣥宇基于
首陽擬跡榖林追堯纂唐合山同阪不樹不疆塗車蒭
靈珠玉靡藏百神警侍賔于幽堂於是侯大隧之致功
陳元辰之淑禎潜華體於梓宮憑正殿於居靈悼晏駕
之既俟感容車之速征浮飛魂於輕霄就黄墟以藏形
背三光之昭晣歸窀穸之㝠㝠嗟一往之不返痛閟闥
之長扃
章魏陳王曹植慶文帝受禪章曰陛下以聖徳龍飛順
天革命允荅神符誕作民主乃祖先后積徳累仁世濟
其美以暨于先王王勤恤民隠劬勞戮力以除其害經
營四方不遑啟處是用隆兹福慶光啟于魏陛下承統
纉戎前緒克廣徳音綏静内外紹先周之舊跡襲文武
之懿徳保大定功海内為一豈不休哉又慶文帝受禪
上禮章曰陛下以明聖之德受天顯命良辰即祚以臨
天下洪化宣流洋溢宇内是以溥天率土莫不承風欣
慶執贄奔走奉賀闕下况臣親體至戚懷觀踴躍
表魏文帝讓授禪表曰臣聞堯禪重華舉其克諧之徳
舜受文命采其齊聖之美猶下咨四岳上觀琁璣今臣
徳非虞夏行非二后而承厯數之詔應選授之命内自
揆撫無徳以稱且許由疋夫猶拒帝位善卷布衣而逆
虞詔臣雖鄙蔽敢忘守節
魏辛毗等勸進表曰古先聖王所以受天命而不辭者
誠急於荅皇天之意副四海之望不得已也
魏桓階等勸進表曰臣等以為天命不可稽神器不可
黷昔周武中流有白魚之應不待濟而大號以建舜受
禪大麓桑陰未移而已陟帝位所以祗承天命者若此
之速也故無固譲之義不以守節為貴必信於神靈而
符合於天地也
　　吳大帝
吳志曰孫權字仲謀漢以孫䇿逺修貢職遣使者劉琬
加錫命琬語人曰吾觀孫氏兄弟雖各才秀明達然皆
祿祚不終唯中弟孝亷形貌竒偉骨體不恒有大貴之
表又最夀䇿薨以事授權
江表傳曰堅為下邳丞時權生方頥大口目有精光堅
異之以為貴象及堅亡䇿起事江東權常随從性度𢎞
朗仁而多斷好侠養士
吳厯曰曹公出濡須權數挑戰乃自乗船從濡口而入
公見舟船器仗徒伍整肅喟然歎曰生子當如孫權彼
劉景升子若㹠犬耳
吳志曰孫權屈身忍辱任才尚計有勾踐之英竒人之
傑矣故能自擅江表鼎峙之業性嫌忌果於殺戮既於
末年彌以滋甚至于讒説殄行𦙍嗣廢斃豈所以貽厥
孫謀以燕翼子者哉其後葉陵遲遂致覆國未必不由
此也
誄晉陸機吳大帝誄曰我皇明明固天寔生體和二合
以察三精濯暉育慶懐詳載榮率性而和因心則靈厥
靈伊何克聖克仁茂對四象克配乾坤齊明日月考祥
鬼神誕自幼沖叡哲宿照甄化無形探景絶曜巍巍聖
姿文武既俊有覺徳徽兆民欣順將熈景命經營九圍
登跡岱宗班瑞舊圻上𤣥匪惠早零聖暉神廬既考史
臣獻貞龍輴啟殯霄載紫庭辰旒飛藻凶旗舉銘崇華
熠爍翠葢繁纓千乗結駟萬騎重營簫鼓振響和鑾流
聲動軫閶闔永背承明顯歩萬官幽驅百靈随化太素
即宮杳㝠億兆同慕泣血如零
　　晉武帝
王隱晉書曰世祖武皇帝文帝太子也文帝初開晉國
立為世子拜撫軍大將軍嗣相國文帝崩魏帝命上為
相國晉王十一月受禪於魏有獻雉頭裘者上曰異服
竒伎典制所禁也因於殿前燒裘上與羊祐張華謀伐
吳朝士莫知也潜乃籌量虛實為戰備孫皓靣縳輿櫬
降有司奏晉徳隆茂光被四表吳會既平六合為一宜
勒封岳以彰聖徳詔曰此盛徳之事所宜未議
帝譜曰世祖武皇帝諱炎字安世
誄晉潘岳世祖武皇帝誄曰粤若稽古宣皇誕受休命
作我晉室赫赫文皇配天並日大行龍飛創制改物沉
恩汪濊流澤洋溢上齊七政下綏萬邦四門穆穆五典
克從惟清緝熈於變時雍愛盡事親教加百姓于䘮過
哀在祭餘敬后蠶冕服躬籍粢盛六代畢奏九功咸詠
行敦醇樸思貫𤣥妙莅政端位臨朝光曜胄子入學辟
雍宗禮國老恂恂貴逰濟濟莫孝匪子莫悌匪弟化自
外明訓法以禮獷彼吳楚稱亂三代世厯五偽年幾百
載邉陲䖍劉王化阻閡羽檄星馳鉦鼓日戒帝御羣師
奉辭奪旅腹心庭爭爪牙疑沮天監獨照聖䇿乃舉朝
服濟江止戈曜武野無交兵役不淹月僣號歸命稽顙
晉闕邪界蠻流傍納百越表閭旌善徳音爰發虞人獻
箴周書垂誥酒懼其彝獸戒其冐于我大行縱心所好
動不踰矩性與道奥厭厭酣飲樂不辨顔桓桓振旅田
無逰盤我徳如風民應如蘭靡不夙夜無敢宴安務農
望嵗時或不稔小心翼翼恤民以甚御坐不怡撤膳賑
廪西流垂精南金抑拖永言孝思天經地義問誰賛事
英彦髦士問誰翼侍博物君子潜明神鑒從衆屈已道
濟羣生為而不恃先天弗違後天奉時萬物熈熈懐而
慕思顒顒縉紳不謀同辭巖巖岱宗想望翠旗恭惟大
行功成不居議寢封禪心栖冲虚䇿吿不足太平有餘
七十二君方之蔑如思樂天徳等夀嵩華如何寢疾背
世登遐遷幸梓宮孤我邦家龜筮既襲吉日惟良永指
太極寜神峻陽羣后擗踊長訣輼輬聖靈斯顧豈伊不
傷家無逺邇邦靡小大四海供職同軌畢會茫茫原野
亭亭素葢縞輅解駕白虎弭斾龍輴即定𤣥闥載扄如
天斯崩如地斯傾哀哀庶寮㷀㷀自愍彼蒼者天胡寜
斯忍聖君不返我獨旋軫
哀策文晉張華武帝哀䇿文曰感大饗之無虧哀罇爼
之虚設叩龍輴以長呌痛靈暉之潜逝其辭曰欽惟皇
考體道之真徳侔乾坤齊曜三辰應期登禪協于天人
上䖍郊祀下惠兆民憲章唐虞允得其津捜揚仄陋故
老是賔百揆時序盛業日新恩從雲翔威猶霆震江海
靜波岷岳無塵四夷率服莫不來臣肅慎奉貢越裳効
珍化此弊俗歸之至淳昔在上聖咸享百年哀哀皇考
用不是臻遘厲彌侵景命殞顛舍此昭晣即彼幽𤣥仰
瞻靡怙廓若無天終制尚儉率由典度華幕弗陳器必
陶素不封不樹所在惟固貽法來世是則是慕大隧既
啟吉日將征鍾鼓雷震白虎抗旌龍螭驤首良駟悲鳴
倡者振鐸挽夫齊聲背此崇殿將適下庭𤣥宮窈窕脩
夜㝠㝠光燈永戢幽闥長扄仰訴皇穹零淚屏營云誰
能忍寄之我情結心墳隴永憑聖靈
論晉干寳晉武革命論曰帝王之興必俟天命苟或代
謝非人事也文質異時興建不同故古之有天下者栢
皇栗陸以前為而不有應而不求執大象也羲黄世及
以一民也堯舜内禪體文徳也漢魏外禪順大名也湯
武革命應天人也髙光爭伐定功業也各因其運而天
下随時随時之義大矣哉古者敬其事則命以始今帝
王受命而用其終豈人事乎其天意乎
　　晉元帝
晉中興書曰中宗元皇帝諱睿字景文世祖咸寜二年
生于洛陽初誕有神光之異一室盡明所籍藁如始刈
及長白毫生日角之左眼有精曜惟侍中譙國嵇紹少
而異之謂其友曰琅琊王毛骨非常殆非人臣之相惠
帝幸臨漳中宗從駕是時中宗叔父東安王繇為成都
王頴所害懼禍及謀出奔其夜月明禁衛甚嚴不能得
去有頃天暴風雨晦暝徼者四散中宗因得脱及遷鎮
建業以顧榮為軍司馬禮接名豪設官分職隠恤士庶
百姓歸心焉初性好酒王導深以為誡乃命左右進觴
躬引覆之自是不復飲也愍帝為胡賊劉粲所没中宗
素服出次舉哀三日於是百僚稱上尊號帝固讓百僚
又固請中宗慨然流涕曰吾本琅琊王諸賢見逼不已
乃呼私奴命駕將反國羣臣不敢復逼乃求依魏晉故
事為晉王許之愍帝崩于平陽百僚更上尊號是日即
皇帝位
晉陽秋曰太安中童謡曰五馬浮渡江一馬化為龍永
嘉大亂王室淪覆唯琅琊西陽汝南南頓彭城五王獲
濟至是中宗登祚先是五鐸見于晉陵靈數𤣥感若合
符契
䇿文晉郭璞元皇帝哀䇿文曰永惟殿宇之廓寂悲彛
奠之莫歆感鸞輅之晏駕哀衮裘之委衿痛聖躬之遐
往長淪景於太陰乃作䇿曰王之不極百六作艱鴞集
瓊林鯨躍神淵懐愍失據海覆岳巔蠢蠢六合罔不倒
懸靈慶有底見龍在田誰其極哉我后先天大人承運
重明繼作撫征淮海駿命再廓仁風㫄靡神化潜鑠處
冲思挹居簡行約聖敬日邁𤣥心逾漠用物與能總攬
羣略林無滯才山無遺錯恩靡不懐化靡不被茫茫海
域欵塞慕義萬里同塵罔匪王𨽻熈熈遺黎莫知其寄
括終宇宙混同天地曰功永年曰徳慶隆奈何氛厲奄
集聖躬大業未恢皇齡未中天􁂋其景崑頽其崇㷀㷀
小子藐藐孤冲靡天何戴靡地何憑恍惚極慕若存若
終蔑焉無聞廓焉長寂聆音靡晞聸顔失覿窮號曷訴
叩心誰吿何悲之哀何痛之酷嗚呼我皇逢天之戚嗚
呼哀哉𦕈然升遐即安𤣥室煌煌火龍赫赫朱韠終焉
永潜曷其有出明訓長絶小子何述望阜増欷臨崩慟
慄哀兼陟方痛過遏宻靈爽安之反真復質永合元漠
終始得一
令晉元帝荅劉琨等令曰今方岳牧伯之任股肱腹心
之臣萬邦之内九服之外咸見翼戴以隆天威是用辭
不獲已而居王位尋覽所陳宏㫖優逺孤方當匡復帝
祚豈可猥居極位昔有夏克復賴靡艾之勲周宣中興
由申邵之佐二公鎮御幽朔忠以衛上建功極難實憑
逺略夷難雪耻於是乎在
表晉劉琨勸進元帝表曰否泰之運古今迭有宗子有
明徳曷常不由多難以隆中興故獫狁殘周以啟宣王
巨猾竊漢乃發光武陛下天授至徳聦明神武勞謙恭
已卑以自牧體伯禽經營之誠行公旦吐握之事上崇
勤王之義下垂庇民之量收羅俊乂任賢以能綏爰陕
東化流無外戎狄荒服請事率職重譯納貢不逺萬里
功高徳邵遐邇歸心况陛下道邁大宗勲莫與二且以
親以賢義實兼之是以琨敢緣天文人事徵祥之應昧
死上事以奉尊號願陛下無常心以羣心為心忘其身
以萬物為公則宗廟蒸甞不替於今逆虜逋冦一討而
滅無負於天下無愧於七后矣又表曰臣聞台宿在天
實承辰極股肱雖卑同體元首臣負乗前朝過充三吏
國之崇替有與憂喜臣聞徳合兩儀者固以四海為公
智周萬物者不以一身為私舜禹揖讓以陟帝位湯武
征伐以濟時難彼四王者遘會不同登受有異至夫外
已存物憂世遺躬其致一也期於愛民治國應變合道
以為天下利而已矣况宗廟是陛下之宗廟百姓是大
晉之百姓耶陛下若忽七廟之重拒天人之心絶而不
繼困而不拯則宗廟不歆其禋祀羣生無所措其手足
矣况臣班具臣之列荷累世之恩上懐國家之統俯絶
烏鳥之情者哉昔伍員發怒手撻平王之墓灌夫慷慨
身搴吳濞之旗皆能宣其臣節攄其私忿戮尸斬將存
亡罔恨臣誠無若人之才實有此人之憤茍得上憑天
威展其微效雖隕九泉猶以明白又表曰陛下之躬執
謙光允恭克讓俛從吏議示總萬機布曠蕩之詔開自
新之路海隅漸惠朔南暨聲有生之倫咸被嘉慶陛下
量包宇宙明侔三辰靈祗稽應華戎同戴加以王室中
微邦基將絶遺民元元屬命陛下陛下以徳則無所與
讓言事固所負荷誠宜遺小禮存大務援據圖錄居正
宸極上副祖宗之心下一兆庶之望臣聞必也正名前
聖大之春秋傳曰名以出信名茍不正則事有不從信
茍不立則禮義或愆乃載籍之明誠開塞之所由也又
表曰臣聞天生蒸民樹之以君所以對越天地司牧黎
元聖帝明王鑒其若此知天地不可以無饗故屈其身
以奉之知黎元不可以無主故不得已而臨之社稷時
難則戚藩定其傾郊廟或替則宗哲纂其祀所以𢎞振
遐風式固萬世自元康已來艱禍繁興永嘉之際氛厲
彌昏宸極失御登遐醜裔國家之危有若綴旒天不悔
禍大灾荐臻國未亡難冦害尋興逆胡劉曜縱逸西都
主上幽劫復沉虜庭神器流離再辱荒逆臣每覽史籍
觀之前載厄運之極古今未有在食土之毛舍氣之類
莫不叩心絶氣行號巷哭况臣荷寵二世位厠鼎司承
問震惶精爽飛越臣聞昏明迭用否泰相濟天命無改
厯數有歸或多難以固邦國或隱憂以啟聖明是以齊
有無知之禍而小白為五伯之長晉有驪姬之難而重
耳以主諸候陛下𤣥徳通於神明聖姿合於兩儀應命
世之期紹千載之運符瑞之表天人有徵中興之肇圖
䜟垂典自京畿殞䘮九服崩離陛下撫寧江左奄有舊
吳柔服以徳伐叛以刑抗明威以懾不類杖大順以肅
宇内純化既敷則率土宅心義風既暢則遐方企踵昔
少康之隆夏訓以為美談宣王之興周詩以為休詠况
茂勲格于皇天清暉光于四海蒼生顒然莫不欣戴聲
教所加願為臣妾者哉且宣皇之𦙍唯有陛下億兆攸
歸曽無與二天祚大晉必將有主主晉祀者非陛下而
誰是以邇無異言逺無異望謳歌者無不吟詠徽猷獄
訟者無不思于聖徳天地之際既交華裔之情允洽一
角之獸連理之木以為休徵者蓋有百數冠帶之倫要
荒之衆不謀而同辭者動以萬計是以臣等敢考天地
之心因凾夏之趣昧死上尊號願陛下存舜禹至公之
情狹巢由矯抗之節以社稷為務不以小行為先以黔
首為憂不以克讓為事上以慰宗廟乃顧之懷下以釋
普天傾首之望臣聞尊位不可乆虚萬機不可乆曠虚
之一日則尊位以殆曠之浹辰則萬機以亂陛下雖欲
逡巡其若宗廟何其若百姓何
　　晉成帝
晉中興書曰顯宗成皇帝諱衍字世根肅祖長子也即
位後蘇峻及祖約阻兵作逆詔庾亮卞壼距之戰于青
谿壼等敗績壼死之亮奔江州共陶偘温嶠率衆下討
峻臨陣斬之
䇿文晉成帝哀䇿文曰宸極寥廓聖靈遐之哀備物之
虚在痛永往之無期乃命史官述徳寄辭其辭曰五徳
代興素靈啟曜離光疊燿三辰重照明明我皇含貞挺
妙𤣥秀夙達履德罔違鳳棲遐邈神宇凝夷文明外潤
仁簡内綏舉無遺中鑒無幽㣲韻隆汾陽道作垂拱靜
恭清穆㝠功日用亹亹神軌固天攸縱爰在陽九皇綱
中替姦豎肆逆牢羅失衞升降艱難協應神契靈祚既
保顯揚天命雰霧朝晞兩儀開鏡訓諮阿衡虛已納正
九功潛流七德將表方振宏羅稜威電掃芟蕩神衢一
我王道昊天不弔降兹大悔天傾其儀地覆其載大業
未究神爽遷背哀貫三靈痛流萬代爰初不豫大漸在
躬啟手歸全神氣夷冲凝哉達識體正履終衮龍既襲
玉容斯幽登醪虚設觴爵靡酬墳牘莫啟聖跡誰修㝠
㝠我皇神焉何遊撫膺遐呌迸涕交流三筮告期將歸
陵墟陛殞羽翼庭納龍輿玉輪動運錫鸞鳴衢錫斾徘
徊六驥踟蹰輕雲蔭軌流風翼車哀哀同軌唯唯輓夫
長號永慕泣涕漣洳大塊獨運終歸其始我后永往寧
神千祀悠悠上天㷀㷀惟已𦕈然靡憑廓焉無恃目範
令儀徽音在耳
　　晉康帝
晉中興書曰康皇帝諱岳字世同成皇帝崩上即位憂
哀不忍言政一委中書監庾氷
䇿文晉康帝哀策文曰感廣厦之空寂悲爼奠之虚陳
痛皇神之邈逺哀靈景之長泯仰瞻宸極俯憑鸞軒五
情摧裂號慟煩寃遂命國史述徳銘勲事以言顯功以
名存其辭曰招拒降靈篤生我皇岐嶷妙哲㓜有珪璋
含貞發曜蘭風載芳厥初肇建宗國是𦙍祇承師友執
心淑愼徽猷愷悌金質玉潤固天所啟應兹靈運入繼
皇祚龍騰鳳迅因假任物惟精委順穆穆我皇風流凝
廣聰鑒遐照思心内朗應變無方從善如響矩儀可慮
法物可象覆幬羣生靡物不養如何一旦神遊靈爽仰
攀擗踊觸物咸想卜吉有期將即𤣥㝠太常既建千乘
列庭皓皓輿服翩翩素旌笳簫寥咧輓夫齊聲六驥躊
躇蕭蕭悲鳴是用增哀雨泣霑纓痛貫五内哀切三情
道隆名貴德享彌光灼灼皇猷終焉允臧垂美兆祀芳
風休揚
　　晉穆帝
晉中興書曰孝宗穆皇帝諱聃字彭子康帝子也崩時
年十九
䇿文晉穆帝哀策文曰欽明文思允恭克讓忽若布衣
忘其矜尚體有示無徳克神王冕旒兩楹委政元輔内
倚公旦外仗尚父郁哉惟文赫斯惟武西廓岷河北清
伊渚園陵聿修舊京式敘方振長慧風掃天宇休牛歸
馬卷旗卧鼔俾我烝民擊壤容與昊天不弔奄背率土
哀同遏宻痛方割鉅日月不居神道之幽三辰吉良五
謀同休祖載華庭晏駕崇丘俯執饋奠仰攀龍輈岌岌
黼翣飄飄素斿感想平昔人懐崩抽號聲如震灑涕成
流
　　晉簡文帝
晉中興書曰太宗簡文帝諱昱字道方中宗少子也
晉陽秋曰桓温始以雄盛入輔係以廢立帝雖登祚内
不自安初熒惑入太微尋廢海西公至是熒惑猶在太
微帝惡之謂郄超曰命之脩短大所不計故無復往日
事耶超云大司馬温方内固社稷外布經略非常之事
臣以百口保之超假還東帝謂之曰致意尊公家國之
事遂至於此由吾不能以道匡樹思患豫防媿歎之深
言何能喻又誦庾闡詩云士痛朝危臣哀主辱泣下沾
衣漣如相續
續晉陽秋曰帝弱而惠異中宗深器焉及長美風姿好
清言舉心端詳器服簡素與劉惔王䝉等為布衣之遊
䇿文晉簡文帝哀策文曰同軌畢至内外成列素旗宿
懸輼輬首轍執祖行於前殿奉靈輿而遷逝悲神宇之
長違痛聖儀之幽翳攀龍輴以號慕撫素膺以泣血爰
命史臣敘述聖徳揚徽音於飛旌寫哀心于翰墨乃作
策曰淳曜發暉皇厯攸膺聖祖啟運哲王遐承蒸哉元
后光我中興天基徙搆朝陽再升皇矣聖考合一履中
道心𤣥𤣥文明内融湛湛神儀穆穆靈風望之凝秀即
之深冲爰在初齡至性自然水鏡一世堂室重𤣥愔愔
素庭翳若丘園遂阿王室婉跡經綸時有汙隆道無屈
伸如彼平流泯矣其津大過之時皇德不競天人革心
謳歌徒詠時惟伊霍輔運以政欽若昊天祇此明命龍
飛九五饗兹萬國居宗舉契允恭𤣥黙綢繆哲輔虚已
仗德天明方曜離暉翳朗𤣥化誰陶蒼生曷仰四運忽
其遥邁日月飄以飛沉將寧神於𤣥宇遷玉輅於中林
背華殿之昭晰即幽隧之重深奉神櫬以永訣邈終天
而莫尋神恍惚其若寄泣横墜以流襟
　　晉孝武帝
晉中興書曰烈宗孝武皇帝諱昌明中宗第三子也
䇿文晉王珣孝武帝哀策曰同軌畢至百司胥亞法物
夕陳輼輬夙駕親執饋奠長號永夜懼鼔刻之遄盡哀
良辰之莫借悲宫宇之寥廓痛聖儀之幽化夫至徳無
名固理絶稱謂然視史陳辭亦臣子所貴寄窮情於翰
墨庶遺塵之髣髴其辭曰惟皇作極五徳迭𦙍康實復
夏武亦隆晉亹亹太宗希夷其韻鏡之者𤣥撫之者順
於穆皇考嗣徽絶軌前聖後哲契合一揆心去其伐行
遺其美廢華任誠捨筌存㫖惟深通志羣方咸秩惟幾
成務能事斯畢未若我皇至則不疾恢恢天網疏而莫
失居有以虛宰多以少簡則可從易則不擾信及豚魚
澤被億兆湛然司契坐一八表園陵既衞威靈赫赫子
來既構寢廟奕奕武曰止戈戎不極役文教聿脩有耻
且格跡有逺邇感無髙深道之所被改色革音皓獸馴
苑素羽棲林殊柯通理異蔕同根方融𤣥液陶鑄斯民
雲韶候奏比屋思淳積祐莫應天罰奄臻太山頽搆洪
瀆竭津何殃之甚何酷之殷自罹旻凶二氣代變霜繁
廣除風迴髙殿帷幙空張肴爼虚薦極聽無聞詳視罔
見人神道殊吉凶有禮龜筮叅謀埏隧告啟史臣考吉
警者在陛攀援忪忪惟兄及弟龍輿肅以引邁前騼紛
以抗旒城闕儼以整列馳道亘以通修感平昔之所幸
豈斯路之復由輓哀唱以翼衡駟悲鳴而顧輈違華宇
之晰晰即永夜之悠悠奉靈櫬而長訣緬終天而莫收
訢穹蒼以呌踊洞五内其若抽儻性命之可贖甘人百
於山丘茫茫大運靡始不終哲王遺世貴在道融昭哉
我皇萬代流風良史式述徳音永隆
　　宋武帝
徐爰宋書曰武皇帝彭城縣綏興里人夜生有神光之
異室内盡明是夕甘露降于墓樹少嘗遊下邳遇一沙
門于逆旅舍沙門言及中原多故因云江表尋復䘮亂
能拯之者其惟君乎其意甚切至初高祖患手創積年
未瘳沙門因出懐中黄散一裹留之沙門既去髙祖追
而望之倐忽不見以散治創一傳而愈餘散寶錄之每
被金創輙用有驗高祖舉目瞻睞常見二龍在焉始尚
微小及貴龍形漸長光色轉明左右侍者亦數見徵異
晉陵人韋藪少以占相為事其言多驗嘗相髙祖曰君
當位至方伯久之又曰君相轉進貴不可言唯願富貴
無相忘高祖北征至洛陽常有紫雲見於軍上
沈約宋書曰帝諱裕字德輿小字寄奴初為冠軍孫無終司
馬桓𤣥簒帝位遷天子於潯陽桓修入朝高祖從至京
邑𤣥見高祖語司徒王謐曰昨見劉裕風骨不恒蓋人
傑也上清簡寡欲嚴整有法度未嘗視珠玉輿馬之飾
後庭無絲竹之音寧州嘗獻琥珀枕光色甚麗將北征
以琥珀治金創上大悦命𢷬碎分賜諸將平關中得姚
興從女有盛寵以之廢事謝晦諌即時遣出宋臺建有
司奏東西堂施局脚牀銀塗釘上不許使用直脚釘用
鐵孝武帝大明中壊上所居陰室其處起玉燭殿與羣
臣觀之牀頭有土障壁上挂葛燈籠麻繩拂侍中袁顗
盛稱上儉素之徳故能光有天下克成大業者焉
誄宋謝靈運武帝誄曰九有同悲四海等哀矧伊下臣
思戀徘徊敢遵前典式述聖徽乃作詩曰舜潜厯巖高
晦泗渚龍徳而隱風積乃舉皇之遁世屯難方阻眷此
區寰閔爾淪胥太元之季權戚携薄隆安之初主相蒙
弱嶽牧糾䖍朝廷紛錯妖横乘隟蛟噴鯨躍既擾奥區
遂斥帝㕓亂離斯瘼不後不先實賴明哲授手康旃紀
度廽薄餘分成閏舊晉中微偽楚籍釁躡彼潜機整此
英陣推亡必朽固存斯振盧循負險肆慝遐嶺殄我江
豫迫我臺省民既揺蕩國將遷鼎來騶歸轅式固皇境
宏危濟險弭難釋殆虎騎騖隰舟師漲海傾穴尋窠窮
幽測昧昔去洛汭息肩江沚世更十君年踰百祀國絶
興復家成桑梓荒黙莫恤頽國誰耻夏典載禹九道是
行商詔述湯兼攻是并勤彼周流協此經營仗鉞伐鼓
赫赫明明乃勅衆師竟執戎昭誨以三略惠以六韜雲
撤周京席卷秦郊復禮前塋雪愧舊朝既清西關將旋
東道中憇徐豫兼應燕趙業盛曩代惠侔大造澤及四
海功格八表悠悠聲教綿綿川陸北獻氈裘南貢金竹
髽首冠弁穿胸歛服寒穴欣日巢栖玩屋匪惟遐譚靈
物偕就孰是人事自天所祐甘露芝草祥雲瑞宿嘉禾
連木素鳥皓獸昔之所感謳頌同音今之所應幽顯一
心宋克虞徳晉猶唐欽曰總八紘于兹三齡四維開張
九流昭明敦儉務素欽賢愛萌制規作訓闡校修經禮
樂已甄雲雨未宏將陟井陘薄掃白登北朔渇望飛旌
衡輣東岱靈遲玉牒金縢天地不仁蒼生寡福已荷一
遇棄我何速梁顛太頽甘殞以贖同軌畢至率土咸哀
殊方均服欒欒素縗灑淚成雨響呌如雷史臣考卜高
山開基貞龜無逺遷靈有期嗣皇擗摽羣后崩悲孰云
不戚痛百在兹惟祖之夕流火始變秋月未永飛漏急
箭鳴簫哀噭金觴虛奠列駕長隧發輦華殿華殿既謝
長隧是幸雙蓋躊躇六閑引領攀援容貌眷戀俄頃哀
哀百僚長辭含鯁奉教百朝執鞭王始從履五牧年厯
十祀天光下濟謬蒙眷齒愧微刀筆頗預遊止垂幕侍
講接筵飡理修曙朗夕登臺泛沼匪月匪日無晏無早
如何一旦緬邈穹昊徽容未逺聖靈超然收淚即路含
戚何言風霜蕭瑟山海蒼茫地苦情矜節速心傷孰是
幽哀實戀我皇情思如環萱蘇豈忘
議宋顔延之武帝謚議曰以為聖哲同風功美殊稱蓋
出乎道者無方故刑于物者不一伏惟道塞人神信通
期運愛敬所禀因心則逺英粹之照正性自天體苞潜
躍慮周卷舒龍徳在陰雖艱貞而不悶因時而惕故有
來其必亨在晉之季皇塗荐阻欃槍干紀琁璣失馭天
鑒靈武民屬聖明不假十室之資不籍百乘之賦首義
馳風一鼓靜亂滌除泰階消殞薄蝕斯亮登庸之基經
綸之始者也内難雖弭外圖未輯河華海岱負固相望
荆濮燕亳侯服交侵眷言帝畿思康王路戎不再駕遺
珉即序斥堠之所未羈亭徼之所不譯莫不飾誠請罪
欵塞來賔故能洒掃中嶽致廟九山神道㑹昌寶命既
集損之而益後身愈先既而儀形帝載揖讓天厯改玉
乎文祖班瑞于神宗貫革寢機文武搢笏故宸居兩楹
坐一八表國訓成均之學家沾撫辜之仁大美配天必
終之以儉徳道固萬葉猶申之以話言允所謂教思無
窮樹之長世取髙上代顧邈前王矣
　　宋孝武帝
沈約宋書曰帝諱駿字休龍小字道民文帝第三子也
元凶弑逆舉義兵克定京邑乃踐帝位年三十五崩在
位八年
䇿文宋謝莊孝武帝哀䇿文曰應門洞望馳道南除菆
塗已撤欝鬯將虛哀子嗣皇帝擗摽池綍周遑旌軫攀
七緯之崩淪慟三靈之徂盡百神慕而行雲沉萬國哀
而素霜霣衣冠緬邈弓劒不追敢諝謳頌髣髴希夷其
辭曰樞電皇根月瑶國緒𦙍裔丹陵蟬聨華渚二后在
天大行纂武克睿克聖重規襲矩昭昭金式明明玉温
望雲其逺就日其尊雨零露湛冬暖春暄聲芳納麓道
昭賔門上徳無稱至功不器怊悵四始優遊六位綴響
蘭深縃言瓊秘悠哉梁踐𦕈焉汾肆敬業開寓離經作
翰鴻起荆河鸞遊楚漢泗濵霑明江區承奐陜左清郊
棠陰虛館地維不紐乾綱弛機羲庭薄蝕紫路流飛泣
血𣲖涘顧瞻川沂孝貫樞極義震寰圍誓鉞皇郊詔師
牧甸七景締華五雲卷煽雪怨園邑掃耻瀛縣啟聖宸
蓋集寶龍見王室多故國步方蹇淮濟裂冠江荆毁冕
東楚亂常西華汩興動算揮圖爰戡爰剪浹宙斯澄綿
區咸鏡修風曉逸德星夕映溽露飛甘舒雲結慶禎被
動植信汩翔泳缺禮克宣墜章必搆方堂饗極圓流肆
胃南聳郊宫北清靈囿瑶軒春藉翠華冬狩經緯窮文
克定盡武鄗上呈祥介丘載佇在盈念冗成功弗處榮
鏡中世舄奕前古睿業初逺鴻化方亭丹雲承日素景
媵星玉几去襲綴衣在庭辭重陽之昭昭降大夜之㝠
冥氣貿炎凉史詔龜筮文物空嚴鑾和虛衛動蜃輅之
逶迤顧璧羽之容裔出國門分天地向幽途異身世龍
旌鬰而青槐逺驚葭亂而白楊翳觀初霜之變條聽秋
風之下蔕橋山絙雲糓秋虧日輦道結寒松庭盡宻芝
蓋迫軨上驤眷轡萬㝢肅其北􁪓靈阿閴其深隘南維
有時傾離光不常鏡騰英聲與茂實方流華於舞詠
　
　藝文類聚卷十三
欽定四庫全書
　藝文類聚卷十四　　　　唐　歐陽詢　撰
　帝王部四(齊高帝/梁武帝)　(齊武帝/梁元帝)　(齊明帝皇帝/北齊文)
　　(陳武帝/陳宣帝)　(陳文帝/)
　　齊高帝
齊書曰高帝諱道成字紹伯蘭陵人受禪于宋在位四
年
哀䇿文齊王儉高帝哀䇿文曰降階執禮泣血纏心感
客臺之罷御哀恭館之不臨仰神儀而邈絶視區物
而悽陰俾兹良史敬修舊則敢圖鴻規式揚至徳其
辭曰靈源遥裔肇惟商丘聖功寜夏賢識歸周我皇
踵武超冠前猷英風允廸徳音孔修月准敷仁日精
表孝則地均和體天合照外宏三至内隆七教水祀
將傾乾維晦象韋弁長襲鼓磬屬響聲化已淪政刑
遂往國圖靡緝民規載爽康世以徳撥亂資武威以
雷霆潤以風雨六術允昭四義克舉自東徂北遐方
即序功被河濟化隆江漢帝謩仰式王維佇幹改歩
藩屏來登翼賛綢繆總章因循陽館昔在保衡君違
斯正爰兹博陸亦鑒靈命放昬以忠登明資敬義煥
金石功昭舞詠蠢爾荆漢悖亂人經謀連樞禁兵接
神坰禦奸以徳禦宄以刑獻㨗宗寢飲至王庭政教
雲行徽猷天造山鑑紫璇苑茂朱草玉檢騰暉金繩
薦寳天鏡既穆地維既肅遐邇壹體表裏禔福乃眷
斯民昧旦抒軸興文偃武纉禹舊服所尚惟簡所保
惟賢居尊彌約無善不延膠庠載緝風軌克宣上洞
清儀下達𤣥泉聽覽閒日應物餘景怡慮以文棲心
以靜鴻章晨暎徽言夕永迹疪區服情深箕頴萬㝢
飱和百神受職梁甫欣儀示亭望式輔徳伊何奄捐
民極嵩岳長傾宸暉斯昃機照惟寂達鑒靡傷慎終
敬始知微知彰立言垂範玉潤金相瞻仰遺式哀結流
霜旋玉􁉨之曒鏡動雲旗之逶迤振哀笳於八極響清
蹕於咸池顧應掖而稍逺視機衡而長離風遲遲而懷
暮日􁂋􁂋其若垂感衣冠於喬岳追弓劒之在斯悼丁
年之薄祐訴窮心於兩儀
表梁江淹齊高帝讓禪表曰陛下逺視唐虞永揖之典
近摹漢魏髙謝之禮既鑒金水昏明之數又協雲雷興
替之徵若乃與能之交禪錫之會豈伊盧薄所可遵擬
昔傅巖佐商秩終上公磻谿翼周名極列伯臣才非半
古功愧逮聖獄訟不往謳歌寜歸河乏馬圖之寳天無
乗龍之錫伏願陛下遺舜禹之心俾臣守巢由之節則
道曜日月澤浸飛泳
　　齊武帝
齊書曰武帝諱績字宣逺在位十一年
議梁沈約齊武帝謚議曰臣聞天徳平分而四時之名
或異聖功一揆而皇王之稱不同葢跡因随事名由義
立堯臣禹佐咸率兹典伏惟盡寂窮微含神獨照徳茂
始裳之主道冠初耜之君含精靈於五緯駕貞明於三
象初九勿用英氣凌雲負掲日月仰揚霄漢龍姿鳯采
煥若麗天登庸在試盛績雲舉雖屈景潢汙降情尺木
而拯世濟民浚發懐抱昔成湯百家仁被比屋文王十
里化先寡妻前聖後賢重規沓矩震雄圖於九江播靈
威於夏汭旌斾未麾鯨鯢自殞弗勞羗僰之長無待六
事之人義等伐謀功髙善陣建有國之符成定鼎之業
會朝清明事資於牧野受命作周非止於西伯視膳寢
門孝徳光備守器宗祧元良載逺嗣大寳以君百辟敷
景化以致隆平守在四夷威行海内囹圄寂寞禮譲交
興八柄馭下九官咸事臨朝凝黙尊嚴若神風行日烜
無思不暢至仁與造化爭流靈威與雷霆齊軌上貫蒼
昊下洞深泉春無凄風夏無苦雨時若罔愆多稔如積
三革不累五刃不砥庠塾大啟儒雅雲集訓閲得宜蒐
狩有序丹徼青丘之野跂踵反舌之民浮深駕阻廻首
革靣北夷畏力獻琛内欵不藉終軍之使無假絶漠之
威嘉祥霧合秘瑞泉涌史不輟文簡無虚日方當垂七
曜之旗駕八龍之乗望禮中嶽肆覲羣后造化不仁穆
卜愆應慕切遺弓哀同遏宻晦朔不居殯宮将啟勒兹
大名宜盡徽極
　　齊明帝
齊書曰明帝諱鸞字景栖在位五年
哀䇿文梁沈約齊明帝哀䇿文曰龍菆既徹備物已陳
殯宮無夜夕燎終晨號環輬幄攀摽應路容衛弗改軒
檻如故望東川而不追仰昊天而自訴列聖同軌謚法
樹聲爰詔掌牘式播遺英其辭曰五曜在天逓作民主
赫矣帝高蒸哉嗣武多難固業隱憂啟聖時惟我皇功
符受命爰始濡足坐運機深鵬逝風舉龍動雲陰之郢
南泝即豫西臨體兹大徳懐此小心賔于四門四門穆
穆納于百揆百揆肅肅徳浸堇荼仁被比屋何逺何邇
無思不服嗣君䘮道不式典謨神器業業事等聸烏民
懐奥主后來其蘇皇天眷命授以籙圖臨朝凝睟昧旦
丕顯斟酌前王擇其令典不言斯應不行斯踐路臺靡
營離宮弗宴眷言膠塾宏啟上庠軌儀四代祖述三王
徳暉内動英華外揚禮行罇俎義及幽荒仰荷天徳降
年永久北極齊光南山獻夀滄溟奄竭嵩岱皆朽沴非
昊穹惟余之咎攀龍詎幾大隧𤣥𤣥厭世崇陛即宮下
泉殯階已遽素幕髙褰端闈洞啟蜃紼徐前背朱闕以
南轉乗翠龍而東度經原野之荒涼屬西成之云暮伐
金鼓以清道揚悲笳而啓路極厚地而不追終蒼天而
永慕蒼梧晦逺眘徽不泯紀事寂寞龜書可循哲王違
世克播遺塵猗歟萬古暉光日新
謚策文齊謝眺明皇帝謚䇿文曰仰惟早棄萬邦聖列
方逺式遵帝世俾鬯鴻猷咸以為無名以化則言繫莫
宣其道有來斯應則影響庶圖其功所以永言配命寄
心宗極光昭令徳允樹風聲伏惟合信四時齊光日月
創保大於登庸通機神於受命因時以惕藉九萬而輕
舉天保既定運四海而髙臨及開物成務重維國紐風
行草偃化往如神左賢右戚内樂外禮輯五材以教民
申三驅而在宥用能盛徳殷薦美善斯畢皇矣之業既
孚蒸哉之道咸備景化方逺厭世在天龜筮吿期逺日
無改仰則前王俯詢百辟累徳彌睿允極鴻名
議梁沈約齊明帝謚議曰臣聞君徳靡二辟王之名不
一聖功無爽堯禹之稱或殊兼以拯世寜亂致平未必
同道崇墠増祧嘉號不可相襲伏惟自天誕睿英聖在
躬皇矣之符夙著蒸哉之謠早集賔門納揆天平地成
自南自北無思不韙在屬負圖導揚末命值嗣主狂凶
人倫道盡宗社阽危瞻烏靡託國難立長亂極治刑四
海樂推三靈以眷東向而讓天下功髙代入流涕而膺
寳位如就重負日昃劬勞躬親庶事撫辜納隍之念義
同於罪已振民厚下之情無廢於終食聰明神武逖聽
邇聞萬目備張紘綱靡漏御轡不迷寜藉聽於襄野大
川可濟不待備於舟檝峥嶸之下澤靡不懐寥廓之上
明無不燭包以宇宙潤以風雨霜露所交人跡所至百
姓仰之而不知其始萬物用之而罔識其終上庠廢業
忽焉已乆三載弗為淪㢮將及臨朝引領思隆雅訓貴
逰胥萃俊造成羣方將驅世反本既仁且壽吿成東嶽
髙宴汾陽造化不仁厭世云及放勛之慕不追負鄉之
思空逺殯宮將撤輴軫難留英聲茂實於是乎在
梁任昉齊明帝謚議曰以為窮神之跡無繼於成名教
思所宗言歸於有稱是以則天為大義盡於翼善武功
受命理貫於斯文伏惟功髙五譲道冠三極愛敬始於
揚名孝饗終乎嚴配寥廓大度誕君人之符閨庭小節
應軌物之訓厯試允諧納揆時序貽厥之寄義均負圖
榱棟惟新壓焉將及於是承制宣徳定䇿公卿登嗣后
於西鍾反獨夫於侯服既而主幼時艱仍離屯蹇應當
璧之祥注息肩之願立徳以長紹開中興擬度天行取
則乾健日昃罷朝幽枉必達官曹寂寞圄犴空虚虎門
肆義大足協律巖廊有縉紳之談鄉塾無横議之士既
富而教𢎞此孝治遂使家無蕩子野有栖畝寘天下於
掌握覽八荒於户牖寵微金穴之家恩絶椒風之館天
應民和祥符總暨故能上變雲物下漏深泉若乃青丘
丹陵之國黄銀紫玉之瑞幽符逺萃詢徳報功方將馳
道日觀清宮鳴澤為而不恃髙揖成功百川所以朝宗
參辰於焉取正豈所謂中衢均奠懸衡共軌者歟
表齊謝眺為百官勸進齊明帝表曰臣聞時乗在御必
待先天之業神化為皇乃叶應期之運况復湯孫有緒
纂堯惟徳舊邦佇新復禹歸祉大齊之權輿寳厯孕育
前古昭假四海克酬三靈而嗣命疾威蕃鄙叛換委裘
御㝢彝鼎如忽陛下文思體道狥齊作聖剪應龍於兾
州戮長蛇於沮水榮光之瑞昭回近喜之寳潤色天睠
爰發人謀咸賛伏願陛下仰荅靈祗𢎞宣景命誕受多
方奄宅萬國
啟梁沈約賀齊明帝登祚啟曰竊惟皇源浚逺帝寳連
暉基深慶厚道貫萬葉而欝林凶徳早樹行悖人經逖
聽之所未書宗廟之殆如綴百靈聳動九服廻遑結后
來之望思庇民之主日月以兾遐邇翹心伏惟陛下大
聖在躬君徳夙表龍章日綵煥若麗天納麓賔門道風
遐被眷化神行無思不洽獄訟允歸天人戴仰屈飛龍
之𦕈轡紆汾陽之逺情運堯心以臨億兆敷舜烈以膺
寳命雖中宗之興殷道宣后之隆漢徳異世同符千載
一揆刑措之業方逺隆平之基在焉率土含欣懐生戴
賴况臣早蒙覆潤夙荷恩靈踊躍外畿心不勝慶謹縃
民和式流星澤塗歌里林戴懐鳬藻
　　梁武帝
梁書曰武帝諱衍字叔達蘭陵人受禪于齊在位四十
九年
議梁元帝髙祖武皇帝謚議曰臣聞翼善傳聖曰堯仁
聖盛明曰舜受禪成功曰禹除虐去殘曰湯謚者行之
跡號者功之表雖賤不誄貴卑不誄尊而彰乎名者盛
徳之嘉號也被於物者治定之實錄也斯所以聲明煥
乎鍾石昭晰備於絃管者焉伏惟天縱欽明惟睿作聖
功超三五聲踰七十仰之彌高就之彌逺載潜載躍乃
武乃文先是木運告終羣后改屬乾維罔搆地紐如崩
祧祀阽危公卿旰食九牧有淪胥之悲八表興横流之
歎乃凝威黒水表瑞丹陵雲合景從表裏禔福受終文
祖允恭克譲知黔首不可以無歸蒼生不可以無主降
汾陽之逺志不得已而臨之於是類帝禋宗革命創制
禘郊式展殷薦斯㓗臨兹大寳化與和氣俱宣扇此王
風政與秋霜並肅言懸日月功格區宇不以紫宸為貴
不以黄屋為尊政謐刑措民殷國阜虹旌式巻堡燧載
清胥象相因環楛無曠天衢亭泰王道升平南海候風
東溟奉貢膏露凝枝慶雲觸石山開蒼璧地出𤣥珪驃
騎把鉞則休屠欵塞太尉抗旌則名王蹷角聲教所漸
浹靈虵之都威令所行通燭龍之外開庠建序布濩於
成均正俗移風氛氲於司樂虗納十亂引諒直之規廣
闢四門宏招賢之徳青衿知擊壤之性黄髪恣鼓腹之
歡加以鑚味微言研精至道文終所牧之典史倚所讀
之書無輟萬機日且千遍馳郁郁之聲表乾乾之徳允
所謂皇哉君哉日用而不知者矣方且告成岱嶽鏤升
中之玉簡昭事梁甫秘禮首之金繩而文王明夷事侔
往冊黄帝橋山痛深前典萬有淪傷三辰掩曜人祗軫
慕山海含悲慟切陟方哀深遏宻煩寃荼毒貫切心髓
風樹不静陟岵何期思所以欽若九功仰稽七徳
勑梁沈約武帝踐祚後與諸州郡勑曰欽惟遂古爰及
近代雖禪代異時而成功一揆豈惟静民寜亂實由符
運總集故能啟業垂統光宅區夏齊氏遘茲昏詖斯亡
奄及民命蠢蠢倒懸非喻朕大懼四海舟覆二象雲傾
億兆與崐㟠並燎縉紳與藴崇共日永言悽悼發憤經
營推鋒投袂電擊風掃藉上天之靈因熊羆之用徳未
半古功侔前烈齊民既欽若虞夏高揖萬邦兼以㝠符
先著樂推攸在幽顯宅心辭不獲命猥以虚寡君臨萬
國川壑之懐寤寐盈慮方欲昧旦丕顯日昃忘勞思與
賢能康濟世道卿擁旄萬里共治是寄當求民瘼留念
獄市威斷以御強猾仁惠以撫貧孤使逺近幽深咸得
其所方虚位欽能懸爵佇効勿令漢代璽書獨行於自
古晉世班條靡用於兹日想加克勉副其側席
令梁任昉齊宣徳皇后臨朝荅梁王令曰承固兹謙揖
未膺大典敬復雅㫖良有憮然夫至寂難原言象所絶
教思有律感通斯在所以異人者神明同人者用舍王
誕兹上睿對越天行徳冠二儀化周羣動生民以來一
人而已但達節宏道每濡跡於中庸神照惟幾不抑心
於鑚仰范宣既譲其下取則况聖圖睿範歌思是歸亷
約雖𢎞慶賞遂替誠賢者悦義長難進之風不肖者矜
功沮竭力之效勸沮之間所差已逺王何得不暫紆雅
尚允荅天人使朕夜艾以安早朝有預今遣率兹百辟
申薦誠欵萬致一塗煩言可略又敦勸梁王令曰夫功
在不賞故庸勲之典蓋闕施侔造物則謝徳之塗已㝠
要不得不强為之名使銓宰有寄王實天生徳齊聖廣
淵重搆參辰而九星仰止不易日月而二儀貞觀在昔
晦明隠鱗戢翼博通羣籍而讓齒乎一卷之師劒氣凌
雲而屈跡於萬夫之下辯析天口而似不能言文擅彫
龍而成輙削藁爰在弱冠首膺弓旌客逰梁朝聲華藉
甚隆昌季年勤王始著建武惟新締搆斯在功隆賞薄
嘉庸莫酬一馬之田介山之志愈厲六百之秩大樹之
號斯存及擁旄司部代馬不敢南牧推轂樊鄧胡塵罕
甞夕起惟彼狡童窮凶極虐衣冠泯絶禮樂崩䘮既而
鞠旅誓衆言謀王室白羽一麾黄馬底定甲既鱗下車
亦瓦裂致天之届拱揖羣后豐功厚利無得而稱是以
祥光總至休氣四塞五老逰河飛星入昴元功茂勲若
斯之盛而地狭乎四履勢卑乎九伯帝有惡焉輶軒萃
止令遣率兹百辟人致其誠庶匪席之㫖不逺而復又敦
重勸梁王令曰朕聞匹夫好仁義在摩踵君子行道達
斯兼濟未有盡器窮神藴徽章乎天植高奠中樽覩傾
罍而弗極惟王徳冠往初功無與二四時等契兩曜齊
明擬度天行取則乾健而運距艱季道極百王援義而
起一戎大定羅山革草罔不率從用使商庭産􁁉周闕
樹梓傾宮既散鹿臺靡蓄盛徳大業巍巍若此日者事
岐之號爰發帝言殊物備禮率由寡昧雖復雲竿載路
清蹕啟行昭徳報功未臻其極而髙揖天休逺存克譲
俾予未亡與慙日昃今遣率兹百辟人致誠請庶有感
睿心霈然降志
牋梁任昉為百辟勸進梁王牋曰伏承嘉命佇策明公
逡廵盛禮斯實謙尊之㫖未窮逺大之致何者嗣君棄
常自絶宗社國命民生剪為仇讐折棟崩榱􁠈焉自及
卿士懐脯斮之痛黔首懼比屋之誅明公亮格天之功
拯水火之切再踵日月重綴參辰反龜玉於塗泥濟斯
民於坑岸使夫匹婦童兒羞言伊吕鄉校里塾耻談五
覇位卑乎阿衡地狭於曲阜明公宜祗奉天人允膺大
禮無使後予之歌同彼胥怨兼濟之仁翻為獨善又牋
曰近以朝命藴崇冐奏丹誠奉披還令未蒙虚受縉紳
顒顒深所未達盖聞受金於府通人之宏致高蹈海隅
匹夫之小節是以履乗石而周公不以為疑増玉璜而
太公不以為讓况世哲繼軌先徳在民經綸草昧歎深
微管加以朱方之役荆河是依班師振旅大造王室雖
復累跡救宋重眡存楚居今觀古曾何足云而惑甚盗
鍾功疑不賞皇天后土不勝其酷是以玉馬駿奔表微
子之去金版出地告龍逢之怨明公據鞍輙哭厲三軍
之志獨居淹涕激義士之心故能使海若登祗磬圖効
祉山戎孤竹束馬景從伐罪弔民匡時靖亂匪叨天功實
勤濡足且明公本自諸生取樂名教道風素論坐鎮雅
俗不習孫吴搆兹神武驅盡誅之氓濟必封之俗龜玉
不毁誰之功歟獨為君子將使伊周何地某等不達通
變實有愚誠不任悾欵棘心重謁伏願特膺典䇿式副
民望
序梁沈約武帝集序曰文思安安欽明所以光宅日月
光華南風所以興詠日角之主出自諸生鋭頂之君少
明古學漢髙宋武雖闕章句歌大風以還沛好清談於
暮年夫成天地之大功膺樂推之寳運未或不文武兼
資能事斯畢者也我皇誕縱自天生知在御清明内發
疏通外典爰始貴遊篤志經術究淹中之雅㫖盡曲臺
之奥義莫不因流極源披條振藻若前疑往滯舊學罕
通而超然直詣妙拔終古善發談端精於持論置壘難
踰摧鋒莫擬有同成誦無假含毫興絶節於髙唱振清
辭於蘭畹至於春風秋月送别望歸皇王高宴心期促
賞莫不超挺睿興濬發神衷及登庸厯試辭翰繁蔚牋
記風動表議雲飛彫蟲小藝無累大道懐君人之大徳
有事君之小心為下奉上形於辭㫖雖宻奏忠規遺槀
必削而國謨藩政存者猶多逮乎俯應歸運仰修乾録
載筆握簡各有司存如綸之㫖時或染翰暨於設簴靈
囿愷樂在鎬鹿鳴四牡皇華棠棣之歌伐木採薇出車
杖杜之讌皆詠志摛藻廣命羣臣上與日月争光下與
鍾石比韻事同觀海義等窺天觀之而不測逰之而不
知者矣竊惟左史記言右史記事君舉必書無論大小
况乎感而後思思而後積積而後滿滿而後言若斯而
已哉謹因事立名随源編次
　　梁元帝
梁書曰元帝諱繹字世誠武帝第七子也嗣位三年
表陳沈炯為羣臣勸進梁元帝初表曰蠢爾羯胡遂憑
天邑閶闔受白登之辱象魏致堯城之疑臣聞䘮君有
君春秋之茂典以徳以長先王之通訓少康則收衆撫
職祀夏所以配天平王則居正東遷宗周所以卜世漢
光以能補不道故景厯重昌中宗以不違羣議故江東
可立天其祚梁必將有主軒轅得姓存者二人高祖五
王代實居長功髙九有道濟生民非奉聖明誰嗣下武
日月貞明太陽不可以闕照天地貞觀乾道不可以久
惕寳器存乎至重介石慎於易差黔首豈可以少選無
君宗祏豈可以一日無主又第二表曰紫宸曠位赤縣
無主百靈聳動萬國廻遑雖醒醉相扶同歸景亳或謳
且誦總赴唐郊陛下沈首䜎然譲徳不嗣臣聞星廻日
薄擊雷鞭電者之謂天岳立川流吐霧蒸雲者之謂地
包天地之混成洞隂陽之不測而以財成萬物者其在
聖人乎故云天地之大徳曰生聖人之大寳曰位黄屋
廟堂之下大非獲己所安明鏡四衢之尊盖由應物取
訓陛下稽古文思英雄特達比以周旦則文王之子方
之放勛則帝摰之季千年旦暮可不在斯庭闕湮亡鐘
鼎淪覆嗣膺景業非陛下而誰豈可使赤眉更立盆子
隗囂託置高廟陛下方復從容高讓用執謙尊展其矯
行偽書証㒺正朔見機而作斷可識矣不疑何卜無待
蓍龜日者公卿失馭禍纏霄極獯羯憑凌奸臣互起師
戎伐頴無處不然勸乎誅晋側足皆爾宗社不墜繄在
聖明今也何時而申帝啟之避凶危若此方陳太伯之
辭國有具臣誰敢奉詔又第三表曰日者百司岳牧仰
祈宸鑒以錫珪之功既歸有道當璧之禮允屬聖明而
優詔謙冲窅然凝貌謳歌載馳是用翹首楚人固執燻
丹穴以求君周民樂歸越岐山而事主漢王不即位無
以貴功臣光武止蕭王豈謂紹宗廟陛下英威茂畧雄
圖武筭指撝則丹浦不戰顧昉則阪泉自蕩地維絶而
重組天柱傾而更植縱陛下拂衣而逰廣成登弇山而
去東土羣臣安得仰訴萬物何所歸仁况郊祀配天罍
筐禮曠齋宮清廟匏竹不陳豈可久稽衆議有曠彝典
陳徐陵勸進梁元帝表曰臣聞封唐有聖還承帝嚳之
家居代維賢終纂高皇之祚至如金行重作源出東莞
炎運猶昌枝分南頓莫不因時多難俱繼神宗者也陛
下握符執鉞將在御天玉勝珠衡先章元后神祗所命
非惟太室之祥圖書斯歸何止堯門之瑞星躔東井時
破崤潼雷震南陽初平尋邑宗王啟霸非勞武徳之侯
清蹕無虞何事長安之邸正應揚龍旂以饗帝御鳯扆
以承天厯數在躬疇與為譲豈可逡廵固譲方求石户
之農髙謝君臨徒引箕山之客未知上徳之不徳唯見
聖人之不仁
　　北齊文宣帝
北齊書曰文宣帝諱洋字子進受禪于後魏在位五年
哀䇿文北齊邢子才文宣帝哀䇿文曰皇路啟扉輴菆
弛殯八校案部六卿且引攀蜃輅而雨泣仰穹蒼而撫
心悲風發而地駭愁雲興而景沈哲王垂範有訓有則
式奉話言光敷令徳其辭曰四象更運九天代名通三
以王得一為貞是應𤣥徳實啟蒼精風后之陣師尚之
兵三竒六合七變五成授柯推轂禀律襲行野無完陳
邑少堅城經營四海劬勞百姓芝蓋夕臨羽旄晨映地
不掩瑞天不愛寳既丹其雀又朱其草莫黒已素莫赤
自皓百獸斯蹈五靈載擾甘露瀼瀼青龍矯矯武功已
暢文教未窮方偃烽候銷㦸藏弓齊光日月比祚嵩華
而氛祲日下星闇虚中奄捐朝市長棄華戎道宣末命
義闡餘風六繂已散九旗方卷見容衛之虚歸知平生
之日逺同乗雲而永逝異騎龍之更反清笳奏兮野風
急金鼓震兮日光晚千官悲而雨注萬國哀而露泫萬
事同盡百慮俱收劒舄永去衣冠自逰音儀已謝神教
空留知英聲與至徳當無絶兮千秋
議北齊邢子才文宣帝謚議曰伏惟聖徳光逺神猷𢎞
大初自登庸民譽所集把尺持刀成務斯在百揆載清
四門唯穆及天眷既屬人謀所歸鳥獸遷情士女革靣
敬順天人拱揖羣后處無上之尊居域中之大禮盛樂
修時和嵗稔海内有截天下泰然猶憂勞億兆經營四
國同虞舜之廵省若軒轅之靡寜威武紛紜神功四暢
怨西以東化南自北臨瀚海以浴兵登天山而紲馬左
縈右拂疑歌成章方朝百神於太華受萬國於稽嶺升
中增封高拱垂衣而天䘮黎庶奄捐四海考妣之慕實
被含生稱天作誄抑唯恒數故以名追實盡物未臻其
美屈道從制一日可以成名
　　陳武帝
陳書曰武帝諱覇先字興國吳興長城人受禪於梁在
位三年
哀策文陳沈炯武帝哀䇿文曰望三靈而摽目蹐九地
而崩心哭仍几之將撤慟祖鬯之虚斟黄屋祲而白日
掩紫極㴠而浮雲隂其辭曰悠悠媯水欝欝姚墟惟帝
之系在唐作虞正卿之後握此靈符雕雲布族祥星結
樞負兹大鏡未拾遺珠爰初發跡斬蛇鞠旅大定番禺
載戡海渚承釁而運席卷中流王室如燬乃合諸侯負
鉞誓衆釋位同謀俱登涿鹿實斷蚩尤道濟一匡功歸
四履爰總百官訓于天子儻來有運事非獲已翠龜負
字赤雀銜書謳歌適夏禮樂遷虞負扆正位升壇受圖
二儀協序五緯同符門歌麟趾室詠騶虞奉常定日太
卜蠲時升中備物方吿雍熙天甘玉露地秀金芝休禎
未荅靈貺徒欺吏求穆卜詔絶良醫羲躔失御天街禠
蹕夏采升榮宮車晏出洞閨移凶充庭罷吉閑窅窅之
窮燈去昭昭之逰日歸大暮之不𤾉降幽宮而長畢巫
咸筮告容成戒期文衛如在葆鐸相悲去畢陌而東顧
望橋山而路遲臣攀龍而尚在魂過沛而何之侍低昻
之靈纛奉寂寂之空帷銅雀沒於脩松平陵隠於深柏
鼖鼓之哀音燎爟火於通夕薤露落而暮日寒𤣥霜凝
而壟草白銘功徳於旗常被徽音於鐘石廻天儀於清
廟祔祖考而來格播茂實與英聲欝氛氲於宗祏
表陳沈炯為百官勸進陳武帝表曰臣聞春榮秋落四
時所以迭代金行水流五徳所以互序昔陶唐告終有
虞氏作漢魏禪譲晉宋以之登庸天有非常之功有非
常之賞能利天下者受天下之利陛下造化之功日用
之徳褰裳去之物誰仰訴頃五星夜聚八風通吹豐露
呈甘卿雲舒族白狼逺至素雉朝飛天意顯然靈貺可
覩
　　陳文帝
陳書曰文帝諱蒨字子華嗣位七年
哀䇿文陳徐陵文帝哀䇿文曰容車曉駕幄殿晨張旌
帷具列綍翮成行擗蜃輅於丹陛攀龍帷於紫庭趨過
窮於屏闈拜慟感於明靈東京飛其瑞露北陸霣其祥
星乃詔雲臺之史稽採咸池之曲叶大雅於鳴金同藏
書於羣玉其辭曰若水傅帝薫風御民重光所集世載
于陳赫矣髙祖悠哉上旻蟬聫寳胄暉煥郊禋我皇誕
聖膺此家慶道主衢罇神凝懸鏡洛書天表河紀靈命
納揆馳芳賔門流詠稽陰克伐震野勤王亳道増搆豳
風會昌言瞻少昊實仗高陽駕彼軫轕清宮未央歡覃
兆庶徳洎遐荒穆齊髙寢上膳長樂肅肅承顔哀哀薦
酌悼園恭儉章陵謙約大寳崇名無聞改作纂武升厯
遺愛寔繁三湘九派彌氣雲昏力折天柱才傾地門甘
泉夜照細栁朝屯谷魅山鬼横流塞源赫赫英謩赳赳
雄斷遍行天討無遺神算欝掃江淮長驅巴漢九夷百
越雷随風渙北俘昆耶西戡伊靬荷負皇極劬勞庶機
勤民聽政靈食宵衣服貴綈皁風移閫闈唐山罷奏濮
水韜徽訪採狂狷捜敡仄微世感中孚民維大畜外户
無閉高垣奚築降情儒雅凝懐庠塾御廡為歡臨雍彌
肅禮兼三代樂備九成天資武徳地照文明墨履斯在
幪巾自清連珠合璧曜爽流精獸舞時豫禽歌頌平帝
載維逺王靈維大候雨占風荒中海外憬彼鞮譯咸承
冠帶是曰君臨斯為交泰白環已賮𤣥珪克慎東河佇
楫北狄思征鉞斧將戒璁珩未鳴星滛去楚日沴悲荆
億兆何亹穹旻遽傾大禹胼胝重華腒腊仰惟勞務同
斯違懌發夢無徵照祈奚益聽茂陵之鐘鼓抱喬陽之
劒舄詎髣髴於宸儀終纏綿於號擗三占以吉四海同
奔列賵天宇崩號帝閽千門啟於閶闔萬乗警於靈輼
槐風悲於輦道松雨思於郊原鑾旂動而虚蹕宿衛靜
而空尊畢陌平夷流山蟠固紀無遷市唐有通樹經白
社之脩塗廻青門之廣路思沛邑以東臨懐周京以西
顧機神不測性道難稱充窮靡寄孺慕奚憑惟封云之
與禪肅玉牒之與金繩揚英聲而永久共日月而俱升
　　陳宣帝
陳書曰宣帝諱頊字紹世在位十四年
哀䇿文陳江總陳宣帝哀䇿文曰望蜃綍而攀摽拜龍
菆而慟絶變五統而凄凉廻三辰而慘切感川岳而地
維傾號穹蒼而天柱折千秋茂徳萬世鴻名爰詔掌禮
式序英聲其辭曰嬀水樞宿姚墟大虹謳歌承厯揖譲
受終重䂓帝緒踵武王風名山紀迹清廟傳功我后丕
承思宏祖業莅政恭已臨朝凝黙煥爛九功葳蕤七徳
憲章昭著威靈允塞爰兹發迹天歩艱難連華滕衛比
譽應韓羽儀戚右軒冕朝端祈膺當璧繇顯大横延喜
授玉告善飛旌神器有奉性道無名詩頌唐年樂舞姬
日仁聲汪濊武義洋溢理訟總街凝情衢室廵望如禮
幽祗咸袟疆垂叛援關徼䖍劉治兵丹浦獲醜青丘屠
釣且拔管庫方搜如龍駕鼔獻雉焚裘天必呈祥地寜
愛寳神禽竒獸嘉榖靈草屈軼抽階飛黄伏皂綺雲舒
慶珠星照老廣敷丘素宏啟膠庠書林吐馥文囿含鏘
南洽侯衛北暢遐荒殷羅自觧周圄無傷金英掩色玉
床弗豫天駟摧鑣王良失御鑄鼎奚益綴衣何處漫漫
幽夜㝠㝠上仙長違拜日天意祈年寜神卜兆晏駕廻
天銅驎感泣銀海埋田出徳陽之廣殿動繁笳之哀囀
渡洛水之浮橋望偃師之近縣背紫陌而未逺隱黄山
而不見鐸啟挽而依依馬嘶風而戀戀平原欲晦落照
將垂鳯蓋飄而水暗鸞蹕聳而山危曵虵旗之舒卷間
翠野之參差鳥哀哀而驚曙松瑟瑟而吟枝異故郷之
絲竹非舊宅之塤箎掃秋葉而無盡薦春櫻而願知北
邙已謝西陵何有逺宿蒼梧便乖仁夀聲合韶濩道宣
户牖共瀛海而恒流並嵩華而莫朽
　
　
　
　
　
　
　
　
　
　
　藝文類聚卷十四
欽定四庫全書
　藝文類聚卷十五　　　　唐　歐陽詢　撰
　后妃部
　　后妃
白虎通曰天子之配謂之后后者何也明海内之小君
也
禮記曰古者天子立后六宫三夫人九嬪二十七世婦
八十一御妻以聽天下之内治以明章婦道故天下内
和而家理婦順不修隂事不得謫見於天月為之食月
食則后素服而修六宫之職蕩天下之隂事又曰舜𦵏
蒼梧盖三妃未之從也(舜納三妃生九子娥皇無子女/英生商均益比生二女宵明燭)
(光舜不告而娶不立/正妃故維納三妃焉)
周官曰仲春詔后帥内外命婦始蠶於北郊以為祭服
上春詔王后帥六宫之人生種而獻之於王
詩序曰闗雎后妃之德也風之始也所以風天下而正
夫婦也又曰葛覃后妃之本也后妃在父母家則志在
於女功之事躬儉莭用服澣濯之衣尊敬師傅則可以
歸安父母化天下以婦道也又曰卷耳后妃之志也又
當輔佐君子求賢審官知臣下之勤勞内有進賢之志
而無險詖私謁之心朝夕思念至於憂勤者也又曰樛
木后妃逮下也言能逮下而無嫉妬之心焉(木下曲曰/樛木枝下)
(垂故葛藟得而蔓之喻后妃能下逮/衆妾使得其序衆妾上附事之也)又曰螽斯后妃子
孫衆多也言螽斯不妬忌則子孫衆多也(凡物有隂陽/慾者無不妬)
(忌惟螽斯不妬各/得天氣而生子)又曰兎罝后妃之化也闗雎之化行
則莫不好徳賢人衆多也又曰芣苡后妃之美也天下
和平則婦人樂有子矣
尚書曰釐降二女於媯汭嬪於虞(嬪嫁/也)
尚書大傳曰古者后夫人将侍君前息燭至于房中釋
朝服襲燕服然後入御于君鷄鳴太師奏鷄鳴于陛夫
人鳴佩玉于房中告去也然後應門擊柝告闢也
史記曰自古受命帝王及繼體守文之君非獨内徳茂
也盖亦有外戚助焉故易基乾坤詩首闗雎書叙釐降
春秋譏不親迎夫妻之際人道之大倫也
漢書曰漢興因秦之稱號帝母皇太后祖母稱太皇
太后正適稱皇后妾稱夫人又有羙人良人八子七
子之號至武帝制婕妤娙娥容華充容各有爵位而元
帝加昭儀之號凡十四等又曰黄帝妃方雷氏生𤣥囂
為青陽妃累祖生昌意妃彤魚氏生夷鼓妃嫫母生蒼
林
應劭漢官儀曰皇后稱椒房取其實蔓延盈升以椒塗
室取温煖祛惡氣也猶天子朱泥殿上曰丹墀
漢舊儀曰皇后婕妤乗輦餘皆以茵四人輿以行皇后
玉璽文與帝同皇后春桑皆衣青手採桑以繅三盆蠒
示羣妃妾從春桑生而皇后親桑於苑中蠶室飬蠶于
箔以上羣臣妾從桑還獻蠒於館又曰皇帝賜后黄金
萬斤又曰皇后食三十縣曰湯沐邑
五經要義曰古者后夫人必有女史彤管之法后妃羣
妾以禮御于君所女史書其環以進退之生子月辰則
以金環退之當御者著于左手既御著于右手左手陽
也以當就男故著左手右手陰也御而復故
世本曰帝嚳卜其四妃之子皆有天下元妃有邰氏之
女曰姜嫄生后稷次妃有娀氏之女曰簡狄生契次妃
陳酆氏慶都生帝堯次妃娵訾氏生帝摯
論語武王曰予有亂臣十人孔子曰才難不其然乎有
婦人焉九人而已婦人文母也
列女傳曰黄帝妃嫫母於四妃之班居下貌甚醜而最
賢心每自退又曰啓母塗山之女者夏禹之妃塗山女
也曰女嬌禹取四日而去治水啓既生呱呱而泣禹三
過其門不入子之塗山獨明教訓啓化其徳卒致令名
禹為天子啓嗣而立能繼禹之道又曰湯妃有莘之女
也徳髙而名訓正後宮嬪御有序伊尹為之媵臣佐湯
致王又曰太姜者太王之妃有台氏之女也賢而有色
生太伯仲雍季歴化導三子皆成賢徳太王有事必諮
謀焉詩曰爰及姜女聿來胥宇此之謂也又曰太任者
王季之妃摯任之女也端一誠莊唯徳之行及其有娠
也目不視惡色耳不聽惡聲口不出傲言溲于豕牢而
生文王文王生而明聖太任教以一而知其卒為周宗
君子謂太任為能胎教又曰太姒者文王之妃莘姒之
女也號曰文母亦思媚太姜太任旦夕勤勞以盡婦道
文王治外文母治内生十子太姒教誨十子自少及長
常以正道押持之卒成武王周公之德
帝王世紀曰武王妃太公之女曰邑姜修教于内生太
子誦
𤨏語曰周宣王夜卧而晏起后夫人不出於房姜后既
出乃脫簮珥待罪於永巷使其傅母通言於宣王曰妾
之滛心見矣至使君王失禮而晏起以見君王之樂色
而忘徳也亂之興從婢子起敢請罪王曰寡人不徳寔
自生過非夫人之罪也遂復姜后而勤於政事早朝晏
退卒成中興之名
續漢書曰明徳皇后馬氏伏波將軍馬援之女也后年
七嵗幹治家事勑制僮御出入計校一以貫之年十三
以選入太子宮接待同列而承至尊先人後已發於至
誠由是見寵是時後宮未有任育者常言繼嗣當以時
立薦達左右惟恐不及身衣大帛御者秃帛不緣諸王
親家朝請望見后裙極麄疎以為綺就視乃笑后曰此
繒染色好故用之耳老人知者無不歎息性不喜出入
遊觀又不好音樂上時幸苑囿離宮以故希從誦易經
習詩論春秋略記大義后志在克己輔上不以私家干
朝庭兄為虎賁中郎將兩弟黄門郎訖永平世不遷
詩晉成公綏詩曰天地不獨立造化由陰陽乾坤垂覆
載日月耀重光治國先家道立教起閨房二妃濟有虞
三母隆周王塗山興大禹有莘佐成湯齊晉霸諸侯皆
賴姬與姜關睢思賢妃此言安可忘又曰殷湯令妃有
莘之女仁教内修度義以處清謐後宮九嬪有序尹為
媵臣遂作元輔
頌又賢明頌曰於鑠姜后光配周宣非義不動非禮不
言晏起早朝永巷告愆王用勤政萬國以䖍
晉劉柔妻王氏姜嫄頌曰英英姜嫄寔徳之純肇承靈
瑞武敏是遵誕育岐嶷毗賛皇綸播殖之訓萬葉攸循
又啓母塗山頌曰塗山靜居𤣥朗悟㡬大禹至公過門
不歸明此道訓孩𦙍是綏仁哲以成永繋天暉
魏韋誕皇后親蠶頌曰于時明庶扇物鳥帑昏正躬耕
帝藉邁徳班令嘉柔桑之肇敷思郊廟之至敬命皇后
以親蠶俾躬桑于外坰考時日於巫咸認大卜以獻禎
御坤徳之大輅翳翠葆以揚旌爾乃皇英參乘塗山奉
輿總姜任於後陳載樊衛於貳車千乘隱其雷動萬騎
粲以星敷啓前路於三官命蚩尤而清衢遊青虬於左
角歩素螭於右隅登崇壇而正位覿休氣於朝陽歩雕
輦而下降手柔條於公桑嬪妾肅以莅事職蠶植而承
筐供副禕之六服昭孝敬於蒸甞盛華禮於中宇神化
馳於八方乃延羣妾宴賜于前降至貴以逮下布愷悌
之渥恩禮儀備序巾車廻轅班中黄之禁財散束帛之
戔戔神澤霈以雨施洪惠播於膴原同碩慶於生民發
三靈之永歡苞繁祜於萬國卷福釐以言旋美休祚於
億載豈百世之曽𤣥
晉左九嬪武帝納皇后頌曰峩峩華山峻極太清巨靈
導流河瀆是經惟瀆之神惟岳之靈鍾于揚族載育盛
明我后穆穆應期挺生含聰體喆岐嶷夙成如蘭之茂
如玉之瑩越在㓜冲休有令名飛聲八極翕習紫庭超
任邈姒比徳皇英京室是嘉備禮致聘令月吉辰百僚
奉迎登位太㣲明徳日盛羣黎欣載函夏同慶翼翼聖
皇睿哲孔純愍兹狂戾闡惠播仁蠲釁滌穢與時維新
霈然洪赦恩詔遐震后之踐祚囹圄虛陳萬國齊歡六
合同欣坤神抃舞天人載恱興瑞降祥表精日月和氣
烟煴三光朗烈既獲嘉時尋播甘雪𤣥雲掩靄靈液霏
霏既儲既積待陽而晞長享豐年福祿永綏
賛魏曹植姜嫄簡狄賛曰嚳有四妃子皆為王帝摯早
崩堯承天綱𤣥鳥大跡殷周美祥稷契既生功顯虞唐
又禹妻賛曰禹娶塗山土功是急聞啓之生過門不入
女嬌達義明勲是執成長聖嗣天祿以襲
晉傅𤣥班婕妤畵賛曰斌斌婕妤履正修文進辭同輦
以禮匡君納侍顯徳讜對解紛退身避害志邈浮雲又
明徳馬皇后賛曰明徳馬后執貞履素光崇六行動遵
禮度作后作母帝諮厥謀國賴内訓家應顯祚
晉左九嬪虞舜二妃賛曰妙矣二妃體靈應符奉嬪于
媯光有此虞沅湘示教靈徳永敷又周宣王姜后賛曰
昭昭宣王克復前制亹亹姜后乃激乃厲執心至公以
恢明世又納楊后賛曰清和協極二儀降靈啓兹楊族
仁哲誕生徽音内發有馥其馨𤣥符表運作合聖明文
定厥祥考卜惟貞良辰納幣三光明清元公執摯嘉禮
告成卿士庻僚爛其充庭赫赫華宗奕世載榮謙光其
尊在滿戒盈受兹介福垂祚億齡
晉庾闡二妃像賛曰二妃𤣥達含靈體妙協徳坤元配
虞齊耀明兩既麗重光作照有邈其徽神風遐劭
箴後漢皇甫規女師箴曰觀象制教肇經乾坤家有王
義室有嚴君各有定位陰陽是分昔在軒轅陶化正刑
刑于壼闈以臨百宮煌煌后妃女紞是閑穆穆夫人爰
採潔蘩師禮莫違而神罔時怨闗睢首化萬國承流實
有淑女允作好逑唐媛興媯文武盛周徳音不回𢎞濟
大繇咨爾庻妃鑾路斯邁戰戰競競厲省鞶帶漸進不
形變起無外行難著而易䘮事易失而難退動若順流
應如發機奉上惟敬撫下唯慈怨豈在明患生不思
後漢傅幹皇后箴曰煌煌四星著天垂曜赫赫后妃是
則是效舜納二女對揚茂教正位于内頑囂輟恭辛亂
妲己共則情恱牝雞亂晨殷祀用絶孝成寛柔縱弛紀
綱王擅朝權趙專椒房巨猾是緣竊弄神噐故禍不出
所憎常出所愛是以在晉明后日新其化匪唯訓外亦
訓于内
晉張華女史箴曰茫茫造化兩儀始分散氣流形既陶
既甄在帝庖羲肇經天人爰始夫婦以及君臣家道以
正而王猷有倫婦徳尚柔含章貞一婉娩淑慎正位居
室樊姬感莊不食鮮禽衛女矯相耳忌和音志厲義髙
而二主易心𤣥熊攀檻馮媛趨進夫豈無畏知死不恡
班女有辭割歡同輦夫豈無懐防㣲慮逺人咸知飾其
容莫知飾其性性之不飾或愆禮正出其言善千里應
之茍違斯義同衾以疑懽不可以瀆寵不可以專專實
生慢愛極則遷致盈必損理有固然
晉裴頠女史箴曰膏不厭鮮水不厭清玉不厭潔蘭不
厭馨爾形信直影亦不曲爾聲信清響亦不濁綠衣雖
多無貴於色邪徑雖利無尚於直春華雖美期於秋實
氷璧雖澤期於見日浴者振衣沐者彈冠人知正服莫
知行端服美動目行美動神天道祐順常與吉人
誄漢揚雄皇后誄曰沙麓之靈太陰之精天生聖姿豫
有祥禎作合於漢配元生成孝順皇姑聖敬齊莊内則
純備後烈丕光肇初配元天命是將志在黎元是勞是
勤寅賔出日東秩暘谷鳴鳩拂羽勝降桑木蠶于蠒館
躬執筐曲帥道羣妾咸修蠶族分繭理絲女工是勑遐
邇䝉祉中外禔福自京逮海靡不仰徳去此昭昭就彼
冥冥忽兮不見超兮西征既作下宮不復故庭
後漢崔瑗竇貴人誄曰若夫貴人天地之所留神造化
之所慇懃華光曜乎日月才志出乎浮雲然猶退譲未
嘗專寵樂慶雲之普覆悼時雨之不廣憂國念主不敢
怠遑嗚呼哀哉惟以永傷重曰積善之家福慶長修身
以壽道之常聖人之言義不虚修身獲報效莫疏令問
不忘身猶存貴人雖沒遺徳尊著于金石垂後昆
魏曹植卞太后誄曰率土噴薄三光改度陵頽谷湧五
行互錯皇室蕭條羽檄四布百姓歔欷嬰兒號慕若䘮
考妣天下縞素聖者知命殉道寳名義之攸在亦棄厥
生敢揚后徳表之旐旌光垂罔極以慰我情乃作誄曰
我皇之生坤靈是輔作合于魏亦光聖武篤生帝文紹
虞之緒龍飛紫宸奄有九土詳惟聖善岐嶷秀出徳配
姜嫄不沗先哲𤣥覽萬機兼才備藝汎納容衆含垢藏
疾仰奉諸姑降接儔列陰處陽潜外明内察及踐大位
母養萬國温温其仁不替明徳悼彼邉氓未遑宴息恒
勞庻事兢兢翼翼親桑蠶館為天下式樊姬霸楚書載
其庸武王有亂孔歎其功我后齊聖克暢丹聰不出房
闥心照萬邦年踰耳順乾乾匪倦珠玉不玩躬御綈練
日昃忘饑臨樂勿讌去奢即儉曠世作顯慎終如始蹈
和履貞㳟事神祗昭奉百靈跼天蹐地祗畏神明敬㣲
慎獨執禮幽冥䖍肅宗廟蠲薦三牲降福無疆祝云其
誠宜享斯祐蒙祉自天何圖凶咎不勉斯年嘗禱盡禮
有篤無痊豈命有終神食其言遺孤在疚承諱東藩擗
踊郊甸灑淚中原追號皇妣棄我何遷昔垂顧復今何
不然空宮寥廓棟宇無煙廵省階塗髣髴櫺軒仰瞻帷
幄俯察几筵物不毁故而人不存痛莫酷斯彼蒼者天
遂臻魏都遊䰟舊邑大隧開塗靈將斯戢歎息霧興揮
淚雨集徘徊輀柩號咷弗及神光既幽佇立以泣
晉張華章懐皇后誄曰自天陶靈必有徴祥誕在初載
亦曜神光顯應天禄聿嬪聖皇受氣自然寔聽清和内
含茂質外𤼵英華身處宸極敬恭惟夙窈窕淑媚柔順
婉穆宣慈内政流化太㣲六宮變雅清我壼闈經綸庻
屬積思萬幾既臻緝熈𤣥澤流衍將翼我后登封降禪
氛祲告妖沉結彌留奄忽升遐棄世髙遊聖上哀懐感
切悼心率土縞素遏宻八音𦕈𦕈遊靈將焉所之容光
幽邁豈有反期杳杳新宮下絶三泉茫茫陵域合體中
原委棄暉章即安太清
晉左九嬪元皇后楊氏誄曰昔有莘適殷姜姒歸周宣
徳中閨徽音永流樊衛二姬匡齊翼楚馬鄧兩妃亦毗
漢主峨峨元后光嬪晉宇伉儷聖皇比蹤往古遭命不
永背陽即陰六宮號咷四海動心嗟余鄙妾銜恩特深
追慕三良甘心自沉何用存思不忘徳音何用紀述記
辭翰林乃作誄曰惟嶽降神顯兹禎祥篤生英媛休有
烈光和暢春日操厲秋霜率由四教容徳匪荒行周六
親徽音顯揚皇英佐舜塗山翼禹明明我后與世同矩
云胡不造下兹禍殃寢疾彌留寤寐不康祈禱無應嘗
藥無良有始有終天地之經自非三宮誰能不零存播
令徳殁圖丹青温温元后寔宣慈焉撫育羣生恩惠滋
焉懸名日月垂萬春焉
宋謝莊孝武帝宣貴妃誄曰律谷罷暄龍鄉輟曉照車
去魏連城辭趙皇帝痛掖殿之既閴悼泉塗之已空廵
歩檐而臨蕙路集重陽而望椒風國軫䘮淑之傷家凝
霣妣之怨敢撰徳於旂旒庻圖芳於鍾萬其辭曰𤣥丘
烟煴瑶臺降芬髙唐泄雨巫山欝雲誕發蘭儀光啓玉
度望月方娥瞻星比婺毓徳素里棲景宸軒處麗絺綌
出懋蘋蘩修詩賁道稱圖昭言翼訓姒幄賛軌堯門展
如之華寔邦之媛敬勤顯揚肅恭崇憲奉榮惟約承兹
以遜逮下延和臨朝違怨祚靈集祉慶藹迎祥皇𦙍璲
式帝女金相聨附齊穎接蕚均芳以蕃以牧燭代暉梁
視朔書氛觀臺告祲璁衡藏容翬翟毁衽掩采瑶光收
華紫禁移氣朔兮變羅紈白露凝兮嵗將䦨庭樹驚兮
中帷響金釭曖兮玉座寒仰昊天之莫報怨凱風之徒
攀經建春而右轉循閶闔而徑度旌委欝於飛飛龍逶
遲於歩歩鏘楚挽於槐風唱邉簫於松霧渉姑射而環
廻望樂池而顧慕晨輼解鳳曉蓋俄金山庭寢白隧路
抽陰重扃閉兮燈以黯中泉寂兮此夜深鎻神躬於壌
末散靈魄於天潯
哀策文晉潘岳景獻皇后哀䇿文曰於穆先后儷皇協
運世宗之𦙍徳博化先用儉禮峻任姒隆周后亦母晉
終温且惠其儀淑慎既慎其儀克明禮教撫翼齊蕃訓
成𢎞操其慈有威不舒不暴乃家乃邦是則是效嗟余
艱屯仍遭不造靡恃惟妣景命弗保心之云痛痛貫穹
昊襲龜筮之良辰啓幽房之潜𡑞整武駕之隆牡結龍
輈之縞駟望旂常而崩摧披輼輬以増欷口嗚咽以失
聲目横迸以灑淚邈雨絶於宫闈長無覿於髣髴
晉張華元皇后哀䇿文曰天地配享化成兩儀王假有
道義在伉儷姜嫄佐肇二妃興媯仰觀古藉覬亦同䂓
今胡不然景命夙虧我膺厯運臨統萬方正位于内寔
在嬪嬙天作之合駿發其祥河嶽降靈啓祚華陽棄世
豐衍朱紱斯皇來翼家邦憲度是常緝熈陰教徳聲顯
揚如何不吊背世隕䘮瑶齊無住長去蒸嘗廹懐永悼
率土摧傷陵兆既宅將遷幽都霄陳夙駕元妃其徂宫
門遏宻階庭永虚設祖屬紼告駕啓途法服翬褕寄象
容車金輅晻藹帷裳不舒千乘動軫六驥踟蹰銘旌樹
表翣栁雲敷祁祁同軌岌岌蒸徒孰云不懐哀感萬夫
寧神虞旃安體𤣥廬
宋顔延之元皇后哀䇿文曰龍轜纚綍容翟結驂皇塗
昭曠神路幽嚴皇帝親臨祖饋躬瞻宵載飾遺儀於組
旒淪徂音乎珩佩悲黼翣之移御痛翬褕之重晦降轝
客位徹奠殯階乃命史臣累徳述懐其辭曰倫昭儷昇
有物有憑圎精初鑠方祗始凝昭哉世族祥發慶膺秘
儀景胄圎光玉繩昌暉在陰柔明將進率禮蹈和稱詩
納順爰自待年金聲夙振亦既有行素章増絢象服是
加言觀維則俾我王風始基嬪徳蕙問川流芳猷允塞
方江泳漢再謡南國伊昔不造鴻化中㣲用集寳命仰
陟天機釋位公宫登曜紫闈欽若皇姑允廸前徽孝達
寧親敬行宗祀進思才淑傍宗圖史降音在詠動容成
紀坤則順成星軒潤飾下節震騰上清朓側有來斯雍
無思不極象物方臻視祲告沴太和既融攸華委世蘭
殿長陰椒塗弛衛戒凉在律杪秋即穸霜夜流唱曉月
升魄八神警引五輅遷跡噭噭儲嗣哀哀列辟灑零玉
墀雨泗丹掖撫存悼亡感今懐昔南背國門北首山園
遥酸紫蓋𦕈泣素軒滅采清都夷體夀原邑野淪藹戎
夏悲歎來芳可述往駕弗援
齊謝朓敬皇后哀䇿文曰翠帟舒阜𤣥堂啓扉爼徹三
獻筵卷六衣懐蜃衛而延首想鷖輅而撫心痛椒塗之
先廓哀長信之莫臨身隔兩赴時無二展旋詔左言光
敷聖善其辭曰帝唐逺胄御龍遥緒在秦作劉在漢開
楚肇惟淑聖克柔克令清漢表靈曽沙膺慶爰定厥祥
徽音允穆光華沼沚榮曜中谷敬始絺綌教先穜稑睿
問川流神襟蘭郁先徳韜光君道方被輔佐求賢在謁
無陂顧史𢎞式陳詩展義厚下曰仁藏往伊智十亂斯
俟四教罔式思媚諸姑貽我嬪則化自公宫逺被南國
軒曜懐光素舒佇徳閔予不祐慈訓早違方年冲藐懐
䄂靡依家臻寳業身嗣昌暉夀宫寂逺清廟虛歸帝遷
明命民神胥恱乾景外臨陰儀内缺空悲故劔徒嗟金
穴馮相告祲宸駕長往貽厥逺圖末命是奬懐豐沛之
綢繆背神京之𢎞敞陋蒼梧之不從遵鮒隅以同壤陳
象設於園寢映輿鋄於松楸望承明而不入度清洛而
南遊繼池綍於通軌接龍帷於造舟廻塘寂其已暮東
川澹而不流藉閟宫之逺烈聞纉女之遐慶始協徳於
蘋蘩終配祗而表命慕方纏於賜衣悲日隆於撫鏡思
寒泉之罔極託彤管於遺詠
梁任昉王貴嬪哀䇿文曰游衣戒節轜車命服永去椒
華長辭嘉福笥緘遺組筵委塵鞠將命啓期寔惟嘉數
珮空響其何節姆下當其誰傅殯宫既毁祖饋斯撤爰
命史臣宣美來裔坤載既厚内徳云助軒五有𢎞姬十
斯豫誕茲邦淑選自良家爰登六列象服委蛇青絇丹
繶展衣素紗肅雍婦職僉曰俞往賛景望舒方娠明兩
心前軌慶軒中増朗與括不愆朏魄無爽式陪璽觀有
事蠶宫降輿訪道基我王風宣禮撤豆緝樂房中居貴
能降在盈思冲仁者必夀彼蒼者穹如何不淑萬化齊
終薦車告途殯穸既辦黼翣璀以陸離帷幌紛其舒卷
出桂宫而北行經未央以西轉池紼顧而徐前服馬嘶
而不踐霜霏㣲而初被野空籠而始彫促虞泉於薤露
撫悲翁於短簫母以子貴義𢎞前哲申㐮齊削以從疑
革麻縓之輕殺逹副君之夭至賦白華之無缺庻清廟
之㣲㣲非夀原之未翳
謚策文宋謝莊殷貴妃謚䇿文曰維年月日皇帝曰咨
故淑儀殷氏惟爾合徽挺懋爰光素里友琴流荇實華
紫掖奉軒景以柔明發迹處椒風以婉孌外名幽閑之
範日藹層闈繁祉之慶方隆蕃世而當春掩藻中波滅
源朕用震悼傷于厥心松區已剪泉冥將遂宜旌徳第
行式衍聲芳魂而有靈尚兹寵渥嗚呼哀哉
詔梁沈約梁武帝立内軄詔曰刑于垂訓周文所以表
徳壼闈失序漢氏所以䘮邦並被諸方䇿式昭戒勸魏
晉以來雖云簡薄而内職名號參差不同在宋太始位
置繁縟遂設九品且擬外朝填委敬掖徴費無已自此
相仍踵以成舊昭陽九華千門萬戶朕受命自天始基
七百思所以立房自邇貽厥方來前代職品所宜因革
外可詳議務令該允
陳徐陵陳文帝登阼尊皇太后詔曰朕以虛薄才非𢎞
濟竊守蕃維常懼盈滿豈圖蒼昊不弔國歩艱難皇嗣
元良藐在崤渭二臣奉迎川塗靡從六𫝊還朝淹留永
日今國圖無主家業事隆上奉父母之嚴規下逼羣公
之庭諍遂以庸質升纂帝基對揚大化彌増兢懼今宜
式遵舊則奉上皇后尊號為皇太后御慈訓宫一依前
典若中流靜晏皇嗣歸來輙當觧紱於箕山之陽歸老
于瑯琊之國復子明辟還承寳圖若問與夷無媿園寢
章梁江淹為建平皇慶皇后正位章曰伏承以嘉月惠
時膺曜宸正翬珩昭品褕組在飾休徧函夏譽殷靈昧
伏惟岳曜靜徳式懐謙順升降圖傳左右詩史夙鏡茂
資早摛芳訓衍教紫庭麗軌華屋聲激綺組風偃家邦
梁沈約為六宫拜章曰蓬闈菲質嘉淑無筭越自幽衡
登軀宸漢奉日月之華侍巾屣之末何以厠鴛鸞之盛
序奉屬車之清塵
陳江總為陳六宫謝章曰恭膺禮命愧集丹縷之顔拜
奉曲私愁縈翬羽之色宋宫夜火伯媛匪驚楚榭奔濤
貞姜何懼豈期日月騰影風雲冩潤遲復位崇九御聲
髙六列象服増華丹軿耀采何以弼佐王風克柔陰化
兢惶並集追想流荇之詩荷據相并遂失鳴環之節
表魏傅嘏請立貴嬪為皇后表曰有虞始徳觀化媯汭
夏后創業啓祚塗山咸以椒哲垂之曲頌伏惟貴嬪誕
秀令族禀貞髙胄應昭明之量兼聖善之行金璽未授
而玉瑞先顯表賛天休昭隆后祚貞侔先典告踰徃訓
而猶潜光未即皇統進違二儀絪煴之徳退闕懸象兼
曜之儀羣僚百辟所以竦佇陛下欽若天秩祗賛帝祉
夙崇盛禮俾君萬國則六合承風天下幸甚
魏陳王曹植上卞太后誄表曰大行皇太后資坤元之
性體載物之仁齊美姜嫄等徳任姒佐政内朝惠加四
海草木荷恩含氣受潤庻鍾元吉永膺萬祚何圖一旦
早棄明朝背絶臣庻悲痛靡告臣聞銘以述徳誄尚及
哀臣以冐越諒闇之禮作誄一篇知不足讃揚明德實
以展臣蓼莪之思憂荒情散不足觀采
晉左九嬪上元皇后誄表曰伏惟聖善宣慈仁洽六宫
含𢎞光大徳潤四海妾聞之前志卑不誄尊少不誄長
揚雄臣也而誄漢后班固子也而誄其父皆以述揚景
仁顯之竹帛豈所謂三代不同禮随時而作者乎
後魏温子昇魏帝納皇后羣臣上禮文曰臣聞軒轅乃
至西陵以之作合夏后至聖塗山於是來嬪伏惟陛下
龍飛纉厯大明理運長秋既建陰教有主景命無窮靈
基長世普天之下莫不欣躍
陳江總為陳六宫謝表曰鶴籥晨啓雀釵曉暎恭承盛
典肅荷徽章歩動雲袿香飄霧縠媿纏艶粉無情拂鏡
愁縈巧黛息意臨牕妾聞漢水贈珠人間絶世洛川拾
翠仙處無雙或有風流行雨窈窕初日聲髙一笑價起
兩環乃可桂殿迎春蘭房侍寵借班姬之扇未掩驚羞
假蔡琰之文寧披悚戴
論宋范曄皇后紀論曰周禮后正位宫闈同體天王夫
人坐論婦禮九嬪掌教四徳世婦知䘮祭賔客女御序
于王之燕寢頒官分務各有典司女史彤管記功書過
居有保阿之訓動有環珮之響進賢才以輔佐君子襃
窈窕而不淫其色所以能宣述陰化修成内則秦并天
下多自驕大官備七國爵列八品漢興因循而婦制莫
釐髙祖帷箔不修孝文祍席無辨而選納尚簡飾玩少
華自武元之後世増淫費至乃掖庭三千増級十四及
光武中興斵彫為朴六宫稱號唯后貴人貴人金印紫
綬又置美人宫人采女三等明帝事遵先㫖宫教頗修
登建嬪后必先令徳内無出閫之言權無私溺之授可
謂矯其弊矣孝章以下漸用色授恩隆好合遂忘濇蠧
自古雖主㓜時艱王家多釁委成冡宰未有専任婦人
㫁割重噐唯秦芉太后始攝政事故穣侯權重於昭王
家富於嬴國漢仍其謬知患莫改東京皇統屢絶權歸
女主外立者四帝臨朝者六后莫不定䇿帷帟委事父
兄貪孩童以久其政抑明賢以専其威任重道愆利深
禍速身犯霧露於雲臺之上家嬰縲絏於圄犴之下陻
滅連踵傾輈繼路而赴蹈不息焦爛為期終乃陵夷大
運淪亡神寳詩書所歎略同一揆
行狀梁江淹宋建平下建太妃周氏行狀曰竊聞侯服
之譽非黃冠所敷玉食之門寧皂衣所述諒畏襃虚美
於君后被空名於鼎貴然昔有漢臣誄行晉史書徳者
亦云實而已焉太妃誕巽離之正和函雲露之中氣凝
采髫嵗賁章笄年若乃彤管女圖之學纂組綺縞之工
升降䖍謙之儀柔静嘉順之節莫不中道若性不嚴而
成故譽滿帷閫聲播軒殿
　
　
　
　
　
　
　
　
　
　
　
　藝文類聚卷十五
欽定四庫全書
　藝文類聚卷十六　　　唐　歐陽詢　撰
　儲宫部(儲宫/公主)　(太子妃附/)
　　儲宫
周易曰黄離元吉象曰明兩作離大人以繼明照於四
方
尚書曰惟四月太子發上祭於畢下至於孟津之上乃
告司馬司徒司空又曰太子𤼵升於舟中流白魚入於
舟王跪取出俟以燎羣公咸曰休哉
尚書大𫝊曰天子太子年十八曰孟侯孟侯者於四方
諸侯來朝迎於郊者問其所不知也
尚書洪範五行傳曰心之大星天皇也其前星太子也
後星庶子也
禮記曰王太子王子羣后之太子卿大夫元士之適子
凡入學以齒又曰文王之為世子朝於王季日三雞初
鳴而衣服至於寢門外問内䜿之御者曰今日安否何
如内䜿曰安文王乃喜及日中又至亦如之及暮又至
亦如之其有不安則内䜿以告文王文王色憂行不能
正履王季復膳然後亦復初食上必在視寒煖之節又
曰國君世子生吿於君接以太牢宰掌具又曰行一物
而三善皆得者唯世子而已其齒於學之謂其一知父
子之禮其二知君臣之義其三知長㓜之節故學之為
父子焉君臣焉長㓜焉一人元良萬國以貞世子之謂
也
左傳曰九月丁夘子同生以太子之禮舉之接以太牢
卜士負之士妻食之公與文姜宗婦命之
白虎通曰天子之太子諸侯之世子皆就於外者尊師
重先王之道也故曲禮曰禮聞來學不聞往教也
賈誼書曰文王使太公望傅太子發嗜鮑魚公不與曰
鮑魚不登爼豈有非禮而可養太子哉
春秋外傳曰靈王二十二年榖洛龍鬭將毁王宫王欲
壅之太子晉諫曰晉聞古之長民者不隳山不崇藪不
防川不竭澤靈王不從又曰師曠見太子晉曰吾聞太
子之語髙於太山願聞一言太子曰吾聞太師之來喜
而又懼汝知人年長短吉凶也師曠曰君色赤君聲清
火色不夀太子曰然却後三年吾上賔于帝汝慎無言
殃將及汝太子時年十五後三年而卒
史記曰厲王出奔彘太子静匿召公之家國人聞乃圍
之召公以其子以代太子太子得脫召公周公二相行
政號曰共和十四年厲王死太子静長於召公家二相
乃共立之是為宣王也又曰上欲廢太子立趙王如意
大臣諫争未得堅决張良為畫計曰顧上不能致者商
山四人今能無愛金玉使太子卑辭厚禮迎此四人則
一助也於是四人至侍太子入讌年皆八十餘眉鬂皓
白衣冠甚偉上怪問之四人各以名對帝大驚曰吾求
公數嵗常避逃我今何從吾兒遊四人去上目送之指
示戚夫人曰彼四人輔之羽翼已成難可動矣
漢書曰孝景王皇后武帝母也内太子宫太子幸愛之
生三女一男男方在身時王夫人夢日入其懐以告太
子曰此貴徴也未生而文帝崩景帝即位王夫人生男
是為武帝又曰孝元皇帝宣帝太子也母曰許皇后宣
帝㣲時生民間年二嵗宣帝即位八嵗立為太子壯大
柔仁好儒又曰孝成皇帝元帝太子母曰王皇后元帝
在太子宫生甲觀畫堂為世嫡皇孫宣帝愛之字曰太
孫常置左右年三嵗而宣帝崩元帝即位帝為太子壯
好經書寛博謹慎初居桂宫上嘗急召太子出龍樓門
不敢絶馳道西至直城門得絶乃度還入作室門上遲
之問其故以状對上大恱乃著令太子得絶馳道
東觀漢記曰建武時天下墾田不實詔下州郡檢其事
帝見陳留吏牘上有書曰頴川𢎞農可問河南南陽不可
問帝詰吏由趣吏不服抵言於長安街得之帝怒時明
帝年十二在幄後曰吏受郡勑當欲以墾田相妨耳帝
曰即如此河南南陽何不可問對曰河南帝城多近臣南
陽帝郷多近親田宅踰制不可為准帝令詰問乃首服
如顯宗言
魏略曰太祖不時立太子太子自疑是時髙元吕者善
相人乃呼問之對曰其貴不可言因問夀㡬何元吕曰
其夀至四十當有小苦過是無憂後無㡬而立為大子
魏志曰明帝文帝太子生而愛之常令在左右數嵗而
有岐嶷之姿武帝異之曰我基於爾三世矣每朝讌㑹
同與近臣並列帷幄好學多識特留意法理
吳志曰孫登權長子也立為太子選置師傅詮簡秀士
以為賔友諸葛恪為左輔張休為右弼顧譚為輔正陳
表為翼正為四友於東宫號為多士登鎮武昌或時獵
當由徑道常避逺良田不踐苗稼至所憩止又擇空閒
之地不欲煩民
王隠晉書曰初武帝未為世子文帝問裴秀人有相否
秀曰中撫軍立髪至地手過于膝人望既茂天表如此
非人臣之相又曰愍懐太子名遹少聰惠帝愛之六七
嵗時帝夜望火太子牽上衣裾使入闇中上問其故太
子對曰暮夜倉卒宜備非常不當親近火光令人照見
世說曰晉明帝數嵗在元帝處坐時有人從長安來帝
謂曰爾言長安逺日逺明帝曰只聞人從長安來不聞
從日邉來日固宜逺帝大嗟賞明日羣僚並集帝更問
乃答云日近帝失色乃謂曰何以昨語異答曰舉頭見
日不見長安衆莫不嗟歎
詩梁劉孝威重光詩曰重光儲后宣制義也赫赫重光
明明二聖帝作儲述禮和樂正中衢置樽髙堂懸鏡其
酌不窮其明逾盛徳音孔昭民胥攸詠明明二聖赫赫
重光風神灑落容止汪洋瞻彼談扇載抑載揚何斯天
辯如珪如璋顔閔函席游夏升堂以卿以士惟公惟王
思媚儲后顧哉樂康芃芃黍苗陰雨膏之詵詵纓冕儲
王道之道之以禮齊之以仁理則探聖言則窮神訓于
四國覃于萬民又奉和簡文帝太子詩曰太子天下本
元良萬國貞周朝推上嗣漢世慙重明前星涵瑞采洊
雷揚逺聲三善𫝊樂正百行紀司成九流通已辯七經
咸所精博聞強子政髙才凌長卿禮尊逾屈己徳盛益
卑情仙氣貽鍾相儒道推桓榮延賢博望苑視膳長安
城園綺随金輅浮丘侍玉笙智嚢前殿笏端士後垂纓
九仙良所重國海更東傾班輸同舉乘甲觀齊蓬瀛
賦魏卞蘭賛述太子賦曰超古人之遐迹崇先聖之𢎞
基躭八索之秘奥遵二儀於大猷正往昔之常弊定當
世之舊儀禀休和之上性應五百之運期著典憲之髙
論作敘懽之麗詩越文章之常撿揚不學之妙辭蹈布
衣之所難闡善道而廣之道無深而不測術無細而不
敷論古賢以歎息覩懿徳以歡娛歴精思於訓籍忽日
移而忘劬雖明略而無上猶博納以自扶賔故老以勸
俗諷六經以崇儒嘉通人之逹節笑俗士之守株匿天
威之嚴厲揚愷悌之和舒惟凡百之詠徳感恩惠之有
餘信清風之休著非臣下之敢虚乃作頌曰明明太子
既叡且聰博聞強記聖思無雙倚之左右如虎如龍八
俊在側旁無䛕凶富不㤀施尊而益恭研精書籍留思
異同建計立議廓然發蒙天下延頸歌頌徳音聞之於
古見之於今深不可測髙不可尋創法萬載乗此休風
箴晉温嶠侍臣箴曰勿謂其㣲覆簣成髙勿謂其細巨
由纎毫故曰善不積不足以成名話言如絲而萬里來
享無以處極而利在永貞是以太子之在東宫均士抗
禮以卑厥情入學齊齒言稱先生不以賢自臧不以貴
為榮思有虞之蒸蒸尊周文之翼翼晨昏靡違夙興晏
息師傅是瞻正人在側屏彼佞䛕納此亮直故𫝊敬徳
義臣思盡忠或稽古訓導惟道之不融或造膝詭辭懼
咎之藴崇惴惴兢兢思二雅之遺風鍳乎九三天禄永
終近臣司規敢告常從
周王褒皇太子箴曰臣聞教化爰始詠歌不足政俗既
移風雅斯變伏惟皇明御宇功均造物改文為質斵雕
成素皇太子洊雷居震明兩作離春夏干戈秋冬羽籥
叔譽慙五稱之對師曠降四馬之恩竊以太史官箴虞
書所誡永樹芳烈丞相所以垂文深覩安危太傅以之
陳訓敢自斯義獻箴云爾天生蒸民司牧斯樹咸熈庻
績式昭王度惠民垂統元良繼體麗止離暉惟機天啓
令問令望聞詩聞禮從曰撫軍守曰監國秋坊通夢春
宫養徳桓榮獻書荀攸觀則元子為士齒卿命秩朝服
寢門廽車作室正陽君位喬枝父道臣子所崇忠孝為
寳勿謂居尊禍福無門勿謂親賢王道無偏無為慮始
無為事先損之又損而全之亦全無往不復無平不陂
美疢甘言鮮不為累則哲惟難知人未易居室為善分
隂無棄亡保其存危安其位神聽不惑天妭斯忌文昌
着於前星秬鬯由於守器庻僚司箴敢告閽寺
隋戴逵皇太子箴曰無謂父子無間江充掘蠱無謂兄
弟無携倡優起舞
誄晉陸機愍懐太子誄曰明明皇子成命既駿保乂皇
家載生淑𦙍茂徳克廣仁姿朗㑺當克無疆光紹有晉
如何不弔暴離咎艱曽是遘愍匪降自天肇傾運祚遂
䘮華年嗚呼哀哉沉雲既祛日月増暉靈寵可贈寃魂
難追舊物東返靈柩西歸傷我惠后寂焉翳滅衘哀駿
奔凶服就列追慕徽塵興言㫁絶敢誄遺風庻存芳烈
其辭曰巍巍皇基奕奕紫㣲有命既集天禄永綏篤生
太子纂徳承茂平紹大烈時惟洪胄竒頴發翹清藻在
秀誕自㓜蒙逮事武皇展矣太子播此瓊芳允矣聖祖
無言不臧婉孌乗輿名裕徳昌龍集庚戌日月改度赫
赫明明我皇登祚厥登伊何皇統是荷華紱重采翠盖
垂葩鸞旗阿那玉衡吐和聿來在宫體亮而誠肅雍皇
極思媚紫庭亦既渉學遵師盛道何年之妙而察之早
讜言必復乖義則考惟天有命太子膺之惟皇有慶太
子承之當究遐年登兹胡耉緝熈有晉克搆帝宇如何
晨牝穢我朝聽仰索皇家惟塵明聖惴惴太子終温且
敬衘辭即罪掩淚祗命顯加放流潜肆鴆毒痛矣太子
乃離斯酷謂天盖髙訴哀靡告鞠躬引分顧景摧剝嗚
呼哀哉凡民之䘮有戚有姻太子之殁傍無昵親跼蹐
嚴宫絶命禁闈幽柩偏寄孤魂曷歸嗚呼太子生寃殁
悲匹夫有怨尚或殞霜矧乃太子萬邦攸望普天扼腕
率土懐傷精感六沴咎徴紫房爰兹元輔啓我令圖王
赫斯怒天誅靡逋欃槍叱掃元凶服辜仁詔引咎哀筞
東徂光復寵祚紹建藐孤於時暉服粲焉畢陳庭旅舊
物堂有故臣孰云太子不見其人嗚呼哀哉既濟洛川
靈斾左迴三軍悽裂都邑如隤慨矣寤嘆念我愍懐
哀策齊王融皇太子哀策文曰繡幕啓塗銅池從殯葆
鐸既行枚綍且引皇帝痛粢盛之闕奉哀匕鬯之有亡
憫含嗟乎崇正顧掩欷於承光式睠元良永懐人寳俾
兹史策載餘風道其辭曰居辰北極在日重離誕惟妙
善克自生知資神為契合聖如規地維缺位月紀褰期
哀纏晦朔燧改嵗時􁎣粥不溢薑桂無滋俛終心禮昌
我帝基思皇下武纉戎上徳將叶人神永貽家國用稽
嗣典實𢎞儲則庸噐改物徽號崇名往辭綠盖來馭朱
纓旂旗旖旎鸞纛聲明守噐宣華訪安永福上漏驂軒
初晨戒服慶色伊滿夤儀載肅至誠莫感遐福空辭氛
程月志祲動年司素妭犯列青雲失滋中楹軫夢當戶
陳詩楚藥毁方秦毉反轍髙議虚演竒文徒說逺賔上
靈長違昭世痛結宸慈哀震華棣嗚呼哀哉軒帷髙寂
庭帳深陰鶴關晝掩鳬燈夜沉仍襲未改容饌如臨曖
徽儀而可慕標嗣子之純心嗚呼哀哉韋弁告期麻衣
請日辯域展圗楊龜獻吉文物充階具僚在位摠葭挽
之哀淒視風烟之騷瑟嗚呼哀哉飾麾輅而南指轉旌
羽而北徂車結軫於雕轂馬緩節於金蘇寄靈心於萬
象増戀戀於國都嗚呼哀哉光徙靡而欲沉山荒凉而
遂晚城闕緬而何期平原忽而超逺情有望而弗追顧
如疑於將反嗚呼哀哉
梁王筠昭明太子哀策文曰蜃輅峩峩龍驂駶歩羽翿
前駈雲旗北傃皇帝哀繼明之寢曜痛嗣徳之徂芳御
武帳而悽慟臨甲觀而増傷式稽令典載揚鴻烈詔撰
徳於旌旂求傳徽於舞綴其辭曰式載明兩實惟少陽
儀天比峻儷景騰光睿哲膺期旦暮斯在識洞機深量
包瀛海立徳不噐至功弗宰寛綽居心温恭成性修襟
孝友率由嚴敬咸有種徳惠和齊聖括嚢沇略包舉藝
文徧該緗素殫極丘墳騰褰充積儒墨區分瞻河闡訓
望魯揚芬雲物告徴祲沴褰象星霾恒曜山頽朽壌威
儀上賔徳音長往具僚無蔭諮丞安仰嗚呼哀哉首夏
司開麥秋紀節容衛徒警菁華萎絶書幌空張談筵罷
設虚饋饛饛孤燈翳翳嗚呼哀哉簡辰請日筮合龜貞
幽埏夙啓𤣥宫獻成武校齊列文物増明昔遊漳水賔
從無聲今歸郊郭徒御相驚嗚呼哀哉背絳闕以逺徂
轥青門而徐轉顧馳道而詎前望國都而不踐凌修坂
之威夷遡平原之悠緬驥蹀足以酸嘶挽悽鏘而流泫
嗚呼哀哉混哀音於蕭籟變愁容於天日維夏木之森
陰反寒林之蕭瑟既将反而復疑如有求而遂失謂天
地其無心遽永潜於容質嗚呼哀哉
詔梁武帝立皇太子詔曰非至公無以王天下非博愛
無以臨四海所以堯禪舜譲惟徳是與文王舍伯邑考
而立武王格于上下光被四表今岱宗牢落天歩艱難
淳風猶欝黎民未乂自非克明克哲允文允武遑能荷
神噐之重嗣龍圗之尊晉安王綱徳行内敏威惠外宣
羣后歸美率土宅心可立綱為皇太子庻百年勝殘方
流餘慶畢世後仁永固洪業
梁沈約立太子詔曰朕屬當期運係迹前王思所以長
世流祚垂之萬葉百辟咸以元良之寄有國莫先自昔
哲后降及近代莫不立儲樹嫡守噐承祧乃旁挹羣議
逺惟七百建兹蒙稚仰副宗祊承華肇開崇基克永無
疆之慶非獨在余思霑渥澤被之遐邇可賜天下為父
後者爵一級王侯以下量錫幣帛
後魏温子昇魏荘帝生皇太子赦詔曰有國三善事屬
元良本支百世義鍾繼體朕應天纂命握圗受籙景祚
唯新十年以永今月吉辰皇子誕育彩雲映日神光照
殿方開博望将起龍樓逺近同歡人神共恱便可大赦
天下
教魏文帝答卞蘭教曰賦者言事類之所附也頌者美
盛徳之形容故作者不虛其辭受者必當其實蘭此豈
吾實哉昔吾丘夀王一陳寳鼎何武等徒以歌頌猶受
金帛之賜蘭事雖不諒義足嘉也今賜牛一頭
表吳張儼請立太子師傅表曰昔賈誼為漢文帝陳周
成王為太子以周公為太傅召公為太保吕望為太師又
立三少皆上大夫使與太子居處左右前後皆正人也
明禮義以導習之故能光熈文武興隆周室伏惟陛下
命世應期順乾作主皇太子以天然之姿為國上嗣朝
廷以四海未定國家多事師傅之官闕而未備臣愚以
為髙祖初基天下造創引張良叔孫通出為師保入與
朝政宜博采周漢依舊儀用將相名官輔弼太子於是
以熈賛洪業増暉日月實為光大也
魏卞蘭賛述太子表曰伏惟太子研精典籍留思篇章
覧照幽㣲才不世出禀聰叡之絶性體明逹之殊風慈
孝發於自然仁恕洽於無外是以武夫懐恩文士歸徳
竊見所作典論及諸賦頌逸句爛然沉思泉涌華藻雲
浮聽之㤀味正使聖人復存猶稱善不暇所不能間也
昔舜以蒸蒸顯其徳周旦不驕成其名豈因南面之尊
以發稱假鼎足之盛以取譽哉夫至尊至貴能令人畏
不能令人譽故桀不能變龍逢之心紂不能易三仁之
意懐近服逺非徳無施今太子博納多容海渟岳峙學
無常師唯徳所在思無所私唯徳所親觀士察人毫毛
無失望色則知其情覧始則逹其終遏偽辯於未言絶
䜛巧於未形其所以包羅殊類鑑觀成敗徳生於性明
出自然太子所行晏然休著皆羣下所常吟咏誠不復
須臣賛揚懿美褒稱盛行然後令夜光之璧顕於金匱
隋侯之珠彰於韞櫝者也今相鍾繇大理王朗海内英
儒國家柱臣博物多識通洽君子年耆徳茂所更多矣
若㳺海者難與論水覩前世者不可為言然咸歸太子
巍巍之美敘述清風言之有承聽者欣欣㤀日之夕流
景曜於無窮布芳陰於四逺譬若麟龍發足羣獸追蹤
鸞鳳舉翼衆鳥随風小臣區區嘉樂無已竊怡綿綿之
屬㤀愚戅之言謹觸冒上賦一篇以攄狂狷之思
宋謝莊慶皇太子元服上至尊表曰伏惟皇太子殿下
明兩承乾元良作貳抗法迂身英華自逺樂以修中禮
以治外三善克懋徳成教尊今日昭辰顕加元服對靈
祗之望儔上庠之歡率天罄世莫不載躍又皇太子元
服上皇太后表曰離景承宸樞光陪極毓問東華飛英
上序樂正歌風司成頌德清明神鏡温文在躬練日簡
辰顕備元服懋三王之教爥少陽之重
梁簡文帝謝為皇太子表曰伏見詔書以臣為皇太子
有命自天實驚物聽鴻名盛興爰萃庸薄勢舉千鈞方
兹未重髙搏九萬比此非遥臣本凡蔽賔實無取特以
毓慶雲霄慿暉璿極鳴玉内侍指麾外蕃猶懼不任尚
疑廢職况復監撫守從道著前經恭敬温文義彰昔記
震維禮絶離景事尊養徳北宫賛業東序魏平非擬漢
莊靡繼臣牧拙樊漢始獲言歸遂以下才屬當上嗣事
異定陶之舉有類膠東之册將何以著三善之徳延四
皓之遊屈叔譽之辭繹卞蘭之頌又拜皇太子臨軒竟
謝表曰臣聞團暉麗天洊雷居震必資令徳寔建賢明
臣本空薄噐業無取已慙好儒之志且乏豐下之姿叨
逢慈奨事出希世方將問安寝門視膳天幄察陳奏之
章示嚴警之書出龍樓而祗召息車馳道侍鑾輿而廵
幸說經孔庭足踐閶闔風雲之勢斯近飛陵倒景神仙
之舉超然何以允副元良和兹守噐逢師曠之褒值史
丹之述又上昭明太子集别傳等表曰若夫正少陽之
位主承祧之則口實為美唯稱啓誦自兹厥後罕或聞
焉昭明太子禀仁聖之姿縦生知之量孝敬兼極温恭
在躬明月西流㓜有文章之敏羽籥東序長備元良之
徳非假二疏寧勞四皓虎賁恧其經學智嚢慙其調護
豈止博望延賔夀春能賦問疑棗據書戒慿陵而已哉
玉折何追星頽靡續地尊虢嗣外陽之術無徴位比周
儲緱山之駕不反臣以不肖妄作明離出入銅龍瞻仰
故實思所以揄揚盛軌宣記徳音謹撰昭明太子别𫝊
文集請備之延閣藏諸廣内永彰茂實式表洪徽
梁任昉為皇太子求一日一入朝表曰臣聞内豎告安
姬昌怡色鳴雞戒旦周發冠履或以凉燠之候晨昏異
宜膳羞之和鼎飪殊節一辰三朝稱情猶簡終日承顔
在理斯愜且長夀之對撫循無已馳道未窮顧懐不輟
豈直下動天性固亦上結慈𠂻自頃半旬乃朝遂為通
制事踰信次義乖晨省一日萬幾不敢三塵御省每旦
改宿特乞一至寝門
梁沈約為皇太子謝初表曰臣實蒙稚温文以闕不閑
三善之訓未習四學之議唯問安内豎因心自發而視
膳寝門未任再至乃降皇慈夙膺盛典二體宸極守噐
宗祧顧循㓜志如臨氷壑
梁蕭子範求撰昭明太子集表曰臣聞姬旦云亾播禮
樂於百代宣尼既殁𫝊雅頌於千祀夏啓之風載𫝊樂
野周晉之迹止在洛濵入侍四公西京見美長夀一察
東漢流名魏擊之悟篋衣事關戰國孫登之愛田苗義
屬偏霸各稱小善靡擅雕蟲子桓雖詩賦可嘉矩範頓
闕貽譏良史取誚前載備而為論𤼵奥允歸自少陽潜
位震方滅采神儀長往銅龍毁搆音顔緬邈舟壑遷移
若乃緣情體物繁絃縟錦縦横艶思籠盖辭林積練累
素盈車滿笈金石有銷斯文方逺既異陳王之躬撰又
非當陽之自集臣蟬翼輕身未從塵露而班輸嚴駕永
輟騑驂戀主懐兹伏深涕慕冐乞銓次遺藻勒成卷軸
梁陸倕為豫章王慶太子出宫表曰臣聞周固本枝寔
資明兩漢啓磐石必係元良所以闡𢎞祚鼎光崇守噐
伏惟皇太子道契生知照均天縦不藉審諭之功無待
温文之輔而冬書秋記夙表睿資春誦夏絃㓜彰神度
雖復直門守令長夀察微魏賛多容漢稱寛博不足以
連輝茂則匹景令圗甲觀惟新桂宫告始朱班徙次翠
盖移陰華裔式瞻人祗蹈舞
周王褒為百僚請立皇太子表曰臣聞洊雷居震春方
應守噐之禮明兩作離少陽纂重暉之業是以三善昭
徳載祀之祚克隆一人元良貞國之基永固至於軒轅
得姓髙陽才子上嗣佇賢前星虚位魯國公臣贇親居
元子屬當儲貳具僚仰則列辟式瞻臣等參議請立為
皇太子事隆監撫教資審諭問安寝門視膳天幄
周庾信慶傳位於皇太子表曰昔者降居若水登庸有
優劣之殊來朝櫟陽繼體有君臣之異不得與夫天之
兩日日之再中並曜聯輝重明雙照同年而語矣
欲令百工相和先聞揖譲之風天下無為早識吾君之
子皇帝藐然姑射正當乗雲馭龍問道崆峒豈復先秋
木落
　　太子妃
漢書曰漢景薄皇后孝文薄太后家女也景帝為太子
時太后為太子取以為妃又曰武帝陳皇后長公主嫖
女也初武帝得立為太子公主有力焉故欲以女納太
子又曰武成許皇后平恩侯嘉女也元帝選配太子上
令中常侍黄門親近者侍送還白帝稱太子欣恱元帝
喜謂左右曰酌酒賀我左右皆稱萬嵗
漢武故事曰初武帝為太子時長公主欲以女配帝時
帝尚小長公主指女問帝曰得阿嬌好不帝曰若得阿
嬌以金屋貯之主大喜乃以配帝是曰陳皇后阿嬌后
字也
王隠晋書曰武帝欲為太子取妃久而不决上欲娶衛
瓘女楊后欲娶賈充女上曰衛公女有五可賈公女有
五不可衛家種賢而多子端正而長白賈家種妬而少
子醜而短黒楊后既納寳物固欲娶賈氏因乃納之又
曰愍懐太子妃王衍女也劉曜等入洛盡將諸后妃去
妃獨拔刀向賊曰我司徒公女皇太子妃死則已終不
為賊婦賊害之
晉孝武起居注曰上臨軒設懸而不樂遣兼司空謝琰
納太子妃王氏賜文武布絹百官詣上東門上禮
甲辰儀曰皇太子妃公主夫人逢持節使者髙車使者
住車相揖
東宫舊事曰皇太子妃給織成衮帶白玉佩四望車羽
葆前後部鼓吹各一部又曰太子納妃有七綵杯文綺
被長命杯文綺袴
哀策宋謝荘皇太子妃哀筞文曰楹凝桂酒庭肅龍輼
風吹國路雲起郊門皇帝傷總繸之掩綵悼副禕之滅
華行光既晏長河又斜顧而言曰琁瑶有毁郁烈無湮
翦素裁簡授之史臣其辭曰霍岫虧天灊流凝漢祥發
桐珪慶昭金筭毓景帝出飛芳戚閈祕儀施谷升音集
灌月晷㡬望娣𬒮維良釋幃春宫承飾少陽五葉衍藻
四訓抽光葳蕤蕙振婉孌瓊相清徽就逺祲沴方摶臨
華罷翠當曄收蘭複殿生響長廡結寒節移虛饋氣變
容衣中庭草薆階上螢飛傷榮里第痛溢朝闈霜侵燭
昧風宻帷凄驚葭夕轉龍驂夜嘶筵既訣兮奠既撤背
青闕兮去神閨旌掩欝而還泛盖逶遲而顧低素紼歛
維華軿解馭山燧恒隂松阿不曙離天渥兮就銷沉委
白日兮即冥暮菊有秀兮蘅有芬徳方逺兮聲彌樹
齊王儉皇太子妃哀筞文曰肇惟初識芳猷夙就翩翻
禮園徘徊樂囿視秋齊明方春等茂伊宋之季天衢荐
阻咨我儲貳締縃江滸衛女事齊樊姬賛楚美著嬪嗣
徽音踵武數盈則反否極斯昌肅膺靈命經緯三光往
儀衡館來式椒堂紃組咸事象服有章八演仰則六幽
望景悠悠草昧如何不永方中委曜先秋落頴世有遺
塵庭無餘影嗚呼哀哉遵三兆之嘉日迨九筮之靈期
澄金波而映鑾斾命飛廉而拂瓊輜揚清笳於漢表動
嘶挽於雲基
　　公主
公羊傳曰天子嫁女于諸侯必使諸侯同姓者主之
史記曰李斯長男由為三川守諸男皆尚秦公主女悉
嫁諸公子由告歸咸陽斯置酒于家百官長皆前為夀
門庭車騎以千數
漢書曰周勃下廷尉吏侵辱之勃以千金與獄吏廼書
牘背示之曰以公主為證公主孝文女也勃子勝尚之
故獄吏教引為證又曰宣平侯張敖尚惠帝姊魯元公
主有女惠帝既立吕太后欲為重親以公主女配帝又
曰孝武衛皇后字子夫為平陽主謳者武帝即位數年
無子過平陽主既飲謳者進帝獨說子夫帝起更衣子
夫侍尚衣軒中得幸還坐甚忻賜平陽主金千斤子夫
上車主拊其背曰行矣強飯勉之即貴願無相㤀也又
曰烏孫以馬千疋聘漢女元封中遣江都王建女細君
為公主以妻焉賜乘輿服御物為備官属侍御數百人
贈送甚盛烏孫昆莫以為右夫人公主至其國自治宫
室嵗時再過昆莫年老言語不通公主悲愁自為作歌
天子聞而憐之
范曄後漢書曰制皇女皆封縣公主儀服同列侯其尊
崇者加號長公主儀服同蕃王諸王皆封鄉亭侯公主
儀服同鄉亭侯又曰光武姊湖陽公主新寡帝與共論
朝臣㣲觀其意公主曰宋公威容徳噐羣臣莫及帝曰
方且圗之後宋𢎞被引見帝令公主坐屏風後因謂𢎞
曰喭言貴易交富易妻人情乎𢎞曰臣聞貧賤之交不
可㤀糟糠之妻不下堂帝顧謂主曰事不諧矣又曰董
宣為洛陽令湖陽公主蒼頭白日殺人因匿主家吏不
能得及主出行而以奴驂乗宣於夏門亭候之乃駐車
叩馬以刀畫地大言數主之失叱奴下車因格殺之主
即還宫訴帝帝大怒召宣欲箠殺宣叩頭曰願乞一言
而死帝曰欲何言宣曰陛下聖徳中興而縦奴殺良民
將何以治天下乎臣不須箠請得自殺即以頭擊楹流
血被面帝令小黄門持之使宣叩頭謝主宣不從帝強
使頓之宣兩手據地終不肯俯主曰文叔為白衣時藏
亾匿死吏不敢至門今為天子威不能行一令乎帝大
笑曰天子不與白衣同又曰竇融長子穆尚内黄公主
子勲尚東海王強女比陽公主又子固亦尚世祖女沮
陽公主竇氏一公兩侯三公主親戚功臣中莫與為比
又曰館陶公主為子求郎明帝不許而賜錢千萬謂羣
臣曰郎官上應列宿出宰百里茍非其人則民受其殃
是以難之矣
魏本傳曰何晏婦金鄉公主即晏同母妹公主賢明謂
其母沛王太妃曰晏為惡日甚将不保身母笑曰汝得
無妬晏耶俄而晏死有一男年五六嵗宣王遣人録之
晏婦藏其子王宫中向使者摶頰乞白活之使者具以
白宣王宣王亦聞晏婦有先見之言心常嘉之且為沛
王故特原不殺
晉中興書曰臨海公主惠帝第四女羊皇后所生初封
清河公主夫出適值永嘉亂賣長城民錢温温以送女
女遇主甚酷主自告吳興太守問禮以聞於是殺温及
女適譙國曹統
臧榮緒晉書曰賈后二女宣華女彦封宣華𢎞農郡公
主女彦年八嵗聰明岐嶷便能書學諷誦詩論病困要
后欲議封女以長公主彦語后曰我尚小未及成人禮
不用公主及薨謚哀獻皇女以長公主禮葬送
列仙傳曰朱仲㑹稽販珠人也髙后時獻三寸珠魯元
公主私以七百金從仲求珠仲獻珠四寸(事具/寳部)
碑魏温子昇常山公主碑曰啓泰微之層搆闢閶闔之
重扉據天下以為家苞率土而光宅然則昆山西峙爰
有夜光漢水東流是生明月公主禀靈宸極資和天地
芬芳有性温潤成質自然秘逺若上元之隔絳河直置
清髙類姮娥之依桂樹令淑之至比光明於宵燭幽閒
之盛匹穠華於桃李託體宫闈而執心撝順婉然左辟
率禮如賔舉華燭以宵征動鳴佩而晨去致肅雍於車
乗成好合於琴瑟立行潔於清氷抗志髙於黄鵠停輪
表信闔門示禮終能成其子姓貽厥孫謀而鐘漏相催
日夜不息川有急流風無靜樹奄辭身世從宓妃於伊
洛遽捐館舍追帝子於瀟湘銘曰龍轡莫援日車遂往
奄離形神忽歸丘壌祖歌薤露出奏巫山永厝中野終
掩窮泉蕭瑟神道荒凉墓田松檟徒列琬琰空𫝊
墓誌宋謝荘豫章長公主墓志銘曰禀中樞之照體星
軒之華肅恭在國掖庭欽其風恪勤衡館庻族仰其徳
神葉靈條爰自帝堯文信啓魯肇京于楚宵燭載照娥
英是從婉娩絺綌優柔肅雍蘅蕙有寳金碧不居泉庭
一夜里館長蕪
齊王融永嘉長公主墓志銘曰作儀阿媛取儷漢妃相
金陋質穠李慙暉肅穆婦容靜恭女徳顧史求箴披圗
問則慶善郁夷與仁冥默宵燧亾明曉挽已聲松門嚴
闊泉帳寒清悠哉白日欝彼佳城
齊謝朓臨海公主墓志銘曰長𤼵有祥瑶䑓乃搆𤣥鳥
歸飛北音斯奏聿來徐土禎符爰授帝體靈柯穠華以
秀飾館東魯言歸景族有教公宫無繫車服既肅簮珥
亦崇湯沐率禮衡門降情雲屋彼月斯望在釣維緡瞻
須配景望燭齊神霾華崑岫滅采上春慈纏雲陛悲動
外姻欝彼崇芒睠然城輦輜翟按轡龍旒徐轉又新安
長公主墓志銘曰氛氲長𤼵時惟睿文誕兹明淑玉振
蘭芬譽宣女師徳侔髙行肅穆嬪風優㳺閫正撫事成
箴臨圗作鏡如何冥默方春委盛
誄魏陳王曹植平原懿公主誄曰俯振地紀仰錯天文
悲風激興霜飈雪雰凋蘭夭蕙良幹以泯於惟懿主瑛
瑶其質協筞應期含英秀出岐嶷之姿寔朗寔責生在
十旬察人識物儀同聖表聲協音律驤眉識往俛瞳知
來求顔必笑和音則該阿保接手侍御充傍常在襁抱
不停笫牀専愛一宫取玩聖皇何圗奄忽罹天之殃魂
神遷移精爽翾翔號之不應聴之莫聆帝用吁嗟嗚呼
失聲嗚呼哀哉憐爾早殁不逮陰光改封大郡惟帝舊
疆建土開家邑移蕃王緄珮惟鮮朱紱斯煌國號既崇
哀爾孤獨配爾名子華宗貴族爵以列侯銀艾優渥成
禮于宫靈轜交轂生雖異室殁同山岳爰搆𤣥宫玉石
交連朱房皓璧􁀙曜電鮮飾終備衛法生象存長埏繕
修神閨掩扉二柩並降雙魂孰依人誰不殁憐爾尚微
阿保激摧聖上傷悲城闕之詩以日喻嵗况我愛子神
光長滅扄關一闔曷其復晰
晋潘岳南陽長公主誄曰昔唐女嬪媯書叙釐降之美
周姬適齊詩詠肅雍之歌漢之新野以節義垂號千載
伊晋之獻主以聰明睿智考終定謚兹可謂母儀純備
邁蹤古烈者已惜乎不永背世湮沉爰託素旂式章徽
音主之誕育既慕洪胄徳之休明亦固天授思心婉孌
淑質純茂母儀不忒内則靡疚肇自弱笄有馥其芬言
告言歸作合于荀在貴思降處逸能勤上䖍諸姑下接
支嬪内諧閨閾外和族姻終温且惠淑慎其身積善餘
慶啓兹名𦙍厲以惠肅誨以柔順主實體化不言而信
二子遵式匪嚴而峻於穆獻主奕代熈盛重作大司黎
牧火正國之仁姑家之慈母天道輔賢宜享遐夀如何
短命曽不華首寝疾弗興繁榮摧朽嗚呼哀哉容車戒
路祖奠在庭騑驂躊躇服馬悲鳴皇輿親臨望旗失聲
列辟咸起灑淚霑纓嗚呼哀哉既次墓門降柩升輴靈
衣從風素幕生塵明燎守夜竦紼俟晨噭噭遺嗣煢煢
孤臣號無廢音涕不輟巾又皇女誄曰厥初在鞠玉質
華繁𤣥髪儵曜蛾眉連姢清顱横流明眸朗鮮迎時夙
智望嵗能言亦既免懐提携紫庭聰惠機警授色應聲
亹亹其進好曰之經辭令容止閑于㓜齡猗猗春蘭柔
條含芳落英彫矣從風飃颺妙妙弱媛窈窕淑良孰是
人斯而罹斯殃靈殯既祖次此暴廬披覧遺物徘徊舊
居手澤未改領膩如初孤魂遐逝存亾永殊嗚呼哀哉
晉左九嬪萬年公主誄曰昔滿衣早智周晋夙成咸以
岐嶷名存典經猗歟公主在㓜剋哲方徳比齒有邈先
烈何徳之盛而年或闕何華之繁而實不結雨墜風逝
形影長滅赫赫京室河洛所經隂精𤼵曜降兹淑靈篤
生公主誕膺休禎秀生紫㣲日暉月明既睇艶姿徽音
孔昭盼倩其媚婉㬅其􁀙寵玩軒陛如瓊如瑶雖則弱
齒雙徳兼苞五福所集聞之先民積善鍾慶祐徳輔仁
宜終淑美光暉日新云何降戾景命不振曄曄榮曜英
蕤始芳何辜于天猥遇降霜煢煢稚魂飄飄遐翔於戯
何辜痛兹不福生而何晚殁而何速酷矣皇靈謬哉司
禄嗚呼哀哉日月載馳白露凝結自主薨徂奄離時節
吉凶乖邈存亾異制将遷幽都潜神永翳嗚呼公主魂
豈是綏岌岌靈轜駿駟騑騑挽僮齊唱悲音激摧士女
歔欷髙風增哀一日不見採蕭作歌况我公主形滅體
訛精靈遷逝幽此中阿言思言念涕淚滂沱嗚呼哀哉
表宋江斆當尚世祖女表譲婚曰伏承詔㫖當以臨海
公主降嬪榮出望表恩加典外顧審輶蔽跪處憂惶臣
寒門悴族人凡質陋閭閻有對本隔天姻年近将冠皆
已有室荆釵布裙足得成禮自晋氏以來配尚王姬者
雖累經美胄亟有名才至如王敦懾氣桓温歛迹王偃
無仲都之質而祼雪於北階何瑀闕龍工之姿而見投
於深井謝荘殆自同於矇瞍殷仲㡬不免於強鋤制勒
甚於僕𨽻防閑過於婢妾往來出入人理之常當待賔
客朋從之義而令掃轍息駕無窺門之期廢筵抽席絶
接對之理非惟交友離異仍乃兄弟疎闊姆妳争媚相
勸以急尼媪競說相諂以嚴其間又有應答問訊止巫
師母乃至殘餘飲食詰辨與誰衣被故弊必責顯領或
進不獲前或入不聴出不入則嫌於欲疎求出則疑於
有别意召必以三更為期遣必以日出為限夕不見晚
魄朝不識曙星至於夜歩月而弄琴晝拱袂而被卷一
生之内與此乖矣又聲影表聞則少婢奔迸裾袂向席
而醜老藂來左右整刷以凝寵見嫌賔客未冠以小容
致斥如臣門介代荷殊榮足定家聲便預提拂青宫美
官或由才升一切婚戚咸成恩侵是以仰冒非宣披露
丹欵非唯上陳一已規全身願寔乃廣申諸門愛惠之
初若恩詔難降扱請不申便當刑膚翦髪投山竄海
　
　
　
　
　
　藝文類聚卷十六
欽定四庫全書
　藝文類聚卷十七　　　　唐　歐陽詢　撰
　人部一(頭/髮)　(目髏耳/髑)　(口/膽)　(舌/)
　　頭
說文曰首頭也
釋名曰頭獨也體髙而獨也首始也
黃帝素問曰頭者精明之主也
易說卦曰乾為首
毛詩曰螓首蛾眉
禮斗威儀曰君乗火而王其民銳頭君乗水而王其民
大頭
春秋元命苞曰頭者神所居上圎象天
晏子曰湯長頭而髯鬂
史記曰藺相如為趙使秦持璧却立倚柱謂秦王曰趙
王齋戒五日使臣奉璧今大王見臣禮節甚倨得璧傳
之美人以戲弄故臣復取璧大王必欲急臣臣頭今與
璧俱碎於柱矣
漢書曰陳遵長八尺餘長頭大鼻容貌甚偉
帝系譜曰神農牛首結繩而治伏羲人頭蛇身
嚴尤三將叙曰趙孝成王曰誰能當武安君平原君曰
澠池之㑹臣察武安君小頭而銳瞳子白黒分明視瞻
不轉小頭而銳㫁敢行也目黒白分見事明也視瞻不
轉執志強也可與持久難與爭鋒廉頗足以當之
東觀漢記曰彭寵與呉漢圍隗囂於西城勑彭書曰西
城若下便可將兵南擊蜀人苦不知足既平隴重望
蜀毎一發兵頭鬂為白
魏志曰辰韓國兒生以石押其頭欲其扁今辰韓人皆
扁頭
捜神記曰南方有落頭民呉時將軍朱桓一婢毎夜卧後
頭輒飛去或從狗竇或從天牎中出以耳為翼將曉復
還數數如此傍人恠之夜照視唯有身無頭其體㣲冷
乃蒙之以被至曉頭還礙被不得安再三堕地而其體
氣急疾若將死者乃去被頭復起附得安復瞑如常人
神仙傳曰曹公捕左慈數日得之便㫁頭以白曹公公
大喜曰果慈頭定視是一束茅爾
洞林曰郭璞為左尉周都卜云君且堕馬傷頭尉後乗
馬行黄昏坂下犢車觸石馬驚頭打石上流血殆死
秦記曰苻堅祖洪見堅狀貌欲令頭堅腹軟字之曰堅
頭
幽明録曰河東賈弼之義熙中為琅琊府參軍夜夢有
一人面查靤(防老/反)甚多鬂大鼻􁀙目請之曰愛君之貌
欲易頭可乎乃於夢中許易明朝起自不覺而人悉驚
走藏云郍漢何處來弼取鏡自看方知恠異曰還家家
人悉驚入内婦女走藏云郍得男子弼坐自陳說後能
半面笑兩足手口各捉一筆俱書辭意皆美此為異也
餘並如先
文晉張敏頭責子羽文曰太原温長仁頴川荀景伯范
陽張茂先上郡劉文生南陽鄒潤甫河南鄭冽余友有
秦生者雖有姊夫之尊少而狎之同時昵好張荀之徒
繼踵登朝而此賢身處陋巷屢沽而無善價為之慨然
又怪諸賢身已既在位曽無伐木嚶鳴之聲又違王貢
彈冠之義故因秦生容貌之盛為頭責之文以戲之并
嘲六子頭責子羽曰吾託為子頭萬有餘日矣大塊禀
我以精造我以形我為子蒔髮膚置鼻耳安鬚眉揷牙
齒眸子摛光雙顴隆起毎至出入人間遨遊市里行者
辟易坐者竦跽如此者故我形之足偉也子冠冕弗戴
金銀弗佩㫖味弗嘗食粟茹菜子遇我如讎我視子如
仇居常不樂兩者俱憂何其鄙哉子欲為仁賢耶當如
皋陶后稷巫咸伊陟保乂王家永見封殖子欲為名髙
耶則當如許由子臧卞隨務光洗耳逃禄千載流芳子
欲為遊說耶則當如陳軫蒯通陸生鄧公轉禍為福含
辭從容子欲為恬淡耶則當如老聃之守一莊周之自
逸廓然離俗志凌雲日子欲為隠遯耶則當如榮期之
帶索漁父之儳灂棲遲神丘垂餌巨壑今子上不希道
徳中不効儒墨塊然窮賤守此愚惑察子之情觀子之
志退不能為處士進無望乎三事而徒玩日勞形習為
常人之所喜對曰吾以大幸為子所寄今子欲使吾為
忠耶則當如子胥屈平欲使吾為信耶則當殺身而成
名欲使吾為介節耶赴水火以全貞此四者人之所忌
故吾不敢造意頭曰吾欲告爾以養性誨爾以優遊而
與蟣蝨同性不聴我謀悲哉俱御人體而獨為子頭且
擬人其倫諭子儕偶子曽不如太原温顒穎川荀禹范
陽張華上郡劉許南陽鄒湛河南鄭詡此數子或謇吃
無宫啇或尫陋希言語或淹伊多姿態或驒騱(上阤/下奚)少智
諝或口如含膠飴或頭如巾韲杵而猶以文采可觀意
思詳序攀龍附鳳並登天府豈若夫子徒令唇口腐爛
手足霑濡哉居有事之世而恥為權謀譬猶鑿地抱甕
難以求富嗟乎子羽何異牢檻之熊深穽之虎石間餓
蟹竈中之䑕事力雖多而見功甚少宜其踡跼煎蹙至
老無所希也
　　目
易說卦曰離為目
山海經曰一臂國為人一目中其面而居
毛詩曰美目盻兮
左傳曰宋華父督見孔父之妻目逆而送之又曰睅其
目皤其腹
春秋孔演圗曰蒼頡四目是謂並明又舜重瞳子是謂
重明
孫卿子曰堯舜三眸子
孝經援神契曰伏犧大目
老子曰五色令人目盲
胡非子曰目見百步之外而不能見其眥
莊子曰温伯雪適齊舍於魯仲尼見之而不言子路問
焉仲尼曰若夫人者目擊而道存矣又曰孔子見老聃
而語仁義老聃曰夫播糠眯目則天地四方易位矣夫
仁義翻然乃憒吾心亂莫大焉
孟子曰伯夷目不視惡色
慎子曰離朱之明察毫末於百步之外下水尺不能見
淺深非目不明其勢難覩也
尸子曰使目在足下則不可以視
楚辭曰娯光𦕈視目増波又曰蛾眉曼睩目騰光又曰
帝子降兮北渚目眇眇兮愁予又曰滿堂兮美人忽獨
與余兮目成
孫卿子曰厭目而視者視一以為兩也
韓子曰田駟欺鄒君鄒君將殺之田駟恐告惠子惠子
見鄒君曰有人見君則䀹其一目奚如君曰我必殺之
惠子曰瞽䀹兩目君奚弗殺駟東欺齊侯南欺荆王駟
之於欺人瞽也君奚怨乃弗殺
淮南子曰夫目察秋毫之末而耳不聞雷霆之音耳調
玉石之聲而目不見太山之髙何則小有所志而大有
所忘也
孔叢子曰夫子適周見萇𢎞言終退萇𢎞語劉文公曰
吾觀仲尼有聖人之表其狀河目而隆顙是黄帝之形
貌也
史記曰呉王賜子胥屬鏤之劒以死子胥仰天嘆曰抉
吾眼著呉東門上以觀越寇之入滅呉也乃自剄
漢書曰東方朔上書臣朔目若懸珠齒如編貝
東觀漢記曰馬援眉目如畫
鄭𤣥别傳曰𤣥秀眉明目
竹林七賢論曰王戎眸子洞徹視日而眼明不虧
瀨鄉記曰老子大目
詩梁劉孝綽詠眼詩曰含􁀙􁀙已合離怨動還開欲知
宻中意浮光逐笑迴
箴宋謝惠連目箴曰氣之清明雙眸善識唯道是視瞻
彼正直
銘齊竟陵王蕭子良眼銘曰惟正是視𤣥黄匪惑非禮
不觀儀形是則慎爾所覿無愆斯徳
　　耳
樊氏相法曰耳門不容麥百嵗
相書曰耳門小富而恡
淮南子曰禹耳三漏是謂大通興利除害决江疏河
老子曰五音令人耳聾
孟子曰伯夷耳不聴惡聲
史記曰韓信使人言於漢王齊反覆之國不為假王鎮
之其勢不定漢王大怒張良陳平躡漢王之足附耳語
曰漢方不利寧能禁信王乎因立之
范曄後漢書曰珠崖儋耳其渠帥耳垂肩三寸
列仙傳曰務光夏時人耳長七寸陽都女耳細而長衆
皆言此天人也
列士傳曰燕丹使田光往候荆軻值其醉唾其耳中軻
覺曰此出口入耳之言必大事也則往見光
蜀志曰先主長十尺五寸垂臂下膝顧自見其耳
英雄記曰曹公擒吕布布顧劉備曰𤣥徳卿為上坐客
我為降虜繩縛我急獨不可一言耶操曰縳虎不得不
急曹公欲緩之備曰不可公不見布事丁建陽董太師
乎操頷之布目備曰大耳兒最叵信
魏書荀攸年七八嵗父衢曽醉誤傷攸耳而攸出入遊
戲常避䕶不欲令衢見也衢後聞之乃驚其夙智如此
抱朴子曰老君耳長七寸
瀨鄉記老子耳有三門
楚辭曰曽頰倚耳曲眉規
樊氏相法曰人耳囷長寸三分夀百二十嵗一寸壽百
嵗如豆生即死耳門前有仙人杖四理一百嵗三理八
十二理六十
賦晉祖台之荀子耳賦曰夫惡勞而希逸實萬物之至
誠何期耳之不辰託荀子而宅形在瘠土而長勤無須
臾之閒寧預清談而閉塞開鄙穢而聰明竭㣲聴於門
閣採羣下之風聲
銘齊竟陵王蕭子良耳銘曰惟耳是聴仁愛是聞詳察
巧言離辯異羣無迷邪諂炫惑莫分
　　口
易說卦曰兊為口
禮記曰數誚無為口容又曰口容止又曰負劒辟咡詔
之則掩口而對又白趙文子其言呐呐然如不出諸其
口
孝經曰口無擇言
孝經援神契曰舜大口又曰孔子海口含澤
老子曰五味令人口爽
莊子曰公孫龍問於魏牟曰吾聞莊子之言芒焉異之
牟曰子獨不聞坎井之鼃謂東海之鼈曰坎井之樂亦
至矣子奚不來入觀乎鼈左足未入而右膝已縶矣公
孫龍口呿而不合舌舉而不下
史記曰秦始皇遊於㑹稽渡浙江項梁與籍俱觀籍曰
彼可取而代也梁掩其口曰無妄言誅族矣又曰鄧公
見景帝曰呉王為反數十年矣𤼵怒削地以誅錯為名
其意非在錯也且臣恐天下之士噤口不敢復言
鬼谷子曰口者機闗也所以開閉情意也又曰口可以
食不可以言
說苑曰常摐有疾老子曰先生疾甚無遺教語弟子乎
常摐乃張其口示老子曰舌存乎曰存豈非以軟耶齒
亡乎曰亡豈非以剛耶常摐曰天下事盡矣又曰惡言
不過口苛言不留耳口者闗也舌者機也出言不審駟
馬不能追也
漢書曰漢王擊魏豹問酈食其曰魏大將誰也曰栢直
漢王曰是口尚乳臭又曰周昌曰臣口不能言心知其
不可又曰揚雄口吃不能戲談
應劭漢官儀曰侍中刁存年老口臭帝賜雞舌香令含
之
杜恕體論曰束修之業其上在於不言其次莫如寡知
也故諺曰使口如鼻至老不失
養生經曰軍營之中有甘泉(軍營口也/甘泉唾也)
養生要尹氏内解曰口為華池
相書曰欲知人多口舌當視其口如鳥喙言語皆聚此
多舌人也
相書雜要曰口大容手赤如朱丹貴且壽
瀨鄉記曰老子方口
呉錄曰孫權方頥大口目有精光
箴宋謝惠連口箴曰宣納之由實伊樞機唯舌是出馳
駟安追差氂千里君子慎㣲何用口爽信在甘肥
誡晉傅𤣥口誡曰勿謂何有積怨致咎勿曰不傳伏流
成川蟻孔潰河流穴傾山
銘齊竟陵王蕭子良口銘曰惟口是慎慎乎語笑三緘
是戒事重周廟戒之戒之無貽厥誚
　　舌
山海經曰反舌國其人反舌
吕氏春秋曰善為君者蠻夷反舌殊俗異習皆服徳厚
也
莊子曰公孫龍口呿而不合舌舉而不下
燕丹子曰荆軻之燕太子曰田先生今無恙乎軻曰光
臨送軻之時言太子戒以國事恥以丈夫而不見信向
軻吞舌而死矣
史記曰平原君已定從而歸至於趙曰毛先生以三寸
之舌強於百萬之師又曰留侯曰家世相韓韓滅不愛
萬金之資為韓報讎強秦天下振動今以三寸舌為帝
者之師封萬户位列侯此布衣之極於良足矣又曰張
儀嘗從楚相飲已而楚相亡璧門下意儀盜璧共執儀
掠笞數百不服釋之其妻曰子無讀書游說安得此辱
乎儀張口曰視吾舌尚在否妻曰在也儀曰足矣
說苑曰韓平子問叔向曰剛與軟孰堅對曰臣年八十
矣齒再墮而舌尚在
神異經曰東荒山中有大石室東王公居之長一丈頭
髮皓白鳥面人形而虎尾恒與玉女更投壺
漢書蒯通謂韓信曰酈生一士伏軾掉三寸舌下齊七
十城
英雄記曰曹操與劉備宻言備泄之於袁紹紹知操有
圗已之意操自咋其舌流血以失言戒後世
搜神記曰永嘉中有天竺胡人能㫁舌先吐舌示賔客
然後刀截血流覆地乃取置器中傳示人取舌還含有
頃如故
郭子曰殷仲堪云三日不讀道徳經覺舌本間強
沈約宋書曰南郭王義宣生而舌短澁言
相書曰舌如綘赤者賢人也
相書雜要曰吐舌及鼻三公
賦梁簡文帝舌賦曰奚兹先生問於何斯逸士曰夫三
端所貴三寸著名故㣲言傳乎往記妙說表乎丹青魯
談笑而軍却王言詠而瑞隆陸有千金之富周為一說
之功復有搆扇之端讒䛕之迹艷紫凌朱飛黄妬白吾
將欲廢便辟之交逺巧佞之友殄張儀之餘殱蘇秦之
後粉虞鄉之白璧碎漢王之玉斗然後浮偽可息淳風
不朽
論晉張韓不用舌論曰論者以為心氣相駈因舌而言
卷舌翕氣安得暢理余以留意於言不如留意於不言
徒知無舌之通心未盡有舌之必通心也仲尼云天何
言哉四時行焉夫子之文章可得而聞也夫子之言性
與天道不可得而聞是謂至精愈不可聞樞機之發主
乎榮辱禍言相尋召福甚希喪元滅族沒有餘哀三緘
告慎銘在金人留侯不得已而掉三寸亦反初服而效
神仙靈龜啓兆於有識前却可通於千年鸚鵡猩猩鼔
弄於籠羅財無一介之存普天地之與人物亦何屑於
有言哉
　　髮
歸藏啓筮曰共工人面虵身朱髮
左傳曰齊侯田于莒盧蒲嫳見泣且請曰余之髮如此
種種余奚能為(種種/短也)公曰吾告二子子尾欲復之子雅
不可曰彼其髮短而心甚長其或寢處我矣子雅放盧
蒲嫳于北燕又曰昔有仍氏女生鬒黒(美髮/為鬒)而甚美光
可以鑑名曰𤣥妻樂正后䕫取之
禮斗威儀曰君乗木而王為人美髮
吕氏春秋曰昔者殷旱五年湯乃以身禱剪髮自以為
犧用祈福於上帝
韓子曰文公之時宰人上炙而髮繞之文公召宰人而
誚之宰人曰臣有死罪三援礪砥刀利猶干將切肉㫁
而髮不絶臣之罪一也援錐貫臠而不見髮臣之罪二
也奉炙罏炭肉盡赤紅炙熟而髮不焦臣之罪三也堂
下得㣲有嫉臣者乎公乃召其下而誚之果然乃誅之
又曰燕李季好逺出其妻有士季至士在内妻患之妾
曰令公子祼而解髮直出門吾屬佯不見也公子從其
計疾走出門季曰是何人也家室皆曰無有季曰吾見
鬼為之奈何婦曰取五姓之水浴之季曰諾乃浴
家語曰顔回二十髮白
史記曰藺相如持璧却立倚柱怒髮上衝冠
漢書曰蘇武留匈奴十九年始以強壯出及還鬂髮盡
白
淮南萬畢術曰理髮竈前婦安夫家又曰用麻子中仁
桐葉米汁煮之沐二十日髮長
東觀漢記曰明徳后美髮為四起大髻但以髮成尚有
餘繞髻三匝又曰和熹皇后六嵗諸兄持后髪后曰身
體髮膚受之父母不敢毁傷孝之始也奈何弄人髮乎
曹瞞傳曰太祖嘗行經麥中令士卒無敗麥犯者死騎
士皆下馬持麥以相付時太祖馬騰入麥中太祖曰制
法而自犯之何以帥下然孤為軍帥不可殺請自刑因
援劒割髮以置地
王隠晉書曰陶侃為吏鄱陽孝廉與親友過侃宿母截
髮以供賔諸客嘆曰非此母不生此子也
詩梁何遜白髮詩曰絲白不難染蓬生本易扶唯此星
星髮獨與衆中殊
賦晉左思白髮賦曰星星白髮生於鬂垂雖非青蠅穢
我光儀策名觀國以此見疵將拔將鑷好爵是縻白髮
將㧞惄然自訴禀命不幸值君年暮逼迫秋霜生而皓
素始覽明鏡惕然見惡朝生晝拔何罪之故予觀橘柚
一皜一曄貴其素華匪尚綠葉願戢子之手攝子之鑷
咨爾白髪觀世之途靡不追榮貴華賤枯赫赫閶闔藹
藹紫廬弱冠來仕童髫獻謨甘羅乗軫子竒剖符英英
終賈髙論雲衢拔白就黒此自在吾髪臨欲抜瞑目
號呼何我之寃何子之誤甘羅自以辯惠見稱不以髪
黒而名著賈生自以良才見異不以烏鬂而後舉聞之
先民國用老成二老歸周周道肅清四皓佐漢漢徳光
明何必去我然後要榮咨爾白髮事故有以爾之所言
非不有理曩貴耆耋今薄舊齒皤皤榮期皓首田里雖
有二毛河清難俟隨時之變見歎孔子髮乃辭盡誓以
固窮昔臨玉顏今從飛蓬髪膚至眤尚不克終聊用擬
辭比之國風
序晉嵇含白首賦序曰余年二十七始有白髮生於左
鬢斯乃衰悴之標證棄捐之大漸也蒲衣幼齒作弼夏
后漢之賈鄧弱冠從政獨以垂立之年白首無聞壯志
衂於蕪塗忠貞抗於棘路覩將衰而有川上之感觀趣
舍而抱慷慨之歎
　　髑髏
說文曰髑髏頂也
廣雅曰顙顱謂之髑髏
莊子曰莊子使楚見空髑髏擊以馬捶而問曰夫子貪
生失理而為此乎將有凍餒之患而為此乎語卒援髑
髏枕而卧髑髏見夢曰夫死無君於上無臣於下亦無
四時之事與天地為春秋雖南面帝王樂不能過也
魏略曰王忠先因饑噉人五官將與共從駕出行過冢
間無何令取道邊死人髑髏繫著忠馬鞍上以為戲笑
盛𢎞之荆州記曰長沙蒲圻縣有吕蒙冡冡中有一髑
髏極大蒙形既長偉疑即䝉髑髏也
廣州記曰盧循襲廣州風火夜𤼵奔免者數千而已循
除諸燒骨數得髑髏三萬餘於江南洲上作大坑葬之
今名共冡
南州異物志曰烏滸人髑髏破之以飲酒
續捜神記曰永嘉五年張榮為髙平戍邏主時遭曹嶷
賊寇亂人皆塢壘自保固見山中火起飛埃赩爛十餘
丈樹顛大焱響動山谷久聞人馬鎧甲聲謂嶷賊土人
皆惶恐並嚴出將欲擊之引騎到山下無有人但見碎
火來曬人袍鎧馬毛􁁉皆燒於是軍人走還明日往視
山中無燃火處唯見髑髏百頭布散在山中
賦後漢張衡髑髏賦曰張平子將游目於九野觀化於
八方顧見髑髏委於道傍子平悵然而問之子將并糧
推命以夭逝乎本喪此土流遷來乎為是上知為是下
愚荅曰吾宋人也姓莊名周遊心方外不能自修公子
何以問之對曰我欲告之於五嶽禱之於神祇起子素
骨反子四支髑髏曰死為休息生為役勞冬水之凝何
如春冰之消况我已化與道逍遙與隂陽同其流元氣
合其朴雲漢為川池星宿為珠玉雷電為鼓扇日月為
燈燭合體自然無情無欲不行而至不疾而速
晉吕安髑髏賦曰躊躇増愁言遊舊鄉惟遇髑髏在彼
路傍余乃俯仰咤歎告于昊蒼此獨何人命不永長身
銷原野骨曝大荒余將殯子時服與子嚴裝殮以棺槨
遷彼幽堂於是髑髏蠢如精靈感應若在若無斐然見
形温色素膚昔以無良行違皇乾來遊此土天奪我年
令我全膚消滅白骨連翩四支摧藏於草莽孤魂悲悼
乎黄泉余迺感其苦酸哂其所說念爾荼毒形神㫁絶
今宅子后土以為永列相與異路於是便别
說魏陳王曹植髑髏說曰曹子遊乎陂塘之濵步乎蓁
穢之藪蕭條潛虛經幽踐阻顧見髑髏塊然獨居於是
伏軾而問之曰子將結纓首劒殉國君乎將被堅執銳
斃三軍乎將嬰兹固疾命殞傾乎將夀終數極歸幽冥
乎叩遺骸而歎息哀白骨之無靈慕莊周之適楚儻託
夢以通情於是伻若有來怳若有存影見容隠厲響而
言曰子何國之君子乎既枉輿駕愍其枯朽不惜咳唾
之音慰以若言子則辯於辭矣然未達幽冥之情識死
生之說也夫死之為言歸也歸也者歸於道也道也者
身以無形為主故能與化推移隂陽不能更四節不能
虧是故洞於纎㣲之域通於恍惚之庭望之不見其象
聴之不聞其聲挹之不沖滿之不盈吹之不凋嘘之不
榮激之不流凝之不停寥落溟漠與道相拘偃然長寢
樂莫是踰曹子曰予將請之上帝求諸神靈使司命輟
籍反子骸形於是髑髏長呻廓眥曰甚矣何子之難語
也昔太素氏不仁無故勞我以形苦我以生今也幸變
而之死是反吾真也何子之好勞而我之好逸子則行
矣余將歸於太虚於是言卒響絶神光霧除顧將旋軫
乃命僕夫拂以𤣥塵覆以縞巾爰將藏彼路濵壅以丹
土翳以緑榛夫存亡之異勢乃宣尼之所陳何神憑之
虚對云死生之必均
　　膽
黄帝素問曰膽者中正之官㫁决出焉
呉越春秋曰越王欲報怨懸膽於户出入嘗之
魏志曰樂進字文謙容貌短小以膽烈從太祖又曰袁
紹在黎陽將南渡程昱守鄄城太祖欲益其兵昱不肯
曰袁紹擁十萬衆見昱兵少必輕易不至若益昱兵過
則必攻攻之必克徒兩損其勢願公無疑太祖從之紹
聞昱兵少果不往太祖曰程昱之膽過於賁育
呉志曰吕䝉病篤孫權問曰卿如不起誰可代者對曰
朱然膽守有餘愚以為可任
管輅别傳曰輅年十五琅邪太守單子春雅有才度欲
見輅輅造之客百餘人有能言之士輅謂子春曰府君
名士加有雄貴之資輅既年少膽未堅剛若欲相觀懼
失精神請先飲酒三斗然後與言子春大喜酌三斗獨
使飲之於是輅人人荅對言皆有餘
劉琨書曰膽識堅定臨難無茍免之意
世說曰姜維死時見剖膽大如斗
論魏嵇康明膽論曰有吕子春者精義味道研覈是非
以為人有膽可無明有明便有膽矣嵇先生以為明膽
殊用不能相生論曰夫元氣陶鑠衆生稟焉賦受有多
少故才性有昏明唯至人特鍾純美兼周外内無不畢
備降此已往葢闕如也或明於見物或勇於决㫁人情
貪廉各有所止譬諸草木區以别矣兼之者博於物偏
受者守其分故吾謂明膽異氣不能相生明以見事膽
以决㫁專明無膽雖見不㫁專膽無明則違理失機
　
　
　
　
　
　
　
　
　藝文類聚卷十七
欽定四庫全書
　藝文類聚卷十八　　　　唐　歐陽詢　撰
　人部二(美婦人/老)　(賢婦人/)
　　美婦人
方言曰秦晉之間美貌謂之娥美狀為窕美色為艷美
心為窈
毛詩曰窈窕淑女君子好逑又曰碩人其頎衣錦褧衣
手如柔荑膚如凝脂領如蝤蠐齒如瓠犀螓首蛾眉又
曰有美一人婉如清揚
左傳曰宋華父督見孔父之妻于路曰美而艷又曰昔
有仍氏生女鬒黑而甚美光可鑒名曰𤣥妻
禮含文嘉曰禹卑宫室垂意溝洫則玉女敬養
穆天子傳曰赤烏之人甚好獻二女于天子以為嬖人
赤烏美人之地
韓子曰魏王遺楚王美女王甚悦之
莊子曰毛嬙驪姬人之所美也魚見之深潛鳥見之髙
飛
尹文子曰齊有黃公者二女皆國色以其美也常謙辭
毁之為醜惡醜惡之名逺布而一國之人無敢聘者
愼子曰毛嬙西施天下之至姣(胡茅/反)也衣以皮褐倛(欺/既)
(反/)則見者走易以𤣥楊則行者皆止
楚辭曰姱容修態絙洞房蛾眉曼緑目騰光又曰粉白
黛黒施芳澤長袂拂面善留客又曰美人既醉朱顏酡
淮南子曰曼容皓齒形姱骨佳不待傅粉芳澤而美者
西施陽文也
戰國策曰張儀曰鄭周之女粉白黛黒非知而見之者
以為神又曰司馬喜謂趙王曰趙佳麗之所也
史記曰紂囚西伯而閎夭之徒以有莘氏美女獻紂紂
大悅乃放西伯又曰尹夫人邢夫人同時並幸武帝有
詔不得相見尹夫人自請武帝願見邢夫人帝令他夫
人飾從者數十人來前尹夫人見之曰非邢夫人帝曰
何以言之對曰覩其形狀不足以當人主有詔邢夫
人衣故衣獨身來尹夫人望見之曰真是矣於是乃低
頭俛而泣自痛其不如也喭曰美女入室惡女之仇也
漢書曰李延年善歌侍武帝歌曰北方有佳人絶世而
獨立一顧傾人城再顧傾人國寧不知傾城與傾國佳人難
再得上曰善豈有此人乎平陽主因言延年有女弟上
乃召見之實妙麗善舞以為夫人
漢武故事曰起明光宫發燕趙美女二千人充之率取
十五以上二十以下凡諸宫美人可有七八十與上同
輦者十六人員數恒使滿皆自然美麗不使粉白黛黑
東觀漢記曰初光武聞陰麗華美心悅之歎曰娶妻當
得陰麗華後為皇后
華嶠漢書曰梁冀妻孫壽色美能作愁眉啼粧墮馬髻
折騕步齲齒笑以為媚惑也
妬記曰桓大司馬以李勢女為妾桓妻南郡主拔刀率
數十婢往李所因欲斫之見李在忩前梳頭髮垂委地
姿貌絶麗乃徐下地結髻歛手向主曰國破家亡無心
以至今日若能見殺實猶生之年神色閒正辭氣悽婉
主乃擲刀前抱之曰阿姊見汝不能不憐何況老奴遂
善遇之
干寶晉紀曰石崇有妓人曰緑珠美而工舞孫秀乃使
人求焉崇方登涼觀臨清水婦人侍側使者以告崇崇
出妓妾數十人皆藴蘭麝而被羅縠曰在所擇使者曰
君侯服御麗則麗矣然本受㫖索緑珠崇勃然曰緑珠
吾所愛重不可得也使者還以告故秀勸趙王倫殺之
桓譚新論曰陳平說單于閼氏言漢有好麗美女其容
貌天下無雙急以進單于單于見此必大愛之則閼氏
疎矣
典論曰司𨽻馮方女國色也袁術登城見悅之遂納焉
甚愛幸諸姬害其寵殺之
魏略曰初袁紹子熈納甄后熈出幽州后留侍姑及鄴
破文帝入見紹妻及后后怖伏姑膝文帝曰袁夫人令新
婦舉頭姑乃捧后令仰帝審視見其顏色非凡稱嘆之
太祖為迎取焉
呉志曰孫權步夫人以美麗得幸寵冠後庭又曰周瑜
從孫策皖城得喬公兩女國色也策自納大喬瑜納小
喬
俗說曰宋褘是石崇妓緑珠弟子有國色善吹笛後入
晉明帝宫
鄴中記曰陳逵妹才色甚美髮長七尺石季龍以為夫
人
詩古詩曰燕趙多佳人美者顏如玉被服羅裳衣當戸
理清曲音響一何悲弦急知柱促願為雙飛燕衘泥巢
君屋
魏陳王曹植詩曰有美一人被服纎羅妖姿艷麗蓊若
春花紅顏韡曄雲髻峩峩彈琴撫節為我弦歌清濁齊
均既亮且和取樂今日遑恤其他又雜詩曰南國有佳
人容華若桃李朝遊江海岸夕宿瀟湘沚時俗薄朱顏
誰為𤼵皓齒俛仰嵗將暮榮曜寧久恃又美女篇曰美
女妖且閑採桑岐路間攘袖見素手皓腕約金環頭上
金爵釵腰佩翠琅玕明珠交玉體珊瑚間木難羅衣何
飄颻輕裾隨風還顧盻遺光采長笑氣若蘭行徒用息
駕休者以忘飡借問女何居乃在城南端青樓臨大路
高門結重闗容華暉朝日誰不希令顏
魏阮籍詩曰西方有佳人皎若白日光被服纎羅衣左
右佩雙璫又詩曰周鄭天下郊衞衢當三河妖冶閑都
子英曜何芬葩𤣥鬟發朱顏睇盻有光華傾城思一顧
遺視來相過願為三春遊朝陽忽蹉跎又詩曰二妃遊
江濱逍遙從風翔交甫懐環珮婉娩有芬芳綺靡情歡
愛千嵗不相忘傾城迷下蔡容華結中腸感激生憂思
萱草樹蘭房
晉傅𤣥詩曰有女懐芬芳媞媞步東廂蛾眉若雙翠明
眸發清陽丹唇翳皓齒秀顏若珪璋令儀希世出無乃
古毛嬙首戴金步搖耳繫明月璫珠環約素腕翠羽垂
鮮光容華既已艷志節擬秋霜
梁簡文帝晚景出行詩曰細樹含殘影春閨散晚香輕
花鬂畔墮微汗粉中光飛鳬初罷曲啼鳥忽度行羞令
白日暮車馬鬱相望又詩曰麗旦與妖嬙共拂可憐粧
同安鬟裏撥異作額間黃羅裾宜細簡畫屧重高墻含
羞未上砌微笑出長廊取花爭寶鑷攀枝念蘂香但歌
聊一曲鳴絃未肯張自矜心所愛三十侍中郎又詠内
人晝眠詩曰北窓聊就枕南簷日未斜攀鉤落倚障挿
捩舉琵琶夢笑開嬌靨眠鬟壓落花簟文生玉腕香汗
浸紅紗夫壻恒相伴莫誤是倡家又詠美人看畫詩曰
殿上圖神女宫裏出佳人可憐俱是畫誰能辯冩真分
明淨眉眼一種細腰身所可持為異長有好精神
梁元帝古意詩曰妾在成都縣願作高唐雲樽中石榴
酒機上蒲萄紋停梭還歛色何時勸使君
梁昭明太子詠照流看落釵詩曰相隨照渌水意是重
涼風流搖粧影壊釵落鬂花空佳期在何許徒傷心不
同又名士悦傾城詩曰美人稱絶世麗色譬花叢經居
李城北來往宋家東教歌公主第學舞漢城宫多遊淇
水曲好在鳯樓中履高疑上砌裾開特畏風袖輕見跳
脱珠摡雜青蟲垂絲繞帷幔落日度房櫳粧窓隔柳色
井水照桃紅非憐交甫珮羞使春閨空又美人晨粧詩
曰北窓朝向鏡錦障復斜縈嬌羞不肯出猶言粧未成
散黛隨眉廣燕支逐臉生試將持出衆定得可憐名
梁邵陵王蕭綸見姬人詩曰春來不復賒入苑駐行車
比來粧㸃異今世撥鬟斜却扇承枝影舒衫受落花狂
夫不妬妾隨意晚還家
梁蕭子顯美女篇曰章丹暫輟舞巴姬請罷弦佳人淇
洧出艷趙復傾燕繁穠既為李照水亦成蓮朝酤成都
酒瞑數河間錢餘光幸未惜蘭膏空自煎
梁庾肩吾詠美人看畫詩曰欲知畫能巧喚取眞來映
並出似分身相看如照鏡安釵等疎密着領俱周正不
解平城圍誰與丹青競又詩曰絳樹及西施俱是好容
儀非闗能結束本自細腰肢鏡前難並照相將映渌池
看粧畏水動歛袖避風吹轉手齊裾亂橫簪歴鬂垂曲
中人未取誰堪白日移不分他相識唯聴使君知又南
苑看人還詩曰春花競玉顏俱折復俱攀細腰宜窄衣
長釵巧扶鬟洛橋初度燭青門欲上闗中人應有望上
客莫前還
梁徐君蒨初春擕内人行戲詩曰梳飾多今世衣着一
時新草短猶通屧梅花漸著人樹斜牽錦帔風橫入紅
綸滿酌蘭英酒對此得娯神
梁劉孝綽愛姬贈主人詩曰卧久疑粧脱鏡中私自看
薄黛銷將盡凝朱半有殘垂釵繞落鬂微汗染輕紈同
羞不相難對笑更成懽妾心君自解挂玉且留冠又為
人贈美人詩曰巫山荐枕日洛浦獻珠時一遇便如此
寧闗先有期幸非使君問莫作羅敷辭夜長眠復坐誰
知闇歛眉欲寄同花燭為照遙相思又詠姬人未肯出
詩曰帷開見釵影簾動聞釧聲徘徊定不出常羞華燭
明又見鄰舟人投一物衆姬爭之詩曰河流既浼浼河
鳥復闗闗落華浮浦出飛雉度洲還是日倡家女競嬌
桃李顏良人惜美珥欲以代芳菅新縑疑故素盛趙蔑
衰班曳綃爭掩縠搖珮奮鳴環客心空振蕩喬枝不可
攀又淇上戲蕩子婦詩曰桑中始奕奕淇上未湯湯美
人要雜佩上客誘明璫日暗人聲靜微步上蘭房露葵
不待勸鳴琴無暇張翠釵挂已落羅衣拂更香如何嫁
蕩子春夜守空牀未見青絲騎徒勞紅粉粧
梁呉筠擬古詩曰艷裔陽之春擕手清洛濱雞鳴上林
苑薄暮小平津長裾藻白日廣袖帶芳塵故交一如此
新知詎憶人又古意詩曰妾家橫塘北發艷小長安花
釵玉宛轉珠䋲金絡紈羃䍥懸青鳯逶迤搖白團誰能
分見此含恨不相看
梁王僧孺陳南康新納詩曰二八人如花三五月如鏡
開簾一種色還將兩相映
梁何思澄南苑逢美人詩曰洛浦疑迴雪巫山似旦雲
傾城今始見傾國昔曾聞媚眼隨羞合丹唇逐笑分風
卷蒲萄帶日照石榴裙自有狂夫在空持勞使君
梁費昶春郊望美人詩曰芳郊拾翠人迴袖探芳春金
輝起步搖紅采發吹綸陽陽蓋傾月飄飄馬足塵薄暮
高樓下當知妾姓秦
梁劉緩詠傾城人詩曰不信巫山女不信洛川神何闗
别有物還是傾城人經共陳王戲曾與宋家鄰未嫁先
名玉來時本姓秦粉光猶假面朱色不勝脣遙望疑花
發聞香知異春夜夜言嬌盡日日態還新已傾荀奉蒨
能迷石季倫上客徒留目不見正橫陳
梁鮑泉落日看還詩曰妖姬競早春上苑逐名臣苔輕
變水色霞濃掩日輪雕甍斜落景畫扇拂遊塵衣香遙
已度衫紅逺更新誰家蕩舟妾何處織縑人
梁徐悱妻劉氏詩曰花庭麗景斜蘭牖輕風度落日更
新粧開簾對芳樹又詩曰東家挺奇麗南國擅容輝夜
月方神女朝霞喻洛妃
梁范靜妻沈戲蕭娘詩曰明珠翠羽帳金薄緑綃帷因
風時暫舉想像見芳姿清晨挿步搖薄晚解羅衣託意
風流子佳情肯自私
陳伏知道詠人娉妾仍逐琴心詩曰春色轉相催佳人
心自迴長卿琴已㺯秦家書未來挂冠易分綬薦枕缺
因媒染香風即度登垣花正開貞樓若髙下何如上陽
臺
陳徐陵春情詩曰風光今旦動雪色故年殘薄衣迎新
節當罏却晚寒故香分細煙石炭擣輕紈竹葉裁衣帶
梅花奠酒盤年芳袖裏出春色黛中安欲知迷下蔡先
將過上蘭
陳江總秋日新寵美人應令詩曰後宫惟聞莫瓊樹絶
世後有宋容華皆自爭名進女弟定覺雙飛勝蕩家願
並迎春比翼鳥長作照日同心花聞道艷歌時易調忖
許新恩那久要翠眉未畫自生愁玉臉含啼還似笑角
枕千嬌薦芬香若使琴心一曲奏幽蘭度曲不可終陽
臺夢裏自應通秋樹相思一枝緑為挿賤妾兩鬟中又
新入姬人應令詩曰洛浦流風漾淇水秦樓初日度陽
臺玉軑輕輪五香散金燈夜火百光開非是妖姬渡江
日定言神女隔河來來時向月别嫦娥别時清吹悲簫
史數錢拾翠爭佳麗拂紅㸃黛何相似本持纎腰惑楚
宫暫迴舞袖驚呉市新人羽帳挂流蘇故人網户織蜘
蛛梅花柳色春難遍情來春去在須㬰不用庭中賦緑
草但願思着弄明珠
賦楚宋玉登徒子好色賦曰登徒子侍於楚王短宋玉
曰玉為人體貌閒麗口多微詞又性好色願王勿與出
入後宫王以登徒子之言問宋玉玉曰天下之佳人莫
若臣東家子增之一分則太長減之一分則太短著粉
太白施朱太赤眉如翠羽肌如白雪腰如束素齒如含
貝嫣然一笑惑陽城迷下蔡然此女登墻窺臣三年至
今未許也登徒子則不然其妻蓬頭攣耳齞脣歴齒旁
行踽僂又疥且痔登徒子恱之使有五子王熟察之誰
為好色者矣秦章華大夫在側因進而稱曰臣周覽九
土足歴五都從容鄭衞溱洧之間是時向春之末迎夏
之陽倉庚喈喈羣女出桑此郊之姝華色含光體美容
冶不待飾粧於是處子怳若有望而不來忽若有來而
不見意密體疎俯仰異觀含喜微笑竊視流盻因遷延
而辭避目欲其顏心顧其義揚詩守禮終不過差故足
稱也
漢司馬相如美人賦曰司馬相如美麗閒都遊於梁王
梁王悅之鄒陽譖之於王曰相如美則美矣然服色容
冶妖麗不忠將欲媚辭取悅遊王後宫相如曰古之避
色孔墨之徒聞齊饋女而遐逝望朝歌而迴車譬猶防
火水中避溺山隅此乃未見其可欲何以明不好色乎
若臣者少長西土鰥處獨居室宇遼廓莫與為娯臣之
東隣有一女子𤣥髮豐艷蛾眉皓齒登垣而望臣三年
於兹矣臣棄而不許聞大王之高義命駕來東途出鄭
衞道由桑中朝發溱洧暮宿上宫上宫閒館寂寞云虚
門閤盡掩曖若神居芳香芬烈黼帳高張有女獨處婉
若在牀臣遂撫絃為幽蘭之曲女乃歌曰獨處室兮廓
無依有美人兮來何遲玉釵挂臣冠羅袖拂臣衣茵褥
重陳角枕橫施女乃㢮其上服表其中衣皓體呈露弱
骨豐肌時來親臣柔滑如脂臣脉定於内心正於懐翻
然高舉與彼長辭
後漢張衡定情賦曰夫何妖女之淑麗光華艷而秀容
㫁當時而呈美冠朋匹而無雙歎曰大火流兮草蟲鳴
繁霜降兮草木零秋為期兮時已征思美人兮愁屏營
後漢蔡邕協初賦曰其在近也若神龍采鱗翼將舉其
既逺也若披雲縁漢見織女立若碧山亭亭竪動若翡
翠奮其羽衆色燎照視之無主面若明月輝似朝日色
若蓮葩肌如凝蜜又檢逸賦曰夫何姝妖之媛女顏煒
燁而含榮普天壤其無儷曠千載而特生余心悦於淑
麗愛獨結而未并情罔象而無主意徙倚而左傾晝騁
情以舒愛夜託夢以交靈
魏陳琳止欲賦曰媛哉逸女在余東濱色曜春華艷過
碩人乃遂古其寡儔固當世之無隣允宜國而寧家實
君子之攸嬪伊余情之是悅志荒溢而傾移宵炯炯以
不寐晝舍食而忘飢歎北風之好我美携手之同歸忽
日月之徐邁庶枯楊之生梯道攸長而路阻河廣瀁而
無梁雖企予而欲往非一葦之可航展余轡以言歸含
憯瘁而就牀忽假瞑其若寐夢所懽之來征魂翩翩以
遙懐若交好而通靈
魏阮瑀止欲賦曰夫何淑女之佳麗顏㶷㶷以流光歴
千代其無匹超古今而特章執妙年之方盛性聰惠以
和良禀純㓗之明節復申禮以自防重行義以輕身志
高尚乎貞姜予情恱其美麗無須㬰而有忘思桃夭之
所宜願無衣之同裳懐紆結而不暢兮魂一夕而九翔
出房户以躑躅覩天漢之無津傷匏𤓰之無偶悲織女
之獨勤還伏枕以求寐庶通夢而交神神惚怳而難遇
思交錯以繽紛遂終夜而靡見東方旭以既晨知所思
之不得乃抑情以自信
魏王粲閑邪賦曰夫何英媛之麗女貌洵美而艷逸橫
四海而無儔超遐世而秀出發唐棣之春華當盛年而
處室恨年嵗之方暮哀獨立而無依情紛拏以交橫意
慘悽而增悲何性命之奇薄愛兩絶而俱違排空房而
就衽將取夢以通靈目炯炯而不寐心忉怛而惕驚
魏應瑒正情賦曰夫何媛女之殊麗兮姿温惠而明哲
應靈和以挺質體蘭茂而瓊潔方往載其鮮雙曜來今
而無列𤼵朝陽之鴻暉流精睇而傾泄既榮麗而冠時
援申女而比節余心嘉夫淑美願結歡而靡因承窈窕
之芳美情踊躍乎若人魂翩翩而夕遊甘同夢而交神
晝彷徨于路側宵耿耿而達晨清風厲於𤣥序涼颷逝
於中唐聴雲鴈之翰鳴察列宿之華煇南星晃而電隕
偏雄肅而特飛兾騰言以俯音嗟激迅而難追傷住禽
之無隅悼流光之不歸愍伏辰之方逝哀吾願之多違
步便旋以永思情憀慄而傷悲還幽室以假寐固展轉
而不安神𦕈𦕈以濳翔恒存遊乎所觀仰崇夏而長息
動哀響而餘歎氣浮踊而雲館腸一夕而九煩
魏陳思王曹植靜思賦曰夫何美女之嫺妖紅顏曄而
流光卓特出而無匹呈才好其莫當性通暢以聦惠行
孊密而妍詳蔭高岑以翳日臨渌水之清流秋風起於
中林離烏鳴而相求愁慘慘以增傷悲予安能乎淹流
晉張華永懐賦曰美淑人之妖艷因盻睞而傾城揚綽
約之麗姿懐婉娩之柔情超六列於往古邁來今之清
英既惠余以至懽又結我以同心交恩好之欵固接情
愛之分深誓中誠於曒日要執契以㫁金嗟夫天道幽
昧差錯繆於參差怨禄運之不遭雖義結而絶離執纏
綿之篤趣守徳音以終始邀幸㑹於有期兾谷華之我
俟儻皇靈之垂仁長收懽於永已
梁江淹麗色賦曰夫絶世獨立者信東隣之佳人既翠
眉而瑤質亦顱瞳而頳脣灑金花及珠履颯綺袂與錦
紳色練練而欲奪光炎炎而若神非氣象之可譬焉影
響而能陳故仙藻靈葩氷華玉儀其始見也若紅蓮鏡
池其少進也如綵雲出崖五光徘徊十色陸離寶過珊
瑚同樹價直瓊草共枝於是雕臺繡户當衢橫術椒庭
承月碧幌延日架虬柱之嚴麗亘虹梁之峻密錦幔垂
而香寂桂煙起而清謐女乃曜邯鄲之麗步媚北里之
鳴瑟若夫紅華舒春黃鳥飛時紺蕙初軟頳蘭始滋不
掔蘅帶無倚桂旗摘芳拾蕋涵詠吐辭笑月出於陳歌
感蔓草於衞詩氣炎日永離明火中槿榮任露蓮華勝
風後欄丹柰前軒碧桐笙歌畹右琴舞池東至乃西陸
始秋白道月弦金波照户玉露曖天氣以濕兮曉未半星
雖流兮夜何央憶雜佩兮且一念憐錦衾兮以九傷於
是帳必藍田之寶席必蒲萄之文館圖明月室畫浮雲言
必入媚動必應規有光有艷如合如離氣柔色靡神凝
骨奇經秦歴趙既無其雙尋楚訪蔡不覿其容非天下
之至麗孰能與於此哉
梁沈約麗人賦曰有客弱冠未仕締交戚里馳騖王室
遨遊許史歸而稱曰狹斜才女銅街麗人亭亭似月嬿
婉如春凝情待價思尚衣巾芳踰散麝色茂開蓮陸離
羽珮雜錯花鈿響羅衣而不進隠明燈而未前中步襜
而一息順長廊而迥歸池翻荷而納影風動竹而吹衣
薄暮延佇宵分乃至出闇入光含羞隠媚垂羅曳錦鳴
瑤動翠來脱薄粧去留餘膩霑粧委露理鬂清渠落花
入領微風動裾
　　賢婦人
詩序曰栢舟共姜自誓也衞世子共伯蚤死其妻守義
父母欲奪而嫁之誓而弗許故作是詩以絶之
列女傳曰楚昭貞姜齊侯之女楚昭王之夫人也昭王
出遊留夫人漸臺之上而去王聞江水大至使使者迎
夫人忘持符使者至請夫人出夫人曰大王與宫人約
命曰召若必以符今使者不持符妾不敢從使者而行
妾聞之貞女之義不犯約勇者不畏死守節而已妾知
從使者必生留必死也然妾不敢棄約越義而求生大
水至而死乃號曰貞姜又曰楚白貞姬者楚白勝之妻
也白公早死其妻紡績不嫁呉王聞其美使大夫操金
百鎰白璧一雙以聘焉因以輜軿三十乘迎之將以為
夫人夫人辭曰白公無恙時妾幸得充後宫執箕箒今
白公不幸而死妾願守墳墓以終天年今王賜金璧之
聘夫人之位非愚妾之所聞也呉王賢其守節而有義
號曰楚貞姬又曰魯秋胡潔婦者魯秋胡之妻也秋胡
子既納之五日而去宦於陳五年乃歸未至家見路傍
有一美婦人方採桑秋胡子下車暑日苦曝獨採桑吾
行道逺願託桑陰下一食婦人採桑不輟秋胡子謂曰
力田不如逢少年力桑不如見公卿今吾有金願與夫人
婦人曰採桑力作紡績經織以供衣食奉二親養夫子
而已矣吾不願人之金也秋胡子還家奉金遺母母使
人呼其婦婦乃向採桑婦婦乃自投於河而死又曰梁
寡高行者梁之賓婦早寡不嫁梁貴人爭欲取之不能
得梁王聞之使相聘之高行曰妾之夫不幸先犬馬塡
溝壑妾宜以身薦棺槨守養幼孤不得専意妾聞婦人
之義一往不改以全貞信之節棄義而從利無以為人
乃援鏡操刀以割其鼻曰妾已刑餘之人殆可釋矣王
高其節號曰高行又曰漢中趙高妻者同郡張氏之女
也字禮修姑嚴酷無道小怒則罵大怒則罰禮修恭承
初無愠色引過自咎姑後知之乃變意厚加愛敬後姑
疾病其女來視臨困却女曰我困矣絶命當在賢婦之
手婦前抱持乃絶後郡内遭賊高死君難禮修以碧塗
靣亂頭稱痛懐刀在身意氣烈决賊不迫也叔父矜其
年壯欲更嫁之禮修慷慨至死為誓又曰丹陽羅靜者
廣徳羅勤之女也為同縣朱曠所聘昏禮未成勤遇病
喪沒鄰比㫁絶曠觸冒經營尋復病亡靜感其義遂誓
不嫁有楊祚者多將人衆自往納幣靜乃逃竄祚刼其
弟妹靜懼為祚所害乃出見之曰實感朱曠為妾父而
死是以託身亡者自誓不貳辛苦之人願君哀而舍之
如其不然請守之以死乃舍之又曰蜀景奇妻者羅氏
之女字貢羅奇亡無嗣貢羅専心供養父青以許同郡
宰詩貢羅與父書陳其情志歴年不歸後青受逺使詩
白州告縣發遣貢羅貢羅乃由徑道詣州白訴言意慷
慨請死不從州嘉而許焉又曰犍為相登妻者名度適
登一年而寡守令呉厚因入問度度引刀截髮縣長吏
復遣媒介度曰前㫁髮謂之表心何悞復有斯言哉欲
取刀割鼻左右救止又曰沛郡劉長卿妻者生一男字
玉玉五嵗而長卿卒懼見謗嫁既不歸寧兄弟時往防
漸逺疑言不及外玉年十五死乃援刀割耳明已不二
在喪側者無不感傷又曰呉孫奇妻者廣陵范愼女名
姬年十八配奇一年而奇亡愼以姬少寡無子迎還其
家姬不肯歸迎者以父母命迫之姬遂操刀割耳及鼻
曰父起我者不過以我年少而色美今已殘矣行將焉
如於是迎者空反又曰廣漢廖伯妻者同郡段氏之女
名紀配性聰敏逹於詩書進退閒暇父母將有所許紀
配曰梁高行割鼻告誠以全其節求生害仁仁者不為
紀配生見禮義豈獨使古人擅名哉作詩三章以諷父
母乃援刀㫁指又曰呉許升妻者吕氏之女名榮升遊
誕博戲不治操行榮躬勤家業以養其姑勸升學問未
嘗不垂淚而言榮父疾升呼榮欲改嫁之榮曰命之所
遭義無離貳終不肯歸升後感悔尋師逺學四年乃歸
遂致名譽為州所辟遇刼被害榮手刃殺升者以首還
祭又曰河南貞義者樂羊子之妻羊子出學貞義截髮
賣以供其費後羊子得遺金一餅以與貞義貞義曰妾
聞君子不以利汙行羊子慙而棄之鄰人欲犯貞義而
刼其姑貞義操刀而出鄰人曰從者可不從者殺汝姑
貞義仰天而歎以刀刎頸而死太守以大夫禮葬之號
曰貞義又曰留子直妻者漢末擾攘隨夫之從父客居
豫章從父與賊交通郡收族之妻年少有色太守客請
以為妻守死不從以還太守付吏殺之臨死顏色不變
口無怨言郡吏及客憐更還救請免既得活乃自割耳
久之太守聞其夫在遂還其妻又曰㑹稽翟素者翟氏
之女也受聘未及配適遭亂賊欲犯之臨之以刃曰不
從者今即死矣素曰我可得而殺不可得而辱賊遂殺
素
詩晉傅𤣥秋胡詩曰秋胡納令室三日宦他鄉皎皎潔
婦姿泠泠守空房嬿娩不終夕别如參與商積誠馳萬
里既至兩相忘行人悅令顏借息此樹傍言以逢卿喻
遂下黃金裝
宋顏延之秋胡詩曰燕居未及好良人顧有違脱巾千
里外結綬登王畿戒徒在昩旦左右來相依蠶月觀時
暇桑野多經過佳人従所務窈窕援高柯傾城誰不顧弭
節停中阿南金豈不重聊自意所輕義心多苦調密此
金玉聲如何久為别百行愆諸已愧彼行露詩甘之長
川涘
贊晉左九嬪班婕妤贊曰恂恂班女恭讓謙虛辭輦進
賢辯祝理誣形圖丹青名侔樊虞
孟軻母贊曰鄒母善導三徙成教鄰止庠序爼豆是効
㫁織激子廣以墳奥聰達知禮敷述聖道
狂接輿妻贊曰接輿高潔懐道行謠妻亦氷清同味𤣥
昭遺俗榮津志逺神遼
荆武王夫人鄧曼贊曰天道惡盈極數則微邈哉鄧曼
心暎禍幾覩兆歎亡考徳知衰賢智卓殊邈哉難追
齊把梁妻贊曰遭命不改逢時險屯夫卒莒場郊弔不
賓哀崩高城訴情穹旻遂赴淄川託軀清津
齊義繼母贊曰聖教𤣥化禮貴信誠至哉繼母行合典
經不遺宿諾義割私情表徳來裔垂則後生
魯敬姜贊曰邈矣敬姜含徳之英于行則高于理斯明
垂訓子宗厲𤼵奇聲宣尼三歎萬代遺馨
晉滔鈕母孫氏公孫夫人序贊曰夫人姓公孫氏㑹稽
剡人也夫人資三靈之淳懿誕華宗之澄粹奇朗照於
齠齔四教成於弱笄慈恩温恭行有秋霜之潔祇心制
節性同青春之和敦悅憲章動遵禮規居室則道齊師
氏有行則徳配女儀禮服有盈籩豆無闕猗歟夫人天
姿特挺行高氷潔操與霜整性揚蘭芳徳振玉頴猗彼
瓊林奇翰有集展彼碩媛含徳來綺動與禮遊靜以義
立
碑晉張林陳夫人碑曰夫人姓徐呉郡嘉興人也夫人
少膺靈粹誕兹淑貞聦哲明敏温恭柔順體仁足以長
人嘉徳足以合禮恭順不惰其心明烈寔備其體若夫
柔惠清順中和聖善婦徳既偹母道亦踐志厲氷玉厥
徳靡顯靡靡其操翼翼其仁明景内暎朗節外新芳徽
風邁淑愼其身
書晉鈕滔母與虞定夫人薦環夫人書曰瓊聞興賢崇
徳聖主令典旌善表操有邦盛務伏見族祖呉國亡民
富春孫彥妻環少厲令節服膺道教逮適孫氏恪居婦
職宗姻有聲奉禮未周彥母喪殞喪殞半年彥奄亡没
環率禮奉終抗義明節傾竭私產以供葬送禮服既終
前無立子家欲改醮誓而不許
解晉湛方生上貞女解曰伏見西道縣治下里龍憐年
始弱笄出適皮氏未逾半年聓京殞没京兄弟三人相
尋凋落外靡期功之親内絶𦙍嗣之繼憐貨其父母之
資躬親機杼之勤數年之間三喪俱舉四節蒸嘗于今
不輟志存匪石之固行無片言之玷賢良屢聘誓而勿
許守節窮居於今五十餘年矣詳觀之遺烈書于記傳
者或毁髮膚之體以絶求者之望或自經溝中苟全不
奪之志雖操存而身亡行立而形虧寡能兼全其道始終
若斯者也憐蓋草萊之婦人耳生於幽谷之中長於荒
榛之下目不見尺素之文耳不聞今古之説師心率已
蹈兹四徳抑可謂禀靈山岳自然天知者矣而彤管未
揮令問不彰非所以表賢崇善激揚貞風也
　　老
説文曰老考也七十曰耆八十曰耋九十曰耄
釋名曰九十曰鮐背或曰黃耉或曰凍梨或曰鯢齒或
曰眉壽
易曰枯楊生荑老夫得其女妻
尚書曰五福一曰壽
禮記曰百年曰期頥又曰凡養老有虞氏以燕禮夏后
氏以饗禮殷人以食禮周人修而兼用之又曰六十養
於國七十養於學八十拜君命一坐再至又曰五十始
衰六十非肉不飽七十非帛不煖又曰五十杖於家六
十杖於鄉七十杖於國八十杖於朝
毛詩曰執子之手與子偕老又曰酌以大斗以祈黃耉
黃耉鮐背以引以翼
左傳曰燭之武對鄭伯曰臣之壯也猶不如人今老矣
無能為又曰晉悼夫人食輿人絳縣人或年長矣使問
之年曰臣小人也不知紀年臣生之嵗正月甲子朔四
百有四十五甲子矣其季於今三之一也使問諸師曠
曰七十三矣
論語䜟曰堯舜遊首山觀河渚乃有五老遊河渚曰河
圖將浮五老飛為流星上入昴
國語曰昔衞武公年九十有五敬言於國曰茍在朝者
無謂我老耄而舍我也必恭恪於朝朝夕以警戒我聞
一二之言必誦志而納之以訓導我
周書曰文王召太子發曰嗚呼我身老矣吾語汝我所
保與守守之哉傳之子孫
尚書中候曰齊桓公封禪謂管仲曰寡人曰暮仲父年
艾
尸子曰湯問伊尹曰壽可為耶伊尹曰王欲之則可為
弗欲則不可為也
孟子曰伯夷避紂居北海之濱聞文王作興曰盍歸乎
來吾聞西伯善養老太公避紂居東海之濱聞文王作
興曰盍歸乎來吾聞西伯善養老者二老者天下之大
老也
戰國策曰昔者秦魏為與國齊楚約攻魏魏使人求救
於秦冠盖相望秦救不出魏人有唐且者年九十餘謂
魏王曰老臣請西說秦令兵出可乎曰敬諾遂約車遣
之且說秦王秦王遂發兵救之
史記曰秦始皇謂王翦曰將軍老矣何怯也又曰武帝
使使束帛加璧安車駟馬迎申公至見天子天子問治
亂事申公時已年八十餘矣又曰伏生秦博士孝文欲
求治尚書天下無有聞伏生能治欲召之是時伏生老
不能行詔晁錯往受之
韓詩外傳曰齊桓公見畝丘人曰叟年幾何對曰臣年
八十三矣公曰美哉壽也又曰楚丘先生被蓑帶索見
孟嘗君孟嘗君曰先生老矣春秋高矣多遺忘矣何以
教文先生曰惡將我使而老哉使我投石拔距乎追車
赴馬乎吾將死何暇老哉將使我深計而逺謀乎設精
神而決嫌疑吾乃始壯矣何老之有
說苑曰楚文王伐鄧使王子革子靈捃菜二子出採老人載
畚從乞焉不與搏而奪之畚
漢書曰馮唐以老為郎文帝輦過問曰父老何自為郎
又曰張蒼口中無齒飲乳妻妾以百數曾孕者不復幸
年百餘嵗乃卒又曰張安世薦蘇武明習故事奉使不
辱宣帝以武著節老臣令朝朔望號稱祭酒
東觀漢記曰馬援年六十二請繫五溪蠻帝愍其老未
許援曰臣尚能被甲上馬帝令試之援據鞍顧盻以示
可用帝笑曰矍鑠哉是翁遂遣援
續漢書曰民年七十者授之以玉杖餔之以糜粥玉杖
長九尺端鳩飾鳩不噎之鳥也欲老人不噎也又曰仲
秋祠老人星于國南郊
神仙傳曰淮南王安好道術八公詣門門者見垂白不
進八公皆化成童子色如桃花門吏白王王迎之登思
仙之臺八公還成老人授之要道
世說曰顧悅與簡文同年而髪早白簡文問曰卿何以先
老答曰蒲柳之姿望秋而落松柏之姿隆冬轉茂
瀨鄉記曰老聃計其年紀時已一百餘聃無老耄之貌
也
述異記曰尹雄年九十左鬂生角長寸半
詩魏應璩詩曰古有行道人陌上見三叟年各百餘嵗
相與鋤禾莠住車問三叟何以得此壽又新詩曰少壯
面目澤長老顏色麤麤醜人所惡拔白自洗蘇
魏阮瑀詩曰白髮隨櫛墜未寒思厚衣四支易懈倦行
步益疎遲常恐時嵗盡魂魄忽高飛自知百年後堂上
生旅葵
晉張載詩曰氣力漸衰損鬂髮終以皓昔為春月華今
為秋日草
晉陸機詩曰軟顏收紅蘂𤣥鬂吐素華冉冉逝將老咄
咄奈老何
梁范泰詩曰枉生竟何豫未云倐已老華髮飄悴容苦
慮栖懐抱疇昔少年時皆以歸大造
梁簡文帝詩曰昔類紅蓮草自玩渌池邊今如白華樹
還悲明鏡前
梁孔壽老詩曰盛年歌吹日顧步惜容儀一朝衰朽至
星星白髪垂
表梁沈約致仕表曰徒以桑榆無幾時制行及不朝之
禮忽在今辰使反身敝廬待終窮巷臣又聞之懸車散
髮其來舊矣昔廣徳請骸義在量力二疏知止懼貽後
悔數年以來稍就盡竭氣力衰耗不自支持若蒙天地
大恩造物洪施拯其隆滿之􁂒救其害盈之災譬彼日
昃假榮終朝踟蹰夕景少觀盛化宅壤歸泉自無云幾
祈仁仰澤事止寸陰
梁王僧孺為韋雍州致仕表曰一旦攀附遂無涯限排
雲矯漢飛捧待翼陸離蟬組照灼潘旗受脤推轂執珪
奉酎變狹室於高門改小冠於侯服況復還周紐其六
印歸齊列其五鼎常懼輪輕載積基薄墉高器覆危傾
人指鬼瞰老與年并疾隨衰及途遙齒截漏迫鐘鳴高
舂之景一斜不周之風忽至菌蟪夕陰倐駛無幾堇蕣
朝采飄零已及仰朱闕而掩涕向濠谷而自悲豈復式
瞻拱默仰接鐘鼔儻帷蓋未親東岳稍駐擊壤鼓腹其
賜猶多
周王褒為庫狄峙致仕表曰俛音赴曲操終則仆傾身
舉重力殫斯斃何者日暮途逺前哲所以告歸漏盡載
馳昔賢以之知退
陳徐陵為王儀同致仕表曰尺波歸海恒歎不居爝火
為薪猶悲假續況復星迴日薄通人有乞老之言鐘鳴
漏盡前史有夜行之誡五陵鼎族家傳軒冕四姓鄉侯
榮由恩澤雖虛名靡實世官非才年力方强雖不能辭
退今三元肇慶六吕司春得奉萬壽之盃豫㕘百辟之
禮便釋朝衣謹遵初服方同孔光之杖載遊户庭廣徳
之車方懸私館
疏後漢班超上疏曰蠻夷之俗畏壯侮老臣超犬馬齒
耄常恐年衰奄忽僵仆孤魂棄捐自以壽終屯部誠無
所恨但願生入玉門闗不敢望到酒泉郡
　
　
　
　
　藝文類聚卷十八
欽定四庫全書
　藝文類聚卷十九　　　　唐　歐陽詢　撰
　人部三(言語/嘯)　(謳謡/笑)　(吟/)
　　言語
釋名曰言宣也宣彼此之意也語叙也叙已所欲說述
也
說文曰直言曰言論議曰語
易曰君子出其言善則千里之外應之出其言不善則
千里之外違之又曰言行君子之樞機
毛詩曰哿矣能言巧言如流又曰無易由言又曰斯言
之玷不可為也又曰于時言言于時語語
左傳曰晉叔向適鄭鬷蔑惡從收噐者立於堂下一言
而善叔向聞之曰必鬷明也又曰鄭子太叔卒趙簡子
為之臨甚哀曰黄父之㑹夫子語我九言曰無始亂無
怙富無恃寵無違同無傲禮無驕能無復怒無謀非徳
無犯非義
禮記曰事君大言入則望大利小言入則望小利故君
子不以小言受大禄不以大言受小禄又曰王言如絲
其出如綸王言如綸其出如綍又曰言不危行行不危
言又曰五方之人言語不通
大戴禮曰黄帝弱而能言
孝經曰言滿天下無口過行滿天下無怨惡
論語曰定公問一言可以興邦有諸子曰言不可以若
是其幾也一言可以䘮邦有諸子曰言不可以若是其
幾也又曰君子欲訥於言而敏於行又曰法語之言能
無從乎改之為貴
鄧析書曰一言而非駟馬不能追一言不急駟馬不能
及故惡言不出口苛聲不入耳
尸子曰言羙則響羙言惡則響惡
申子曰一言正天下定一言倚天下靡
莊子曰言者所以在意得意而㤀言吾安得㤀言之人
與之言哉又曰凡交近則必相靡以信逺則必忠之以
言
鶡冠子曰趙武靈王問龎緩曰寡人聞飛語流傳曰百
戰百勝非善之善者也
淮南子曰得萬人之兵不若聞一言之當
漢書曰漢王與項羽臨廣武間而語又曰太尉周勃迎
代王請間宋昌曰所言公公言之所言私王者無私又曰
韓信當斬視滕公曰不欲就天下乎而斬壯士滕公竒
其言壯其貌弗斬與語大恱之
孫卿子曰贈人以言重於珠玉傷人以言甚於劍㦸
吴志曰張尚孫皓時為侍郎以言語辯㨗見知
括地圗曰太極山采華之草服之通萬里之語
衛玠别傳曰太尉王君見阮千里而問曰老莊與聖教
異同曰將無同太尉善其言辟之為掾世號阮瞻三語
掾王君見而嘲之曰一言可辟何假于三阮曰茍是天
下民望亦可無言而辟復何假于一言
神仙傳曰老子生而能言
詩梁昭明太子大言詩曰觀修鯤其若轍鮒視滄海之
如濫觴經二儀而跼蹐跨六合以翺翔又細言詩曰坐
卧鄰空塵慿附蟭螟翼越咫尺而三秋度毫釐而九息
梁殷鈞大言應令詩曰噫氣為風揮汗成雨聊灼戴山
龜欲持探邃古又細言應令詩曰汎舟毛滴海為政蝸
牛國逍遥輕塵上指辰問南北
梁王規大言應令詩曰俯身望日入下視見星羅嘘
八風而為氣吹四海而揚波又細言應令詩曰針鋒
於焉止息髪杪可以翺翔蚊眉深而易阻蟻目曠而難
航
梁王錫大言應令詩曰欲遊五岳廹不得伸杖千里之
木鱠横海之鱗又細言應令詩曰冥冥藹藹離朱不辯
其實歩蝸角而三伏經鍼孔而千日
梁張纉大言應令詩曰河流既竭日月俱騰罝羅㣲物
動落雲鵬又細言應令詩曰遨遊蟻目辨輕塵蚊睫成
宇蝨如輪
梁沈約大言應令詩曰隘此大汎庭方知九陔局窮天
豈彌指盡地不容足又細言應令詩曰開館尺棰餘築
榭㣲塵裏蝸角列州縣毫端建朝市
賦楚宋玉大言賦曰楚襄王與唐勒景差宋玉遊於陽
雲之臺王曰能為寡人大言者上座王因稱曰操是太
阿戮一世流血冲天車不可以厲至唐勒曰壯士憤兮
絶天維北斗戾兮太山夷至宋玉曰方地為車圎天為
盖長劒耿介倚天外王曰未可也玉曰并吞四夷飲枯
河海跂越九州無所容止又小言賦曰楚襄王既登陽
雲之觀命諸大夫景差唐勒宋玉等並進大言賦賦卒
而宋玉受賞又曰有能為小言賦者賜之雲夢之田景
差曰戴氛埃兮垂􁥊塵體輕蚊翼形㣲蚤鱗經由鍼孔
出入羅巾唐勒曰折飛糠以為輿剖粃糟以為舟慿蚋
眥以顧盻附蠛蠓而遐遊又曰館于蠅鬂宴于毫端烹
虱腦切蟣肝㑹九族而同嚌猶委餘而不殫宋玉曰無
内之中㣲物潜生比之無象言之無名蒙蒙景㓕昧昧
遺形纎於毳末之㣲蔑陋於茸毛之方生視之則𦕈𦕈
望之則冥冥離朱為之歎悶神明不能察其情二子之
言磊磊皆不小何如此之為精王曰善賜雲夢之田
晉傅咸小語賦曰楚襄王登陽雲之臺景差唐勒宋玉
侍王曰能為小語者處上位景差曰么蔑之子形難為
象晨登蟻埃薄暮不上朝炊半粒晝復得醸烹一小虱
飽於郷黨唐勒曰攀蚊髯附蚋翼我自謂重彼不極邂
逅有急相切逼竄於針孔以自匿宋玉曰折薜足以為
櫂舫粒糠而為舟將逺遊以遐覧越蟬溺以横浮若渉
海之無涯懼湮沒於洪流彌數旬而汔濟陟蟣蟻之崇
丘未升半而九息何時達乎杪頭
魏陳暄應詔語賦曰覈生民之要技實言語以為前樞
機誠為急務筆札乃是次焉擬金人於右階稱石人於
左邉鄭僑戎服而無媿張儀舌存而理痊唯諾唯辯何
者是與故知于時言言于時語語若乃聊城嶮峻齊陣
交加燕將恐懼漢帝咄嗟魯連纔吐數句酈子直御單
車息十重之縈帶賢百萬之諠譁至於蘭臺静秘華燭
髙明徐斟桂醑緩奏秦聲二三朋好數四才英既說前
賢之徃行重覩生死之交情扼腕抵掌攘袂盼衡當斯
時也何者為榮欲同吃如鄧士載欲作辯似婁君卿為
守為相並如此少意少事不成名
賛魏王粲反金人賛曰君子亮直行不柔辟友賤不耻
誨焉是益我能𤼵蹤彼用逺迹一言之賜過乎璵璧末
世不敦義與兹易而言匪忠退有其讁
箴晉蘇彦語箴曰孔子曰余欲無言又曰天何言哉赫
胥之世大庭之治𤣥風陶鼓率直放志熈熈羣動無欲
無事逮于三季奔競滋彰雷動風駭飛辯雲翔戰國紛
擾争霸稱彊爾乃遊說縱横騁技時王衘刃懐毒吐膏
示芳利動春露害重冬霜四紀若馳七都翦亾爰兹末
俗扇風簸颺先意承㫖原情察郷擯爾籩豆和樂且康
銘周太廟金人銘曰孔子觀周入后稷廟廟堂右階之
前有金人焉三緘其口而銘其背曰古之慎言人也
戒之哉戒之哉無多言無多事多言多敗多事多患安
樂必戒無行所悔勿謂何傷其禍將長勿謂何害其禍
將大勿謂不聞神將伺人燄燄弗滅炎炎若何涓涓不
壅終為江河綿綿不絶或成網羅毫末不札將尋斧柯
晉孫楚反金人銘曰晉太廟有石人焉大張其口而書
其胸曰古之多言人也無少言無少事少言少事則
後生何述焉夫唯立言名乃長乆胡為塊然生鉗其口
凡夫貪財烈士殉名盗蹠為濁夷栁為清鮑肆為臭蘭
圃為馨莫貴澄清莫賤滓穢二者言異歸於一㑹堯懸
諌鼓舜立謗木聴采風謡惟日不足道潤羣生化隆比
屋末葉陵遲禮教彌衰承㫖則順忤意則違時好細腰
宫中皆飢時恱廣額下作細眉逆龍之鱗必陷斯機括
囊無咎乃免誅夷顛覆厥徳可為傷悲則可用戒無妄
之時假說周廟於言為蚩是以君子追而正之
論晉歐陽建言盡意論曰有雷同君子問於違衆先生
曰世之論者以為言不盡意由来尚矣至乎通才達識
咸以為然若夫蔣公之論眸子鍾傅之言才性莫不引
此為談證而先生以為不然何哉先生曰夫天不言而
四時行焉聖人不言而鍳識存焉形不待名而方圎已
著色不俟稱而黒白以彰然則名之於物無施者也言
之於理無為者也而古今務於正名聖賢不能去言其
故何也誠以理得於心非言不暢物定於彼非言不辨
言不暢志則無以相接名不辨物則鍳識不顯鍳識顯
而名品殊言稱接而情志暢原其所以本其所由非物
有自然之名理有必定之稱也欲辨其實則殊其名欲
宣其志則立其稱名逐物而遷言因理而變此猶聲𤼵
響應形存影附不得相與為二茍其不二則無不盡吾
故以為盡矣
　　謳謡
爾雅曰徒歌謂之謡
毛詩曰心之憂矣我歌且謡
左傳曰宋城華元為植廵功城者謳曰睅其目皤其腹
棄甲而復于思于思棄甲復来
家語曰孔子相魯齊人歸女樂魯君淫荒孔子遂行師
乙送孔子曰吾欲歌可乎歌曰彼婦人之口可以出走
彼婦人之謁可以死敗優哉游哉聊以卒嵗
列子曰堯微服遊康衢童兒謡曰立我蒸民莫匪爾極
不識不知順帝之則
韓子曰齊桓公飲酒醉遺其冠耻之管仲曰公胡不雪之
以政公曰善因𤼵倉賜貧窮三日而民歌之曰公胡不
復遺其冠乎
吕氏春秋曰魏襄王使史起為鄴令引漳水灌田民大
得利相與歌曰鄴有賢令兮為史公决漳水兮灌鄴旁
終古舄鹵兮生稻粱
史記曰曹参為漢相國百姓歌之曰蕭何為法顜若畫
一曹参代之守而勿失載其清静民以寕一又曰衛子
夫為皇后弟青貴震天下天下歌之曰生男無喜生女
無怒獨不見衛子夫霸天下
漢書曰趙中大夫白公奏穿渠引涇水民得其饒歌之
曰田於何所池陽谷口鄭國在前白渠起後舉鍤如雲
决渠為雨涇水一石其泥數斗又曰馮立為西河上郡
在職公亷與野王相代治行相似而多恩吏民乃歌曰
大馮君小馮君兄弟繼踵相因循聰明賢智恵吏民政
如魯衛徳化均周公康叔猶二君
東觀漢記曰張堪為漁陽太守開田八千餘頃勸民耕
種以致殷富百姓歌曰桑無附枝麥秀兩歧張君為政
樂不可支又曰亷范字叔度為蜀郡太守舊制禁民夜
作以防火范乃毁削先令但嚴儲水而已百姓歌之曰
亷叔度来何暮不禁火民安作昔無一襦今有五袴
新序曰延陵季子以劒帶徐君墓樹徐人歌之曰延陵
季子兮不㤀舊故脫千金之劒兮帶丘墓
謝承後漢書曰岑熈遷魏郡太守人歌之曰我有枳棘
岑君伐之我有蟊賊岑君遏之狗犬不驚足下生氂含
哺鼓腹焉知凶災我喜我生獨丁斯時美哉岑君於戯
在兹又曰皇甫嵩請冀州一年田租以贍飢民百姓歌
曰天下亂兮市為墟母不保子兮妻失夫頼得皇甫兮
復安居又曰劉騊駼除樅陽長以病免吏民思而歌之
曰悒然不樂思我劉君何時復来安此下民又曰郭賀
字喬卿為荆州刺史到官有殊政百姓歌曰厥徳仁明
郭喬卿忠正朝廷上下平
續漢書曰張霸為㑹稽郡越賊歸附童謡曰棄我㦸捐
我矛盗賊盡吏皆休又曰李爕拜京兆詔發西園錢君
上封事遂止不發吏民愛敬乃謡曰我府君道教舉恩
如春威如虎剛不吐弱不茹愛如母訓如父
吴志曰周瑜少精意於音樂三爵之後其有闕誤瑜必
知之知之必顧時人謡曰曲有誤周郎顧
吴録曰王譚字世容為成武令民服徳化宿惡奔迸父
老歌曰王世容治無䨇省徭役盗賊空
王隠晉書曰王祥為夲州别駕時人歌曰海内之康實
頼王祥邦國不空别駕之功又曰裴秀年十嵗餘時人
謡曰後進領袖有裴秀又曰諸葛恢字道明荀闓字道
明蔡謨字道明有名譽號曰中興三明時人歌之曰京
師三明各有名蔡氏儒雅荀葛清
續安帝紀曰司馬休之兄尚為桓𤣥所敗休之奔淮泗
頗得彼之人心從者為之歌曰可憐司馬公作性甚温
良憶昔水邊戯使我不能忘
㑹稽典録曰徐𢎞字聖通為汝隂令誅鋤姦桀道不拾
遺民歌之曰徐聖通為汝隂平刑罰姦宄空
文士傳曰束晳太康中大旱晳乃令邑人躬自請雨三
日水三尺百姓為之歌曰束先生通神明請天三日甘
雨零我黍以育我稷以生何以酬之報束長生
殷氏世傳曰殷褒為榮陽令廣築學館㑹集朋徒民知
禮讓乃歌曰榮陽令有異政修立學校人易性令我子
弟耻訟争
車頴秦書曰苻堅時關隴百姓豐樂民歌之曰長安大
街兩邊種槐下走朱輪上有鸞栖
趙書曰劉曜討陳安於隴城安死健兒謠曰隴上壯士有陳
安體幹雖小腹中寛愛養將士同心肝又曰汲桑六月
盛暑重裘累茵使人扇患不清凉斬扇者時軍中為之
謡曰士為將軍何可羞六月重茵被豹裘不識寒暑斬
他頭
襄陽耆舊記曰山季倫每臨習池未曾不大醉而還恒
曰我髙陽池中也襄陽城中小兒歌之曰山公何所去
徃至髙陽池日夕倒載歸酩酊無所知時時能騎馬倒
着白接䍦舉鞭向葛强何如并州兒
世說曰卻超王珣並以俊才為桓大司馬所眷珣為主
簿超為記室叅軍超為人多鬚珣形狀短小時人為之
歌曰髯叅軍短主簿能令公喜能令公怒
晉夏侯湛長夜謡曰日暮兮初晴天灼灼兮遐清披雲
兮歸山垂景兮照庭列宿兮皎皎星稀兮月明亭檐隅
以逍遥兮盼大虛以仰觀望閶闔之昭晰兮麗紫㣲之
暉煥
晉湛方生懐歸謡曰辭衡門兮至歡懐生離兮苦辛豈
羈旅兮一慨亦代謝兮感人四運兮道盡化新兮嵗故
氣惨惨兮疑晨風悽悽兮薄暮雨雪兮交紛重雲兮四
布天地兮一色六合兮同素山木兮摧披津壑兮凝冱
感羈旅兮苦心懐桑梓兮増慕胡馬兮戀北越鳥兮依
陽彼禽獸兮尚然况君子兮去故鄉望歸塗兮漫漫盼
江流兮洋洋思渉路兮莫由欲越津兮無梁
陳沈烱獨酌謡曰獨酌謡獨酌獨長謡智者不我顧愚
夫余未要不愚復不智誰當余見招所以成獨酌一酌
傾一瓢生涯夲漫漫神理暫超超一酌矜許史再酌傲
松喬頻煩四五酌不覺凌丹霄倐忽厭五鼎俄然賤九
韶彭殤無異葬夷蹠可同朝龍蠖非不屈鵬鷃但逍遥
寄語號呶侣無乃大塵囂
　　吟
說文曰吟歎也
釋名曰吟嚴也其聲本出於憂愁故聲嚴肅使聴之悽
歎也
毛詩序曰吟詠情性以風其上
塩鐵論曰曽子傍山而吟山鳥下翔
東觀漢記曰梁鴻常閉戸吟詠書記
魏志曰管輅随軍西行過毋丘儉墓下倚松樹哀吟精
神不樂人問其故輅曰林木雖茂無形可乆碑誄雖美
無後可守
陳武别傳曰陳武字國夲休屠胡人常騎驢牧羊諸家
牧竪十數人或有知歌謡者武遂學太山梁父吟幽州
馬客吟及行路難之属
文士傳曰李康清亷有志節不能和俗為鄉里豪右所
共害故宦塗不進作遊山九吟
蜀志諸葛亮梁父吟曰歩出齊城門遥望蕩隂里里中
有三墳纍纍正相似問是誰家冡田疆古冶子力能排
南山又能絶地紀一朝被讒言二桃殺三士誰能為此
謀國相齊晏子
晉潘尼逸民吟曰我顧傲世自遺舒志六合由巢是追
沐浴洪池奮迅羽衣陟彼名山採此芝薇朝雲靉靆行露
未晞遊魚羣戱翔鳥䨇飛逍遥博觀日晏㤀歸嗟哉世
士從我者誰
　　嘯
雜字觧詁曰嘯吹聲
毛詩曰有女仳離條其嘯矣遇人之不淑矣
列女傳曰魯漆室邑之女過時未適人倚柱而嘯傍人
聞之心莫不為之惨者鄰婦從之遊曰何嘯之悲也子
欲嫁乎吾為子求偶漆室女曰吾豈為不嫁之故而悲
哉憂吾君老太子少也
莊子曰童子夜嘯鬼數若齒
吴越春秋曰吴王闔閭將欲伐楚登臺向南風而嘯有
頃而嘆羣臣莫有曉王意者伍子胥深知王憂乃薦孫
武善為兵法人莫知其能
魏略曰諸葛亮在荆州遊學每晨夜常抱膝長嘯
竹林七賢論曰阮籍性樂酒善嘯聲聞數百歩又曰籍
常箕踞嘯歌酣放自若時蘇門山中忽有真人在焉籍
親徃尋其人擁膝巖顛遂登嶺從之箕坐相對籍乃商
略終古以問之仡然不應籍因對之長嘯有間彼乃齗
然笑曰可更作籍乃為嘯意盡退還半嶺嶺巔􁀙然有
聲若數部鼓吹顧瞻乃向人嘯也
孫登别傳曰孫登魏末處卭北山中以石室為宇編草
自覆阮嗣宗聞登而徃造焉適見苫盖被髪端坐巖下
鼔琴嗣宗自下趍之既坐莫得與言嗣宗乃嘲嘈長嘯
與鼔琴音諧㑹雍雍然登乃逌爾而笑因嘯和之妙響
動林壑
晉陽秋曰嵇康見孫登登對之嘯時不言
郭子曰劉道真少時善歌嘯有一老姥識其非常之人
甚樂其歌嘯乃殺㹠進之道真食㹠不謝
潯陽記曰桓宣穆使人尋廬山見一人謂之曰君過前
嶺必逢二年少相随長嘯試要問之若不與言者可速
去此人過嶺果見二年少以袂掩鼻長嘯狀如惡鼻呼
不與言
世說曰晉文王徳盛功大坐席嚴敬擬於王者唯阮籍
箕踞嘯歌酣放自若又曰劉越石為胡騎所圍城中窘
廹劉乗月登樓清嘯胡賊聞之皆悽然長歎而去
捜神記曰趙炳甞臨水從船人乞渡船人不許炳乃張
盖坐其中長嘯呼風亂流而濟
漢晉春秋曰桓帝幸樊城百姓莫不觀之有一老父獨
耕不輟議郎張温使問焉父嘯而不答
王廙别傳曰王導與庾亮遊於石頭㑹遇廙至爾日迅
風飛帆廙倚樓而長嘯神氣甚逸
神境記曰滎陽郡西有靈源山有石髄紫芝昔者有採
藥此山聞林谷間有長嘯者今樵人徃徃猶聞焉
異苑曰尋陽姑石在江之坻初桓𤣥至西下令人登之
中嶺便聞長嘯聲甚清澈至峯見一人箕踞石上
夢書曰夢吹嘯者欲有求
詩晉陸雲詩曰逍遥近南畔長嘯作悲歎
晉郭璞詩曰緑羅結髙林蒙籠盖一山中有冥寂士静
嘯撫清絃
賦晉成公綏嘯賦曰逸羣公子體竒好異傲世忘榮絶
棄人事於是延友生集同好精性命之至機研道徳之
𤣥奥邈跨俗而遺身乃慷慨而長嘯發妙聲於丹脣激
哀音於皓齒響抑揚而潜轉氣衝鬰而熛起恊黄宫於
清角雜商羽於流徴飄遊雲於泰清集長風乎萬里良
自然之至音非絲竹之所擬是故聲不假噐用不借物
近取諸身役心御氣動脣有曲發口成音觸類感物因
歌随吟清激切於芋笙優潤和於瑟琴列列飈揚啾啾
響作奏胡馬之長思向寒風乎北朔又似鴻雁之將雛
羣鳴號乎沙漠故能因形創聲随事造曲應物無窮機
𤼵響速乃吟詠而𤼵散聲驛驛而響連心滌蕩而無累
志離俗而飄然
晉殷仲堪將離詠曰爾乃理轡杖䇿或乗或歩行悲歌
以諧歡朗長嘯以啟路
書晉桓𤣥與袁宜都書論嘯曰讀卿歌賦序詠音聲皆
有清味然以嘯為髣髴有限不足以致幽㫖將未至耶
夫契神之音既不俟多贍而通其致苟一音足以䆒清
和之極阮公之言不動蘇門之聽而㣲嘯一鼓𤣥黙為
之觧顔若人之興逸響惟深也哉
袁山松答桓南郡書曰嘯有清浮之美而無控引之深
歌窮測根之致用之彌覺其逺至乎吐辭送意曲䆒其
奥豈脣吻之切發一徃之清泠而已哉若夫阮公之嘯
蘇門之和盖感其一竒何為徴此一至大疑嘯歌所拘
耶
　　笑
說文曰欣笑喜也
易曰同人先號咷而後笑又曰旅人先笑後號咷又曰
笑言啞啞
毛詩曰終風且暴顧我則笑謔浪笑傲中心是悼又曰
兄弟不知咥其笑矣又曰載笑載言又曰宴笑語兮
左傳曰晉侯使郄克徴㑹于齊齊頃公帷婦人使觀之
郄子登婦人笑於房又曰晉士彌牟送叔孫于箕叔孫
使梁其跮待于門内曰余左顧而欬乃殺之右顧而笑
乃止
榖梁傳曰季孫行父秃晉郄克跛衛孫良夫眇曹公子
首僂同聘于齊齊使秃者御秃者跛者御跛者僂者御
僂者蕭同叔子處臺而笑之客不悅
論語曰子問公叔文子於公明賈曰信乎夫子不言不
笑不取乎公明賈對曰夫子時然後言人不厭其言樂
然後笑人不厭其笑義然後取人不厭其取又曰子游
為武城宰子之武城聞弦歌之聲夫子莞爾而笑曰割
雞焉用牛刀
禮斗威儀曰君乗土而王其民人好大笑
樂聲儀曰人情喜則笑矣
老子曰下士聞道大笑之不笑不足以為道
晏子曰齊景公置酒泰山公四望喟然嘆泣數行曰寡
人將去此堂國者而死耶左右泣者三人晏子摶髀仰
天大笑曰樂哉今之飲也公怒曰子笑何也對曰臣見
怯君一䛕臣三是以大笑公慙
𤨏語曰師曠御晉平公鼔瑟輟而笑曰齊君與其嬖戱
墜於牀而傷其臂平公命人書之曰某月某日齊君戱
而傷問之於齊侯笑曰然有之
楚辭曰若有人兮山之阿被薜荔兮帶女蘿既含睇兮
又宜笑子慕予兮善窈窕又曰行不羣以顛越兮又衆
兆之所咍
吕氏春秋曰戎常冦關幽王擊鼓諸侯皆至褒姒大恱
而笑王欲褒姒之笑數擊鼔而諸侯至無冦及真冦至
擊鼔而諸侯不来遂為戎所滅
史記曰孫子試兵以王寵姬二人以為軍隊長三鼓宫
女皆掩口而笑又曰孟甞君過趙平原君客之趙人聞
孟甞君賢出觀之皆大笑曰始以薛公為魁梧也然今
視之乃𦕈小丈夫耳又曰髙祖奉玉巵為太上皇夀曰
始大人常以臣無頼不能治産業不如仲力今某之業
所就孰與仲多殿上羣臣皆呼萬嵗大笑為樂
漢書曰匡衡能觧詩諸儒為之語曰無說詩匡鼎来匡
語詩觧人頥
蜀志曰馬忠為人寛濟有度量但大笑而已忿怒不形
於色
晉中興書曰石勒與李陽相近陽性剛愎每争漚麻池
共相撲打互有勝負勒既貴召陽至引入言及平生酒
酣宣陽肘曰卿年老臂中故有力不頗復與人闘耶孤
徃數得卿拳卿亦快得孤毒手因大笑又曰勒治門閤
至峻有醉胡乗馬徑入府門勒問門吏馮翥向走馬入
門為是何人翥惶遽誤對忘諱向有醉胡乗馬馳来即
已訶問胡人難與語非小吏所制勒笑曰胡正自難可
與言
蜀記曰譙周字允南體貌素朴無造次辯論之才諸葛
亮領益州牧周為勸學從事初見左右皆笑既出有司
請推笑者亮曰孤欲不能忍况左右乎
世說曰張華問陸機曰雲何以不来機曰雲有笑疾恐
公未悉故未敢俄而雲詣華華為人多姿制又好帛纏
鬚雲見而大笑不能自已又曰陸雲好笑甞著縗幘上
船水中自見其影便大笑不已幾落水又曰桓南郡與
道曜講老子王侍中為主簿在坐桓公曰王主簿可顧
名思義王未有答且大笑桓公曰王思道故能作大家
兒笑
賦晉孫楚笑賦曰有度俗之公子總萬物之細故心髣
髴乎巢由以得意為至樂不拘戀乎凡流㑹親戚於髙
宇結宗盟於綢繆所以交頸偃仰推胷指掌亢洪聲於
通谷順長風以流響氣参譚以相屬若將頽而復徃或
嚬䠞俛首狀似悲愁怫鬰唯轉呻吟郁伊或携手悲嘯
嘘天長呌遲重則如陸沉輕疾則如水漂徐疾任其口
頰圓合得乎機要或中路背叛更相毁賤傾倚叵我彫
聲迄乎日晏信天下之笑林調謔之巨觀也
　
　
　
　
　
　
　
　
　
　
　
　
　
　
　藝文類聚卷十九
欽定四庫全書
　藝文類聚卷二十　　　　　唐　歐陽詢　撰
　人部四(聖/忠)　(賢/孝)
　　聖
尚書曰睿作聖又曰聖作則
莊子曰以徳分人謂之聖
白虎通曰才稱萬人曰傑倍傑曰聖
風俗通曰聖者聲也通也言其聞聲知情通於天地條
暢萬物也
家語曰聖者徳合天地變通無方也
易曰備物致用立成器以為天下利莫大乎聖人又曰知進
退存亾而不失其正者其唯聖人乎
禮記曰大哉聖人之道洋洋乎發育萬物峻極於天又曰譬
如天地之無不持載無不覆幬譬如四時之錯行如日
月之代明又曰唯天下至聖為能聰明叡智足以有臨
也發强剛毅足以有執也齋莊中正足以有敬也文理
宻察足以有别也
毛詩序曰周公攝政逺則四國流言近則王不知周大夫
羙不失其聖也又曰思齊文王所以聖也
大戴禮曰聖人有國則日月不食星辰不孛又曰哀公
問曰何謂聖人孔子對曰所謂聖人者智通乎大道應
變而不窮測物之情性者也
論語曰太宰問於子貢曰夫子聖者與何其多能也子
貢曰固天縱之將聖又多能也
禮記曰聖人能以天下為一家中國為一人者非意之
也必知其利逹於其患然後能為之又曰國有聖人而
不能用欲以求治是猶却歩而求及前人也
六韜曰聖人與天下之人皆安樂又曰聖人守無窮之
府用無窮之才天下仰之而治
管子曰聖人若天然無私覆若地然無私載也私者亂
天下也
老子曰聖人無常心以百姓心為心善者吾善之不善
者吾亦善之
文子曰聖人同死生愚人亦同死生聖人之同死生
明於分理也愚人之同死生不知利害所在也又曰
聖人以仁義為凖䋲中繩之謂君子不中繩之謂小
人
列子曰龍叔謂文摯曰吾有疾子能已乎文摯即命龍
叔背明而立文摯從後向明而望之既而曰嘻吾見子
之心矣方寸之地虚矣幾聖人也子心六孔流通一孔
不逹今聖智為病者或由此乎又曰商太宰見孔子曰
丘聖者與答曰聖則丘何敢曰三王聖者與答曰三王
善任智勇者聖則丘弗知曰五帝聖者與答曰五帝善
任仁義者聖則丘弗知曰三皇聖者與答曰三皇善因
時者聖則丘弗知商曰然則孰者為聖孔子曰西方聖
者不治而不亂不言而自信不化而自行蕩蕩乎民無
能名焉又曰庖犧女媧神農夏后虵身人面牛首此非
人之狀而有大聖之徳
孟子曰觀於海者難為水遊於聖人之門者難為言
莊子曰夫卜梁倚有聖人之才者而無聖人之道我有
聖人之道而無聖人之才吾教之其果為聖人也又曰
堯辭封人曰我以汝為聖人曰夫聖人鶉居而鷇食鳥
行而無迹天下有道則與物皆昌天下無道則修徳就
閒千嵗厭世去而上仙乗彼白雲至于帝鄉三患莫至
身常無殃則何辱之有
孫卿子曰神固謂之聖人聖人者道之管也天下之道
管此矣又曰天下無二道聖人無兩心神人無功聖人
無名聖人者天下利噐
淮南子曰聖人不貴尺璧而重寸隂故禹之趍時也履
遺而弗取冠挂而弗顧又曰唯聖人為能知權言而必
信期而必當天下之髙行也又曰孔子不黔突墨子不
煖席是故聖人蒙耻辱以千世主者非以貪禄慕位欲
事天下之利除萬民之害也神農憔悴堯瘦臞舜㣲黒
禹胼胝由此觀之則聖人之憂勞百姓亦甚矣又曰古
者聖人勞形盡慮為民興利除害嬴天下之憂而任海
内之事聖人之憂民如此其切也
揚子法言曰或問孔子之時諸侯有知孔子聖者與曰
知之若知之則曷為不用曰不能曰知聖而不能用可
得聞乎曰用之則棄其所習逆其所從彊其所劣捐其
所能非天下之至聖孰能用之
韓詩外傳曰辟土植榖者后稷也决江疏河者禹也聽
獄執中者臯陶也然而有聖名者堯也
神異經曰西南大荒中人身長十丈其腹圍九丈踐龜
虵戴朱鳥左手慿青龍右手慿白虎知河海斗斛識山
石多少知天下鳥獸言語識土上人所道知百榖可食
識草木鹹苦名曰聖一曰哲一名通一名無不達
尚書大傳曰天無别風淮南雨中國有聖人
姚信士緯曰聖人髙不可極深不可測窮神知化獨見
先識仁若春陽信若影響此所禀於天也
說苑曰聖人之於百姓也其猶赤子乎飢者食之寒者
衣之將之養之育之長之惟恐其不至於大也
頌後漢張超尼父頌曰巖巖孔聖異世稱傑量合乾坤
明参日月徳被八荒名充遐外終於獲麟遺歌魯衛
晉孫楚尼父頌曰皇矣尼父聖哲之傑徳比天地明齊
日月周室陵遲大道蕪穢禮樂崩阻姦雄㒺世乃養門
徒廣延俊乂垂訓列國頌聲魯衛威震夹谷義厭陳蔡
徳之休明幽而彌泰超美三代風馳雲邁
賛晉陸機孔子賛曰孔子叡聖配天𢎞道風扇𤣥流思
探神寳明發懐周興言謨老靈魄有行言觀蒼昊清歌
先誠丹書有造
晉湛方生孔公賛曰文王既沒㣲言將墜邈哉孔公龍
見九二闡化繫象素王洙泗𤼵揮中葉道映周季
碑後漢禰衡魯夫子碑曰受天至精純粹睿哲崇髙足
以長世寛容足以廣包幽明足以測神文藻足以辯物
然而敏學以求之下問以諏之虛心以受之深思以詠
之愍周道之廻遹悼九疇之乖悖故發憤㤀食應聘四
方魯以大夫之位任以國政之權譬若飛鴻鸞於中庭
騁騏驥於閭巷也是以期月之頃五教克諧移風易俗
邦國肅焉無思不服懿文徳以紆餘綴三五之紀綱流
洪曜之休赫曠萬世而揚光夫大明以動天則也廣大
無疆地徳也六經混成洪式也備此三者聖極也合吉
凶於鬼神遂殂落於夢寐是以風烈流行無所不通故
立石銘勛以示昭明辭曰煌煌上天篤降若人邈矣悠
哉千祀一鄰明徳宏監情性存存奕奕純嘏稽憲乾坤
曜彼靈祗以訓黎元終日乾乾配天之行在險而正在
困而亨窮達之運委諸穹蒼日月則隂天地不光聖叡
殂崩大猷不綱
論後漢孔融聖人優劣論曰荀愔等以為聖人俱受乾
坤之醇靈禀造化之和氣該百行之髙善偹九徳之淑
懿極鴻源之深閭窮品物之情類曠蕩出於無外沉㣲
淪於無内噐不克周不充聖極荀以為孔子稱大哉堯
之為君也唯天為大唯堯則之是為覆盖衆聖最優之
明文也孔以堯作天子九十餘年政化洽於民心雅頌
流於衆聽是以聲徳發聞遂為稱首則易所謂聖人乆
於其道而天下化成百年然後勝殘去殺必世而後仁
者也故曰大哉堯之為君也堯之為聖也明其聖與諸
聖同但以人見稱為君爾
梁沈約辯聖論曰聖人盖人中之含明徳盡照精粹凝
𤣥者或三聖並時或千載寂蔑聖人遺情忘已常以兼
濟為念若不登九五之位則其道不行非以黄屋玉璽
為尊貴也文王造周而未集武王集之而未成周公雖
無王禄而父兄二聖之烈不可以終若不表示聖功制
禮作樂則太平之基不著二聖之美不彰孔子當無禄
之運值自晦之時而云河不出圖洛不出書吾已矣夫
欲以聖徳示天下垂来世當仲尼在世之時世人不言
為聖人也伐樹削迹于七十君而不一值或以為東家
丘或以為喪家犬若不髙歎鳯鳥稱夢周公樂正雅頌
各得其所則當世安知其聖人乎
　　賢
詩序曰丘中有麻思賢也又曰南山有臺樂得賢也得
賢則能為邦家立太平之基矣
春秋繁露曰氣之清者為精人之清者為賢治身者以
積精為寳治國者以積賢為道
尚書曰所寳惟賢則邇人安又曰野無遺賢
論語曰賢者避世其次避地其次避色其次避言又曰
見賢思齊焉見不賢而内自省也又曰賢哉回也一簞
食一瓢飲回也不改其樂又曰臧文仲其知栁下恵之
賢而不與立也又曰賢賢易色
京房易飛候曰視四方常有大雲五色具而不雨其下
有聖賢人隠
家語曰孔子讀史至楚復陳喟然曰賢哉楚莊王輕千
乗之國而重言之信非申叔時之忠弗能見其義非莊
王賢弗能受其訓又曰哀公問孔子曰當今之君孰者
最賢孔子曰有衛靈公乎公曰吾聞其閨門無别而子
賢之何也對曰靈公之弟曰公子渠牟其智足以治千
乗靈公任之有大夫史鰌以道去衛而靈公却舎琴瑟
不御臣以此賢之不亦可乎
國語曰臼季使舎於冀野冀缺耨其妻饁之敬相待如
賔歸而進之曰得賢人敢以吿文公曰子何以知其賢
也對曰臣見其不㤀敬也使為下軍大夫
列子曰治國之難在於知賢而不在自賢
尹文子曰尹文子見齊宣王宣王歎國寡賢尹文子曰
使國悉賢孰處王下王曰國悉不肖可乎尹文子曰國悉不
肖孰理王朝王曰賢與不肖皆無可乎尹文子曰不然有賢
有不肖故王尊于上臣卑於下賢賢退不肖所以有上下也
申子曰千里有賢者是比肩而立也
孫卿子曰古之賢人食則餰粥不足衣則短褐不完然
而非禮不進非義不受
吕氏春秋曰公孫枝獻百里奚於繆公三月請屬事焉
公曰買之五羊之皮而屬事無乃為天下笑乎枝曰信
賢而任之君之明也議賢而下之臣之忠也夫誰笑之
又曰賢者遺人以仁又曰得地千里不如得一賢也又
曰魏文侯過叚干木之閭而式其僕曰君胡式曰干木
賢者也吾安敢不式
韓子曰晉平公問叔向曰吾羣臣孰賢對曰趙武賢武
立如不勝衣言如不出口然其所舉者數十人皆令徳
也
黄石公三略曰傷賢者殃及三世蔽賢者身當其害達
賢者福流子孫嫉賢者名不存
韓詩外傳曰聖人求賢者以自輔又曰魏文侯問孤卷
子曰父子兄弟君臣賢足恃乎對曰父賢不過堯而丹
朱放子賢不過舜而瞽瞍拘兄賢不過舜而象傲弟賢
不過周公而管叔誅臣賢不過湯武而桀紂伐君欲治
亦從身始人何可恃
物理論曰賢人為徳體自然也故語曰黄金累千不如
一賢
頌漢王褒聖主得賢臣頌曰夫賢者國家之噐用也所
任賢則趨舎省而功施普噐用利則用力少而就效衆
故工人之用鈍噐也勞筋苦骨終日矻矻及巧冶鑄干
將之璞清水淬其鋒越砥歛其鍔水斷蛟龍陸剸犀革
使離婁督繩公輸削墨雖崇臺五層延袤百丈而不溷
者工用相得也故服絺綌之凉者不苦盛暑之欝燠襲
貉狐之煖者不憂至寒之凄愴何則有其具者易其備
賢人君子亦聖王之所以易海内也君人者勤於求賢
而逸於得人人臣亦然昔賢者之未遭遇也圖事揆䇿
則君不用其謀陳見悃誠則上不然其信進仕不得施
效斥逐又非其愆是故伊尹勤於鼎爼太公困於鼓刀
百里自鬻寗子飯牛及其遇明君遭聖主也運籌合上
意諌諍則見聽進退得關其忠任職得行其術剖符錫
壤而光祖考𫝊之子孫以資說士故世必有聖智之君
而後有賢明之臣詩曰思皇多士生此王國故世平主
聖俊乂將自至若堯舜禹湯文武之君獲稷契臯陶伊
尹吕望之臣明明在朝穆穆布列故聖主必待賢臣而
宏功業俊士亦俟明主以顯其徳上下俱欲歡然交欣
千載一㑹論說無疑翼乎如鴻毛遇順風沛乎若巨魚
縱大壑其得意如此則胡禁不止曷令不行化溢四表
横被無窮遐夷貢獻萬祥必臻是以聖王不徧窺望而
視已明不殫傾耳而聽已聰
賛晉夏侯湛顔子賛曰知彰知㣲體深研機明象介石
量同聖師探賾㒺滯在言靡遺仰諸惟髙瞻之攸希
左丘明賛曰世亂讒勝君子道憂丘明達聖致志春秋㣲
言逃難旁行不流庶幾斯文希志訓猷
晉戴逵顔回賛曰神道天絶理非語象不有伊人誰憐
誰仰際盡一時照無二朗契彼𤣥迹冥若影響
晉孫楚顔回賛曰束身勵行宗事聖道鑚仰孜孜視予
猶考
碑後漢禰衡顔子碑曰禀天地之純和鍾岳瀆之休靈
睿哲之姿誕自初育英絶之才顯乎嬰孩在束修之齒
入宣尼之室徳行邁於三千仁風横於萬國知微知彰
聞一覺十用行舎藏與聖合契名為四友之冠實盡䟽
附之益爾乃安陋巷挹清流甘簞瓢以充飢雖屢空而
不憂于是河不出圖周祚未訖仲尼無舜禹之功先生
包元凱之烈其辭曰亞聖徳蹈髙蹤遊洙泗肅禮容偹
懿體心彌冲秀不實振芳風配聖饋圖辟雍紀徳行昭
罔窮
論魏髙貴鄉公顔子論曰心不違仁行無二過用行舎
藏與同進退聽承聖言罔有不喻叙之於易以章殊異
死則悲慟謂天䘮已所以殷勤至于此者聖人嘉美良
才之效也設使天假之年後孔子沒焉知其不光明聖
道闡揚師業有卓爾之美乎千慮之所得愚者有焉願
後之君子詳覧之焉爾
　　忠
說苑曰逆命利君謂之忠
孝經曰進思盡忠退思補過將順其美匡救其惡
左傳曰晉獻公使荀息傅奚齊對曰臣竭其股肱之力
加之以忠貞其濟君之靈也不濟則以死繼之公曰何
謂忠貞對曰公家之利知無不為忠也送徃事居耦俱
無猜貞也又曰晉懐公命無從亾人狐突之子毛及偃
從重耳在秦弗召懐公執突曰子来則免對曰子之能
仕父教之忠䇿名委質貳乃辟也父教子貳何以事君
乃殺之又曰楚子滅若敖氏其孫葴尹克黄使於齊聞
亂其人曰不可以入矣葴尹曰君天也天可逃乎遂歸
復命自拘司敗又曰季文子卒無衣帛之妾無食粟之
馬無藏金玉無重噐備君子是以知季文子之忠於公
室也相三君矣而無積可不謂忠乎又曰楚子囊將死
遺言謂子庚曰必城郢君子謂子囊忠將死不忘衛社
稷可不謂忠乎忠民之望也
家語曰孔子曰晏子於君爲忠臣於行爲恭敏
晏子曰梁丘㩀問晏子曰子事三君君不同心而子俱
從焉仁人固多心乎對曰一心可以事百君百心不可
以事一君
韓詩外傳曰有大忠有次忠有下忠若周公于成王可
謂大忠管仲于桓公可謂次忠子胥于夫差可謂下忠
矣又曰狄人殺衛懿公盡食其肉獨舎其肝𢎞演使還
哭畢呼天因自出其肝内懿公之肝齊桓公聞之曰𢎞
演可謂忠矣
史記曰項籍圍漢王于滎陽漢將紀信曰事已急請為
王王可間出紀信乗黄屋左纛曰城中食盡漢王降楚
軍皆呼萬嵗漢王與數十騎出項王燒殺紀信
說苑曰楚莊王立三年不聽朝令于國曰諌者死蘇從
曰處君之髙爵食君之厚禄愛死不諌非忠也乃諌又
曰卑身賤體進賢不觧數稱徃古之行事以厲王意庶
幾有益以安國家如此者忠臣也
漢書曰非劉氏不王髙祖制詔御史長沙王吴芮忠其
定著令又曰王莽遣使者即拜龔勝以印綬就加勝身
勝推不受曰吾受漢家厚恩無以報豈以一身事二
姓哉語畢遂不復飲食積十四日死
東觀漢記曰光武指王常謂羣臣曰此家率下江諸將
輔翼漢室心如金石真忠臣也是日遷常為漢忠將軍
續漢記曰隂識拜特進極言正議至與賔客語不及國
事常慕仲山甫夙夜匪觧又曰温序為護軍校尉行部
至隴而為隗囂將荀宇等所刼欲生降序序大怒以節
撾殺人賊趨欲殺序宇止之曰義士欲死節賜劍令自
裁序受劍衘鬚著口中歎曰無令鬚汙血遂伏劍
謝承後漢書曰漢安元年選遣八使廵行風俗餘人受
命之部而張綱獨埋輪于洛陽都亭曰豺狼當道安問
狐狸遂奏大將軍梁冀無君之心十五事皆臣子所切
齒者也
魏志曰王修為大農郎中令時嚴才反攻掖門修聞變
將官屬出至宫門太祖在銅雀臺望見之曰彼来者必
王叔治也相國鍾繇謂修曰舊京城有變九卿各居其
府修曰居府雖舊非赴難之義也又曰典韋拜都尉太
祖引置左右將親兵數百人常繞帳韋性忠至謹重常
晝夜立侍終日夜宿帳左右稀歸私寢
蜀志曰初諸葛亮自表後主成都有桑八百薄田十五
頃子孫衣食自有餘至于臣在外任随身衣食悉仰于
官若臣死之日不使内有餘帛外有贏財及卒如其所
言
周處别傳曰胡賊為亂以處為建威將軍以兵五千受
夏侯俊節度處遂進軍大戰仰天歎曰古者良將受命
鑿凶門以出盖有進無退我為大臣以身殉國不亦可
乎遂戰死
賛梁元帝忠臣傳記託篇賛曰太真英挺投袂勤王伯
猷蹈節身殞名揚嶷嶷景倩主亾與亾嗟乎尚矣惟國
之良又忠臣傳陳争篇賛曰子政鏗鏗誠存社稷朱雲
折檻遂其婞直又忠臣傳執法篇賛曰設官分職咸曰
師師彼其之予邦之直司豺狼當路安問狐狸昏明有
世直道無時
表梁元帝上忠臣傳表曰資父事君寔曰嚴敬求忠出
孝義兼臣子是以冬温夏凊盡事君之節進思將美懐
出奉之義羲軒改物殷周受命三能十亂九棘五臣靡
不夙夜在公忠為令徳若使縉雲得姓之子姬昌魯衛
之臣是知理合君親孝忠一體性與率由因心致極臣
連華霄漢慿輝日月三握再吐夙奉紫庭之慈春詩秋
禮早蒙丹扆之訓宣帝褒徳麟閣畫充國之形顯宗念
功雲臺圖仲華之象
牋梁王筠答湘東王示忠臣傳牋曰竊以孝實天經忠
為令徳百行攸先一心靡忒昔淮南鴻烈事無的准沛
王通論義止儒術東平獲譽良為片言臨淄見稱文辭
小道孰若理冠君親義兼臣子謹當宣示遐邇光揚徳
音
序梁元帝忠臣傳序曰夫天地之大徳曰生聖人之大
寳曰位因生所以盡孝因位所以立忠事君事父資敬
之理寕異為臣為子率由之道斯一忠為令徳竊所景
行且孝子烈女逸民咸有别傳至于忠臣曾無述製今
將發箧陳書偹加論討又忠臣傳死節篇序曰自非識
君臣之大體鍳生死之宏分何以能滅七尺之軀殉一
顧之感然平路康衢從容之道進危塗險徑忠貞之節
興登平路者易為功渉險塗者難為力從容之用世不
乏人忠貞之槩時難屢有
　　孝
爾雅曰善事父母曰孝
孝經曰夫孝天之經也地之義也民之行也又曰夫孝
始於事親中於事君終於立身又曰愛親者不敢惡於
人敬親者不敢慢於人愛敬盡於事親而徳教加於百
姓刑于四海盖天子之孝也
禮記曰曾子曰孝有三大孝尊親其次弗辱其下能養
又曰公明儀問於曾子曰夫子可以為孝乎曾子曰孝
者先意承志諭父母於道参直養者也安能為孝乎又
曰先王之孝也色不忘乎目聲不絶乎耳心志嗜欲不
忘乎心又曰生則敬養死則敬享
詩曰哀哀父母生我劬勞無父何怙無母何恃出則衘
恤入則靡至父兮生我母兮鞠我撫我畜我長我育我
顧我復我出入腹我欲報之徳昊天罔極
論語曰三年無改於父之道可謂孝矣又曰孟懿子問
孝子曰無違樊遲曰何謂也子曰生事之以禮死葬之
以禮祭之以禮又曰孟武伯問孝子曰父母惟其疾之
憂
尸子曰曾子每讀䘮禮泣下霑襟常以一夕五起視衣
之厚薄枕之髙卑
韓詩外傳曰曾子曰徃而不可還者親也故孝欲養而
親不待是故椎牛而葬不如雞豚之逮親存也初吾為
吏禄不及釡尚欣欣而喜者非以為多也樂其逮親也
既沒之後吾甞南遊於楚得尊官焉堂髙九尺車甞百
乗然猶圵嚮而泣涕者非為賤也悲不逮吾親也故家
貧親老不擇官而仕
說苑曰曾子常有為不中曾晳怒援木擊之曾子有頃
乃蘇退鼓瑟而歌孔子聞之告門人曰参来勿内也昔
舜事瞽瞍索而使之未甞不在側索而殺之未甞可得
小箠則受大箠則走今子委身以待暴怒殺身以陷父不
義不孝孰大乎又曰韓伯瑜有過其母笞之泣母曰他
日未甞泣今何泣對曰他日得笞甞痛今母之力不能
痛是以泣也又曰閔子騫兄弟二人母死其父更娶復
有二子子騫為其父御車失轡父持其手衣甚單父則
歸呼其後母兒持其手衣甚厚温即謂其婦曰吾所以
娶汝乃為吾子今汝欺我去無留子騫前曰母在一子
單母去四子寒其父黙然故曰孝哉閔子騫一言其母
還再言三子温
列女傳曰老莱子孝養二親行年七十嬰兒自娱著五
色采衣甞取漿上堂跌仆因卧地為小兒啼或弄烏鳥
於親側
漢書曰淳于緹縈齊人淳于意五女無男坐事當刑緹
縈最小涕泣随父到長安上書曰妾父為監齊中皆稱
廉平今坐事當刑妾乞沒為官婢以贖父罪文帝詔免
意罪并除肉刑又曰文帝母薄太后疾文帝侍養數年
衣不觧𢃄親供粢盛坐罪不及父母下哀矜之詔又曰
金日殫母教誨兩子甚有法度上聞而嘉之母病死詔
圖畫於甘泉宫署曰休屠王閼氏日殫每見畫常拜之
涕泣
東觀漢記曰長沙義士古初父䘮未葬鄰人火起及初
舎下棺不可移初冐火伏棺上俄而火滅又曰趙咨至
孝躬率子孫耕農為養盗甞夜往刼之咨恐母驚懼乃
先至門迎盗因請為設食謝曰老母八十疾病湏養居
貧乞置衣糧妻子餘物無所惜諸盗皆慚歎跪曰所犯
無狀干暴賢者言畢奔走又曰黄香父為郡五官貧無
奴僕香躬執勤苦盡心供養冬無被袴而親極滋味暑
即扇牀枕寒即以身温席
續漢書曰申徒蟠九嵗䘮父哀毁過禮服除不進肉十
餘年每忌日輙三日不食
郭林宗别傳曰茅容耕於野避雨樹下衆皆夷踞相對
獨容危坐愈恭林宗行見而異之與言因請寓宿既而
日夕容殺雞為饌林宗謂為已設既而以供其母自以
菜蔬供客同飯林宗起拜曰卿賢乎我哉
汝南先賢傳曰薛苞好學篤行䘮母以至孝聞父娶後
妻而憎苞分之令出苞日夜號泣不能去至被敺杖不
得已廬於舎外旦入而掃父怒又逐之乃廬於里門昏
晨不廢積嵗餘父母慙而還之
蜀志曰先主在樊率其衆南行諸葛亮與徐庶並從為
曹公所追破獲庶母庶辭先主而指其心曰本欲與將
軍共圖王覇之業以此方寸心今已失母方寸亂矣無
益於事請於此别遂詣曹公
吴書曰顧悌以孝悌廉正聞於郷黨每得父母書洒掃
整衣服設几案舒書其上拜跪讀之每句應諾畢復再
拜父有疾耗之問臨書垂泣哽噎父終水漿不入口五
日孫權為作布衣一襲强令悌釋服悌雖以公義自割
猶以為不見父喪常畫壁作棺象設神坐於下每對之
哭泣服未闋而卒
晉中興書曰吴隠之少有孝行遭母憂哀毁過禮太常
韓康伯鄰居隠之每哭康伯母輙輟事流淚悲不自勝
蕭廣濟孝子傳曰媯皓父昆被劾入臺皓年十六髠頭
詣闕通章不省皓不飲食懐石腰中詣公卿輙出石置
地叩頭流血覆面莫不傷懐遂奏理昆罪
師覺授孝子傳曰程曾年七嵗䘮母哀號哭泣不異成
人祖母憐之嚼肉食之覺有味便吐去
宗躬孝子傳曰吴坦之隠之兄也母葬夕設九飯祭坦
之每臨一祭輙號慟斷絶至七祭吐血而死又曰張景
𦙍六嵗䘮母母遺物悉散施唯留一畫扇每感思輙開
匣流涕父邵為吴興太守暴疾報至天雪水涸便徒跣
上岸左右捉履靺逐𤼵都晝夜三日半至郡入郭奉諱
氣絶吐血乆乃蘇又曰華寳八嵗義熈中父從軍語寳
曰吾還當營婚冠值咸陽䘮亂吉凶兩絶寳年六十遂
不冠娶舉言流涕又曰何子平事母至孝為揚州從事
月俸得白米輙貨市粟麥人或問之答曰尊老在東不
辦常得米何容獨食白粲母䘮年將六十有孺子之慕
晝夜號呌暑避清凉冬不衣絮又曰桑虞䘮父年十四
毁瘠過禮日食百粒以糁藜藿
續捜神記曰吴猛性至孝小兒時在父母邉卧時夏月
多蚊䖟而終不揺扇云懼蚊䖟去我及父母父母終行
服墓次蜀賊縱暴焚燒邑屋𤼵掘丘隴民人迸竄猛在
墓側號慟不去賊為之感愴遂不犯
荀氏家傳曰荀顗年踰耳順而母年九十色養烝烝以
孝聞在䘮憔悴貌不可識若嬰孺之號哀慟傍人
詩魏王粲思親詩曰穆穆顯妣徳音徽止思齊先姑志
侔姜姒躬此勞瘁鞠予小子小子之生遭世罔寜烈考
勤時從之於征奄遘不造隠憂是嬰咨予靡及退守祧
祊
晉孫綽表哀詩曰天地之徳曰生生之所恃者親親存
則歡泰情盡親亾則哀悴理極故老莱婆娑於膝下曾
閔泣血於終年哀悼之思至矣自然之性篤矣余以薄
祐夙遭閔凶越在九齡嚴考即世未及志學過庭無聞
天覆既淪俯慿坤厚殖根外氏頼以成訓然以不才不
能負荷仁妣宏母儀之徳邁榮寒之操雕琢固頑勉以
道義庶幾砥礪犬馬之報豈悟一朝復見孤棄上天極
禍怨痛莫訴皆由惡積咎深不能通感自丁荼毒載離
寒暑茵帷塵寂棟宇寥怳仰悲軌迹長自矜悼不勝哀
號作詩一首敢冒諒闇之譏以申㒺極之痛詩曰茫茫
太極賦授理殊咨生不辰仁考夙徂㣲㣲冲弱𦕈𦕈偏
孤叩心昊蒼痛貫黄墟肅我以義鞠我以仁嚴邁商風
恩洽陽春昔聞鄒母勤教善分懿矣慈妣曠世齊運嗟
予小子譬彼土糞俯愧陋質仰沗髙訓悠悠𤣥運四氣
錯序自我酷痛載離寒暑寥寥空堂寂寂響戸塵蒙几
筵風生棟宇感昔有恃望晨遲顔婉孌懐袖極願盡歡
奈何兹妣歸體幽埏酷矣痛深剖髄摧肝
晉夏侯湛離親詠曰剖符兮南荆辭親兮遐征𤼵軔兮
皇京夕臻兮泉亭撫首兮内頋按轡兮安歩仰戀兮後
塗俯歎兮前路既感物以永思兮且歸身乎懐抱苟違
親以從利兮匪曾閔之攸寳視㣲榮之𤨏𤨏兮知吾志
之愈小獨申愧於一心兮慙報徳之彌少
賦魏陳思王曹植懐親賦曰濟陽南澤有先帝故營遂
停馬住駕造斯賦焉獵平原而南騖覩先帝之舊營歩
壁壘之常制識旌麾之所停在官曺之典列心髣髴於
平生廻驥首而永逝赴修塗以尋逺情眷眷而顧懐魂
須㬰而九反
晉陸機祖徳賦曰咨時文之懿祖膺降神之靈曜栖九
徳以宏道振風烈以增劭彼劉公之矯矯固雲網之逸
禽既慿形以傲物諒傅翼而栖林伊我公之秀武思無
幽而弗昶形鮮烈於懐霜澤温惠乎挟纊牧希世之洪
㨗固山谷而為量西夏坦其無塵帝命赫而大壮登具
瞻於大階濯長纓乎天漢觧我衣以髙揖正端冕而大
觀戢靈武於既曜恢時文於未煥騰絶風以逸騖庶遐
蹤于公旦又述先賦曰仰先后之顯烈懿暉祚之允輯
應逺期於已曠昭前光於未戢抱朗節以遐慕振竒迹
而峻立在虐臣之貪禍據西山而作違招長轂于河畔
飲冀馬乎江湄頓雲網而潜泳揮神戈而外臨敵罔隆
而弗夷逆無㣲而不禽茂徳韡其既休元勲曄而荐舉
襲衮服于太階配三台乎其所是故其生也榮雖萬物
咸被其仁其亡也哀雖天網猶失其綱嬰國命以逝止
亮身沒而吴亡又思親賦曰悲桑梓之悠曠愧烝甞之
弗營指南雲以寄欵望歸風而効誠年嵗俄其聿暮明
星爛而将清迴颷肅以長赴零雪紛其下頺羡纎枝之
在幹悼落葉之去枝在顧復之遺㤀感明發之所懐居
辭安而厭苦養引約而摧豐㤀天命之晚慕願鞠子之
速融兄瓊芳而蕙茂弟蘭發而玉暉感瑰姿之晚就痛
慈景之先違天歩悠長人道短矣異途同歸無早晚矣
晉劉柔妻王氏懐思賦曰超離親而獨寄與憂憤而長
俱雖亮分以自勉曽無聞乎湏臾思遥遥而忡惙疾結
滯乎肌膚憶昔日之懽侍奉膝下而怡裕集同生而從
容常欣泰以逸豫何運遇之偏否獨遼隔於修路何恒
鳥之將分猶哀鳴以告離况遊子之眷慕孰殷思之可
靡於是仲秋蕭索蓐收西御寒露宵零落葉晨布羡歸
鴻之提提振輕翼而髙舉志眇眇而逺馳悲離思而嗚
咽彼邁物而推移何予思之難泄聊覧翰以寄懐悵辭
鄙而増結
宋謝靈運孝感賦曰舉髙牆于楊潭眇投迹于炎州貫
廬江之長路出彭蠡而南浮于時月孟節季嵗亦告暨
離郷眷壤改時懐氣戀丘墳而縈心憶桑梓而零淚孟
積雪而抽筍王斵氷以鱠鮮荑葇葉于枯木起春波于
寒川顧㣲心之庸褊謝精靈于昭晰擁永慕而莫從曾
遐感而靡徹
梁武帝孝思賦曰念過隙之倐忽悲逝川之不停踐霜
露而悽愴懐燧榖而涕零仲由念枯魚而永慕吾丘感
風樹而長悲雖一志而捨生奉二親而何期至如獻嵗
𤼵揮春日載陽木散百華草列衆芳對樂時而無歡乃
觸目而感傷朱明啟節白日朝臨木低甘果樹接清隂
不娱恱於懐抱唯罔極而纏心寒氷已結寒條已折旅
鴈鳴而哀哀朔風鼓而烈烈無一息而緩念與四時而
長切蒹葭蒼蒼白露為霜涼氣入衣凄風動裳心無廹
而自切情不觸而獨傷靈虵銜珠以酬志慈烏返哺以
報親在蟲鳥其猶爾况三才之令人
頌後漢蔡邕祖徳頌曰昔文王始受命武王定禍亂至
于成王太平乃洽祥瑞必降夫豈后德之隆漸浸之所通
也是以易嘉積善有餘慶詩稱子孫其保之非特王道
然也賢人君子修仁履徳者其亦有焉昔我烈祖暨于
予考世載孝友重以明徳率禮莫違是以靈祗降之休
瑞兔馴擾以昭其仁木連理以象其義斯乃祖禰之遺
靈盛徳之所貺也豈是童蒙孤稚所克任哉穆穆我祖
世篤其仁其徳克明惟懿惟醇宣慈恵和無競伊人巖
巖我考莅之以莊増崇丕顯克構其堂是用祚之休徴
惟光厥徴伊何於昭于今園有甘棠别榦同心墳有擾
兔宅我柏林神不可誣偽不可加析薪之業畏不克荷
矧貪靈貺以為已華惟予小子豈不是欲于有先功匪
榮伊辱
晉庾峻祖徳頌曰思文我祖降兹嶽靈綿綿之迹時惟
初生天難忱斯駿命靡常世祚中衰官族消亾念昔底
績帷乃舊章烈祖勤止其徳允荒漢后不辟公族剥亂
難起蕭牆政由豎官監彼天眚我不于時縱徳遺寵顯
志遁思均樂公侯逸豫無期烈祖底戒營兹垣墉曽孫
篤之永世攸同
賛晉夏侯湛閔子騫賛曰聖既擬天賢亦希聖蒸蒸子
騫立體忠正干禄辭親事親盡敬勉心景迹擢辭流詠
梁元帝孝徳傳皇玉篇賛曰天子之孝曰聖與仁重瞳
表徳参漏通神皇矣髙祖連鑣舜禹天經地義重規沓
矩道踰七十聲超三五又孝徳傳天性篇賛曰生之育
之長之畜之顧我復我答施何時欲報之徳不可方思
㳙塵之孝河海之慈廢書歎息泣下漣洏
序梁元帝孝徳傳序曰夫天經地義聖人不加原始要
終莫踰孝道能使甘泉自涌鄰火不焚地出黄金天降
神女感通之至良有可稱
　
　
　
　
　
　
　
　
　
　藝文類聚卷二十
欽定四庫全書卷
　藝文類聚卷二十一　　　唐　歐陽詢　撰
　人部五(德悌/友)　(讓友/交)　(智交/絶)　(性命/)
　　德
易曰君子進德脩業又曰見龍在田德施普也
尚書曰惟德動天無逺弗屆又曰臯陶邁種德德乃
降
左傳曰君人者將昭德塞違以臨照百官又曰故昭令
德以示子孫又曰官之失德寵賂彰也又曰夫德儉而
有度又曰楚子問鼎大小輕重焉王孫滿對曰德之休
明雖小重也又曰德以柔中國
毛詩曰德輶如毛民鮮克舉之
孝經曰先王有至德要道又曰聖人之德無以加於孝
乎
論語曰為政以德譬如北辰又曰德行顔淵閔子騫又
曰有德者必有言有言者不必有德又曰君子之德風
小人之德草又曰驥不稱其力稱其德也
文子曰川廣者魚大地廣者德厚
鹽鐡論曰以道德為城以仁義為郭又曰以道德為胄
以仁義為劒
吕氏春秋曰宋景公時熒惑在心公問子韋對曰禍在
君可移宰相公曰宰相所與治國也曰移於民公曰民
死誰與為君曰移於嵗曰嵗飢民必死子韋曰天處髙
而聴卑君有至德之言三天必賞君熒惑果徙三舍
漢書曰有陰德者天報以福
漢雜事曰太史言有德星見當有英才賢德同遊者詔
下諸郡縣問潁川郡上事曰有陳太丘父子三人俱共
㑹社
東觀漢記曰張堪為馮翊見府寺門即下主簿進曰位
尊德重不宜自輕堪曰禮下公門何謂輕哉
荀氏家傳曰荀彧德行周備其所規謩以聖人為度
海内先賢傳曰黄憲動則蹈規矩言則發德音
頌晉左九嬪德柔頌曰邈邈德柔越天之剛知來
蔵往含純溥生允矣君子展也大成執德純粹岳
峻川停履行髙潔蕩乎其平敦興聖道率正不傾令問
不已載路厥聲
賛又德剛賛曰温溫德剛寔秉道純履此聖義體此敦
仁篤物博好靡踈靡親九族懐附邦邑望塵貴實賤華
尚素安貧雖在崇髙必若平民匪道之榮譬之生民褒
飾之譽謂之謗身惟義是存惟道是遵
序梁元帝全德志序曰老子言全德歸厚荘周云全德
不刑吕覽稱全德之人故以全德創其名也此志隆大
夫為首伊人有學有辯不夭不貧寳劒在前鼓瑟從後
連環炙輠雍容卒嵗駟馬髙車優遊宴喜既令公侯踞
掌復使要荒蹶角入室生光豈非盛矣若乃河宗九䇿
事等神鈎陽雍雙璧理歸𤣥感南陽樊重髙閤連雲北
海公沙門人成市咨此八龍各傳一藝夾河兩郡家有
萬石人生行樂止足為先但使樽酒不空坐客恒滿寜
與孟嘗聞琴承睫淚下中山聴樂悲不自禁同年而語
也
論梁元帝全德志論曰物我俱㤀無貶廊廟之器動寂
同遣何累經綸之才雖坐三槐不妨家有三徑接五侯
不妨門垂五栁但使良園廣宅靣水帶山饒甘菓而足
花卉葆筠篁而玩魚鳥九月肅霜時饗田畯三春捧繭
乍酬蠶妾酌升酒而歌南山烹羔豚而擊西缶或出或
處竝以全身為貴優之游之咸以忘懐自逸若此衆君
子可謂得之矣
　　讓
尚書曰舜帝曰俞咨禹汝平水土惟時懋哉禹拜稽首
讓于稷卨暨臯陶
周官大司職曰以陽禮教讓則民不爭
禮記曰君子恭敬撙節退讓以明禮又曰子云觴酒豆
肉讓而受惡民猶犯齒祍席之上讓而坐下民猶犯貴
朝廷之位讓而就賤民猶犯忠又曰君子貴人而賤己
先人而後己則民作讓又曰天子有善讓德於天諸侯
有善歸諸天子
左傳曰宋穆公疾召大司馬孔父而屬殤公焉曰先君
舍與夷而立寡人若棄不讓是廢先君之舉也豈曰能
賢又曰齊侯使管夷吾平戎于王使隰朋平戎于晉
王以上卿之禮饗管仲辭曰臣賤有司也有天子之守
國髙在若節春秋來承王命何以禮焉陪臣敢辤王曰
舅氏余嘉乃勲應乃懿德謂督不忘往踐乃職管仲受
下卿之禮而還君子曰管氏之世祀也宜哉讓不㤀其
上又曰讓禮之主也范宣子讓其下皆讓
論語曰子曰太伯三以天下讓民無得而稱焉
孝經曰先之以敬讓而民不争
家語曰虞芮二國争田連年不決相謂曰西伯仁人也
盍往質焉入其境則耕者讓畔行者讓路入其朝則士
讓為大夫大夫讓為卿虞芮之君曰吾儕小人不可以
入君子之朝
周書曰湯放桀於亳三千諸侯大㑹湯取天子之璽置
之天子之坐再拜從諸侯之位湯曰此天子之位有道
者可以處之三讓三千諸侯莫敢即位然後湯即天子
之位
慎子曰堯讓許由舜譲善卷皆辤爲天子而退為匹夫
列子曰昔堯舜偽以天下讓許由善卷而不失天下伯
夷叔齊實以孤竹讓而終忘其國
荘子曰堯以天下讓許由曰日月出矣而爝火不息其
於光也不亦難乎時雨降矣而猶浸灌其於澤也不亦
勞乎
山海經曰君子國民衣冠帶劒土方千里多薰華之草
好譲故為君子國
史記曰太伯虞仲知古公欲立季歴以傳昌乃亾如荆
蠻文身斷髮以讓季歴又曰太尉周勃立代王代王曰
奉髙帝宗廟事重寡人不佞不足以稱寡人不敢當羣
臣皆伏固請代王西向譲者三南向讓者再又曰魯連
既說秦軍秦軍為却平原君欲封魯連魯連辤謝者三
終不肯受平原乃置酒酒酣起前以千金為魯連夀連
歎曰所貴天下之士者為人排患釋難觧紛而無所取
也即有取者是商賈之事連不忍為也遂辭而去終身
不復見又曰董偃與館陶主家兒博戲殿下主伏檻觀
之偃負財饒人勝則有讓主益竒之又曰伯夷叔齊孤
竹君之子也父欲立叔齊及卒齊乃讓伯夷伯夷曰父
命也遂逃去又曰吳王諸樊元年已除喪讓位季札季
札棄室而耕乃舍之
漢書曰金日磾在武帝左右屬霍光以輔少主光讓日
磾日磾曰臣外國人且使匈奴輕漢於是遂為光副又
曰文帝初立以陳平為相太尉周勃親以兵誅吕氏功
多平欲譲勃位廼謝病文帝怪平曰髙帝時勃功不如
臣及誅諸吕臣功亦不如勃願以相讓勃又曰韋賢薨
子𤣥成當嗣𤣥成心知其非賢雅意即徉為病狂卧便利
妄笑語既葬當襲爵以病狂不應大鴻臚奏状章下丞
相御史案騐𤣥成素有名聲士大夫多疑其欲讓爵於
兄丞相御史遂以𤣥成實不病劾奏之有詔勿劾引拜
𤣥成不得已受侯爵又曰龔遂為渤海太守數年上遣
使者徵遂議曹王生願從太守㑹遂引入宫王生醉從
呼曰願有所白遂問其故王生曰天子即問君何以治
渤海君不可有所陳宜曰皆聖主之德非小臣之力也
上果問以治状遂對如王生言天子悦其有讓歎曰君
安得長者之言而稱之遂因前曰臣非有知此乃臣議
曹教戒臣也
東觀漢記曰承宫遭王莽簒位天下擾攘盗賊竝起宫
遂避世漢中建武四年将妻子之華陰山谷耕種禾黍
臨熟人就認之宫悉推與而去由是顯名又曰上封朱
祐祐自陳功薄而國大願受南陽五百户足矣上不許
又曰竇融光武時數辤爵位因上疏曰臣融年五十三
有一子年十五質性頑鈍臣融朝夕教導以經藝不得
令觀天文見䜟記誠欲令恭肅畏事恂恂修道不顯其
有才能何况乃當傳以連城廣土享侯國哉又曰鄧隲
永初元年封隲等以定筞増三千户讓不獲遂逃避使
者閉關上䟽自陳又曰歐陽尚書博士缺上欲用桓榮
榮叩頭讓曰臣經術淺薄不如同門生郎中彭宏揚州
從事臯𢎞帝曰俞往汝諧因拜榮為博士又曰淳于恭
以謙儉推譲為節家有山田橡樹人有盜取之者恭助
為収拾載之歸乃知是恭其盜還橡恭不受人又有盗
刈恭禾者恭見之念其愧因伏草中至去乃起
續漢書曰張堪讓先人餘財數百萬與兄子
謝承後漢書曰雷義舉茂才讓於陳重刺史不聼義遂
佯狂不應命郷里為之語曰膠漆自謂堅不如雷與陳
魏武令曰讓禮一寸得禮一尺
魏武雜事曰辤爵逃祿不以利累名不以位虧德之謂
讓
魏志曰太祖署邴原為丞相徵事崔琰為東曹掾記讓
曰徵事邴原議郎張範皆秉德純壹志行忠方清淨足
以厲俗貞固足以幹事所謂龍翰鳳翼國之重寳舉而
用之不仁者逺
吳志曰魯肅卒孫權以嚴畯代肅畯前後固辤曰僕素
書生不閑軍事非才而據咎悔必至發言慷慨至于流
涕權乃聴焉世嘉其能以實讓又曰薛綜為選曹尚書
固讓顧譚曰譚心精體宻貫道達微才照人物德服衆
望誠非愚臣所可越先又曰郄愔字方回拜給事黄門
侍郎愔苦求外出時吳郡缺朝讓用愔愔以資輕而年
少不宜超登大郡辤讓切至朝廷嘉之
江表傳曰程普頗以年長陵侮周瑜瑜折節下之不與
校普後自敬而親重之乃告人曰吾與周公瑾交若飲
醇醪不覺自醉也
許遜别傳曰遜年七嵗無父躬耕負薪以養母盡孝敬
之道與寡嫂共田桑推讓好者自取其荒不營榮利母
常譴之如此當乞食無處君笑應母曰但願老母夀耳
郭翻别傳曰翻經水墜刀於水路人有為取者翻因與
之路人不取至於三四路人固辤翻曰爾向不取我豈
能得乎路人曰吾若取此物為天地鬼神所責矣翻知
其終不受乃流刀於向所失處路人悵然乃復没為取
之翻於是不逆其意十倍刀價與之
符子曰太伯将讓其國於季歴謂其傅曰太王欲以一
國之事而以嗣我我其羞之吾聞至人也不君一世而
萬世以之君不貴一代而萬代以之貴吾安能貴乎一
國而賤乎萬代哉
碑梁陸雲太伯碑曰夫至仁至德垂風垂化内脩訓範
外陶氓俗百年之敎淳道載凝而百年既終遺愛斯軫
莫不肅䖍寝廟著名金石遺其後昆聿遵前典是以禹
堂既毁増飾丹青堯碑載焚重覩刋勒太伯膺慶二儀
協靈七曜志輕天下慈深萬物脫屣岐周克讓之風斯
舉端委楊越衣冠之俗載成重以仲雍揚波延陵蹈節
民習敦厚俗懐忠信憂深思逺千載遺風美哉洋洋致
足觀也昔滄洲遁迹箕山辤位志守幽優不越樽俎猶
以稱首髙節標名往代豈若吾君之子義結民心獄訟
載歸謳歌屢請能舍玉輿之貴永襲皮冠之迹悠然獨
往信無德而稱焉吳啟金車晉遷紫盖寔號帝鄉爰是
天邑若乃忠人入國悽愴生悲殉義希風懦夫立志
論晉劉寔崇讓論曰古之聖王之治天下所以貴讓者
欲以出賢才而息爭也夫人情莫不皆欲已之賢也故
勸令讓賢以自明賢豈假譲不賢哉故讓道興賢能之
人不求而自出矣至公之舉而自立矣一官缺擇衆官
所讓最多者而用之審才之道也在朝之人相讓於上
草廬之人咸皆化之推能譲賢之風從此生矣為一國
所譲一國士也天下所共則天下才也推譲之風行賢
與不肖灼然殊矣此道之行在上者無所用其心故曰
蕩蕩乎堯之為君莫之能名言天下自治不見堯所以
治之故不能名也又曰舜禹之有天下而不與焉無為
而治者其舜也與賢人相讓于朝大才之人恒在大官
小人不爭於野則天下無事矣以賢才治無事至治興
矣已仰其成復何所與故可歌南風之詩彈五弦之琴
也
晉孫盛周太伯三讓論曰孔子曰太伯其可謂至德也
已矣三以天下讓民無得而稱焉鄭𤣥以為托採藥而
行一讓也不奔䘮二讓也斷髮文身三讓也三者之美
皆隠蔽而不著王肅曰其讓隠故民無得而稱焉盛謂
𤣥既失之而肅亦未為得也𤣥之所云三迹顯然天下
所共見也何得云隠而未著乎三迹茍著則髙譲可知
亦復不得云其譲隠也盖太伯之出讓迹已露不奔喪
故一事耳斷髮之言與左傳明文相背又不經也然則
稱三譲者其在古公至文王乎周之王業顯於亶父受
命於昌太伯𤣥覧棄周太子之位一讓也假託遜遁受
不赴䘮之譏潛推大美二讓也無胤嗣而不養仲雍之
子以為已後是其深思逺妨令周嫡在昌天人叶從四
海悠悠無復纎芥疑惑三讓也凡此三者帝王之業故
孔子曰三以天下讓言非其常譲若臧札之倫者也
　　智
爾雅曰距齊州以南戴日為丹穴丹穴之人智
易曰智周萬物道濟天下
論語曰智者樂水又曰智者動又曰寗武子邦有道則
知又曰若臧武仲之智又曰智者不惑
禮記曰舜其大智與
周書曰智與衆同者非人師也且成事必在大智
家語曰孔子曰好學則智
商君書曰愚者闇於成事而智者見於未萌
荘子曰巧者勞而智者優又曰大智閑閑小智間間
孫卿子曰言而當智也嘿而當亦智也又曰是是非非
謂之智
戰國䇿曰今六國相伐適足以强秦天下為秦相烹秦
曽不出薪何秦之智而山東之愚邪
淮南子曰夫聖人之智固已多矣愚人之智固已少矣
又曰禆諶出郊而智又曰文公種米曽子枷羊猶為智
也
唐子曰命相在天才智由人由人可學致在天無可冀
符子曰堯舜之智桀紂以為不智堯舜以為智惡知堯
舜之非桀紂桀紂之非堯舜乎
史記曰樗里子名疾滑稽多智秦人號曰智囊又曰陳
平智有餘而難獨任
漢書曰劉德少脩黄老術有智略武帝謂之千里駒
諸葛亮集曰曹操智計殊絶於人
魏志曰賈詡自以非太祖舊臣懼見猜嫌闔門自守退
無私交婚嫁不結髙門天下之論智計者歸之
魏畧曰司馬宣王聞諸葛恪死曰張敬仲縣論恪以為
必見殺今果然張仲之智為勝恪也
王隠晉書曰石季倫少多意智敏㨗有計畧
華陽國志曰任文公聞武擔石折曰噫方智者死吾其
應之遂卒益部為之謡曰任文公智無雙
賦楚荀况智賦曰皇天降物以施下民或厚或薄常弗
齊均桀紂以亂湯武以賢臣愚弗識願聞其名曰外勝
敵者邪法禹舜而能弇迹者邪行為動静待之而後適
者邪血氣之精也志意之榮也百姓從之而後寜也天
下待之而後平也明逺純粹而無疵夫是謂君子之智
　　性命
易曰乾道變化各正性命又曰樂天知命故不憂
毛詩曰文王受命有此武功
尚書曰無墜天之降寳命又曰用集大命於厥躬又云
天其永我命于兹新邑
春秋曰劉子曰人受天地之中以生所謂命也
禮記曰天命之謂性率性之謂道修道之謂敎
論語子夏曰死生有命冨貴在天又曰子罕言利與命
與仁又曰五十而知天命又曰道之將行也歟命也道
之將廢也歟命也
楚辭曰哀時命者屈原之所作也
家語曰魯哀公問於孔子曰人之命與性何謂孔子對
曰分於道謂之命形於一謂之性
史記曰孟嘗君五月五日生其父静郭君曰五月子長
至户則害父孟嘗君曰人受命於天豈受命於户
漢書曰髙祖曰吾起自布衣提三尺劒以取天下豈非
命也
范曄後漢書曰藝可學而行天爵髙懸得之者命也
賦晉仲長敖覈性賦曰趙荀卿著書言人性之惡弟子
李斯韓非顧而相謂曰夫子之言性惡當矣未詳才之
善否何如願聞其說荀卿曰天地之間兆族羅列同禀
氣質無有區别裸虫三百人最為劣爪牙皮毛不足自
衛唯頼詐偽迭相嚼齧摠而言之少堯多桀但見商鞅
不聞稷契父子兄弟殊情異計君臣朋友志乖怨結鄰
國郷黨務相吞噬臺肄僮豎惟盗唯竊靣從背違意與
口戾言如飴蜜心如蠻厲未知勝負便相凌蔑正路莫
踐竟赴邪轍利害交爭豈顧憲制懐仁抱義祗受其斃
周孔徒勞名敎虚設蠢爾一槩智不相絶推此而談孰
癡孰黠法術之士能不噤齘仰則扼腕俯則攘袂荀卿
之言未終韓非越席起舞李斯擊節長歌其辭曰形生
有極嗜欲莫限達鼻耳開口眼納衆惡距羣善方寸地
九折坂為人作嶮易俄頃成此蹇多謝悠悠子悟之亦
不晚
論晉李康運命論曰夫治亂運也窮達命也貴賤時也
故運之所隆必生聖明之君聖明之君必有忠賢之臣
其所以相遇也不求而自合其所以相親也不介而自
親唱之而必和謀之而必從得失不能疑其志讒搆不
能離其交然後得成功也其所以得然者豈徒人事哉
授之者天也告之者神也成之者運也張良誦三畧之
說以遊於羣雄其言也如以水投石莫之受也及其遭
漢祖其言也如以石投水莫之逆也非張良之拙說於
陳項而巧言於沛公也然則聖人所以為聖者盖在乎
樂天知命故遇之而不怨居之而不疑是以聖人處窮
達如一也子夏曰死生有命富貴在天故道之將行也
命之將貴也則伊尹吕尚興於殷周百里子房用於秦
漢矣道之將廢也豈獨君子恥之而弗為乎盖亦知為
之而弗得矣
晉袁准才性論曰凡萬物生於天地之間有美有惡物
何故美清氣之所生也物何故惡濁氣之所施也夫金
石絲竹中天地之氣黼黻𤣥黄應五方之色君子以此
得曲直者木之性也曲者中鉤直者應繩輪桷之材也
賢不肖者人之性也賢者為師不肖者為資師資之材
也然則性言其質才名其用明矣
宋何承天達性論曰夫兩儀既位帝王参之宇中莫尊
焉天以陰陽分地以剛柔用人以仁義立人非天地不
生天地非人不靈三材同體相須而成者也故能禀氣
清和神明特達情綜古今智周萬物妙思窮幽賾制作
侔造化歸仁與能是為君長撫養黎元助天宣德日月
淑清四靈來格祥風協律玉燭揚暉酸鹹百品備其膳
羞絲紵𤣥黄供其器服文以禮度娛以八音夫物用儉
則易足易足則力有餘有餘則情志泰樂治之心於是
生焉事簡則不擾不擾則神明靈神明靈則謀慮審濟
治之務於是成焉故天地以儉素訓民乾坤以易簡示
物慇懃若此之篤也安得與夫飛沉喘蠕竝為衆生者
取之有時用之有道行火俟風暴田漁候豺獺祭所以
順天時也大夫不麛卵庶人不數罟行葦作歌宵魚垂
化所以愛人用也庖厨不邇五豝是翼殷后改祝孔釣
不綱所以明仁道也
梁劉孝標辨命論曰臣觀管輅天才英偉珪璋特秀寔
海内之名傑而官止少府丞年終四十八天之報施何
其寡歟然則髙才而無貴仕饕餮而居大位自古所歎
焉獨公明而已哉故性命之道窮通之數夭閼紛綸莫
知其辨仲任蔽其源子長闡其惑至於褐冠瓮牖必以
懸天有期鼎貴髙門則曰惟人所召蕭逺論其本而不
暢其流子𤣥語其流而未詳其本嘗言之曰夫道生萬
物則謂之道生而無主謂之自然自然者物見其然不
知所以然同焉皆得不知所以得鼓動陶鑄而不為功
庶類混成而非其力蕩乎大乎萬寳以之化確乎純乎
一體而不易化而不易則謂之命命也者自天之命也
定於冥兆終然不變鬼神莫可預聖哲不能謀觸山之
力無以抗倒日之誠弗能感短則不可緩之於寸陰長
則不可急之於箭漏至乃伍貟浮屍於江流三閭沉骸
於湘渚賈大夫沮志於長沙馮都尉皓髮於郎署君山
鴻漸鎩羽儀於髙雲敬通鳳起摧迅融於風穴此豈才
不足而行有遺哉近世有沛國劉瓛瓛弟璡竝一時之
秀士也瓛則關西孔子通涉六經循循善誘服膺儒行
璡則志烈秋霜心貞崑玉亭亭髙聳不雜風塵皆毓德
於衡門竝馳聲於天地而官有微於侍郎位不登於執
㦸相次殂落宗祀無饗因斯兩賢以言古則昔之玉質
金相英髦秀達擯斥於當年韜竒才而莫用候草木以
共凋與麋鹿而同死膏塗平原骨填川谷堙滅而無聞
者豈可勝道哉故曰死生有命冨貴在天其斯之謂矣
或者覩湯武之龍躍謂戡亂在神功聞孔墨之挺生謂
英睿擅竒響視韓彭之豹變謂鷙猛致人爵見張桓之
朱紱謂明經拾青紫豈知有力者運之而趨乎然則君
子居正體道樂天知命明其無可奈何識其不由智力逝
而不召來而不拒生而不喜死而不戚不充詘於冨貴
不遑遑於所欲豈有史公董相不遇之文乎
　　友悌
爾雅曰善兄弟為友
尚書曰惟孝友于兄弟
毛詩曰陟彼岡兮瞻望兄兮又曰棠棣之華萼不韡韡
凡今之人莫如兄弟死喪之威兄弟孔懐原隰裒矣兄
弟求矣鶺鴒在原兄弟急難又曰兄弟既翕和樂且湛
又曰此令兄弟綽綽有譽
孝經曰孝悌之至通於神明
禮記曰兄弟親戚稱其慈也寮友稱其悌也又曰兄良
弟悌夫義婦聽家之肥也
論語曰兄弟怡怡如也
列女傳曰任延夀之妻字季児有三子季児兄季宗後
延夀與其友殺季宗後㑹赦乃以告季児季児曰嘻乃
今語我乎殺夫不義事兄之讐亦不義何面目以生而
戴天履地乎延夀慚季兒遂自縊又曰古師安妻吕君
少寡無子其兄犯法君乃泣曰少遭家不造兄弟單尠
門宗唯兄存而復此禍我有一計猶足免難為辭乞代
兄命自經縣門縣官嘉其義乃捨之又曰齊宣王時有
人闘死道者被一創齊義二子立其傍吏問之兄曰我
殺之弟曰非兄乃我殺之朞年相推不決召其母問所
欲殺活母泣對曰殺少者相曰少子人之所愛欲殺之
何也對曰少者妾之子長者前妻之子子雖痛謂義何
宣王美其義皆赦之
漢書曰卜式以田畜為事有少弟弟壮式脱身出獨取
畜羊百餘田宅財物盡與弟式牧十餘年羊致千餘頭
買田宅而弟盡破其産又分財與弟者數矣又曰王商
父薨商嗣推財以分異母諸弟商無所受
東觀漢記曰魏霸為長史妻子不到官舍念兄嫂在家
勤苦而獨尊樂故常服麄不食魚肉其子躬耕與兄弟
子同苦樂郷里皆慕其化又曰王琳年十餘䘮父母遭
大亂百姓奔逃唯琳兄弟獨守家廬弟季出遇赤眉賊
將為餔琳自縛請先季死賊矜而放之又曰趙孝兄弟
怡怡鄉黨歸德天下亂人相食弟禮為賊所得孝詣賊
曰禮羸瘦不如孝肥賊竝放之
續漢書曰姜肱兄弟二人皆以孝行著與弟仲同被臥
慈親相友及長相愛不能相離
吳書曰劉繇與羣弟居常夜卧早起妻妾希見其面
詩魏陳王曹植贈弟白馬王彪詩曰謁帝承明廬逝将
歸舊疆清晨發皇邑日夕過首陽伊洛廣且深欲濟川
無梁汎舟越洪濤怨彼東路長修坂造雲日我馬𤣥以
黄鴟梟鳴衡軛豺狼當路衢蒼蝇間白黑讒巧令親踈
欲還絶無逕攬轡止踟蹰秋風發微涼寒蟬鳴我側原
野何蕭條白日忽西匿感物傷我懐撫心長太息丈夫
志四海萬里猶比鄰何必同衾裯然後展殷勤倉卒骨
肉情能不懐苦辛
晉陸機與弟雲詩曰有命自天崇替靡常王師乘運席
卷江湘俯慙堂構仰惟先靈孰云忍愧寄之我情昔我
斯逝族有餘榮今我來思堂有哀聲我行其道鞠為茂
草我履其房物存人亾撫膺泣血灑淚徬徨
陸雲答兄詩曰昔我昆弟如鸞如龍今我友生凋俊墜
雄華堂傾榱廣宅頽墉髙門降衡循庭樹蓬
宋謝瞻答靈運詩曰華萼相光飾嚶鳴悦同響親親子
敦余賢賢吾爾賞此景後鮮暉𤣥當一日長萎葉受榮
條涸流好河廣
梁簡文帝應令詩曰微軀多幸接萼嘉運紫幄承慈青
襟稟訓傍玉流温依蘭染薰百氏既洽六義乃摛辭河
瀉潤髙論㤀疲翠幕晨宇朱花夜池窓斜八綺燈懸
百枝
梁昭明太子示徐州弟詩曰宴君晝室靖眺銅池三墳
既覧四始兼摛髙宇既清虚堂復静義府載陳𤣥言斯
逞
梁劉孝綽與虞弟詩曰下邑非上郡徒然想二馮余慙
野王德爾勗聖鄉風望望餘塗盡悽悽良宴終朝蔬一
不共夜被何由同
梁劉孝勝冬日家園别陽羡始興詩曰四鳥怨離羣三
荆悦同處如今腰艾綬東南各殊舉且欣棠棣集弥惜
光陰遽黠吏本須裁豪民亦難御願朂千金水思聞五
湖譽
賦魏陳王曹植建安十六年大軍西討馬超太子留監
國植時從焉意有懐戀遂作離思之賦在肇秋之嘉月
将曜師而西旗余抱疾以賔從扶衡軫而不怡慮征期
之方至傷無階以告辭念慈君之光惠庶沒命而不疑
欲畢力於旌麾将何心而逺之願我君之自愛為皇朝
而寳已水重深而魚悦林修茂而鳥喜又釋思賦曰家
弟出飬族父郎中伊余以兄弟之愛心有戀然作此賦
以贈之彼朋友之離别猶求思乎白駒况同生之義絶
重背親而為踈樂鴛鴦之同池羡比翼之共林亮根異
其何戚痛别幹之傷心
晉陸機述思賦曰情易感於已攬思難戢於未㤀嗟伊
思之且爾夫何往而不臧駭中心於同氣分戚貌於異
方寒鳥悲而饒音衰林愁而寡色嗟余情之屢傷負大
悲之無力茍彼塗之信險恐此日之行昃亮相見之幾
何又離居而别域觀尺景以傷悲俯寸心而悽惻
文晉潘岳哭弟文曰視不見兮聽不聞逝日逺兮憂彌
殷終皓首兮何時㤀情楚側兮常苦辛
祭文宋陶潛祭從弟文曰曰仁者夀竊獨信之如何斯
言獨能見斯年甫過立奄與世辤長歸蒿里邈無還期
庭樹如故齊宇廓然孰云敬逺何時復旋
宋顔延之祖祭弟文曰闔棺窮野啟殯中荒靈影夙滅
筵寢虗張人往運來自秋徂陽蕃蘭落色宿草滋長孰
云不痛辭家去鄉爾之于役爰適兹邑上秋告來方春
佇立如何不弔吉違凶集六親憧心姻朋浩泣我雖載
奔伊何云及永懐在昔追亾悼存惟兄及弟瞻母望昆
生無榮嬿沒望歸魂令龜吉兆祖襯東旋靈轅次路嚴
舟在川廓然何及痛矣終天
啟梁簡文帝敘南康簡王薨上東宫啟曰方當逸足長
衢克固藩屏而峯摧璧毁一朝云及綱兄弟各從王役
東守西撫常願陪承甲館同奉畫堂預得西苑賦文北
塲旋食豈謂不幸獨隔昭世異林有悲飛鳴斯切伏惟
殿下愛睦恩深常棣天篤北海云亡騎傅餘藁東平告
盡驛問留書嗚呼此恨復在兹日
梁劉孝儀從弟䘮上東宫啟曰亡從弟遵百行無點千
里立志同氣三荆之友假寝十起之慈皆體之於自然
行之如俛拾自碣宫陪宴釣臺從幸攀附鱗翼三十餘
載茫昧與善一旦長辤劎匿光芒璧碎符采躬揺神筆
親動妙思雖每想南皮書憶阮瑀行經北館歌悼子侯
不足輩此深仁齊兹舊愛
書吳陸景與兄書曰向訣不知所言追惟銜恨恨結胸
懐懐此戀恨何時可言望路則尚近别已千里其為思
結纒在心膂於是離析路人悲之况處此戚兼之懿好
情之感咽何時可勝念兄始出既當勞思嚴寒向隆經
塗轗軻既宜保德為世作資厚自珍愛又與兄書曰自
尋外役出入三年縁兄之篤睦必時存之寳録兄書積
之盈笥不得新命無以自慰時輙温故以釋其思有信
勿㤀數字每見手迹如復暫㑹又荅從兄安成王書曰
奉告清言溢目眷逮周委炎光已盛願此勝宜仰承發
止已次新林引邁務殷無妨怡賞三湘奥區九疑形勝
浮洲動浪聞眠鷗之舊說安流洞浦憶採若之遺風昔
景伯出蕃髙風振古叔英之部清約見稱兄政譽平宣
威和兼濟加以夏石竒雲秋江迥月翰飛紙落理豐辭
賦賞末興餘時希逮憶暌離方逺川塗脩曠炎凉方改
願加珍朂緑字可傳白雲終閒心傷淚灑投筆無宣
梁元帝荅晉安王叙南康簡王薨書曰南康兄器宇沖
貴風神英挺魏之中山徒聞退讓晉之扶風雖號師範
用今方昔若吞夢雲及尋陽私疾孝感神明殆不勝䘮
扶而後起猶兾天道可期豈謂福善虗說且分違易久
嘉㑹難逢綢繆宫閫不過紈綺之事離羣作鎮動迴星
紀之厯志異雙鸞之集遽切四鳥之悲松茂柏悦夙昔
歡抃芝焚蕙歎今用嗚咽
　　交友
周易曰二人同心其利斷金同心之言其臭如蘭又曰
上交不諂下交不瀆
毛詩曰伐木燕朋友故舊也自天子至於庻人未有不須
友以成者也又曰雖有兄弟不如友生又曰伐木丁
丁鳥鳴嚶嚶出自幽谷遷于喬木又曰嚶其鳴矣求其
友聲又曰朋友攸攝攝以威儀
禮記曰君子之交淡如水小人之交甘如醴君子淡以
成小人甘以壊又曰寡婦之子非有見焉弗與為友又
曰君子不盡人之歡以全交也又曰儒有合志同方營
道同術久不相見聞流言不信義同而進不同退其交
友有如此者
大戴禮曰與君子遊苾乎如入芝蘭之室久而不聞其
香則與之化矣
孝經曰士有爭友則身不離於令名
論語曰與朋友交言而有信雖曰未學吾必謂之學矣
又曰朋友數斯䟽矣又曰朋友切切偲偲兄弟怡怡又
曰願車馬衣輕裘與朋友共敝之而無憾又曰益者三
友損者三友友直友諒友多聞益矣友便僻友善柔友
便佞損矣又曰君子以文㑹友以友輔仁
家語曰行循而名不彰友之罪也故君子入則䔍行出
則友賢
荘子曰魚相造乎水人相造乎道故魚相忘於江湖人
相㤀於道術又曰凡交近則必相靡以信
孟子曰舜見帝帝館于貳室迭為賔主是天子友匹夫
也
列子曰管夷吾鮑叔牙二人相友
管仲曰吾與鮑叔賈分財多自與鮑叔不以我為貪知
吾有親也吾嘗與鮑叔謀事大窮困鮑叔不以我為愚
知時有不利也吾嘗三仕三見逐鮑叔不以我為不肖
知不遭時也知我者鮑叔生我者父母
孔叢子曰昔虢叔閎夭太顛散宜生南宫适五臣同寮
比德賛文武及虢叔死四人為服朋友之服
劉歆新義曰夫交接者人道之本始紀綱之大要名由
之成事由之立又曰交之於人也猶唇齒之相濟又曰
才非交不用名非交不發義非交不立
譙子曰夫交之道猶素之白也染之以朱則赤染之以
藍則青又曰交得其人千里同好固於膠漆堅於金石
貢公之於王吉可謂推賢矣
漢書曰翟公署門一貴一賤交情乃見一死一生乃知
交情一貧一冨乃知交態
賈覧曰勢利之交難以經逺士之相知温不増華寒不
改葉貫四時而不衰歴夷險而益固
謝承後漢書曰張元伯范巨卿二人友元伯卒巨卿夢
見元伯死當葬曰卿子未我㤀當奔葬巨卿往赴之
晉中興書曰郄超所交皆一時秀美雖寒門後進亦拔
而友之
竹林七賢傳曰山濤與阮籍嵇康皆一面契若金蘭濤
語妻曰吾當年可為交者唯此二人耳
世紀曰荀巨伯逺看友人疾值胡賊攻郡巨伯不忍去
賊既至謂巨伯曰大軍至一郡並空汝何男子敢獨止
此巨伯曰有友人疾不忍委之寜以我身代友人之命
賊知其賢疾引軍而還
詩魏陳王曹植離友詩曰郷人有夏侯威者少有成人
之風余尚其為人與之昵好王師振旅送余于魏邦心
有眷然為之隕涕乃作離友之詩其辤曰王旅遊兮背
故鄉彼君子兮䔍人剛媵予行兮歸朔方馳原隰兮尋
舊疆車載奔兮馬繁驤涉浮濟兮汎輕航迄魏都兮息
蘭房展宴好兮唯樂康
晉郭璞贈温嶠詩曰人亦有言松竹有林及爾臭味異
苔同岑言以㤀得交以淡成同匪伊和惟我與生爾神
余契我懐子情携手一豁安知塵冥
齊謝朓贈友人詩曰芳洲有杜若可以贈佳期望望忽
超逺何由見所思我行未千里山川以間之離居方嵗
月故人不在兹清風動簾夜孤月照窓時安得同携手
酌酒賦新詩
梁陸倕贈京邑僚友詩曰余本水郷士閉門江海隅時
逢道世泰蹇足出高衢江中寒事早夜露傷秋草心屬
姑蘇䑓目送邯鄲道追惟疇昔時朝府多歡暇薄暮埃
塵静飛盖相追迓李郭或同舟潘夏時方駕娛歡追美
景敷文永清夜促膝豈異人戚戚皆姻婭
賦梁丘遲思賢賦曰豈顧問哉相然信死斯則結深念
於撫翼跂雄飛而但起知我於財利之間何足多於鮑
子目擊而道存至味其如水未見其人吾聞其理矣夫
子長之託意甘執鞭於異世在慈明之慕義聊慙馭而
追悅况至德之可師無兼裘以共弊有樂安之任子偉
羣才而稱傑備百行之髙致該九流之洪藝諒可雜而
非染迹每同而常别墻易入而難窺關無鍵而有閉思
若神而泉涌翰如雲而積袂沈潜於懐抱之間蕭散于
天人之際日下愧其未雙關西慚於上哲紛吾既有此
固陋荷君子之渥惠塵非府而分深葉未移而好結尋
宿草之宴處歴三紀於兹日性有同於把梓心獲變於
丹漆文何屬而不辯理何疑而匪質問不休而鐘叩荅
無窮而座謐
賛晉夏侯湛管仲像賛曰堂堂管生㤀存興仁仁道在
已唯患無身包辱逺害思濟彝倫心寄鮑子動成生民
又鮑叔像賛曰鮑子愔愔式昭德音綢繆敬仲二人同
心厥芳猶蘭其堅如金遥遥景迹君子攸欽
箴宋周祗執友箴曰四輔揚輝伐木幽林撫喬鸞飛爰
逮姬衰俗遂凋成交縁利昵朋因偽情谷風興哀繁霜
夏零道之未盡𢎞焉由人自室有廻過門則親微言綿
邈清談輟響金雖能照塵積翳朗西河感離口悟投杖
慊慊文侯友賢好學英英燕昭禮郭致樂推誠嵗寒功
標松竹落落髙札遼遼荘惠觧帶一遇道映萬世人亦
有言貴則易交利重太山道輕鴻毛久而致敬見之晏
平霜雪既至勁柏冬青
　　絶交
毛詩曰天下俗薄朋友道絶焉習習谷風維風及雨將
恐将懼惟子與汝将安將樂汝轉棄予又曰伐木廢則
朋友缺矣
漢書曰張耳陳餘始居約時相然信死豈顧問哉及據
國爭權卒相滅亾勢利之交古人羞之又曰蕭育少與
朱博為友著聞當世故長安語曰蕭朱結綬王貢彈冠
始育公卿子顯博尚為杜陵亭長為育進舉遂至丞相
與博有隙
世紀曰王恭王都二人素相友善恭父曰恐非子之後
遂不終
書魏應瑒報龎惠恭書曰夫蕭艾之歌發於忠宿子衿
之思起於嗣音况實三載能不有懐雖萱草樹背臯蘇
在側悒憤不逞秪以増毒朝隠之官賔不往來喬木之
下曠無休息抱勞而已足下剖符南面振威千里行人
子羽朝夕相斷曽不枉咫尺之路問蓬室之舊過意賜
書辭不半紙慰藉輕於繒縞譏望重於丘山是角弓之
詩所以為刺也值鷺羽於宛丘騁駿足於株林𤼵明月
之輝光照妖人之窈窕斯亦所以眩耳目之觀聴亡聲
命於知友者也
晉嵇康與山濤絶交書曰栁下惠東方朔達人也安乎
卑位吾豈敢短之哉仲尼兼愛不羞執鞭子文無欲卿
相而三登令尹且延陵髙子臧之風長卿慕相如之節
志氣所託亦不可奪也吾每讀尚子平臺孝威傳慨然
慕之想其為人又縱逸來久情意傲散簡與禮相背嬾
與慢相成而為儕類見寛不攻其過故使榮進之心日
穨任實之情轉篤此由禽鹿少見馴育則服從教制長
而見羈則狂顧頓纓赴蹈湯火雖飾以金鑣饗以嘉肴
愈思長林而志在豐草也又人倫有禮朝廷有法自惟
至熟有必不堪者七甚不可者二卧喜晚起而當關呼
之不置一不堪也抱琴行吟弋釣草野而吏卒守之不
得妄動二不堪也危坐一時痺不得揺性復多蝨把搔
無已而當裹以章服揖拜上官三不堪也素不便書不
喜作書而人間多事堆案盈机不相酬答則犯敎傷義
欲自勉强則不能久四不堪也不喜弔䘮而人道以此
為重已為未見恕者所怨至欲見中傷者雖懼然自責
然性不可化欲降心順俗則詭故不情亦終不能獲無
咎無譽如此五不堪也不喜俗人而當與之共事或賔
客盈坐鳴聲聒耳囂塵臭處千變百技在人目前六不
堪也心不耐煩而官事鞅掌機務纏其心世故繁其慮
七不堪也又每非湯武而薄周孔人間不止此事㑹顯
世敎所不容此甚不可一也剛腸疾惡輕肆直言遇事
便𤼵此甚不可二也以促中心之性統此九患不有外
難當有内病寜可久處人間耶又聞道士遺言餌术黄
精令人久夀意甚信之遊山澤觀魚鳥心甚樂之一行
作吏此事便廢足下見直木必不可以為輪曲者必不
可以為桷盖不欲以枉其天才令得其所也不可自見
好章甫强越人以文冕也今但願守陋巷教子孫時時
與親舊叙闊陳說平生濁酒一杯彈琴一曲志願畢矣
論後漢朱穆廣絶交論曰世之務交遊也甚矣不敦于
業不忌于君犯祀以追之背公以從之事替義退公輕
私重
魏徐幹中論曰大夫州郡牧守王事不䘏賔客為務冠
盖闐門服膺盈道殷殷沄沄俾夜作晝星言夙駕送往
迎來停傳常滿吏卒侍門炬火夜行閽寺不關文書委
於官曹繫囚積於囹圄為師無以敎訓弟子亦不受業
或身沒他邦而不歸父母懐煢獨之思室人抱東山之
哀嗟乎王教之敗乃至於此林宗之時所謂交遊者也
輕位不仕者則有巢許之髙廢職待客者則有仲尼之
稱委親逺學者則有優游之美是以各眩其名而㤀天
下之亂也
梁劉孝標廣絶交論曰若夫組織仁義琢磨道德驩其
愉樂恤其陵夷寄通靈䑓之下遺迹江湖之上風雨急
而不輟其音霜雪零而不渝其色斯則賢達之素交歴
萬古而一遇逮叔世民訛徂詐颷起溪谷不能踰其險
鬼神無以究其變競羽毛之輕趨錐刀之末於是素交
盡利交興天下蚩蚩鳥驚雷駭然利交同源𣲖流則異
較言其畧有五術焉若其寵均董石權壓梁竇彫刻百
工鑪錘萬物九域聳其風塵四海疊其燻灼靡不望影
星奔藉響川騖約同要離焚妻子誓殉荆卿湛七族是曰
勢交其流一也冨埒陶白貲巨程羅山擅銅陵家藏金
穴則有窮巷之賔䋲樞之士冀宵燭之末光邀潤屋之
微澤銜恩遇進􁏣誠援青松以示心指白水而旌信是
曰賄交其流二也陸大夫宴喜西都郭有道人倫東國
公卿貴其藉甚縉紳羡其登仙加以顩頥蹙頞涕唾流
沫騁黄馬之劇談縱碧雞之雄辯於是有弱冠王孫綺
紈公子道不挂於通人聲未遒於雲閣攀其鱗翼丏其
餘論附駔驥之旄端軼歸鴻於碣石是曰談交其流三
也陽舒陰惨生民大情歡合憂離品物恒性故魚以泉
涸而喣沬鳥因将死而鳴哀同病相憐綴河上之悲曲
恐懼寘懐昭谷風之盛典斯則斷金由於湫隘刎頸起
於苫盖是以伍貟濯溉於宰嚭張王撫翼於陳相是曰
窮交其流四也馳騖之俗澆薄之倫無不操權衡秉纎
纊衡所以量其輕重纊所以屬其鼻息若衡不能舉纊
不能飛雖顔冉龍翰鳳雛曽史蘭薰雪白視若遊塵遇
如土梗莫肯費其半菽罕有落其一毛若衡重錙銖纊
微彯撇雖共工之蒐慝驩兠之掩義南荆之跋扈東陵
之巨猾皆為匍匐逶迤折枝䑛痔金膏翠羽將其意脂
韋便辟導其誠謀而後動芒毫寡忒是曰量交其流五
也凡斯五交義均賈鬻故桓譚譬之於闤闠林回喻之
於甘醴近世有樂安任昉海内髦傑早綰銀黄夙昭民
譽遒文麗藻方駕曹王英特俊邁聨横許郭類田文之
愛士同鄭荘之好賢見一善則盱衡扼腕遇一才則揚
眉抵掌至顧眄増其倍價剪拂使其長鳴彯組雲䑓者
肩摩趨走丹墀者疊迹莫不締恩狎結綢繆想荘惠之
清塵庶羊左之徽烈及瞑目東粤歸骸洛浦繐帳猶懸
門罕漬酒之彦墳未宿草野絶動輪之賔藐爾諸孤朝
不謀夕流離大海之南寄命瘴癘之地自昔把臂之英
金蘭之友曾無羊舌下泣之仁寜慕郈成分宅之德嗚
呼世路嶮巇一至於此太行孟門豈云嶃絶是以耿介
之士疾其若斯裂裳裹足棄之長騖獨立髙山之頂驩
與麋鹿同羣皦皦然絶其雰濁誠恥之也誠畏之也
　
　
　藝文類聚卷二十一
欽定四庫全書
　藝文類聚卷二十二　　　唐　歐陽詢　撰
　人部六(公平/質文)　(品藻/)
　　公平
尚書曰無偏無黨王道蕩蕩無黨無偏王道平平
左傳曰賈季奔狄宣子使㬰駢送其帑夷之蒐賈季戮
㬰駢㬰駢之人欲盡殺賈氏以報焉㬰駢曰不可吾聞
前志有之曰敵惠敵怨不在後嗣忠之道也夫子禮於
賈季我以其寵報私怨無乃不可乎又曰祁奚請老晉
侯問嗣焉稱觧狐其讎也將立之而卒又問焉對曰午
也可於是羊舌職死矣晉侯曰孰可以代之對曰赤也
可於是使祁午為中軍尉羊舌赤佐之君子謂祁奚能
舉善矣稱其讎不為謟立其子不為比舉其偏不為黨
禮記曰昔衛獻公出奔反國及郊將頒邑於從者而後
入桞莊曰如皆守社稷則孰執羈靮而從如皆從則孰
守社稷君反國而有私也無乃不可乎於是弗果頒又
曰天無私覆地無私載日月無私照奉三無私以勞天
下
韓子曰解狐薦其讐以為相其讐往拜謝解狐引弓迎
而射之又曰解狐與荆伯桞為怨趙簡王問於觧狐曰
孰可以為上黨守對曰荆伯桞可趙簡王曰非子之讎
乎對曰臣聞忠臣舉賢不避仇讐
說苑曰晉文公問於舅犯誰可使為西河守對曰虚子
羔曰子羔非汝之仇歟曰君問為守者非問臣之仇也
子羔見舅犯謝之曰君幸赦臣之過薦之於君得為西
河守舅犯曰薦子者公也吾不以私事害公義子其去
矣顧吾射子矣
家語曰澹䑓滅明為人公正無私
慎子曰夫投鈎分財投策分馬非以鈎策為均使得美
者不知所以徳得惡者不知所以怨此所以塞怨望也
故蓍龜所以立公言也權衡所以立公正也書契所以
立公信也法制禮籍所以立公義也凡立公所以棄私
也
吕氏春秋曰荆人有遺弓者弗肯索曰荆人遺之荆人
得之又何求焉孔子聞之曰去其荆而可矣老聃聞之
曰去其人而可矣故老聃則至公得矣又曰昔先聖王
之治天下必先公公則天下平矣有得天下者衆矣其
得之必以公其失之必以偏
史記曰邑中人民俱出獵任安常分麋鹿雉兔衆人皆
喜曰任少卿分則平又曰陳平為社宰分肉甚均里父
老曰善陳孺子之為宰平曰嗟乎使平得宰天下亦如
肉矣
韓詩外傳曰楚白公之難有社之善者辭其母將死君
難其母曰棄母死君可乎社之善曰内其祿而外其身
今之所飬母者君之祿也請往死之比至朝三廢車中
其僕曰子懼何不反也社之善曰懼吾私也死君吾公
也吾聞君子不以私害公遂死之
漢書曰蕭何不與曹参相能及何病惠帝自臨視因問
曰君即百嵗後誰可代君對曰知臣莫如主帝曰曹参
何如何頓首曰帝得之矣臣死不恨矣又曰義縱少時
與張次翁俱攻剽為羣盗縱姉以醫幸王太后太后問
子有兄弟欲為官者乎姉曰有弟無行不可太后乃告
上拜縱為中郎又曰朱邑惇篤於故舊然性公正不可
交以私天子器之
東觀漢記曰耿嵩履清髙之節齔童介然特立不隨於
俗鄉黨士大夫莫不敬異之王莾敗賊盗起宗族在草
中榖食貴人民相食宗家數百升合分糧時嵩年十二
三宗人長少咸共推之主廪給莫不稱平
魏武令曰今壽春漢中長安先欲使一兒各往詣領之
欲擇慈孝不違吾今兒亦未知用誰也雖兒小時見愛
而長大能善必用之吾非有二言也不但不私臣吏兒
子亦不欲有所私
周生烈曰天下所以平者政平也政所以平者人平也
人所以平者心平也
燕書曰梁琛使秦琛從兄奕先在秦為尚書郎㑹罷
秦主欲令琛止奕舍琛語有司曰昔諸葛亮兄弟各
處三國及其聘集公朝相見退無私靣君子之志余
敢㤀乎竟不止奕數就邸舍因問東國起居琛曰今
二方鼎據兄弟竝蒙附寵論心各有所在今欲以東
國事語君恐非西國之所欲聞何以見問
論魏曹羲至公論曰夫世人所謂掩惡揚善者君子
之大義保明同好者朋友之至交斯言之作盖閭閻
之日談所以救愛憎之相謗崇居厚之大分耳非篤
正之至理折中之公議也世士不斷其數而係其言
故善惡不分以覆過為𢎞朋友忽義以雷同為美善
惡不分亂實由之朋友雷同敗必從焉談論以當實
為淸不以過難為貴相知者以等分為交不以雷同
為固是以逹者存其義不察於交識其心不求於言
且在私論猶行之有節明處公議則無所固之矣凡
智者之處世咸欲興化致治者也興化致治不崇公
抑割情以順理厲清議以督俗明是非以宣教者吾
未見其功也清議非臧否不顯是非非賞罰不明故臧
否不可以逺實賞罰不可以失中若乃背淸議違是
非雖堯不能一日以治審臧否詳賞罰故中主可以
萬世安是以君子知私情之難統至公之易行故季
友鴆兄而不疑叔向戮弟而不悔斯二士者皆前世
之通士晉魯之忠臣也亦豈無慈愛骨肉之心愍恤
同生之仁哉夫至公者天之經也地之義也理之要
也人之用也昔鯀者親禹之父也舜則殛鯀而興禹
禹知舜之殛其父無私故受命而不辭舜明禹知己
之至公故用之而無疑無私者雖父黜而子不言况
用之於他哉
晉嵇康釋私論曰不知冐隂之可以無影而患影之不
匿不知無惜之可以無患而恨惜之不巧豈不哀哉未
有抱偽懐姦而身立清世匿非藏情而信著明君者也
是以君子既有其質又觀其鑒貴夫亮逹希而存之惡
夫務吝棄而逺之言無茍諱而行無茍德不以愛之而
茍善不以惡之而茍非心無所矜而情無所繫體清神
正而是非允當忠感明於天子而信篤乎萬民寄胷懐
於八荒垂坦蕩以永日斯非賢人君子髙行之美異者
乎
　　品藻
家語曰子貢曰陳靈公君臣宣滛於朝泄冶諫而殺之
是與比干同也可謂仁乎子曰比干於紂親則叔父官
則少師忠款之心在於宗廟而已固以身死爭之冀身
死之後紂當悔悟本其情志在乎仁者也泄冶位下大
夫無骨肉之親懐寵不去以區區之身欲止一國之滛
昏死而益亾可謂懐矣詩曰民之多僻無自立辟其泄
冶之謂也又曰子路曰澹䑓子羽有君子之容而行不
勝其貌宰我有文雅之辭而智不充其辨孔子曰相馬
以輿相士以居弗可廢己以容取人則失之子羽以言
取人則失之宰予又曰子夏三年喪畢見於孔子與之
琴使之弦侃侃而樂作而曰先王制禮不敢不及子曰
君子也閔子三年喪畢見於孔子與之琴使之絃切切
而悲作而曰先王制禮不敢過焉子曰君子也子貢曰
二者殊情而俱曰君子賜也惑之敢問孔子曰閔子哀
未盡能斷之以禮子夏哀已盡能引之及禮雖均謂之
君子不亦可乎
孔叢子曰魏安釐王問子從曰馬回梗梗亮直有大丈
夫之節吾欲以為相可乎荅曰亮直之節臣未明也王
曰何故荅曰長目而豕視者必體方而心圎每以其法
相人千百不失一臣見回非不偉其體幹也然甚疑其
目王卒用之三月果以諂言得罪
漢書曰髙帝置酒洛陽南宫上曰吾所以有天下者何
項氏之所以失天下者何王陵對曰陛下慢而侮人項
羽仁而敬人然陛下使人攻城略地所降者因以與之
與天下同其利也項羽妬賢嫉能有功者害之賢者疑
之戰勝而不與人功得地而不與人利此其所以失天
下也上曰公知其一未知其二夫運籌帷幄之中決勝
千里之外吾不如子房鎮國家撫百姓給餉饋不絶糧
道吾不如蕭何連百萬之衆戰必勝攻必取吾不如韓
信此三者皆人傑也吾能用之此吾所以有天下也項
羽唯有一范増不能用此其所以為我擒也羣臣恱服
袁山崧後漢書曰王允字子師世仕州郡為冠盖同郡
郭林宗見而竒之曰王生一日千里王佐才也遂與之
友善允仕至司徒
青州先賢傳曰京師號曰陳仲舉昻昻如千里驥周孟
玉瀏瀏如松下風
范曄後漢書曰許劭嘗到潁川多長者之遊唯不詣陳
寔又陳蕃喪妻還葬郷人畢至而劭獨不往或問其故
劭曰太丘道廣廣則難周仲舉性峻峻則少通故不造
也其多所裁量若此曹操微時嘗卑辭厚禮求為己助
劭鄙其人而不肯對操乃伺隙脅劭劭不得已曰君清
平之奸賊亂世之英雄操大悦而去初劭與從兄靖俱
有髙名好共覈論鄉黨人物每月輙更其品題故汝南
俗有月旦評焉
郭泰别傳曰泰字林宗少遊汝南先過袁閬不宿而退
遂往從黄憲累日方還或問林宗林宗曰奉髙之器譬
諸汎濫雖清而易挹叔度汪汪君子若千萬頃陂澄之
不清混之不濁不可量也
三輔決録曰弭生字仲叔其父賤故張伯英與李幼才
書曰弭仲叔髙德美名命世之才也非弭氏小族所當
有新豐瘠土所當出也
魏志曰盧欽著書稱徐邈曰或問欽徐公當武帝之時
人以為通人自在凉州及還京都人以為介何也欽荅
曰往者毛孝先崔季珪用事貴清素之志徐公不改其
常故人以為通比來天下奢靡轉相放効而徐公雅尚
自若不與俗同故前日之通乃今日之介也
典畧曰禰衡建安初自荆州北遊許都書一刺懐之漫
滅而無所遇或問之曰何不從陳長文司馬伯達乎衡
曰卿欲使我從屠沽兒􁩰耶又問曰當今復誰可者衡
曰大兒孔文舉小兒楊德祖又問荀令君趙盪寇皆足
盖世乎衡見荀有容儀趙有腹乃荅曰文若可借面弔
䘮稚長可使監厨請客其意以為荀但有貌趙健啖肉
也又曰趙戩遭三輔亂客於荆州荆州牧劉表以為賔
客是時禰衡來遊京師詃訾朝士謂無直事反南見戩
歎之曰所謂劎則干將莫邪木則椅桐梓漆人則顔冉
仲弓也
姚信士緯曰周勃之勲不如霍光此前史所載較然可
見而以勃功大於光意竊不安何者勃本髙帝大臣官
尊勢顯衆所歸向居太尉位擁兵百萬既有陳平王陵
之力又有朱虚諸王之援酈其遊說以譎諸吕因衆之
心易以濟事若霍光者以倉卒之際受寄託之任輔弼
幼主天下晏然遇燕王上官之亂誅除凶逆以靖王室
廢昌邑立宣帝任漢家之重隆中興之祚叅贊伊周為
漢賢相推驗事效優劣明矣
袁子曰或云故少府楊阜豈非忠臣哉荅曰然可謂直
士忠則吾不知也夫為人臣見人主失道指斥其非而
播揚其惡可謂直士未為忠臣故司馬陳羣則不然其
談論終日未嘗言人主之非書數十上而外人不知君
子謂陳羣於是乎長者
郭子曰庾道季云藺相如雖千載死人懔懔恒如有生
氣曹蜍李志雖見在厭厭如在九泉下
世說曰王濬冲裴叔則二人摠角詣鍾士季湏㬰去後
客問二童何如鍾曰裴楷清通王戎簡要後二十年此
二賢當為吏部尚書兾爾時天下無復滯才又曰嵇中
散語趙景真卿瞳子白黒分明有白起風恨量小狭趙
荅曰尺表能審琁衡之度寸管能測往復之咎何必在
大但問識何如耳又曰諸葛瑾其弟亮及從弟誕竝有
盛名各在一國于時以為蜀得其龍吳得其虎魏得其
狗又曰王大将軍稱王夷甫處衆人之中如珠玉在瓦
石間又曰世中稱庾文康為豐年玉庾稚恭為荒年榖
又曰魏明帝世使后弟毛曾與夏侯太初共坐時人謂
蒹葭倚玉樹時目夏侯太初朗如日月入懐
書晉徐藻妻陳氏與妹劉氏書曰伏見偉方所作先君
誄其述詠勲德則仁風靡墜其言情訴哀則孝心以叙
自非挺生之才孰能克隆聿脩若斯者乎執詠反覆觸
言流淚感頼交集悲慰竝至元方偉方並年少而有盛
才文辭富艶冠於此世竊不自量有疑一言略陳所懐
庶備起予先君既體𢎞仁義又動則聖檢奉親極孝事
君盡忠行已也恭飬民也惠可謂立德立功示民軌儀
者也但道長祚短時乏識真榮位未登髙志不遂本不
標方外迹也老荘者絶聖弃智渾齊萬物等貴賤忘哀
樂非經典所貴非名敎所取何必輙引以為喻邪可共
詳之
論後漢孔融汝潁優劣論曰融以汝南士勝潁川士陳
長文難融荅之曰汝南戴子髙親止千乗萬騎與光武
皇帝共於道中潁川士雖抗莭未有頡頏天子者也汝
南許子伯與其友人共說世俗将壊因夜舉聲號哭潁
川雖憂時未有能哭世者也汝南府許掾敎太守鄧晨
啚開稻陂數萬頃累世獲其功夜有火光之瑞韓元長
雖好地理未有成功見效如許掾者也汝南張元伯身
死之後見夢范巨卿潁川士雖有竒異未有能神而靈
者也汝南應世叔讀書五行俱下潁川士雖多聰明未
有能離婁並照者也汝南李洪為太尉掾弟殺人當死
洪自劾詣閣乞代弟命便飲酖而死弟用得全潁川雖
尚節義未有能殺身成仁如洪者也汝南翟子威為東
郡太守始舉義兵以討王莽潁川士雖疾惡未有能破
家為國者也汝南袁公著為甲科郎上書欲治梁冀潁
川士雖慕忠讜未有能投命直言者也
魏夏侯𤣥樂毅論曰夫求古賢之意宜以大者逺者先
之必迂廻而難通然後已焉可也觀樂生報燕惠王之
書其殆庶乎知機合道以終始者與其喻昭王曰伊尹
放太甲而不疑太甲受放而不怨是以天下為心者也
夫欲極道德之至量務以天下為心者必致其主於盛
隆合其趣於先王樂生之志豈其局迹當時止於兼并
而已哉舉齊之事所以運其機而動四海也圍城而害
不加於百姓此仁心著於遐邇矣舉國不謀其功除暴
不以威力此至德令於天下也邁至德以率列國則幾
於湯武之事矣樂生方恢大綱以縱二城牧民明信以
待其弊将使即墨莒人顧仇其上願釋干戈頼我猶親
善守之智無所施之然求仁得仁即墨大夫之義也任
窮則從微子適周之道也開彌廣之路以待田單之徒
長容善之徒以申齊士之志我澤如春下應如草道光宇
宙智者宅心然則鄰國傾慕四海延頸思戴燕主仰望
風聲二城必從則王業隆矣雖淹留於兩邑乃所以致
速於天下也不幸之變勢所不圖敗於垂成時運固然
樂生豈不知㧞二城之速了哉顧城㧞而業乖也豈不
慮不速之致變哉顧業乖與變同也由是觀之樂生之
不屠二城其亦未可量也
晉張輔名士優劣論曰世人見魏武皇帝處有中土莫
不謂勝劉𤣥德也余以𤣥德為勝夫撥亂之主先以能
収相獲将為本一身善戰不足恃也世人以𤣥德為吕
布所襲為武帝所走舉軍東下而為陸遜所覆雖曰為
吕布所襲未若武帝為徐榮所敗失馬被創之危也𤣥
德還據徐州形勢未合在荆州景升父子不能用其計
舉州降魏手下步騎不滿數千為武帝大衆所走未若
武帝北騎所禽突火之急也為陸遜所覆未若武帝為
張繡所困挺身逃遁以䘮二子也然其忌克安忍無親
董公仁賈文和恒以佯愚自免荀文若楊德祖之徒多
見賊害行兵三十餘年無不親征功臣謀士曽無列土
之封仁愛不加親戚惠澤不流百姓豈若𤣥德威而有
恩勇而有義寛𢎞而大畧乎諸葛孔明達治知變殆王
佐之才𤣥德無强盛之勢而令委質張飛關羽皆人傑
也服而使之夫明闇不相為用能否不相為使武帝雖
䖏安强不為之用也况在危急之間勢弱之地乎若令
𤣥德據有中州將與周室比隆豈徒三傑而已哉又曰
世人論司馬遷班固多以固為勝余以為失遷叙三千
年事五十萬言固叙二百年事八十萬言固煩省不敵
不如一也良史述事善足以奬勸惡足以鑒誡人道之
常中流小事無取皆書不如二也毁敗晁錯傷忠臣之
道不如三也遷既造創固又因循難易益不同矣又遷
為蘇秦張儀范睢蔡澤作傳逞詞流離亦足以明其大
才此真所以為良史也又曰樂毅諸葛孔明之優劣夫
以毅相弱燕合五國之兵以破强齊雪君王之恥圍城
而不急攻将令道窮而義服此則仁者之師莫不謂毅
為優余以五國之兵共伐一齊不足為强大戰濟西伏
尸流血不足為仁夫孔明包文武之德劉𤣥德以知人
之明屢造其廬咨以濟世竒䇿泉涌智謀從横遂東說
孫權北抗大魏以乗勝之師翼佐取蜀及𤣥德臨終禪
其大位在擾攘之際立童䝉之主設官分職班叙衆才
文以寧内武以折衝然後布其恩澤於中國之民其行
軍也路不拾遺毫毛無犯勲業垂濟而隕觀其遺文謀
謨𢎞逺雅規恢廓已有功則讓於下下有闕則躬自咎
見善則遷納諫則改故聲烈振於遐邇也孟子曰聞伯
夷之風貪夫㢘余以為覩孔明之忠姦臣立節矣殆将
與伊吕争儔豈徒樂毅為位哉
　　質文
禮記曰虞夏之質殷周之文至矣虞夏之文不勝其質
殷周之質不勝其文又曰禮有以文為貴者天子龍卷
諸侯黼大夫黻士𤣥衣纁裳天子之冕朱緑璪十有二
旒諸侯九上大夫七下大夫五士三此以文為貴也禮
有以素為貴者至敬無文父黨無容大珪不琢大羮不
和大路素而越席犧尊疏布幂此以素為貴也又曰壹
獻質三獻文
左傳曰言以足志文以足言不言誰知其志言之無文
行之不逺又曰昭公如楚鄭伯勞于師之梁孟僖子為
介不能相儀及楚不能荅郊勞公至自楚僖子病不能
禮乃講學之又曰齊慶封來聘叔孫與慶封食不敬為
賦相䑕亦不知也
論語曰周監於二代郁郁乎文哉吾從周又曰子貢問
曰孔文子何以謂之文也子曰敏而好學不恥下問是
以謂之文也又曰質勝文則野文勝質則史文質彬彬
然後君子又曰棘子成曰君子質而已矣何以文為子
貢曰惜乎夫子之說君子也駟不及舌文猶質也質猶
文也虎豹之鞹猶犬羊之鞹
春秋元命苞曰正朔三而改文質再而復
荘子曰夫澹泊寂寞虗無無為此天地之本道德之質
漢書曰周昌敢直言髙帝欲廢太子而立戚姬子如意
昌廷爭之上問其說昌為人吃又盛怒曰臣口不能言
然知其不可陛下欲廢太子臣期期不奉詔上欣然而
笑即罷又曰陸賈少有口辯髙帝謂賈曰試為我著秦
所以失天下吾所以得之者賈每奏一篇帝未嘗不稱
善左右呼萬嵗稱其書曰新語又曰曹参代蕭何為相
國無所變更一遵何之約束日夜飲酒不事朝政參子
宻諫參參笞之二百惠帝讓参參免冠謝曰髙帝與蕭
何定天下法令既明具陛下垂拱参䓁守職遵而勿失
不亦可乎帝曰善百姓謌之曰蕭何為法顜若畫一曹
參代之守而勿失載其清静民以寜一又曰張釋之為
謁者僕射文帝登虎圏問上林尉禽獸簿盡不能對虎
圈嗇夫從傍代尉對悉響應無窮帝詔釋之拜嗇夫為
上林令釋之前曰陛下以絳侯周勃何人也上曰長者
又問東陽侯張相如何人也上復曰長者釋之曰此兩
人言事曽不出口豈效此嗇夫喋喋利口㨗急哉且秦
以任刀筆之吏以亟疾苛察相髙無惻隠之實是故不
聞其過天下土崩今陛下以嗇夫口辯而超遷之臣恐
天下隨而風靡爭口辯其實不可不察也帝乃止
晉書曰殷慶元質畧有明規文武可施用也
論魏阮瑀文質論曰葢聞日月麗天可瞻而難附羣物
著地可見而易制夫逺不可識文之觀也近而易察質
之用也文虛質實逺疎近宻援之斯至動之應疾兩儀
通數固無攸失若乃陽春敷華遇衝風而隕落素葉變
秋既究物而定體麗物若偽醜器多牢華璧易碎金鐵
難陶故言多方者中難處也術饒津者要難求也意𢎞
博者情難足也性明察者下難事也通士以四竒髙人
必有四難之忌且少言辭者政不煩也寡知見者物不
擾也專一道者思不散也混濛蔑者民不備也質士以
四短違人必有四安之報故曹参相齊寄託獄市欲令
姦人有所容立及為宰相飲酒而已故夫安劉氏者周
勃正嫡位者周勃大臣木强不至華言孝文上林苑欲
拜嗇夫釋之前諫意崇敦朴自是以降其為宰相皆取
堅强一學之士安用竒才使變典法
魏應瑒文質論曰盖皇穹肇載陰陽初分日月運其光
列宿曜於文百穀麗於土芳華茂於春是以聖人合德
天地秉氣淳靈仰觀象於𤣥表俯察式於羣形窮神知
化萬物是經故否泰易趍道無攸一二政代序有文有
質若乃陶唐建國成周革命九官咸乂濟濟休令火龍
黼黻暐鞾於廊廟衮冕旂旒舄奕乎朝廷冠德百王莫
叅其政是以仲尼嘆煥乎之文從郁郁之盛也夫質者
端一𤣥静儉嗇潜化利用承清泰御平業循軌量守成
法至乎應天順民撥亂夷世摛藻奮權赫奕丕烈紀禪
協律禮儀煥别覽墳丘於皇代建不刋之洪制顯宣尼
之典敎探微言之所弊若乃和氏之明璧輕縠之袿裳
必将遊玩於左右振飾於宫房豈爭牢偽之勢金布之
剛乎且少言辭者孟僖所以荅郊勞也寡智見者慶氏
所以困相鼠也今子棄五典之文闇禮智之大信管望
之小尋老氏之蔽所謂循軌常趍未能釋連環之結也
且髙帝龍飛豐沛虎據秦楚唯德是建唯賢是與陸酈
摛其文辯良平奮其權諝蕭何創其章律叔孫定其庠
序周樊展其忠敎韓彭列其威武明達天下者非一士
之術營宫廟者非一匠之矩也逮至髙后亂德損我宗
劉朱虗軫其慮辟强釋其憂曲逆規其模酈友詐其遊
襲據北軍實頼其疇冡嗣之不替實四老之由也夫諫
則無議以陳問則服汗沾濡豈若陳平敏對叔孫據書
言辨國典辭定皇居然後知質者之不足文者之有餘
　
　
　
　
　
　
　
　
　
　
　
　
　藝文類聚卷二十二
欽定四庫全書
　藝文類聚卷二十三　　　唐　歐陽詢　撰
　人部七(鑒誡/)
　　鑒誡
書曰兢兢業業一日二日萬幾
易曰君子終日乾乾夕惕若厲又曰天道虧盈而益謙
尚書曰帝曰來禹洚水儆予成允成功克勤于邦克儉
于家不自滿假惟汝賢汝惟不矜天下莫與汝爭能汝
惟不伐天下莫與汝争功又曰無稽之言勿聽弗詢之
謀勿庸又曰玩人䘮德玩物䘮志不作無益害有益功
乃成不貴異物賤用物民乃足犬馬非其土性不畜珍
禽竒獸不育于國不寶遠物則遠人格所寳惟賢則邇
人安不矜細行終累大德為山九仞功虧一簣又曰功
崇惟志業廣惟勤位不期驕禄不期侈又曰作德心逸
日休作偽心勞日拙居寵思危又曰儆戒無虞罔失法
度又曰戒之用休董之用威
毛詩曰惴惴小心如臨于谷又曰殷鑒不遠在夏后之
世
左傳曰晉既勝楚范宣子立於戎馬之前曰君幼諸
臣不佞何以及此天命不于常有德之謂也又曰禍
福無門惟人所召又曰臧孫云季孫之愛我疾疢也
孟孫之惡我藥石也美疢不如惡石孟孫死吾亡無
日矣
禮記曰好田好女者亾其國
孝經曰在上不驕髙而不危所以長守貴也
論語曰君子有三戒少之時戒之在色及其壯也戒之
在鬬及其老也戒之在得又曰如有周公之才之美使
驕且吝其餘不足觀也
太公金匱曰武王問師尚父曰五帝之戒可得聞乎師
尚父曰舜之居民上矜矜如履薄氷禹之居民上慄慄
如恐不滿湯之居民上翼翼乎懼不敢息又曰吾聞道
自微而生禍自微而成
家語曰孔子去周而老子送之曰凡當世之士聰明深
察而死者好議人者也博辯宏大而危者好𤼵人之惡
者也孔子曰敬奉敎又曰舟非水不行水入舟沒民非
君不治民犯上則君危故君子不可不嚴也又曰顔回
謂子路曰力猛於德而得其死者鮮矣子慎諸又曰以
冨貴而下人何人不與冨貴而敬愛何人不親𤼵言不
逆可謂知言矣又曰曽子曰狎甚則簡荘甚則不親是
故君子之狎足以交其勸荘足以成禮而已矣
韓詩外傳曰昔者禹以夏王桀以夏亡湯以殷王紂以
殷亾故無常安之國宣治之民得賢則昌不肖則亡夫
明鏡所以照形也往古所以知今也
鄙語曰不知為吏視已成事前車覆後車誡又曰曽子
曰君子有三言可實而佩也一曰無内䟽而外親二曰
身不善而怨他人三曰患已至而後呼天
戰國䇿曰昔儀狄作酒而美進之於禹禹飲而甘之遂
疏儀狄絶旨酒曰後世必有以酒亡其國者
管子曰齊桓公與管仲鮑叔牙寗戚四人飲公曰何不
為寡人夀鮑叔牙奉杯而起曰使公無㤀在莒管仲無
忘其束縛在魯寗戚無㤀飯牛車下公避席再拜
鬻子曰昔周公使康叔守殷戒之曰無殺不辜寧失有
罪亦有無罪而見誅無有有功而不賞慎之
晏子曰君子居必擇鄰遊必就士可以避患也又曰其
文好者身必剥其角美者身見煞甘泉必竭直木必伐
又曰夫爵益髙者意益下官益大者心益小禄益厚者
施益博又曰人之将疾必先不甘梁肉之味國之将亾
必先惡忠臣之語
孫卿子曰孔子對魯哀公曰君者舟也庶人者水也水
則載舟水則覆舟君以此思危則不危焉又曰得師者
王得疑者覇自為謀莫已若者亡又曰伯禽将歸於魯周
公謂伯禽曰君子力如牛不與牛争力走如馬不與馬
争走智如士不興士争智我文王之子武王之弟成王
之叔父吾於天下亦不賤也常握髮吐飡以接天下士
矣
韓子曰西門豹性急佩韋以自緩董安于心緩佩帶以
自急故能以有餘補不足以長續短之謂明主
淮南子曰天下有至貴而非勢位也有至冨而非金玉
也有至夀而非千嵗愿恕反性則貴矣適情知足則冨
矣明死生之分則壽矣
說苑曰魏武侯浮西河中流謂吳起曰美哉河山之固
此魏國之寳也對曰在德不在險昔夏桀之君左河濟
右太華伊闕在其南羊腸在其北不循仁政湯放之武
侯曰善又曰有身貴而驕人者民去之位髙而擅權者
君惡之禄厚而不知足者患處之
新序曰齊王聘田巴先生而将問政焉對曰政在正身
正身之本在於羣臣王召臣臣改制鬋飾問於妾奚若
妾愛臣䛕臣曰佼臣臨淄水而觀然後自知醜惡也今
齊之臣䛕王者衆王能臨淄水見己之惡過而自改斯
齊國治矣
漢書楊惲失官居家治産業起室宅孫㑹宗戒之曰為
大臣廢退當闔門惶恐為可憐之意不當通賔客有稱
譽也
東觀漢記曰馮勤遷司徒是時三公多見罪退上欲見
令以善自殄乃因讌見令以善之曰朱浮上不忠於君
下凌轢同列竟以中傷人臣放逐遭誅雖追加賞賜不
足以償不訾之身忠臣孝子之覧照前世以為鏡誡能
盡忠於國事君無二則爵賞光乎當世功名列於不朽
可不勉哉又曰樊宏為人謙慎常戒其子曰冨貴盈溢
未有能終者天道惡滿而好謙前世貴戚皆明戒也保
身全已豈不樂哉又曰班超為都䕶以任尚代超尚謂
超曰君在外國三十餘年而小人猥承君後宜有以誨
之超曰塞外吏士本非孝子順孫皆以罪過徙補邉而
蠻夷懐鳥獸之心難禁易敗今君性嚴急水清無大魚
察政不及得下和宜陽為簡易寛小過揔大綱而已
詩後漢傅毅迪志詩曰咨爾庶士迨時斯勗日月逾邁
豈云旋復於穆我祖顯于殷國二迹阿衡克光其則咨
予小子穢陋靡逮懼我世烈於兹以墜於戱君子無恒
自逸徂年如流尠兹暇日
魏陳王曹植矯志詩曰芝桂雖芳難以餌烹尸位素餐
難以成名磁石引鐵於金不連大朝舉士愚不聞焉又
矯志詩曰抱璧塗乞無為貴寳履仁遘福無為貴道鴛
雛逺害不羞卑栖靈虬避難不恥汙泥都蔗雖甘杖之
必折巧言雖美用之必滅濟濟唐朝萬邦作孚逢䝉雖
巧必得良弓賢主雖智亦待英雄螳蜋見歎齊士輕戰
越王軾蛙國以死獻道逺知驥世偽知賢覆之幬之順
天之矩澤如凱風惠如時雨口為禁闥舌為𤼵機門機
之開楛矢不追
魏繁欽逺戍勸戒詩曰肅将王事集此楊土凡我同盟
既文既武郁郁桓桓有規有矩務在和光同塵共垢各
竟其心為國蕃輔誾誾衎衎非法不語可否相濟闕則
云補又雜詩曰世俗有險易時運有盛衰老氏和其光
蘧瑗貴可懐
魏應璩雜詩曰細微可不慎隄潰自蟻隟腠理早從事
安復勞鍼石哲人覩未形愚夫闇明白曲突不見賔燋
爛為上客思願獻良規江海儻不逆狂言雖寡善猶有
如雞跖雞跖食不已齊王為肥澤
晉張華勵志詩曰仁道不遐德輶如羽求焉斯至衆鮮
克舉復禮終朝天下歸仁若金受礪若泥在鈞進德修
慧暉光日新
晉潘安仁家風詩曰綰髮綰髮髮亦鬂止日祗日祗敬
亦慎止靡專靡有受之父母鳴鶴匪和析薪弗荷隠憂
孔疚我堂靡搆義方既訓家道頴頴豈敢荒寧一日三
省
晉嵇紹贈石季倫詩曰人生禀五常中和為至德嗜欲
雖不同伐生所不識仁者安其身不為萬物惑事故誠
多端未若酒之賊内以損性命煩辭傷軌則屢飲致疲
怠清和自否塞陽豎敗楚軍長夜傾宗國詩書著明戒
量體節飲食逺希彭𥅆夀虛心處冲黙茹芝味醴泉何
為昏酒色
賦魏文帝戒盈賦序曰避暑東閣延賔髙㑹酒酣樂作
悵然懐盈滿之戒乃作斯賦惟應龍之将舉飛雲降而
下征資物類之相感信貫徹之通靈何今日之延賔君
子紛其集庭信臨髙而増懼獨處滿而懐愁願羣士之
箴規博納我以良謀
吳楊泉賛善賦曰伊善惡之所施乃禍福之為階行德
安而保身忘為害而自危故先民之有作執温恭而不
虧云顔冉之遭命怪禍福之参差夫二賢之履道歴千
載而見知身既沒而名存厥復戚乎何為夫死生之有
命非神明之所規故積善之家厥福惟昌積惡之門必
有餘殃是以趙武好善厥𦙍以長三郄好勝厥身以亾
古人從善如不及去惡如探湯何福德而難值而禍惡
之易當
賛晉戴逵申三復賛曰嗜好深則天機淺名利集則純
白離如此故識鑒逾昏驕淫彌太心與慎乖則理與險
㑹然後役智以御險履險以逃害故陰陽㓂其内人力
攻其外陰陽結則金石為之消人事至則雖智不足頼
若然者雖翠幄華堂焉得而康之列鼎重味焉得而甞
之
周庾信周公伯禽賛曰伯禽居魯鳴玉來朝周公問政
治國風謡北山有梓南山有橋禮容雖備俯仰無驕
箴梁武帝凡百箴曰凡百衆庶爾其聽之事無大小先
當熟思思之不熟致成反覆其心不定不可施令是曰
亂常是曰敗政弗止辱身亦䘮厥命勿恃爾尊驕慢淫
昏勿謂爾貴長夜荒醉日不恒中月盈則虧履邪念正
居安思危莫言爾賤而不受命君子小人本無定性莫
言人微而以自輕水清照静表直形端近取諸身無假
逺觀猗歟哲人勿謂斯難
訓晉潘岳兩階銅人訓曰言之有臧託乎多士言之不
臧絶之由已無曰莫傳宣于四海無曰莫聞響振萬里
樞機之發榮辱之徵怨豈在大纎芥是興
誡漢東方朔誡子曰明者處世莫尚於中優哉游哉與
道相從首陽為拙栁下為工飽食安歩以仕代農依隠
玩世詭時不逢是故才盡者身危好名者得華有羣者
累生孤貴者失和遺餘者不匱自盡者無多聖人之道
一龍一蛇形見神藏與物變化隨時之宜無有常家
後漢鄭𤣥戒子曰宿業襄落仍有失誤年入此嵗而七
十矣於禮可傳家事今我告爾以老将閑居以安性覃
思以終業非拜國君之命問族親憂患展敬墳墓春秋
観省野物胡常扶杖出門乎家事大小汝一承之求為
君子之道鑚研勿替敬順威儀以近有德顯譽成於僚
友德行立於已志可不深念耶
後漢髙義方清誡曰天長而地久人生則不然又不飬
以福禄全其夀年飲酒病我性思慮害我神美色伐我
命利慾亂我真神明無聊頼愁毒於衆煩中年棄我逝
忽若風過山形氣各分離一往不復還上士愍其痛抗
志淩雲煙滌蕩棄穢累飄邈任自然退修清以淨存吾
𤣥中𤣥澄清剪思慮泰清不受塵恍惚中有物希微無
形端智慮赫赫盡谷神綿綿存
魏王肅家誡曰夫酒所以行禮養性命歡樂也過則為
患不可不慎是故賔主百拜終日飲酒而不得醉先王
所以備酒禍也凡為主人飲客使有酒色而已無使至
醉若為人所强必退席長跪稱父戒以辭之敬仲辭君
而况於人乎為客又不得唱造酒史也若為人所屬下
坐行酒隨其多少犯令行罰示有酒而已無使多也禍
變之興常於此作所宜深慎
魏王昶家誡曰夫立功者有二難功就而身不退一難
也退而不静務伐其功二難也且懐禄之士躭寵之臣
茍患失之何所不至若樂毅帥弱燕之衆東破强齊収
七十餘城其功盛矣知難而退保身全名張良杖劒建
䇿光濟大漢辭三萬户封學養性之道棄人間之事卒
無咎悔何二賢綽綽有餘裕哉治家亦有患焉積而不
能散則有鄙吝之累積而好奢則有驕上之罪大者破
家小者辱身此二患也
魏荀爽女誡曰詩云泉源在左淇水在右女子有行逺
父母兄弟明當許嫁配適君子竭節從理昏定晨省夜
臥早起和顔悦色事如依恃正身潔行稱為順婦以崇
螽斯百葉之祉婚姻九族云胡不喜聖人制禮以隔陰
陽七嵗之男王母不抱七嵗之女王父不持親非父母
不與同車親非兄弟不與同筵非禮不動非義不行是
故宋伯姬遭火不下堂知必為災傅母不來遂成於灰
春秋書之以為髙也
魏程曉女典篇曰丈夫百行以功補過婦人四敎以備
為成婦德闕則仁義廢矣婦言虧則辭令慢矣婦工簡
則織絍荒矣是以禮有功宫家室之敎詩有牖下蘋藻
之奠然後家道諧允儀表則見於内若夫麗色妖容髙
才美辭貌足傾城言以亂國此乃蘭形棘心玉曜凡質
在邦必危在家必亾
晉嵇康家誡曰人無志非人也但君子用心有所准行
當量其善者擬議而後動若心之所之則口與心誓守
死無二恥躬不逮期在必濟若心疲體懈或牽於外物
或累於内欲不堪近患不忍小情則議於去就議於去
就則二心交争二心交争則向所以見役之情勝矣或
有中道而廢或有未成而敗以之守則不固以之攻則
怯弱與之誓則多違與之謀則善泄臨樂則肆情處逸
則極意故雖榮華熠熠無結秀之勤終年之勤無一日
之功斯君子所以歎息也若夫申胥之長吟夷叔之全
潔展季之執信蘇武之守節可謂固矣故以無心守之
安而體之若自然也乃是守志盛者也
吳姚信誡子曰古人行善者非名之務非人之為心自
甘之以為已度嶮易不虧始終如一進合神契退同人
道故神明祐之衆人尊之而聲名自顯榮禄自至其勢
然也又有内折外同吐實懐詐見賢則暫自新退居則
縱所欲聞譽則驚自飾見尤則棄善端凡失名位恒多
怨人而害善怨一人則衆人疾之害一善則衆人怨之
雖欲䧟人而進已不可得也祗所以自毁耳顧真偽不
可掩褒貶不可妄舍偽從實遺已察人可以通矣舍已
就人去否適泰可以𢎞矣貴賤無常唯人所速茍善則
匹夫之子可至王公茍不善則王公之子反為凡庶可
不勉哉
吳陸景戒盈曰富貴天下之至榮位勢人情之所趨然
古之智士或山藏林竄忽而不慕或功成身退逝若脫
屣者何哉盖居髙畏其危處滿懼其盈富貴榮勢本非
禍始而多以凶終者持之失德守之背道道德䘮而身
隨之矣是以留侯范蠡棄貴如遺叔敖蕭何不宅美地
此皆知盛衰之分識倚伏之機故身全名著與福始卒
自此以來重臣貴戚隆盛之族莫不罹患搆禍鮮以善
終大者破家小者滅身唯金張子弟世履忠篤故保貴
持寵祚鍾昆嗣
蜀諸葛亮誡子曰夫君子之行静以脩身儉以飬德非
澹泊無以明志非寧静無以致逺夫學須静也才須學
也非學無以廣才非志無以成學慆慢則不能勵精險
躁則不能治性年與時馳意與嵗去遂成枯落悲歎窮
慮将復何及
晉李克起居誡曰温良恭儉仲尼所以為貴小心翼翼
文王所以稱美聖德周達無名斯亦聖中之目也中人
而有斯行則亦聖人之一隅矣而末俗謂守慎為拘吝
退慎為怯弱不遜以為勇無禮以為達異乎吾所聞也
誥宋顔延之庭誥曰若能服温厚而知穿弊之苦周明
之德也厭滋旨而識空嗛之急仁恕之功也豈與夫比
髮膚於草石方手足於飛走者同其意哉罰慎其濫惠
誡其偏罰濫則無以為罰惠偏則不如無惠嫌或疑心
誠亦難分動容竊鉄束裝盗金又何足論也是以前王
作典明慎議獄而僣濫易意火含煙而煙妨火桂懐蠧
而蠧殘桂然火勝則煙滅蠧壮則桂折故性明者欲簡
嗜繁者氣昏與善人居如入芝蘭之室久而不知其芳
與之化矣與不善人居如入鮑魚之肆久而不知其臭
與之變矣唯夫金貞玉粹者乃能處而不汙其身耳故
曰丹可滅而不能使無赤石可毁而不能使無堅茍非丹
石之性必慎浸染之由
銘後漢崔瑗座右銘曰無道人之短無說己之長施人
慎勿念受施慎勿㤀俗譽不足慕唯仁為紀綱隠身而
後動謗議庸何傷無使名過實守愚聖所臧柔弱生之
徒老氏誡剛强在涅貴不緇曖曖内含光硜硜鄙夫介
悠悠故難量慎言節飲食知足勝不祥行之茍有恒久
久自芬芳
魏卞蘭座右銘曰重階連棟必濁汝真金寳滿室将亂
汝神厚味來殃艷色危身求髙反墜務厚更貧閉情塞
欲老氏所珍周廟之銘仲尼是遵審慎汝口戒無失人
從容順時和光同塵無謂冥漠人不汝聞無謂幽冥處
獨若羣不為福先不與禍鄰守𤣥執素無亂大倫常若
臨深終始惟純
書漢劉向誡子書曰汝豈有厚德蒙恩甚厚将何以振董
生有云弔者在門賀者在閭言有憂則恐懼敬事敬事
則必有善功而福至也又曰賀者在門弔者在閭言受
福則驕奢驕奢則禍至故弔隨而來齊頃公之始藉霸
者之餘威輕侮諸侯虧跂蹇之容故被鞍之禍遁服而
亾所謂賀者在門吊者在閭也兵敗師破人皆弔之恐
懼自新百姓愛之諸侯皆歸其所奪邑所謂弔者在門
賀者在閭
後漢張奐誡兄子書曰汝曹薄祐早失賢父財單藝盡
今適喘息聞仲祉輕傲耆老侮狎同年極口恣意當崇
長幼以禮自持間燉煌有人來同聲相道皆稱叔時寛
仁聞之喜而且悲喜叔時得美稱悲汝得惡論經言孔
子於鄉黨恂恂如也恂恂者恭謙之貌也經難知且自
以汝資父為師汝父寜輕鄉里耶年少多失改之為貴
蘧伯玉年五十見四十九年非但能改之不可不思吾
言不自克責反云張甲謗我李乙怨我我無是過爾亦
已矣
後漢司馬徽誡子書曰聞汝充役室如懸磬何以自辨
論德則吾薄說居則吾貧勿以薄而志不壯貧而行不
髙也
後漢馬援誡兄子書曰吾欲汝曹聞人過失如聞父母
之名耳可得聞而口不可得言也好論議人長短妄是
非正法此吾所大惡也寧死不願聞子孫有此行也汝
曹知吾惡之甚矣所以復言者施衿結褵申父母之誡
欲使汝曹不㤀之耳龍伯髙敦厚周慎口無擇言謙約
節儉公正有威吾愛之重之願汝曹效之杜季良豪俠
好義憂人之憂樂人之樂清濁無所失父䘮致客數郡
畢至吾愛之重之不願汝曹效之也效伯髙不得猶為
謹飭之士所謂刻鵠不成尚類鶩者也效季良不得陷
為天下輕薄子所謂畫虎不成反類狗者也
後漢崔駰與竇憲書曰駰聞交淺而言深者愚也在賤
而望貴者惑也未信而納忠者謗也皆所不宜而或蹈
之者思效其區區憤盈而不能已也竊見足下體淳淑
之姿躬髙明之量意美志厲有尚賢之風駰幸得充下
館序後陳是以竭其拳拳敢進一言傳曰生而富者驕
生而貴者傲生冨貴而能不驕傲者未之有者也
魏王脩誡子書曰自汝行之後恨恨不樂何者我實老
矣所恃汝等也皆不在目前意遑遑也人之居世忽去
便過日月可愛也故禹不愛尺璧而愛寸陰時過不可
還若年大不可少也欲汝早之未必讀書并學作人欲
令見舉動之宜觀髙人逺節志在善人左右不可不慎
善否之要在此際也行止與人務在饒之言思乃出行
詳乃動皆用情實道理違斯敗矣父欲令子善唯不能
殺身其餘無惜也
晉羊祜誡子書曰吾少受先君之敎能言之年便召以
典文年九嵗便誨以詩書然尚猶無郷人之稱無清異
之名今之職位謬恩之加耳非吾力所能致也吾不如
先君逺矣汝等復不如吾諮度𢎞偉恐汝兄弟未之能
也竒異獨達察汝等將無分也恭為徳首慎為行基願
汝等言則忠信行則篤敬無口許人以財無傳不經之
語無聽毁譽之語聞人之過耳可得受口不得宣思而
後動若言行無信身受大謗自入刑論豈復惜汝恥及
祖考思乃父言纂乃父敎各諷誦之
晉殷褒誡子書曰大道也者易尋而難窮易知而難行也故
京房之徒考步吉凶之變而不能自見其禍更為姚平
所誡此道之難知也省爾之才不及於房而吾之言過
於平矣昔正考父三命滋恭晏平仲久而敬之曽顔之
徒有若無實若虚也况爾析薪之智欲彈射世俗身為
謗先怨禍竝集使吾懐朝父之憂為范武子所嘆亦非
汝之美也若朝益暮習先人後已恂恂如也則吾聞音
而識其曲食㫖而知其甘永終吾餘年矣復何恨哉古
人有言思不出其位爾其念之爾其念之
宋陶潜誡子書曰少來好書偶愛閑静開卷有得便欣
然㤀食見樹木交蔭時鳥變聲亦復歡爾有喜嘗言五
六月中北窓下臥遇凉風暫至自謂是羲皇上人汝等
雖不同生當思四海皆兄弟之義鮑叔敬仲分財無恡
情歸生伍舉班荆道舊遂能以敗為成因䘮立功他人
尚爾况共父之人哉
梁簡文帝誡當陽公書曰汝年時尚幼所闕者學可久
可大其唯學歟所以孔丘言吾嘗終日不食終夜不寝
以思無益不如學也若使牆面而立沐猴而冠吾所不
取立身之道與文章異立身先湏謹重文章且湏放蕩
梁孝元帝與學生書曰吾聞斵玉為器諭乎知道惟山
出泉譬乎從學是以執射執御雖聖猶然為弓為箕不
無以矣抑又聞曰漢人流麥晉人聚螢安有挾册讀書
不覺風兩以至朗月章奏不知爝火為微所以然者良
有以夫可久可大莫過乎學求之於已道在則尊
梁徐勉與大息山松書曰家世清㢘故常居貧素至於
産業之事所未嘗言中年聊於東田欲穿池種樹少寄
情賞又以郊際閑曠終可為宅儻獲懸車致仕實欲歌
笑於斯經營歴年粗已成立桃李茂宻松竹成陰塍陌
交通渠畎相屬茅樓逈榭頗有臨眺之美孤岑叢薄不
無糺紛之興雖云人外城闕密邇凡為人長殊復不易
當使中外諧縃人無間言先物後已然後可貴老生云
後其身而身先若能爾者更招巨利汝當勉朂見賢思
齊不宜忽畧以棄日也非徒棄日乃是棄身身名美惡
豈不大哉
梁范縝與王僕射書曰君侯匡輔聖朝中夏無虞既盡
美矣又盡善矣唐堯非不隆也門有謗木虞舜非不盛
也庭懸諫鼓周公之才也樂聞譏諫故明君賢宰不憚
諤諤之言布衣窮賤之人咸得獻其狂瞽先王所以有
而勿亡得而勿失功傳不朽名至今者用此道也
論晉潘尼安身論曰盖崇德莫盛乎安身安身莫大乎
存政存政莫重乎無私無私莫深乎寡欲是以君子安
其身而後動易其心而後語定其交而後求然則動者
吉凶之端也語者榮辱之主也求者利病之幾也行者
安危之決也故君子不妄動也必適於道不徒語也必
經於理不茍求也必造於義不虚行也必由於正夫然
用能免或擊之凶享自天之祐故身不安則殆言不順
則悖交不審則惑行不篤則危四者存乎中則患憂接
乎外矣憂患之接必生於自私而興於有欲自私者不
能成其私有欲者不能濟其欲理之至也
晉袁宏去伐論曰夫君者必量才任以授官參善惡以
毁譽課功過以賞罰者也茍伐其善必㤀其惡於是怨
責之情必存乎心希望之氣必形乎色此矜伐之士自
賢之人所以為薄而先王甚惡之者也君子則不然勞
而不伐施而不德致恭以存其位下人不隠其功處不
避汙官不辭卑唯懼不任唯患弗能故力有餘而智不
屈逺咎悔而行成名立也
　
　
　藝文類聚卷二十三
欽定四庫全書
　藝文類聚卷二十四　　　唐　歐陽詢　撰
　人部八(諷/)　(諫/)
　　諷
詩序曰上以風化下下以風刺上主文而譎諫言之者
無罪聞之者足以戒故曰風
禮記曰呉侵陳斬祀殺厲夫差使行人儀問太宰嚭曰
師必有名人之稱斯師也則謂之何太宰嚭曰古之侵
伐者不斬祀不殺厲不獲二毛今斯師也殺厲與其不
謂之殺厲之師與
左傳曰魏獻子受梗陽人賄閻没汝寛欲諫待於庭饋
入召之食比置三歎既食使坐魏子曰吾聞唯食忘憂
今置食之間三歎何也同辭而對曰饋之始至恐其不
足是以歎中置自咎曰豈將軍食之而有不足是以再
嘆及饋之畢願以小人之腹為君子之心屬厭而已獻
子辭梗陽人
國語曰晉平公射鴳使竪襄摶之不得公怒將殺之叔
向曰君必殺之吾先君唐叔射兕於徒林殪以為大甲
以封于晉今君嗣唐叔射鴳不得是揚吾君之恥速殺
之無令逺聞君忸怩乃赦之
晏子曰齊景公樹竹令吏守之公出過之有斬竹者
拘之將加罪焉晏子曰君聞吾先君丁公乎曰何如
對曰丁公伐曲城勝之止其財出其民有輿死人以
出者公怪之令視之則其中有金玉焉吏請殺其人
丁公曰以兵攻城以衆圖財不仁且君人者寛惠慈
衆身不妄誅令吏舍之公曰善令出斬竹之囚舍之
又曰齊景公所愛馬暴死景公怒令刀解養馬者晏
子請數之曰爾有罪三公使汝養馬汝殺之當死罪
一又殺公之所愛馬當死罪二使公以一馬之故殺
人百姓怨吾君諸侯輕吾國汝當死罪三景公喟然
曰舍之
列子曰晉文公出㑹欲伐衛公子鉏仰而笑之公問何
故笑對曰笑臣之鄰人也臣之鄰人有送其妻適私家
者道見桑婦悦而與之言顧視其妻亦有招之者臣竊
歎之也公乃止
呂氏春秋曰楚荘王立三年不聼朝成公賈入諫曰有
鳥止於南方之阜三年不動不飛不鳴是何祥也王曰
是鳥雖無飛飛將冲天雖無鳴鳴將駭人賈出矣不榖
知之矣明日朝所進者五十人所退者五十人羣臣大
悦
史記曰秦二世欲漆其城優旃曰善主上雖無言臣固
將請之漆城蕩蕩㓂來不可上易為漆耳難為䕃室二
世笑而止又曰孫叔敖病将死屬其子曰貧困往見優
孟後其子窮困負薪逢優孟與言孟曰無逺行時楚荘
王欲以優孟為相對曰請與婦人計之三日後優孟來
王曰何如曰婦言無為楚相孫叔敖盡忠以治楚楚得
以霸今死其子無立錐之地必如孫叔敖不如自殺王
乃召孫叔敖子以四百户奉其祀又曰東武侯母嘗養
漢武帝號太乳母乳母家子孫横暴徙邉乳母嘗辭見
郭舎人為下泣舍人曰即入辤去疾歩數還顧乳母入
辤如其言疾歩數還顧郭舍人疾言罵之曰咄老女子
何不疾行陛下已壮寕尚須汝乳而活耶尚何還顧於
是上憐悲之乃下詔無徙乳母又曰田叔相魯初到民
訟王取其財物百餘人田叔取渠率二十人笞各五十
怒之曰王非若主耶何敢言若主魯王聞之大慙
韓詩外傳曰齊景公之時民有得罪者公怒縛置殿下
召左右支解之晏子左手持頭右手磨刀而問曰古明
王聖主支解人從何支始景公離席曰縱之罪在寡人
東方朔傳曰人有殺上林鹿者武帝下有司殺之東方
朔曰是人固當死者三使陛下以鹿之故殺人一當死
也使天下聞之皆以陛下為重鹿賤人二當死也匈奴
即有急推鹿觸之三當死也武帝嘿然遂赦之
孔叢子曰陳惠侯大城因起陵陽之臺未終而坐法死
者數十人又執三監吏将殺之孔子適陳聞之見陳侯
與俱登臺而觀焉孔子曰美哉斯臺自古聖王為城臺
未有不戮一人而致功若此者也陳侯默赦所執吏
新序曰趙簡子上羊腸阪羣臣皆偏裼推車而唐㑹擔
㦸行歌簡子曰寡人上阪羣臣推車㑹獨行歌不推車
是㑹為臣而侮其主其罪何若對曰臣侮主之罪當死
死者身死妻子為戮也君雖聞為臣侮主之罪君亦聞
為人君而侮其臣者乎簡子曰何若為侮其臣者乎對
曰智者不為謀辯者不為使勇者不為闘夫智者不為
謀則社稷危辯者不為使則指事不通勇者不為闘則
邉境侵三者不使則君難保簡子乃罷推車又曰魏文
侯與大夫坐問曰寡人何如君也羣臣皆曰君仁君也
次問翟黄曰君非仁君也曰子何以言之對曰君伐中
山不以封君之弟而以封君之長子臣以是知君之非
仁君也文侯怒而逐翟黄翟黄趨而出次問任座座對曰
君仁君也曰子何以言之對曰臣聞之其君仁者其臣
直向翟黄之言直臣是以知君仁君也文侯曰善復召
翟黄
説苑曰趙簡子舉兵伐齊有被甲士申護笑簡子曰子
何笑對曰臣乃有宿笑當桑之時臣隣家父與妻俱之
田見桑中女因追之不能得還反其妻怒而去之臣笑
其曠也簡子曰今吾伐國失國是吾曠也還師而歸又
曰齊桓公逐鹿入谷見一老公問是為何谷對曰為愚
公谷以臣名之桓公曰視公儀狀非愚人何為以公名
之對曰臣故畜㹀牛生子大賣之而買駒少年曰牛不
能生馬遂持駒去傍隣以臣為愚故名愚公管仲再拜
曰此夷吾之過也使堯在上咎繇為理安有取駒者乎
又曰呉王欲伐荆舍人小孺子欲諫不敢則懐丸操彈
遊於後園露沾其衣王曰何沾衣如此對曰榆上有蟬
高居悲嗚不知螗蜋在後螗蜋委身欲取蟬不知黄雀
在其傍黄雀延頸欲啄螗蜋而不知彈丸在其下此三
者皆務欲得其利而不顧其後患也王曰善哉乃罷兵
蜀志曰天旱禁酒釀者刑吏於人家索得釀具欲令與
作酒者同罰簡雍從先主遊見一男子行道謂先主彼
人欲淫何以不縛先主曰卿何以知之雍曰彼有淫具
與欲釀者同先主大笑而原欲釀者
世説曰桓𤣥好獵麏兎騰逸叅佐無不被繫桓道恭常
自帶綿絳繩著腰中𤣥問用此何為荅曰獵好縛人士
㑹被縛手不能堪痛也𤣥自此少差
詩漢韋孟諷諫詩序曰孟為元王傅又傅子夷王及孫
王戊荒淫不遵道孟作詩諷諫曰肅肅我祖國自豕韋
黼衣朱紱四牡龍旂彤弓斯征撫寧遐荒總齊羣邦以
翼大啇迭彼大彭勳績惟光至于有周歴世㑹同王𧹞
聽譖寔絶我邦悠悠嫚秦上天不寧乃睠南顧授漢于
京乃命厥弟建侯于楚俾我小臣惟傅是輔兢兢元王
恭儉靜壹惠此黎民納彼輔弼爰及夷王克奉厥緒咨
命不永惟王統祀如何我王不思守保不惟履氷以繼
祖考邦事是廢逸遊是娯人馬悠悠是放是駈所𢎞匪
德所親匪俊唯囿是恢唯諛是信嗟嗟我王漢之睦親
曾不夙夜以休令聞
魏應璩百一詩曰年嵗在桑榆東岳與我期長短有常
㑹遲速不得辭斗酒當為飲無為待來兹室廣致凝隂
臺髙來積陽柰何季世人侈靡及宫墻飾巧無窮極土
木被朱光徵求傾四海雅意猶未康
賦楚荀況賦曰天下不治請陳佹詩天地易位四時異
鄉列星隕墜旦暮晦冥幽暗登照日月下藏公正無私
見謂縱横志愛公私重樓疏堂道徳純備讒口將將仁
人詘約敖暴擅强天下幽險怨失世殃龜龍為蝘蜓鴟
梟為鳳皇比干見剖孔子居匡昭昭乎其智之明也郁
郁乎其遇時不祥也拂乎其欲禮義之大行也暗乎天
下之晦盲也琁玉瑶琳不知佩也雜布與綿不知異也
閭娵子奢莫之謀也嫫母力父莫之喜也以盲為明以
聾為聰以危為安以吉為凶嗚呼上天曷惟其同
楚宋玉諷賦曰楚襄王時宋玉休歸唐勒讒之於王曰
玉為人身體容冶内多微辭出愛主人之女入事大王
願王疏之玉休還王謂玉曰出愛主人之女入事寡人
不亦薄乎玉曰臣嘗出行僕飢馬疲主人之女翳承日
之華披翠雲之裘更被白縠之單衫垂珠步揺來排臣
戸為臣炊彫胡之飯烹露葵之羮以其翡翠之釵挂臣
冠纓為臣歌曰嵗将暮兮日巳寒中心亂兮勿多言臣
復援琴為秋竹積雪之曲主人女又為臣歌曰怵惕心
兮徂玉牀横自陳兮君之傍君不御兮妾誰怨日将至
兮下黄泉又釣賦曰宋玉與登徒子偕受釣於𤣥泉止
而竝見於楚襄王登徒子曰夫𤣥泉天下之善釣者也
以三尋之竿八絲之線以出三尺之魚於數仞之中可
謂無術乎襄王曰善宋玉進曰今𤣥泉釣又焉足為大
王言乎王曰子所謂善釣者何玉曰善釣者其竿非竹
其綸非絲其鈎非鍼其餌非螾也王曰願遂聞之宋玉
曰昔堯舜禹湯之釣也以聖賢為竿道徳為綸仁義為
鈎利人為餌四海為池萬民為魚其釣道微也非聖孰
能察之王曰釣未可見也宋玉曰其釣易見昔殷湯以
七十里興利除害天下歸之其餌可謂芳矣南靣以掌
天下歷載數百到今不廢其綸可謂多矣羣生浸其澤
民氓畏其罰其釣可謂善矣功成而不墜名立而不改
其竿可謂强矣夫竿折綸絶餌堕釣决魚失則夏桀殷
紂不通夫釣術也
晉陸機豪士賦曰夫立徳之基有常而建功之路不一
何則脩心以為量者在乎我因物以成務者繫乎彼存
夫我者隆殺止乎其域繫乎物者豐約唯所遭遇落葉
候微颷以隕而風之力蓋寡孟嘗遭雍門以泣而琴之
感以末何哉欲隕之葉無所假烈風将墜之泣不足繁
哀響也茍時啓於天理盡於民庸夫可以濟聖賢之功
斗筲可以定烈士之業故曰才未半古功已倍之蓋得
之於時勢也歷觀古今徼一時之功而居伊周之位者
有矣夫我之自我智士猶嬰其累物之相物昆蟲皆有
此情豈識乎功在身外任出才表哉衆心日侈危機将
𤼵而方偃仰瞪眄謂足以誇世笑古人之未工忘己事
之已拙然後河海之跡堙為窮流一匱之釁積成山岳
豈不謬哉故聊賦焉世有豪士兮遭國顛沛攝窮運之
歸期嘗衆通之所㑹茍時至而理盡譬摧枯與振敗因
天地以運動恒才璅而功大於是禮極上典服盡暉崇
儀北辰以胥宇實蘭室而桂宫撫玉衡於樞極運萬物
乎掌中伊天道之剛健猶時至而必諐日罔中而弗昃
月何盈而不闕襲覆車之危軌笑前乗之去穴若知險
而退止趍歸蕃而自戢推琁璣以長謝顧萬邦而髙揖
託浮雲以邁志豈咎去之能集擠為山以自隕歎禍至
於何及
論魏陳王曹植令禽惡鳥曰國人有以伯勞生獻者王
召見之侍臣曰世同惡伯勞之鳴敢問何謂也王曰昔
尹吉甫用後妻之讒殺孝子伯竒吉甫後悟追傷伯竒
出游于田見鳥鳴于桑其聲噭然吉甫動心曰伯竒乎
鳥乃撫翼其音尤切吉甫乃顧曰伯勞乎是吾子棲吾
輿非吾子飛勿居鳥尋聲而棲于盖吉甫遂射殺後妻
以謝之故俗惡伯勞之鳴言所鳴之家必有尸也此好
事者附名為之説而今普傳惡之其實否也伯勞以五
月而鳴應隂氣之動隂為賊害蓋賊害之鳥也其聲鵙
鵙然故俗憎之若其為人災害愚民之所信通人之所
略也鳥鳴之惡自取憎人言之惡自取滅不能有累於
當世也而凶人之行弗可易梟鵙之鳴弗可更者天性
然也昔荆之梟将巢於呉鳩遇之曰何去荆而巢呉乎
梟曰荆人惡予之聲鳩曰子如不能革子之音則呉楚
之民不易情也為子計者莫若宛頸戢翼終身勿復嗚
也昔㑹朝議者有人問曰寧有聞梟食其母乎有荅之
者曰嘗聞烏反哺未聞梟食其母也問者慙悵不善也
得蟢者莫不馴而放之為利人也得蚤者莫不糜之齒
牙為害身也鳥獸昆蟲猶以名聲見異況夫吉士之與
凶人乎
　　諫
周官曰保氏掌諫王惡
禮記曰為人臣禮不顯諫三諫而不聴則逃之子之事
親也三諫而不從則號泣而隨之
左傳曰公將如棠觀魚者臧僖伯諫曰凡物不足以講
大事其材不足以備器用則君不舉焉故春蒐夏苗秋
獮冬狩皆於農隙以講事也若夫山林川澤之實器用
之資皁𨽻之事官司之守非君所及也公曰吾将略地
焉遂往陳魚而觀之僖伯稱疾不從又曰宋華父督以
郜大鼎賂公納于太廟非禮也臧哀伯諫曰君人者将
昭徳塞違以臨照百官猶懼或失之故昭令德以示子
孫百官於是乎戒懼而不敢易紀律今滅徳立違而寘
其賂器於太廟以明示百官百官象之其又何誅焉國
家之敗由官邪也官之失徳寵賂彰也郜鼎在廟彰孰
甚焉又曰晉侯假道於虞以伐虢宫之竒諫曰虢虞之
表也虢亡虞必從之晉不可啓宼不可翫一之為甚其
可再乎諺所謂輔車相依唇亡齒寒者虞虢之謂也又
曰晉師為楚所敗荀桓子請死晉侯欲許之士貞子諫
曰不可林父之事君也進思盡忠退思補過社稷之衛
也若之何殺之夫其敗也如日月之食焉何損於明晉
侯使復其位
論語曰事父母幾諫
逸禮曰衛史鰌病且死謂其子曰我死治䘮於北堂吾
生不能進蘧伯玉而退彌子瑕是不能正君也生不能
正君者死不當成禮死而置尸於北堂於我足矣靈公
往弔問其故其子以父言聞於靈公公失容曰吾失矣
立召蘧伯玉而貴之召彌子瑕而退之徙䘮於堂成禮
而後去
晏子曰景公有所愛槐令吏守之犯槐者死有過而犯
之者君令吏收而拘之将加罪焉晏子明日早朝諫曰
君窮民財力繁鐘鼓之樂極宫室之觀犯槐者死刑殺
不稱賊民之深者也君饗國徳行未見於衆而刑辟著
於國嬰恐其不可以莅國子民也公曰善罷守槐之役
出犯槐之囚又曰景公為臺臺成又欲為鐘晏子諫曰
君今既已築臺矣又歛於民而為鐘則民必哀矣歛民
哀以為樂不祥非所以君民也公乃止又曰景公畋十
有八日而不反晏子往見公比至衣冠盡不正望遊而
馳公見逆勞曰夫子何為遽至國家得無有故乎晏子
對曰無恙也雖然嬰願有復也國人皆以君安野而不
安國好獸而惡人無乃不可乎公於是罷田即日歸
吕氏春秋曰越飢請食於呉子胥諫曰不可與也夫呉
之與越接土鄰境道易人通仇讎敵戰之國非呉䘮越
越必䘮呉今將輸之粟是長吾仇讎財匱民怨悔無及
也呉王不從後呉飢請於越越弗與反攻之夫差為擒
又曰衛靈公天寒鑿池苑春諫曰天寒起役恐傷民公
曰天寒乎哉苑春曰公衣狐裘坐熊席是以不寒今民
衣弊不補民則寒矣公曰善令罷役
王孫子新書曰楚荘王攻宋厨有臭肉罇有敗酒将軍
子重諫曰今君厨肉臭而不可食罇酒敗而不可飲而
三軍之士皆有飢色欲以勝敵不亦難乎荘王曰善又
曰衛靈公坐重華之臺侍御數百隋珠照日羅衣從風
仲叔敖入諫曰昔桀紂行此而亡今四境内侵諸侯加
兵土地日削百姓乖離今君内寵無乃太盛歟靈公再
拜曰寡人過矣微子之言社稷幾傾於是出宫女之不
進者數百人百姓大悦
史記曰趙肅侯遊大陸出於鹿門大戊午扣馬曰耕事
方急一日不作百日不食肅侯下車而謝之又曰始皇
長子扶蘇諫曰天下初定逺方黔首未集今皆重法繩
之臣恐天下不安唯上察之始皇怒使扶蘇北監蒙恬
於上郡又曰沛公入秦宫室幃帳重室狗馬婦女以千
數意欲留居之張良諫曰夫秦為無道故沛公得至此
夫為天下除殘賊宜縞素為資今始入秦即安其樂此
所以助桀為虐也且忠言逆耳利於行良藥苦口利於
病沛公乃還軍灞上又曰髙帝欲以趙王如意易太子
叔孫通諫曰太子仁孝天下皆聞之吕后與陛下攻苦
食淡其可背哉必欲廢適而立少臣願先伏誅以頸血
汙地帝曰公罷矣吾特戲耳叔孫通曰太子者天下根
本本壹揺天下振動奈何以天下戲
漢書曰郅都景帝時為中郎敢言直諫靣折大臣於朝
嘗從上入上林賈姬在厠野彘入厠上目都都不行上
欲自持兵救賈姬都伏上前曰一姬死復一姬進天下
所少寧賈姬等乎陛下縱自輕奈宗廟太后何上還彘
亦不傷賈姬太后聞之嘉賜都金百斤上亦賜金百斤
又曰薛廣徳敢直言諫爭上幸甘泉因留射獵廣徳上
書曰竊見關東困極民人流離陛下日撞亡秦之鐘聴
鄭衛之樂臣誠悼之今士卒暴露從官勞倦願陛下亟
反宫思與百姓同憂樂天下幸甚上即日還又曰梅福
上書諫成帝曰天下之士民有上書求見者輒使詣尚
書問其所言諫可採取者秩以斗升之禄賜以一束之
帛若此則天下之士𤼵憤懣吐忠言嘉謀日聞於上天
下之條貫國家之表裏爛然可睹矣又曰哀帝時杜欽
諫曰臣聞曰非仁無以廣施非義無以正身今漢承周
秦之弊宜抑文尚質表實去偽臣竊有所憂言之拂心
逆耳不言則漸日長禍不細
説苑曰楚荘王築層臺延石千重延壤百里諫者七十
二人皆死矣有諸御已入諫荘王曰昔虞不用宫之竒
而晉并之曹不用僖負羈而宋并之呉不用子胥而越
并之桀殺關龍逢而湯得之紂殺比干而武王得之遂
趍出王遽追之曰吾用子之諫先日説寡人者不足動
寡人之心故皆至死明日出令有能入諫者吾與為兄
弟廢層臺罷民又曰晏子復於景公曰朝居嚴乎公曰
朝居嚴則曷害於治國家哉晏子對曰朝居嚴則下無
言下無言則上無聞矣下無言則謂之喑上無聞則謂
之聾聾喑則非害治國家如何且合升斗之榖以滿倉
廩泰山之髙非一石也累卑然後髙也夫治天下者非
用一士之言也又曰楚荘王立三年不聼朝令於國曰
寡人惡為人臣諫其君者今寡人有國家立社稷有諫
即死無赦蘇縱曰處君之髙爵食君之厚禄愛死而不
諫則非忠臣也乃諫莊王立鐘鼓之間王左伏楊姬右
擁越姬曰吾鐘鼓不暇何諫之聼縱曰臣聞之好樂者
迷荆國亡無日矣王曰善左執縱手右抽佩刀刎鐘鼔
之懸明日授縱為相又曰晉靈公造九層臺廢用千億
謂左右曰敢有諫者斬孫息乃諫曰臣能累十三博棊
加九雞子其上公曰吾少學未嘗見也子為寡人作之
孫息即以棊子置其下加九雞子其上左右慴懼靈公
扶伏氣息不續公曰危哉危哉孫息曰臣謂是不危也
復有危此者公曰願見之孫息曰九層之臺三年不成
男不得耕女不得織國用空虛戸口減少吏民叛亡鄰
國謀議将興兵社稷一滅君何所望靈公曰寡人之過
乃至於此即壞九層之臺
漢武故事曰汲黯諫上曰陛下愛才樂士求之無倦比
得一人勞心苦神未盡其用輒已殺之以有限之士資
無已之誅陛下欲誰與為治乎
東觀漢記曰張湛為光禄大夫數諫湛常乗白馬上每
有異政輒言白馬生且復諫矣
謝承後漢書曰陳蕃諫桓帝曰當今之世有三空田野
空朝廷空倉庫空是謂三空加之兵戎未戢四方離散
是陛下焦心毀顏坐而待旦之時也豈宜揚旗耀武騁
心輿馬之觀乎
汝南先賢傳曰建武八年車駕西征隗囂郭憲諫曰天
下初定車駕未可以動憲乃當車拔佩刀以斷車靷帝
不從遂上隴其後潁川兵起乃廻駕而還帝嘆曰恨不
用郭憲之言
魏畧曰太祖欲征呉而雨霖三軍多不願行太祖知其
然恐外有諫者教曰今雖戒嚴未知所之有諫者死賈
逵乃諫太祖怒收逵送獄
魏志曰辛毗能直諫文帝踐祚為侍中帝欲徙兾州十
萬戸實河南時旱蝗民饑毗與朝臣俱求見帝知其欲
諫作色以見之皆莫敢言毗曰陛下欲徙家其計安出
帝曰卿為我徙之非耶毗曰誠以為非也帝曰吾不與
卿共議也帝起入内毗隨而引其裾帝遂奮衣不還良
久乃出曰卿持我何太急耶
呉志曰孫權既為呉王歡宴之末自起行酒虞翻伏地
佯醉不待權去翻起坐權於是大怒手劒欲擊之侍坐
者莫不惶遽唯大司農劉基起抱權諫曰大王以三爵
後殺善士雖翻有罪天下孰知之且大王以能容賢故
海内望風今一朝棄之可乎翻由是得免
表魏陳王曹植諫伐遼東表曰臣伏以遼東負岨之國
勢便形固帶以遼海今輕軍逺攻師疲力屈彼有其備
所謂以逸待勞以飽制饑者也以臣觀之誠未易攻也
若國家攻而必尅屠襄平之城懸公孫之首得其地不
足以償中國之費虜其民不足以補三軍之失是我所
獲不如所䘮也若其不拔曠日持久暴師於野然天時
難測水濕無常彼我之兵連於城下進則有髙城深池
無所施其功退則有歸塗不通道路瀐洳東有待釁之
呉西有伺隙之蜀呉起東南則荆揚騷動蜀應西境則
雍凉叅分兵不解於外民罷困於内促耕不解其饑疾
蠶不救其寒夫渴而後穿井饑而後殖種可以圖逺難
以應卒也臣以為當今之務在於省徭役薄賦歛勸農
桑三者既備然後令伊管之臣得施其術孫呉之将得
奮其力若此則泰平之基可立而待康哉之歌可坐而
聞曾何憂於二敵何懼於公孫乎今不恤邦畿之内而
勞神於蠻貊之域竊為陛下不取也
齊竟陵王上讜言表曰臣聞明臺既闢承雲之歌闡衢
室爰啓南風之頌流莫非降道爝煇紆靈浸澤陛下凝
慶協圖席昌属厯乾臨冬曖海鏡春亭選議釣俗觀風
調紀垂聴革之典降聆金之訓用能詩史無輟工頌有
聞是故置四輔立七諫正國度箴王闕臣謂當今宜崇
諫司專事昭塞職蹈謇諤績宣王文則優其寵秩厚其
節禮庶獻鱻之美方高聖伐至乃靡衣媮食曾宇雕墉
商貨浮侈田萊蕪替棫樸爽流標梅失序勉民觀俗之
宜設官立事之要隨闕興規袞廢能補如此則壤詠無
遠轅樂可追
書秦李斯上書諫始皇曰臣聞吏議逐客竊以為過矣
昔者穆公求士西取由余於戎東得百里奚於宛迎蹇
叔於宋求丕豹公孫支於晉此五子者不產於秦穆公
用之并國二十遂霸西戎惠王用張儀之計拔三川之
地西并巴蜀北收上郡南取漢中苞九夷制鄢郢東據
成臯之險割膏腴之壤散六國之從使之西面事秦功
施到今昭王得范睢廢穰侯逐華陽强公室杜私門蠶
食諸侯使秦成帝業皆以客之功由此觀之客何負於
秦哉今陛下致崑山之玉有隋和之寳垂明月之珠服
太阿之劒乗纖離之馬建翠鳳之旗樹靈鼉之鼓此數
寳者秦不産一焉而陛下悦之必秦國之所生然後可
則是夜光之璧不飾朝廷犀象之器不為玩好而駿馬
駃騠不實外廐所以飾後宫充下陳娯心意悦耳目者
必出於秦然後可則是宛珠之簮錦繡之飾不進於前
而趙女不立於側也所重者在乎色樂而所輕者在乎
民人此非所以誇海内也
漢鄒陽上書諫呉王曰臣聞蛟龍驤首奮翼則浮雲出
流霧雨咸集聖王砥節脩徳則遊談之士歸義思名今
臣盡智畢議易精極慮則無國而不可干飾固陋之心
則何王之門不可曵裾乎然臣歴數王之朝背淮千里
而自致者非惡臣國而樂呉民也竊髙下風之行尤悦
大王之義故願大王無忽察聼其至夫全趙之時武力
鼎士袨服叢臺之下者一旦成市不能止幽王之沈患
淮南連山東之俠死士盈朝不能還厲王之西也然則
計議不得雖諸賁不能安其位亦明矣今漢據全秦之
地兼六國之衆大王之所明知也今夫謟諛之臣為大
王計者不論骨肉之義民之輕重國之大小以為呉禍
此臣所以為大王患也夫舉呉兵以訾於漢譬猶蠅蚋
之附羣牛腐肉之齒利劒鋒接必無矣
漢枚乗上書諫呉王曰得全者昌失全者亡舜無立錐
之地以有天下禹無十戸之聚以王諸侯湯武之土不
過百里上不絶三光之明下不傷百姓之心者有王術
也忠臣不避重誅以直諫則事無遺策功流萬世夫以
一縷之任係千鈞之重上懸之無極之髙下垂之不測
之深雖甚愚之人猶知哀其将絶也人性有畏其影而
惡其跡者却背而走足迹愈多影愈疾不知就隂而止
影滅而跡絶欲人勿聞莫若勿言欲人勿知莫若勿為
福生有基禍生有胎納其基絶其胎禍何自來夫銖銖
而稱之至石必差寸寸而度之至丈必過磨礱砥礪不
見其損有時而盡種樹畜養不見其益有時而大積徳
累行不知其善有時而用棄義背禮不知其惡有時而
亡楚有子玉得臣晉文為之側席而坐趙有亷頗馬服
强秦不敢窺兵昔白起為秦将南伐郢都北抗趙括以
纎介之過賜死杜郵秦民憐之莫不隕涕
漢司馬相如上書諫武帝曰物有同類而殊能者故力
稱烏獲捷言慶忌勇期賁育臣之愚暗竊以為人誠有
之獸亦宜然今陛下好凌阻險射猛獸卒然遇軼材之
獸駭不存之地犯属車之清塵輿不及還轅人不暇施
巧雖有烏獲逢蒙之伎力不得施用枯木朽株盡為難
矣夫輕萬乗之重不以為安而樂出萬有一危之塗以
為娯臣竊為陛下不取也蓋明者逺見於未萌而智者
避危於無形禍固多藏於隠微而發於人所忽也鄙諺
曰家累千金坐不垂堂斯言雖小可以喻大
序梁元帝忠臣傳諫爭篇序曰富貴寵榮人所不能忘
也刑戮流放人所不能甘也而士有冐雷霆犯顔色吐
一言終知自投鼎鑊取離刀鋸而曾不避者其故何也
盖傷茫茫禹跡毀於一朝赫赫宗周滅成禾黍何者百
世之後王化漸頽欽若之信既盡解網之仁已泯徒以
繼體所及守器攸歸出則清警傳路處則憑玉負扆事
無暫舛意有必從所謂生於深宫之中長於婦人之手
未嘗知憂未嘗知懼况惑褒人之巧笑迷陽阿之妙舞
重之以刳斮用之以逋逃亦有傾天滅地汙宫瀦社之
罪拔本塞源裂冠毀冕之釁於是策名委質守死不二
之臣以剛腸疾惡之心確乎貞一之性不忍見霜露麋
鹿栖於宫寢麥穗黍離被於宗廟故瀝血抽誠披胷見
欵赴焦爛於危年甘滅亡於昔日兾桐宫有返道之明
望夷無不言之恨而九重懸逺百雉嚴絶丹心莫亮白
刃先指見之者掩目聞之者傷心然後鳴條有不收之
魂商郊致白旗之戮
論漢東方朔非有先生論曰非有先生仕於呉進不能
稱往古以廣主意退不能揚君美以顯其功呉王恠而
問之先生曰談何容易夫談者有悖於目而拂於耳謬
於心而便於身或有悦於目順於耳快於心而毀於行
者非有明王聖主孰能聼之呉王曰何為其然也先生
對曰昔關龍逄深諫於桀而王子比干直言於紂此二
臣者直言其失切諫其邪將以為君之榮除主之禍也
今則不然反以為誹謗君之行無人臣之禮戮及先人
為天下笑故曰談何容易故養夀命之士莫肯進也遂
居深山之間積土為室編蓬為戸彈琴其中以詠先王
之風亦可以樂而忘死矣
漢谷永與王音書曰夫上徳厚則下愛深下愛深則其
謀忠其言至昔善治國者不忘危善養生者不諱死以
忠臣直友明史良醫靈蓍信龜咸得盡忠正言不蔽兆
吉故能遷咎延譽轉禍為福
　
　
　
　
　
　
　
　
　
　
　藝文類聚卷二十四
欽定四庫全書
　藝文類聚卷二十五　　　唐　歐陽詢　撰
　人部九(説/)　(嘲戲/)
　　説
左傳曰晉侯秦伯圍鄭佚之狐言於鄭伯曰國危矣若
使燭之武見秦君師必退燭之武夜縋而出見秦伯曰
秦晉圍鄭鄭既知亡矣若亡鄭而有益於君敢以煩執
事越國以鄙遠君知其難也焉用亡鄭以陪鄰夫晉何
厭之有既東封鄭又欲肆其西封不闕秦焉取之闕秦
以利晉唯君圖之秦伯悦又曰晉郤缺言於趙宣子曰
晉衛不睦故取其地今已睦矣可以歸之叛而不討何
以示威服而弗柔何以示懷非威非懷何以示徳無徳
何以主盟子為正卿以主諸侯而不務徳將若之何宣
子悦之又曰呉伐楚入郢申包胥如秦乞師曰呉為封
豕長虵荐食上國虐始於楚寡君失守社稷越在草
莾使下臣告急曰夷徳無厭若鄰於君疆場之患也
逮呉之未定也君其取分焉若以君靈撫之世以事
秦立依於庭墻而哭日夜不絶聲勺飲不入口七日
秦師乃出又曰楚子饗魯昭公於新臺好以大屈既
而悔之薳啟疆聞之見公公語之拜賀公曰何賀對
曰齊與晉越欲此久矣寡君無適與也敢不賀乎公
懼乃反之
戰國策曰范睢謂秦王曰大王之國北有甘泉谷口南
涇渭右隴蜀左關坂戰車千乘奮卒數百萬以秦卒之
勇車騎之多以當諸侯譬若放韓盧而逐狡兔也霸王
之業可致今反閉關不敢窺兵於山東者是穰侯為秦
謀不忠大王之計有失也又曰秦惠王以女為燕太子
婦燕文公卒齊王因燕䘮攻取十城蘇秦説齊王再拜
而賀迎而弔齊王曰何慶弔相随之速也對曰人之饑
所以不食烏喙者以為雖充腸而與死同患夫燕雖弱
小强秦之壻也王利其十城而與秦為仇以招天下精
兵此食烏喙之類也王曰然則奈何對曰王能聽臣莫
如歸燕城卑辭以謝之秦知王以己之故歸燕地必徳
王燕無故得十城燕亦徳王是王棄强仇而立身厚交
也齊王大悦乃歸燕城又曰秦王謂趙使者諒毅曰趙
豹平原君數欺弄寡人趙能殺此兩人則可若不能殺
請率諸侯受命邯鄲城下諒毅曰趙豹平原君親寡君
之母弟也猶大王之有華陽君涇陽君大王以孝悌聞
於天下衣服之便於體膳羞之兼於口未嘗不分輿馬
衣裘無非大王之服今受大王之嚴令以報敝邑之君
不敢弗行無乃傷華陽君之心乎又曰齊欲伐魏魏使
人謂淳于髠曰齊欲伐魏能觧魏患唯先生也敝邑有
寳璧二雙文馬二駟請致之先生淳于髠諾入説齊王
曰楚齊之仇敵也魏齊之與國也夫伐與國使仇敵制
其餘弊名醜而實危為王不取也齊王曰善乃不伐魏
又曰趙且伐燕蘇代謂惠王曰今者來過川蜯方出曝
而鷸啄之曰今日不雨明日不雨蜯將為脯蜯亦謂鷸
曰今日不出明日不出必見死鷸兩者不肯相舍漁者
得而并禽之今趙且伐燕燕趙互相交兵恐强秦之為
漁父也故願王熟計之惠王曰善乃止又曰昭陽為楚
伐魏移兵而攻齊陳軫為齊王使見昭陽曰今子貴矣
王非置兩令尹也臣竊為公譬之可乎楚有祠者錫其
舍人酒一巵舍人相謂曰數人飲之不足一人飲之有
餘請畫虵先成者飲酒一人虵先成乃左手持巵右手
畫虵曰吾能為足為足未成一人之虵成奪其巵曰虵
故無足子安能為之足遂飲其酒畫虵足者終亡其酒
今公攻魏殺將得八城又移師欲攻齊齊畏公甚公以
是名足矣冠之上非可重也戰無不勝而不知止者身
且死爵且偃猶為虵足也昭陽以為然解軍而歸又曰
衛客事魏王三年不得見乃見梧丘先生許之以百金
先生曰諾乃見魏王曰吾聞秦出兵未知所之願王專
事秦無他計王曰諾遂趍出至郭門而反曰臣恐王事
秦之晚也夫人於事己者過急於事人者過緩今王於
事己者緩安能急於事人衛客事王三年不得見臣以
是知王緩也魏王趍見衛客又曰蘇秦為楚合從説韓
王曰夫以韓卒之勇被堅甲帶利劒一人當百不足云
也夫以韓卒之勁與王之賢乃欲事秦為天下笑無過
此者大王事秦秦必求宜陽成臯今兹効之明年又求
之予之則無地以給不予則棄前功而受後禍大王之
地有盡而秦之求無厭以有盡之地而應無巳之求鄙
語曰寧為雞口無為牛後今西面交臂而事秦何異牛
後乎又曰秦王與中期爭論而不勝秦王大怒中期徐
行去人為中期説秦王曰此悍人也中期適遇明君故
也遇桀紂必殺之矣王因弗罪
史記曰李斯説秦王曰自孝公以來周室卑微諸侯相
兼關東為六國秦之乗勝役諸侯盖六世矣今諸侯服
秦譬若郡縣夫以秦之强大王之賢由竈上掃除足以
滅諸侯成帝業矣今怠而弗急就諸侯復强相聚約從
雖有黄帝之賢弗能并也秦王聼其計又曰李左車説
成安君陳餘曰臣聞韓信渉西河虜魏王禽夏説新喋
血閼與今乃輔以張耳議欲以下趙此乗勝而逺鬪其
鋒不可當臣聞千里餽糧士有飢色今井陘之道車不
得方軌騎不得成列其勢糧食必在其後願足下假臣
竒兵三萬人從間道絶其輜重彼前不得闘退不得還
吾竒兵絶其後野無所掠不至十日兩將之頭可致麾
下又曰酈食其説齊王曰王知天下所歸乎齊王曰天
下何歸曰歸漢何以言之曰漢王與項王戮力西面擊
秦約先入咸陽者王之項王負約不與而王之漢中又
遷殺義帝漢王聞之起蜀漢之兵責殺義帝之罪降城
即以侯其将得賂即以分其士蜀漢之粟萬舡而下項
羽有背約之名殺義帝之負於人之功無所記於人之
罪無所忘天下之士歸於漢王可坐而策今已據敖倉
之粟塞成皋之險守白馬之津杜太行之坂距飛狐之
口天下後服者先亡王疾下漢王齊國社稷可得而保
不下漢王危亡可立而待乃聼酈生又曰髙祖使陸生
賜尉佗印為南越王陸生進説他曰足下中國人親戚
昆弟墳墓在真定今反天性棄冠帶欲以區區之越與
天子抗衡禍且及身也乃欲以新造未集之越屈强於
此漢使一偏將將十萬衆臨越則越煞王降漢如反覆
手耳
漢書曰項羽擊陳留外黄外黄不下數月乃降羽悉令
男子年十四五以上詣城東欲坑之外黄令舍人兒年
十三往説羽曰彭越强刼外黄外黄恐故降待大王大
王至又皆坑之百姓豈有所歸心哉從此以東梁地十
餘城皆恐莫肯下矣羽然其言又曰趙王乃與張耳陳
餘北略地燕界趙王為燕軍所獲燕因留之欲與分地
趙有厮養卒乃走燕壁問曰何知臣欲燕將曰若欲得
王耳曰君知張耳陳餘何人也燕將曰賢人也曰其志
何欲燕將曰欲得其王耳趙卒笑曰君未知兩人所欲
也夫武臣張耳陳餘杖馬箠下趙數十城亦各欲南面
而王夫臣之與主豈可同日道哉兩人亦欲分趙而王
時未可耳今兩人名為求王實欲燕煞之此兩人分趙
而王夫以一趙尚易燕况以兩王左提右挈而責直義
殺王滅燕易矣燕以為然廼歸趙王
東觀漢記曰隗囂既立使聘平陵方望為軍師望至説
囂曰足下欲承天順民輔漢而起今立者乃在南陽王
莽尚據長安雖欲以漢為名其實無所受命將何以見
信於衆宜急立高廟稱臣奉祠所謂神道設教求助民
神者也囂從其言又曰隗囂將王元説囂曰昔更始西
都四方響應天下喁喁謂之太平一旦敗壞今南有子
陽北有文伯江湖海岱王公十數而欲牽儒生之説棄
千乗之基計之不可者也今天水見富士馬最强北取
西河東收三輔案秦舊迹表裏山河元請以一丸泥為
大王東封函谷關此萬世一時也若計不及此且畜養
士馬據隘自守曠日持久以待四方之變圖王不成其
弊猶足以霸囂然其計又曰功曹李熊説公孫述曰蜀
地沃野千里土壤膏腴菓實所生無榖而飽戰士不下
百萬見利則出兵而略地無利則堅守而力農東下漢
水以窺秦地南順江流以震荆揚所謂用天因地成功
之資今名號未定志士狐疑宜即大位使逺人有所依
歸述遂自立為天子又曰鄧禹聞上安集河北即杖策
北渡追及於鄴禹進曰三輔假號往往羣聚皆庸人崛
起志在財幣非有忠良明智深慮遠圖尊王安民者也
明公雖建蕃輔之功猶恐無所成立於今之計莫如攬
延英雄務悦民心立髙祖之業救萬民之命以公而慮
天下不足定也上大悦
范曄後漢書曰袁紹奔兾州董卓購募紹伍瓊説卓曰
袁紹不達大體恐懼出奔非有他志今急購之勢必為
變袁氏樹恩四世門生故吏遍於天下若收豪傑以聚
徒衆英雄因之而起則山東非公之有也不如赦之必
無患矣卓以為然又曰曹公軍至新野傅巽説劉琮曰
逆順有大體强弱有定勢以人臣而拒人主逆道也以
新造之楚而御中國必危也以劉備而敵曹公不當也
三者皆短欲以抗王師之鋒必凶之道也願將軍勿疑
漢晉春秋曰鍾㑹隂懷異圖姜維見而知其心乃説之
曰聞君自淮南以來算無遺策今復定蜀威徳震世民
髙其功而主畏其謀欲以此安歸乎夫韓信不背於漢
擾攘而見疑於既平大夫種不從范蠡於五湖卒伏劒
而妄死彼豈闇主愚臣哉利害使之然也今公何不法
陶朱汎舟絶迹全功保身登峩眉之嶺而從赤松遊乎
㑹曰為全之道或未盡於此也維曰其他則君智力所
能盡無煩老夫矣
書齊魯仲連與燕將書曰吾聞之智者不背時而棄利
勇士不怯死而滅名忠臣不先身而後君忠廢名滅後
世無稱非智也且吾聞効小節者不能行大威惡小恥
者不能立榮名昔管仲射桓公中其鉤簒也傅公子糾
而不死怯也束縳桎梏辱也三行者鄉里不通世主弗
臣使管仲終窘抑而不見窮年沒夀不免為辱人然而
管仲并三行之過據齊國之政一匡天下九合諸侯使
為五伯首名髙天下光昭鄰國曹沬為魯君将三戰而
䘮地千里使曹沫計不顧後即不免為敗軍禽将非勇
也功廢名滅後世無稱非智也去三北之恥以一劒之
任刼桓公於壇上顔色不變而辭氣不悖三戰之所䘮
一朝反之天下振動名傳後世若此二公者非不能行
小節死小恥也以為殺身絶世功名不立非智也故業
與三王爭流名與天壤相弊也公其圖之
漢司馬相如諭難蜀父老書曰漢興七十有八載徳茂
存乎六世威武紛紜湛恩汪濊羣生霑濡洋溢乎方外
於是乃命使西征随流而攘風之所被罔不披靡結軌
還轅東嚮將報至于蜀都耆老大夫縉紳先生之徒二
十有七人儼然造焉辭畢進曰蓋聞天子之牧夷狄也
其義羈縻勿絶而已今罷三郡之士通夜郎之塗三年
於兹而功不竟今又接之以西夷百姓力屈恐不能卒
業此亦使者之累也使者曰世必有非常之人然後有
非常之事有非常之事然後有非常之功非常者固常
人之所異也且夫賢君之踐位也必将崇論宏議創業
垂統為萬世規是以六合之内八方之外懐生之倫靡
有不浸潤於澤者賢君恥之而夷狄殊俗之國遼絶異
黨之域舟車不通人迹罕至君臣易位尊卑失序號泣
内嚮而怨曰盖聞中國有至仁焉舉踵思慕若枯旱之
望雨故乃關沫若徼牂牁鏤靈山梁孫原創道徳之塗
垂仁義之統以偃甲兵於此而息討伐於彼遐邇一體
中外禔福不亦康乎方将增太山之封鳴和鸞揚樂頌
上咸五下登三觀者未覩㫖聼者未聞音猶鷦䳟已翔
乎寥廓之宇而羅者猶視乎藪澤於是諸大夫喟然稱
曰允哉漢徳此固鄙人之所願聞也
後漢朱浮與彭寵書曰朝廷之於伯通恩亦厚矣委以
大郡任以威武事有柱石之寄情同子孫之親匹夫媵
母尚能致命一飡豈有身帶三綬職典大邦而不顧恩
義生心外叛者乎伯通與吏民語何以為顔行歩拜起
何以為容坐卧念之何以為心引鏡闚影何施眉目惜
乎棄休令之嘉名造鴟梟之逆謀捐傳世之慶祚招破
敗之重災生為世笑死為愚鬼不亦哀乎伯通自伐以
為功髙天下往時遼東有豕生子白頭異而獻之行至
河東見羣豕皆白懐慚而退若以子之功論於朝廷則
為遼東豕也
後漢馮衍説曰皇帝聖徳靈威龍興鳳舉率宛業之効
推九虎之軍雷震四海席卷天下攘除禍亂繼髙祖之
休烈脩文武之絶業社稷復存炎精更輝徳冠往初功
無與二天下因以去亡新就聖漢故易以樹恩布徳易
於周洽其猶順驚風而蜚鴻毛然而諸将鹵掠至乎逆
倫絶理殺人父子妻人婦女燔其室屋殄盡其財産寃
結失望無所歸命今大將軍以明淑之徳秉大使之權
統三軍之政存撫并州之民惠愛之誠加乎百姓髙世
之聲聞乎羣士故其延頸舉踵而望者非特二人也且
大將軍之事豈得在於珪璧束脩而已哉将定國家之
大業成天地之元功也昔周宣中興之主齊桓霸强之
君耳猶有申伯召虎夷吾申甫安其疆宇况乎萬里之
漢明帝復興而大將軍為之梁棟此誠不可以忽也且
衍聞之兵久即方屈民愁即變生今邯鄲之賊未滅真
定之際復擾兵革雲朔百姓震駭奈何自怠不為深憂
乎
魏阮瑀為魏武與孫權書曰每覧古今所由改趣因縁
侵辱用成大變若韓信傷心於失楚彭寵積望於無異
盧綰嫌畏於已隙英布憂廹於情漏此事之縁也孤與
將軍恩如骨肉而忍絶王命明棄碩交不能逺度孤心
近慮事勢遂齎見薄之決計秉翻然之成議常思除棄
小事更申前好二族俱榮祚流後嗣髙帝設爵以延田
横世祖指河而誓朱鮪君之負累豈如二子是以至情
願聞徳音智者之慮慮於未形逹者所規規於未兆是
故子胥知姑蘇之有麋鹿輔果識智伯之為趙禽穆生
謝病以免楚難鄒陽北遊不同呉禍此四士者豈聖人
哉􁁍通變思深以微知著耳若能内取子布外擊劉備
以效赤心用復前好者則江表之任長以相付髙位重
爵坦然可觀
晉孫楚為石苞與孫皓書曰呉之先主起自荆州遭時
擾攘播潛江表劉備震懼迯迹巴岷遂依邱陵積石之
固三江五湖浩汗無涯假氣遊魂迄于四紀二邦合從
東西倡和互相扇動拒捍中國自謂三分鼎足之勢可
與泰山共相終始晉王輔相帝室文武桓桓獨見之鍳
與衆絶慮主上欽明委以萬機長轡逺御妙略潛授偏
師同心上下用力威稜奮伐深入其阻并敵一向奮其
膽氣小戰江界成都自潰曜兵劒閣而姜維靣縛開地
五千裂郡三十師不踰時梁益肅清使竊號之雄稽顙
絳闕球琳重錦充於府庫夫虢滅虞亡韓并魏徙此皆
前鍳之驗後事之師也方今百僚濟濟俊乂盈朝虎臣
武將折衝萬里國富兵强六軍精練思復翰飛飲馬南
海自頃國家整治器械修造舟檝簡習水戰伐樹北山
則太行木盡濬決河洛則百川流通樓船萬艘千里相
望自刳木以來舟車之用未有如今日之盛者也驍勇
百萬畜力待時役不再舉今日之謂也
晉劉琨與石勒書曰将軍誕禀雄姿勇略自然大呼於
紛擾之中奮臂於駭亂之際𤼵跡河朔席卷兖豫飲馬
江沔折衝淮漢自古名将未足為踰所以攻城而不有
其民略地而不有其土聚徒百萬而莫為己用翕爾雲
合忽復星散周流天下而無容足之地百戰百勝而無
尺寸之功将軍豈知然乎存亡决在得主成敗要在所
附得主則為義兵附逆則為賊衆義兵雖敗而功業必
成賊衆雖尅而終殄滅者也赤眉盛於東海黄巾連帶
三州張昌李辰僣逆荆豫或擁衆百萬横逆宇内所以
一旦敗亡正以兵出無名聚而為亂劉聰父子戎狄凡
十乗釁肆毒㓂虐人神煞父害弟偷竊位號自古及今
豈有聰比而可以正天下者乎見將軍明鍳灼然所宜
懸了者也况附聰之弊漸以彰著資財不為己用名位
不可得守有若晨霜秋露雰霧之氣雖朝凝而夕消暫
見而尋沒也今將軍附賊而望為民主不亦難乎
晉桓𤣥與劉牢之書曰今君戰敗則傾宗戰勝則覆族
以是安歸乎孰若翻然改圖唯理是宅保其富貴全其
勲業則身與金石等固名與天壤俱窮孰與頭足異處
身名俱滅為天下笑哉夫明者見於無形愚夫安於所
躭二者成敗惟君圖之
宋謝荘為朝臣與雍州刺史袁顗書曰夫夷險相因興
革逮數或殷憂而啟聖明此既章於聞見天道輔順謳
歌有奉髙祖之孫文皇之子徳洞九幽功貫二曜匡拯
家國提濟蒼生若不南面子民将使神器何主當誓衆
奮戈剪此朝食若自延過聼迷途未逺聖上臨物以仁
接下以愛豈直雍齒先封乃當射鈎見相矣
梁簡文帝與魏東荆州刺史李志書曰卿門世英華中
州舊族自金天失馭帝鼎南遷衣冠播越不及俱邁豈
可屈志羶戎久淪胡壤今皇師外掃天鉞四臨海蕩電
飛雲蒸雨合所摧所尅是卿之具聞也且偽國沸騰四
方幅裂主虐臣姦牝雞亂政若能早識事機翻歸有道
豈直圖形長樂刻像鍾鼎時事易差相思勉勵但明月
闇投昔人為誡隣蕃贈藥有可虛懐宻驛輕郵側望歸
簡
梁邵陵王蕭綸與元帝書曰先朝聖徳治天下九親維
睦四表無怨誠為國政實亦家風弟𢎞識逺鍳無俟傍
説事重情切不能默已勞兵損義虧失多矣可謂吞氷
療寒揚湯止沸侯景所以未敢窺兵江外正為蕃屏磐
固宗鎮强宻若自相魚肉是為代景行師昔亷藺二虎
且猶不闘况弟與湘雍方湏叶力唯親惟急萬倍於斯
同怨同恥尤甚昔事豈得各恣目前不思久逺安卧積
薪日待焚熾狂夫尚猶阻之智者反致其惑所兾聼識
一聞斯悟
梁丘遲與陳伯之書曰將軍勇冠三軍才為世出棄燕
雀之小智慕鴻鵠以髙翔昔因機變化遭遇明主立功
展事開國稱孤朱輪華轂擁旄萬里何其壯也如何一
旦為奔亡之虜聞鳴鏑而股慄對穹廬以屈膝又何劣
邪暮春三月江南草長雜花生樹羣鸎亂飛見故國之
旗鼔感平生於疇昔撫弦登陴豈不愴恨所以亷公之
思趙將呉子之泣西河人之情也將軍獨無情哉
　　嘲戲
毛詩曰善戱謔兮不為虐兮
左傳曰晉人或以廣隊不能進楚人惎之脫扄少進馬
還又惎之拔斾投衡乃出顧曰吾不如大國之數奔也
晏子春秋曰晏子短小使楚楚人為小門於大門側而
延晏子晏子不入曰使狗國者從狗門入今臣使楚不
當從狗門入王曰齊無人耶對曰齊之臨淄張袂成帷
揮汗成雨何為無人齊使賢者使賢王不肖者使不肖
王嬰不肖故使王爾又曰晏子使楚楚王謂左右曰晏
嬰習辭者也吾欲傷之若坐定縛一人來及嬰坐左右
縛人王問何謂者曰齊人坐盗王視晏子曰齊人善盗
乎晏子對曰嬰聞橘生江北則為枳葉徒相似其實味
不同水土異也今此人生於齊不為盗入楚則盗得無
楚之水土使為盗耶王笑曰寡人反取病焉
孔叢子曰平原君與子髙飲强子髙酒曰昔有遺諺堯
舜千鍾孔子百觚子路溘溘尚飲百榼古之賢聖無不
能飲也吾子何辭焉子髙曰以穿所聞賢聖以道徳燕
人未聞以飲也平原君曰即如先生言則此言何出子
髙曰出於嗜酒者蓋其勸勵探戲之辭非實然也平原
君忻然曰吾弗戲子無所聞此雅言也
漢書曰東方朔自公卿在坐朔皆傲弄無所為屈上以
朔口諧辭給嘗問朔曰先生視朕何如主也朔對曰自
唐虞之隆成康之際未足以喻當世伏觀陛下功徳陳
五帝之上在三王之右非若此而已誠得天下賢士公
卿在位咸得其人矣譬若以召公為丞相孔丘為御史
大夫太公為將軍畢公髙拾遺於後卞莊子為衛尉臯
陶為大理后稷為司農伊尹為少府子貢使外國顔閔
為博士子夏為太常孫叔敖為諸侯相子産為郡守王
子慶忌為期門上乃大笑
續漢書曰邊韶字孝先以文學知名教授數百人韶口
辯曾晝假卧弟子嘲之曰邊孝先腹便便懶讀書但欲
眠韶潛聞之應時對曰邊為姓先為字腹便便五經笥
但欲眠思經事寐與周公通夢坐與孔子同意師而可
嘲出何典記
魏略曰丁謐父斐初随太祖太祖以斐鄉里時饒愛之
太祖征呉斐随行以家牛羸困私易官牛坐免官後太
祖調斐曰文侯印綬所在斐知見戱對曰以易餅太祖
大笑謂左右曰東曹毛掾數白此家欲我重治我非不
知清良也譬如人家有盗狗而善捕鼠盗雖有小捐而
完我囊貯遂復斐官如初又曰太祖請㑹啁王朗曰飲
不能効君昔在㑹稽折粳米飯也朗仰而歎曰宜適難
值如朗昔者未可折而折如明公今日可折而不折
蜀志曰張裕饒鬂先主嘲之曰涿縣特多毛姓東西南
北皆諸毛也涿令稱曰諸毛繞涿居乎裕即荅曰昔有
作上黨潞長遷為涿令者去官還家時人與書欲署潞
則失涿署涿則失潞乃署曰潞涿君先主無鬂故裕云
此也又曰蜀遣鄧芝使呉孫權謂芝曰若天下太平二
主分理不亦樂乎芝對曰夫天無二日土無二王如并
魏之後大王未深識天命則戰爭方始耳權大笑曰君
之誠欵乃當爾耶
呉志曰蜀使張奉使於孫權前以姓名啁闞澤澤不能
荅薛綜下行酒因勸云蜀者何也有犬為獨無犬為蜀
横目句身蟲入其腹奉曰不當復説君呉邪綜應聲曰
無口為天有口為呉君臨萬邦天子之都於是衆坐喜
笑而奉無對
江表傳曰孫權以鄭泉為郎中嘗為之言卿好於衆中
面陳或失禮敬寧不畏龍鱗乎對曰臣聞君明臣直朝
廷上下無諱實恃洪恩不畏龍鱗後恃宴權乃怖之命
提出有司治罪泉臨出屢顧權呼還笑曰卿言不畏龍
鱗何以臨出而顧乎對曰實恃恩覆無憂至死當出閤
感惟威靈不能不顧耳
典略曰魏文帝嘗賜劉楨郭落帶其後師死欲借取以
為像因書調楨云夫物因人為貴故在賤者之手不御
至尊之側今雖取之勿嫌其不反也楨荅曰聞荆山之
璞曜元后之寳隋侯之珠燭衆女之好南垠之金登窈
窕之首豐貂之尾綴侍臣之幘此四寳者伏朽石之下
潛汚泥之中而揚光千載之上皆亦未能初接於至尊
也貴者所御賤者所先也故夏屋初成而大匠先立其
下嘉禾始熟而農夫先嘗其粒恨楨所帶無他妙飾若
實殊異尚可納也
諸葛恪别傳曰孫權嘗讌見蜀使費禕逆敕羣臣使至
伏食勿起至權為輟食而羣下不起禕調之曰鳳皇來
翔騏驎吐哺驢騾無知伏食如故恪荅曰爰植梧桐以
待鳳皇有何燕雀自稱來翔何不彈射使還故鄉
王隠晉書曰武帝問郄詵卿自以為何如詵對曰臣舉
賢良對策為天下第一猶桂林之一枝若崐山之片玉
帝笑侍中奏免詵詔曰吾與戲耳
晉中興書曰刁彝於桓温坐嘲韓博曰君是韓盧後博
誤曰卿是韓盧後温笑曰刁以君姓韓故相問耳他自
姓刁那得是韓盧後博曰明公未之思耳短尾者則為
刁也一坐推歎焉
文士傳曰棗據嘲沙門于法龍曰今大晉宏廣天下為
家何不全髪膚去袈裟舍故服被綺羅入滄浪濯清波
隨太陽耀春華而獨上違父母之恩下失夫婦之匹雖
受布施之名而有乞丏之實乎
顧愷之家傳曰愷之見謝萬因論神仙謂曰仙者之乗
或羊或鹿使君當乗何物耶使君曰居家者遇物斯乗
卿軰即轅中客也
語林曰劉道真於河側自牽船見一老嫗採旅劉調之
曰女子何不調機利杼而探旅女荅曰丈夫何不跨馬
揮鞭而牽船又曰道真嘗與一人共索柈草中食見一
嫗將二兒過竝青衣調之曰青羊将兩羔嫗荅曰兩猪
共一槽又曰許𤣥度将弟出都婚諸人欽遲之既見乃
甚癡便欲嘲棄之𤣥度為之作賔主相對真長歎曰𤣥
度為弟婚施十重鐡歩障又曰鍾雅語祖士言我汝潁
之士利如錐卿燕代之士鈍如槌祖曰以我鈍槌打爾
利錐鍾曰自有神錐何可得打祖曰既有神錐亦有神
槌又曰辛恭靜見司馬太傅問卿何處人荅曰西人太
傅應聲戲之曰在西頗見西王母不恭靜荅曰在西乃
不見西王母過東已見東王公太傅大愧又曰晉孝武
好與虞嘯父飲酒醉拜不能起帝呼人扶虞嘯父荅曰
臣位未及扶醉未及亂非分之賜所不敢當帝美之敕
䟽取語於是為風俗人相嘲調輒云好語䟽取
世説曰庾元規語周伯仁曰諸人皆以君方樂周曰樂
毅耶庾曰方樂令耳周曰何乃刻畫無鹽以唐突西施
耶乂曰諸葛瑾為豫州别駕云小兒知談卿可與語别
駕喚恪咄咄郎君恪因嘲之豫州亂矣何咄咄之有荅
曰君明臣賢未聞其亂恪復云昔唐堯在上四凶在下
荅曰豈惟四凶亦有丹朱又曰鄧艾口吃語稱艾艾晉
文王戲之曰卿云艾艾為是幾艾鄧荅曰鳳兮鳳兮故
是一鳳又曰桓南郡出射有劉参軍與周参軍朋睹
垂成唯少一破劉謂周曰卿此起不破我當相撻周曰
何至受卿撻劉曰伯禽之貴尚不免撻而况於卿又曰
謝太傅始有東山之志桓公見藥中有逺志公問謝此
藥又名小草何以一物二稱謝未即荅郝參軍荅曰處
則為逺志出則為小草謝公殊有愧色又曰司馬太傅
齋中坐天月明淨歎以為佳謝景重荅曰意謂不如有
微雲點綴太傅因戲謝曰卿居心不淨乃復欲滓穢太
清耶又曰荀鳴鶴陸士龍二人俱㑹張茂先坐共語陸
曰雲間陸士龍荀曰日下荀鳴鶴陸曰既開青雲覩白
雉何不張爾弓彀爾矢荀荅曰本謂是雲龍騤騤乃是
山鹿野麋獸微弩强是以𤼵遲
沈約宋書曰何承天除著作郎年時已老諸佐郎並名
家年少荀伯子嘲之常呼為嬭母承天曰卿當云鳳皇
将九子嬭母何言邪又曰劉義綦封營道侯凡鄙無識
始興王濬謂義基曰陸士衡詩曰營道無烈心其意若
何義綦荅曰下官初不識士衡何忽見苦
詩晉李充嘲友人詩曰同好齊歡愛纏綿一何深子既
識我情我亦知子心燕婉歴年歳和樂如瑟琴良辰不
我俱中濶似商參爾隔北山陽我分南川隂嘉㑹㒺克
從積思安可任目想妍麗姿耳存清媚音修晝興永念
遥夜獨悲吟逝将尋行役言别涕沾襟願示降玉趾一
顧重千金
客難漢東方朔荅客難曰蘇秦張儀一當萬乗之主而
身都卿相之位澤及後世今子大夫修先王之術慕聖
主之義自以為智能海内無雙則可謂博聞辨智矣然
悉力盡忠以事聖帝曠日持久官不過侍郎位不過執
㦸意者尚有遺行耶東方先生仰而應曰蘇秦張儀之
時周室大壊諸侯不朝力政爭權相擒以兵得士者强
失士者亡故説得行焉身處尊位今則不然聖帝流徳
天下震慴諸侯賓服安於覆盂動猶運掌賢不肖何以
異哉尊天之道順地之理物無不得其所故綏之則安
動之則苦尊之則為将卑之則為虜抗之則在青雲之
上抑之則在深淵之下雖欲盡節効情安知前後使蘇
秦張儀與僕並生於今之世曾不得掌故安敢望侍郎
乎
漢揚雄解嘲曰客嘲揚子曰吾聞上世之士人綱人紀
析人之珪儋人之爵紆青拖紫朱丹其轂今吾子幸得
遭盛明之世處不諱之朝歴金門上玉堂有日矣曾不
能畫一竒出一策上説人主下談公卿顧默而作太𤣥
五千文深者入黄泉髙者出蒼天大者入無間然位不
過侍郎擢纔給事黄門揚子笑而應之曰客徒欲朱丹
吾轂不知一跌將赤吾之族也往者周網解結羣鹿爭
佚士亡常君國亡定臣得士者富失士者貧今大漢左
東海右渠搜前番禺後椒塗散以禮樂風以詩書天下
之士雷動而雲合魚鱗雜襲咸營于八區家家自以為
稷契人人自以為臯陶戴纚垂纓而談者皆以為阿衡
五尺童子羞比晏嬰與夷吾旦握權則為卿相夕失勢
則為匹夫譬若江湖之涯渤海之島乗鴈集不為之多
雙鳬飛不為之少向使上世之士處乎今世策非甲科
行非孝亷舉非方正又安得金紫且吾聞之也攫拏者
亡默默者存位極者宗危自守者身全是故知𤣥知默
守道之極爰清爰靜遊神之廷惟寂惟漠守徳之宅世
異事變人道不殊彼我易時未知何如故有造蕭何律
於唐虞之世則謬矣有作叔孫通儀於夏殷之時則惑
矣有建婁敬之策於成周之世則悖矣有談范蔡之説
於金張許史之間則狂矣夫蕭規而曹随留侯畫策陳
平出竒功若泰山響若阺頽雖其人之膽智哉亦㑹其時
之可為也故為可為於可為之時則從為不可為於不
可為之時則凶
後漢班固賓戲曰太上有立徳其次有立功是以聖哲
治世棲棲遑遑孔席不㬉墨突不黔由此言之取舍者
昔人之上務著作者前烈之餘事耳今吾子幸遊帝王
之世躬帶紱冕之服卒不能攄首尾奮翼鱗使見之者
景駭聞之者響震徒枕經籍紆體衡門潜神默記亘以
年歳然而器不賈於當時用不效於一世雖持辯如濤
波摛藻如春華猶無益於殿最也主人曰若賔之言斯
所謂見勢利之華闇道徳之實守突(音/要)奥之熒燭未仰
天庭而覩白日也曩者王塗蕪穢周失其馭侯伯方軌
戰國横騖當此之時搦朽磨鈍鉛刀皆能一㫁商鞅挾
三術以鑽孝公李斯奮時務而要始皇彼皆躡風塵之
㑹履顛沛之勢朝為榮華夕而憔悴福不盈眦禍溢於
世且功不可以虗成名不可以偽立韓設辯而徼君吕
行詐以賈國説難既遵其身乃囚秦貨既貴厥宗亦墜
方今大漢洒掃羣穢夷險芟荒廓帝紘恢皇綱基隆於
羲農規廣於黄唐其君天下也炎之如日威之如神函
之如海養之如春譬猶夫草木之殖山林魚鳥之毓川
澤叅天地而施化豈云人事之厚薄哉賔曰若夫鞅斯
之倫既聞命矣敢問上古之士處身行道輔世成名可
述於後者默而已乎主人曰何為其然也昔者咎繇謨
虞箕子訪周言通帝王謀合聖神殷説夢𤼵於傅巖周
望兆動於渭濵皆俟命而神交匪詞言之所信故能建
必然之册展無窮之勲也若乃牙曠清耳於管絃離婁
眇目於毫末逢蒙絶技於弧矢班輸㩁巧於斧斤僕亦
不任厠技於彼列故宻邇自娯於斯文
後漢崔駰達㫖曰往者揚雄設言客有難𤣥之尚白應
以戰國之士若范蔡鄒衍垂釁相傾誑曜諸侯以干濁
世之寵或人亦有覩我之澹泊故比方昔問以難余余
略依前訓以報焉或説已曰今子韜韥六經服膺道術
歴世而遊髙談有日然下不歩卿相之庭上不登王公
之門進不黨於贊已退不瀆於庸人獨師友道徳合符
囊真盖髙樹靡隂獨木不林随時之宜道貴從凡荅曰
有是乎茍欲免吾以世路不知其跌而失吾之度也昔
堯含威而臯陶謨髙祖嘆而子房慮禍不散而曹絳奮
結不解而陳平權及策合道從克亂弭衝乃将銘昆吾
之冶勒景㐮之鍾今聖上之育斯民也樸以皇質彫以
唐文六合怡怡比屋為仁夫君子非不欲仕也恥夸毗
以求舉非不欲室也惡登壇而摟處呌呼衒鬻懸旌自
表非隨和之寳也曝智曜世固以干禄非仲尼之道也
後漢崔寔荅譏曰客有譏夫人之享天爵而應睿哲也
必將振民毓徳弭難濟時故或階媵以納説或桎梏而
不辭或擊角以自衒或養老以待期及其規合策從勲
績克章撥亂夷險九合一匡聖人大寳唯斯為光今子
遊精太清潛思九𤣥勵節縹霄抗志浮雲口願甘而嘗
苦身樂逸而長勤志求貴而永卑情好富而困貧慕容
名而失厚思慮勞乎形神荅曰子徒休彼綉衣不知嘉
遁之獨肥也且麟隠於遐荒不紆機穽之路鳳皇翔于
寥廓故節髙而可慕李斯奮激果失其度胥種遂功身
乃無處觀夫人之進趍也不揣已而干禄不揆時而要
㑹或遭否而不遇或智小而謀大纖芒毫末禍亟無外
榮速激電辱必彌世故曰愛餌銜鈎悔在鸞刀披文食
豢乃啟其毛若夫守恬履靜澹爾無求沉緍濬壑棲息
髙邱雖無炎炎之樂亦無灼灼之憂余竊嘉兹庶遵厥
猷
後漢蔡邕釋誨曰務世公子誨於華顛胡老曰今夫子
生清穆之世禀醇和之器覃思典籍韞韥六經安貧樂
賤與世無營曾不能登天庭叙彞倫掃六合之穢慝清
宇宙之埃塵小子惑焉胡老曰若公子所謂覩曖昩之
利而忘昭晰之害專必成之功而忽蹉跌之敗者已於
是智者騁詐辯者馳説武夫奮略戰士講鋭電駭風馳
霧散雲披連衡者六印磊落合從者駢組流離據巧蹈
機以忘其危夫花離蒂而萎條去幹而枯女冶容而淫
士背道而辜人毀其滿神疾其邪利端始萌害漸亦芽
貪夫殉財夸者死權瞻仰世事體躁心煩暝謙盈之効
迷損益之數騁駑駘於修路慕麒麟而增驅卑俯乎外
戚之門乞助乎近貴之譽願榮未副從而顛踣九河盈
溢非一曲所防帶甲百萬非一勇所抗今子責疋夫以
清宇宙庸可以水旱而累堯湯乎是以君子推微逹著
尋端究緒履霜知氷踐露知暑
魏陳琳應譏曰客有譏余者云聞君子動作周旋無所
茍而已矣今主君鍾隂陽之美總賢聖之風固非世人
所能及遭豺狼肆虐社稷隕傾既不能抗節服義與主
存亡而背枉違難耀兹武功徒獨震檏山東剥落元元
結疑本朝假拒羣姦使已蒙噂沓之謗而他人受討賊
之勲捐功棄力以徳取怨今賤文徳而貴武勇任權譎
而背舊章無乃非至徳之純美而有闕於後人哉主人
曰是何言也夫兵之設亦久矣所以威不軌而懲滛慝
也夫申鳴違父樂羊食子季友鴆兄周公戮弟猶忍而
行之王事所不得已也而况將避讒慝之嫌棄社稷之
難愛暫勞之民忘永康之樂此庸夫猶所不為何有冠
世之士哉昔洪水滔天汎濫中國伯禹躬之過門而不
入率萬方之民致力乎溝洫及至簫韶九成百獸率舞
垂拱無為而天下晏如夫豈前好勤而後媮樂乎盖以
彼勞求斯逸也夫世治責人以禮世亂則考人以功斯
各一時之宜故有論戰陣之權於清廟之堂者狂矣陳
俎豆之器於城濮之墟者則悖矣是以逹人君子必相
時以立功必揆宜以處事孝靈既䘮妭官放禍棟臣殘
酷宫室焚火主君乃芟凶族夷惡醜蕩滌朝姦清澄守
職也既乃卓為封虵幽鴆帝后强以暴國非力所討違
而去之宜也是故天贊人和無思不至用能合師百萬
若運諸掌者義也今主君以寛宏為宇仁義為廬若地
之載如天之幬故當其聞管籥之聲則恐民之病也見
羽旄之美則懼士之勞也察稼穡之不時則推民之匱也
臨臺觀之崇髙則恤役之病也是以虛心恭已取人之
謨闢四門廣諫路貴讜言賤巧偽慮不專行功不擅美
咨事若不及求諐恐不聞用能使賢智者盡其策勇敢
者竭其身故舉無遺闕而風烈宿宣也
　
　藝文類聚卷二十五
欽定四庫全書
　藝文類聚卷二十六　　　唐　歐陽詢　撰
　人部十(言志/)
　　言志
尚書曰詩言志
禮記曰志之所至詩亦至焉詩之所至樂亦至焉
毛詩序曰詩者志之所之也在心為志𤼵言為詩
論語曰顔淵季路侍子曰盍各言爾志子路曰願車馬
衣輕裘與朋友共敝之而無憾顔回曰願無伐善無施
勞子路曰願聞子之志子曰老者安之朋友信之少者
懐之又子曰飯䟽食飲水曲肱而枕之樂亦在其中矣
不義而富且貴於我如浮雲又曰葉公問孔子於子路
子路不對子曰女奚不曰其為人也發憤忘食樂以忘
憂不知老之將至云爾又曰子路曾晢冉有公西華侍
坐子曰居則曰不吾知也如或知爾則何以哉子路率
爾而對曰千乘之國攝乎大國之間加之以師旅因之
以饑饉由也為之比及三年可使有勇且知方也夫子
哂之求爾何如對曰方六七十如五六十求也為之比
及三年可使足民如其禮樂以俟君子赤爾何如對曰
非曰能之願學焉宗廟之事如㑹同端章甫願為小相
焉㸃爾何如鼔瑟希鏗爾舎瑟而作對曰異乎三子者
之撰子曰何傷乎亦各言其志也曰暮春者春服既成
冠者五六人童子六七人浴乎沂風乎舞雩詠而歸夫
子喟然歎曰吾與㸃也
家語曰孔子北遊登于農山之上子路子貢顔回侍側
孔子四望喟然而歎曰於此致思無所不至矣二三子
各言其志吾將擇焉子路進曰願得白羽若月赤羽若
日鐘鼔之音上振於天旌旗繽紛下蟠於地由當一隊
而敵之搴旗執馘惟由能之使夫二子從我焉夫子曰
勇哉子貢曰賜願使齊楚合戰兩壘相當旗鼔相望埃
塵連接促刃交兵賜著縞衣白冠陳説其間推論利害
二國釋患唯賜能之使夫二子從我焉夫子曰辯哉顔
回曰回聞薰蕕不同器而藏堯桀不共國而治以類異
也回願得明王聖主而相之敷其五教遵之禮樂使城
郭不修溝洫不越鑄兵刃為農器放牛馬於原藪室家
無怨曠之思千載無戰鬬之患則由無所施其勇而賜
無所用其辯矣夫子懔然曰美哉徳也不傷財不害民
不繁辭則顔氏之子有焉
孝經鉤命决曰孔子曰吾志在春秋行在孝經以春秋
屬商以孝經屬參
史記曰陳􁂮嘗與人傭耕輟耕於壟上悵恨久之曰茍
富貴無相忘傭者笑而應之曰若為傭耕何富貴乎􁂮
太息曰嗟乎燕雀安知鴻鵠之志哉
漢揚雄自叙曰雄為人簡易佚宕黙而好深湛之思清
浄無為少嗜慾不汲汲於富貴不戚戚於貧賤不修亷
隅以徼名當世無擔石之儲晏如也自有大度非聖哲
之書不好也非其意雖富貴不事也
東觀漢記初光武適新野聞隂后美心悦之後至長安
見執金吾甚盛因歎曰仕宦當作執金吾娶妻當得隂
麗華
後漢書馬少遊謂其從兄援曰士生一世但取衣食裁
足乘下澤車御欵段馬守墳墓鄉里稱善人斯可矣又
曰馮衍有大志不戚戚於貧賤常慷慨歎曰衍少事名
賢經厯顯位懐金垂紫竭節奉使不求茍得常有凌雲
之志三公之貴千金之富不得其願不槩於懐貧而不
衰賤而不恨年雖疲曳猶庶㡬名賢之風脩道徳於幽
㝠之路以終身名為後世法又曰班超字仲叔家貧傭
書以供養久乃投筆而歎曰大丈夫無他志略猶當如
傅子介張騫立功異域以取封侯安能久事筆硯間乎
又曰梁竦字敬叔自負其才鬱鬱不得其意登山逺望
嘆息曰大丈夫生當封侯死當廟食如不然閒居足以
養志詩書足以自娛州郡之職但勞人耳又曰仲長統
字公理常欲卜居清曠以樂其志曰濯清水追涼風鈎
遊鯉弋高鴻不受當世之責永保性命之期則可以凌
雲霄出宇宙之外矣
張璠漢紀曰孔融拜大中大夫雖居家失勢賔客日滿
其門愛才樂士常若不足每歎曰坐上賔常滿尊中酒
不空吾無憂矣
吳書曰鄭泉博學有竒姿而性嗜酒閒居每曰願得美
酒滿五百斛船以四時甘肥置兩頭反覆沒飲之憊即
住而啖肴膳酒有升斗減随即益之不亦快乎
晉中興書曰畢卓為吏部郎常謂人曰右手持酒杯左
手持蟹螯拍浮酒池中便足了一生
詩魏陳思王曹植詩曰慶雲未時興雲龍潜作魚神鸞
失其儔還從燕雀居
阮籍詠懐詩曰天地烟煴元精代序清陽曜靈和氣容
與於赤帝朝伊衡作輔才非允文器非經武適彼沅湘
託介漁父優哉游哉爰居爰處又曰月明星稀天高地
寒嘯歌傷懐獨寐寤言臨觴拊膺對食忘飡世無萱草
令我哀歎又曰河上有丈人緯蕭棄明珠甘彼藜藿食
樂是蓬蒿廬豈效繽紛子良馬騁輕輿朝生衢路旁夕
瘞横街隅歌笑不終宴俛仰復欷歔鑒兹二三者憤懣
從此舒又幽蘭不可佩朱草為誰榮修竹隠山隂射干
臨增城又曰駕言發魏都南向望吹臺簫管有遺音梁
王安在哉戰士食糟糠賢者處蒿萊歌舞曲未終秦兵
復已來又曰木槿榮丘墓煌煌有光色白日頽林中翩
翩零路側蟋蟀吟户牖蟪蛄鳴荆棘蜉蝣玩三朝采采
循羽翼又曰一日復一日一夕復一晨容色改平常精
魂自飄淪臨觴多哀楚思我故情人對酒不能言悽愴
懐酸辛又曰鴻鵠相随飛随飛適荒裔雙翮臨長風須
臾萬里逝朝飡琅玕實夕宿丹山際託身青雲中網羅
不能制豈與鄉曲士携手共言誓又曰鷽鳩飛桑榆海
鳥運天池豈不識宏大羽翼不相宜招搖安可翔不若
栖樹枝下集蓬蒿間上遊園囿籬但爾亦自足用子為
追随又曰嘉樹下成蹊東園桃與李秋風吹飛藿零落
從此始繁華有憔悴堂上生荆把又曰天馬出西北由
來從東道春秋非有託富貴焉常保清露被臯蘭凝霜
霑野草又曰平生少年時輕薄好絃歌西遊咸陽中趙
李相經過娛樂未終極白日忽蹉跎驅馬復来歸反顧
望三河黄金百鎰盡資用常苦多北臨太行道失路將
如何又曰步出上東門北望首陽岑下有採薇士上有
嘉樹林良辰在何許凝霜霑衣襟寒風振山岡𤣥雲起
重隂鳴雁飛南征鶗鴂發哀音素質遊商聲悽愴傷我
心又曰昔年十四五志尚好詩書被褐懐珠玉顔閔相
與期開軒臨四野登髙望所思丘墓蔽山岡萬世同一
時千秋百嵗後榮名安所之又曰徘徊逢池上還顧望
大梁淥水揚洪波曠野渀茫茫又曰寧與燕雀翔不随
黄鵠飛黄鵠游四海中路將安歸又曰北里多竒舞濮
上有微音輕薄閒遊子俯仰乍浮沈焉見王子喬乘雲
翔鄧林獨有延年術可用慰我心又曰南國有佳人容
華若桃李朝遊江北岸夕宿瀟湘沚時俗薄朱顔誰為
𤼵皓齒又曰夜中不能寐起坐彈鳴琴薄帷鑒明月清
風吹我襟孤鴻號外野翔鳥歸北林徘徊將何見憂思
獨傷心
晉傅𤣥雜詩曰門夜微風起明月照高臺清響呼不應
𤣥景招不來厨人進藿茹有酒不盈杯安貧福所與富
貴為禍媒金玉雖高堂於我賤蒿萊
晉張翰詩曰暮春和氣應白日照園林青條若總翠黄
花如散金榮與壯俱去賤與老相尋又東鄰有一樹三
紀栽可拱無花復無實亭亭雲中竦隟禽不為巢短翮
莫肯任又忽有一飛鳥五色雜英華一鳴衆鳥至再鳴
衆鳥羅長鳴搖羽翼百鳥互相和
晉張協詩曰瓴甋夸璵璠魚目笑明月不見郢中歌能
否居然别陽春無和者巴人皆下節又曰此鄉非吾地
此郭非吾城折衝樽俎間制勝在兩楹巧遲不足稱拙
速乃垂名
宋謝靈運憶山中詩曰採菱調易急江南歌不緩楚人
心昔絶越客腸今斷斷絶雖殊念俱為歸慮款又曰韓
亡子房奮秦帝魯連恥本自江海人忠義感君子
宋謝恵連詩曰夕坐苦多慮行歌踐閨中房櫳引傾月
步檐結春風
宋鮑照雜詩曰十五諷詩書篇翰靡不通弱冠㕘多士
飛步遊春宫側覩君子論預見古人風兩説窮舌端五
車摧筆鋒羞當白璧貺恥受聊城功晚節從世務乘障
逺和戎解珮襲犀渠卷帙奉盧弓始願力不及安知命
不終
齊謝朓冬緒羈懐詩曰去國懐丘園入逺滯城闕寒燈
耿宵夢清鏡悲曉髮風草不留霜氷池共如月
梁江淹效阮公詩曰嵗暮懐感傷中夕弄清琴戾戾曙
風急團團明月隂愁雲出北山宿鳥驚東林誰謂人道
曠憂慨自相尋寧知霜雪後獨見松柏心又曰十五學
詩書顔華常美好不逐世間人鬬雞東郊道富貴如浮
雲金玉不為寳一旦鶗鴂鳴嚴霜被勁草志氣多感失
泣下霑懐抱又曰夕雲映西山蟋蟀吟桑梓零落被百
草秋風吹桃李君子懐苦心感慨不能止駕言逺行遊
驅馬清河涘寒暑更進退金石有終始光色俯仰間英
艷難久恃
梁吳均詠懐詩曰僕本報恩人走馬救東秦黄龍暗迢
遞青泥寒苦辛野戰劔鋒盡攻城才智貧唯餘一死在
留持贈主人又曰元淑勢位卑長卿宦情寡二頃且營
田三錢聊飲馬懸風白雲上挂月青山下心中欲有言
未得忘言者
周庾信詠懐詩曰步兵未飲酒中散未彈琴蕭索無貞
氣昏昏有欲心涸鮒常思水驚飛每失林風雲能變色
松竹且悲喑由來不得意何必徃長岑又曰無悶無不
悶有待何可待昏昏如坐霧漫漫疑行海千年水未清
一代人先改昔説東陵侯唯見𤓰園在又曰疇昔國士
遇生平知己恩直言殊可吐寧知炭欲吞一顧重尺璧
千金輕一言悲傷劉孺子悽愴史皇孫無因同武騎歸
守灞陵園又曰周王逢鄭忿楚后值秦寃梯衝已鶴列
冀馬忽雲屯武安檐瓦振昆陽猛獸奔流星夕照境烽
火夜燒原古獄饒寃氣空亭多枉魂天道或可問微子
不忍言又曰蕭條亭鄣逺悽愴風塵多關門臨白狄城
影入黄河秋風别蘇武寒水送荆軻唯言氣盖世晨起
帳中歌
隋顔之推古意詩曰十五好詩書二十彈冠仕楚王賜
顔色出入章華裏作賦凌屈原讀書誇左史數從明月
讌或侍朝雲祀登山摘紫芝泛江採緑芷歌舞未終曲
風塵闇天起吳師破九龍秦兵割千里狐兔穴宗廟霜露
霑朝市璧入邯鄲宮劔去襄城水不獲殉陵墓獨生良
足恥憫憫思舊都惻惻懐君子白髪窺明鏡憂傷沒余
齒又曰寳珠出東國美玉産南荆隋侯曜我色卞氏飛
吾聲已加明稱物復飾夜光名驪龍旦夕駭白虹朝暮
生華彩燭兼乘價直距連城常悲黄雀起每畏靈蛟迎
千刃安可捨一毁難復營昔為時所重今為時所輕願
與濁泥㑹思將垢石并歸真川岳下抱潤潛其榮
賦後漢馮衍顯志賦曰馮子以大人之徳不碌碌如玉
硌硌如石風興雲蒸一龍一蛇合道翺翔與時變化夫
豈守一節哉上隴阪騰高岡遊精宇宙流目八紘𦕈然
有思凌雲之意乃作賦自廣命篇曰顯志云間嵗𤼵春
百卉含英甲子之朝兮汩吾西征發軫新豐兮徘徊鎬
京凌飛廉而太息登平陽而懐傷悲世俗之險阨哀好
惡之無常棄衡石而意量兮随風波而飛揚陟九嵕而
臨嶻嶭聴涇渭之波聲嵗忽忽而日邁兮夀冉冉而不
與恥功業之無成兮赴原野而窮處陟隴山以踰望𦕈
然覽於八荒風波飄其並興兮情惆悵而増傷覽天地之
幽奥兮統萬物之維綱究隂陽之變化兮昭五徳之精
光髙吾冠之岌岌兮長吾珮之洋洋飲六醴之清液食
五芝之茂英嘉孔丘之知命兮大老耼之貴榮𤣥徳與
道其孰能寶名與身其孰親
後漢班固幽通賦曰系髙頊之𤣥胄兮氏中葉之炳靈
飄凱風而蟬蜕兮雄翔野以颺聲皇十紀而鴻漸兮有
羽儀於上京魂焭焭與神交兮精誠發於宵寐夢登山
而廻眺兮覿幽人之髣髴惟天地之無窮兮鮮民生之
晦在紛屯邅與蹇連兮何艱多而智寡昔衛叔之御昆
兮昆為寇而喪予管彎弧欲斃讎兮讎作后而成已變
化故而相詭兮孰云豫其終始雍造怨而先賞兮丁繇
恵而被戮栗取弔於由吉兮王膺慶於所慼叛廻宂其
若兹兮北叟頗識其倚伏宣曹興於下夢兮魯衛名諡
於銘謠妣聆呱而刻石兮許相理而鞠條道混成而自
然兮術同源而分流所貴聖人之至論兮順天性而斷
誼物有欲而不居兮亦有惡而不避三仁殊而一致兮
夷恵異而齊聲木偃息以藩魏兮申重繭而存荆紀焚
躬以衛上兮皓頥志而弗傾俟草木之區别兮茍能實
其必榮要沒世而不朽乃先民之所程觀天網之紘覆
兮實匪諶而相訓謨先聖之大猷兮亦鄰徳而助信虞
韶美而儀鳳兮孔忘味於千載素文信而底麟兮漢賔
祚于異代
魏陳王曹植𤣥暢賦曰夫富者非財也貴者非寳也或
有輕爵禄而重榮聲者或有授性命以殉功名者是以
孔老異㫖楊墨殊義聊作斯賦名曰𤣥暢夫何希世之
大人罄天壤而作皇該仁聖之上義據神位以統方補
五帝之漏目綴三代之維綱僥余生之倖禄遘九二之
嘉祥上同契於稷卨降合頴於伊望思薦寳以繼佩怨
和璞之始鎸思黄鍾以協律怨伶䕫之不存考所圗之
莫合悵藴結而延佇志鵬舉以補天蹶青雲而奮羽舎
余駟而改駕任中才之展御望前軌而致策顧後乘而
安驅匪逞邁之短脩取全真而保素𢎞道徳而為宇築
無怨以作藩播慈恵以為圃耕柔順以為田不媿景而
慙魄信樂天之何欲逸千載而流聲超貴黎而度俗又
幽思賦曰倚髙臺之曲嵎處幽僻之閒深望翔雲之悠
悠羌朝霽而夕隂顧秋華之零落感嵗暮而傷心觀躍
魚於南沼聆鳴鶴乎北林搦素筆而慷慨揚大雅之哀
吟仰清風以歎息寄予思於悲絃信有心而在逺重登
高以臨川何余心之煩錯寧翰墨之能𫝊
魏劉楨遂志賦曰幸遇明后因志東傾披此豐草乃命
小生生之小矣何兹云當牧馬於路役車低昂愴恨惻
切我獨西行去峻溪之鴻洞觀日月於朝陽釋叢棘之
餘刺踐檟林之柔芳皦玉粲以曜目榮日華以舒光信
此山之多靈何神分之煌煌聊且遊觀周厯髙岑仰攀
髙枝側身遺隂磷磷䃹䃹以廣其心伊天皇之樹葉必
結根於仁方梢吳夷於東隅掣叛臣乎南荆戢干戈於
内庫我馬縶而不行揚洪恩於無涯聴頌聲之洋洋四
㝢莫以無為𤣥道穆以普將翼儁乂於上列退仄陋於
下場襲初服之蕪薉託蓬廬以遊翔豈放言而云爾乃
旦夕之可忘
魏丁儀厲志詩曰覽前志而博觀求余心之所安雖疲
駑而才弱敢舎力而不攀懿躬稼之克在賤善射而隕
殘羨首陽之遺譽憎千駟之餘訕宗舎藏之偉節薄鼎
角之自干嘉法言之令揚悼説難之喪韓鑿登險之敗
績顧清道以自閑瞻亢龍而懼進退廣志於伐檀雖徳
厚而祚卑猶不忘於盤桓薰以芬香而自燒兔亦取斃
於豪翰援大雅以為戒眺龔勝而自歎嗟世俗之參差
將未審乎好惡咸随情而與議固真偽以紛錯穢杯盂
之周用令瑚璉以抗閣恨騾驢之進庭屛騏骥於溝壑
疾青蠅之染白悲小弁之靡託惡晨婦之蒙厚痛三代
之見薄惟受性之樸拙亮未達乎測度顧鍾子之既沒
牙輟絃而不作敦三思之彌憤動循墻之兹恪勉夕改
以補朝履日新而晦昨
魏韋鋋叙志賦曰𦙍鴻烈之末流蒙祖考之餘徳奉過
庭之明訓納微躬於軌則勉四民之耕耘遂能辯乎菽
麥自弱冠而立朝無匡時之異才每寤寐以歎息思損
已而降階遭大魏之革命罔羣士於行職雖固陋之無
用猶收録而序飾厯文武於機衡擁大璫於帝側随倫
儕以按牒乃剖符而封殖顧儀服而增憤心夕惕以愧
恧蒙聖皇之宏恩過待罪於卿士奏朝請於朔望恭禋
享於郊祀念余年之冉冉忽一過其如馳微竒功以佐
時徒曠官其何為匪遜讓之足殉信神氣之稍衰將訴
誠於明后乞骸骨而告歸
晉夏侯惇懐思賦曰何天地之悠長悼人生之短淺思
縱慾以求歡茍抑沈以避免嗟聖王之制作所以貴夫
善善信循道以從法何世路之屯蹇始絜操以迄今每
適道而靡違思典言以攝事弗履過而循非恒戰戰以
矜慄杜穢釁而防微歛規節以踐跡冀天鑒之佑誠勤
恭肅以端厲常苦心而勞形桑榆淹其薄沒既白首而
無成世務多故吾固甘夫無為名不足以為尚空勞穢
以自卑永無事以安神故幸歿之無知
晉棗據表志賦曰據忝職門下在幃幄之末與羣士斜
齊登玉陛待日月久矣出為冀州刺史犬馬戀主既有
微情且志之所存不能無言因而賦之曰過承嘉恵擢
身泰晨俯躡丹墀仰承三辰當樂夏之颽南蒙朱陽之
和仁接鳴鸞之垂翼因神虬之光鱗浮𦕈末之􁅰質濟
吾身於天津邈盧敖之所涉階多士之遺塵登九垓之
虚軌覿汗漫之威神情飄飄而凌雲意髣髴于真人扶
搖薄於懸圃增城欎以嵳峩被羽衣之飛飛握若蕙之
芳華蹈糺紛之絶軌攀大椿之踈柯意翹翹而慕逺思
濯髪於天波悲落葉之思條情戀戀於昊蒼懐聖徳之
𢎞施情慘切而内傷感有莘之媵臣願致主於陶唐
晉潘尼懐退賦曰伊疇昔之懐憤思天飛以逺迹望循
塗而投軌遡翔風以理翮冀雲霧之可憑希天路之開
闢何時願之多違奄就羇以服役困吳坂之峻岨畏鹽
車之嚴莢嗟遊處之弗遇奚鬱悒之難任背宇宙之寥
廓羅網罟之重深常屛氣以歛迹焉遊豫以娛心傅釋
板以亮殷望投竿而相姬窮獨善以全質達兼利以濟
時耼安志於柱史由抗跡於嵩箕理殊塗而同歸雖百
慮其何思敢因虚以託談遂逡廵而造辭
晉傅咸申懐賦曰何天施之𢎞普厠瓦礫於瓊瑛備東
宫之妙選奉儲君之聖明穆穆清禁濟濟羣英鸞翔鳳
集羽儀上京芬芳並發我穢其馨徳音光宣我累厥聲
豈伊不媿顧影慙形雖自百於殞越懼恩隆而命輕命
既輕而才下諒無補於明時塞賢哲之顯路而塵損之
日滋匪躭榮而忘替實結戀之有違忍厚顔於寮類甘
獲戾而受譏不悟皇恩之彌崇授大縣乎近畿畿云近
而防逺情眷眷而含悲悲惻兼懐憂慮實深雍可南面
千載晞心微微小子斯之莫任莫斯之任求仁在我將
反初服畢志訓雅盡烏鳥之至情竭歡敬於膝下進抗䟽
以歸誠退抽簮而脂車庻所乞之克從永收迹於蓬蘆
晉曹攄述志賦曰慕浮雲以抗操躭簞食之自娛羨首
陽之皎節歎南山之高疏哀夫差之溷惑詠楚懐之失
圖悲伍員之沉悴痛屈平之無辜嘉沮溺之隠約羨接
輿之狂歌顧大雅之先智緯明哲之所經微見機而遂
逝比舎生而親名道殊塗而同歸要踰世而並榮舜拘
忤於焚廩孔怵惕於陳匡紛迍蹇之若斯何遭運之可
常情怳惚以回迷夢乘雲而飛颺駕麟鳳之靡靡截龍
旂之洋洋周九州而騁目登四岳而永望承聖喆而砥
礪奮羽儀而翺翔被蘭戺之芳華帶鍾山之玉英飾吾
冠之岌岌美吾珮之玲玲悲盛衰之逓處情悠悠以紆
結攬萱草以掩淚曾一歡而九咽
晉陸機遂志賦曰昔崔篆作詩以明道述志而馮衍又
作顯志賦班固作幽通賦皆相依倣焉張衡思𤣥蔡邕
𤣥表張叔哀系此前世之可得言者也崔氏簡而有情
顯志壯而泛濫哀系俗而時靡𤣥表雅而微素思𤣥精
練而和恵欲麗前人而優游清典漏幽通矣班生彬彬
切而不絞哀而不怨矣崔蔡冲虛温敏雅人之屬也衍
抑揚頓挫怨之徒也豈亦窮達異事而聲為情變乎余
備託作者之末聊復用心焉武定鼎於洛汭胡受罪於
汝墳繇鳴鳳於百祀啓敬仲乎方震茍天光之所照豈
舜族其必陳厭禋祀於故墟饗禴祭於東鄰禰八葉而
松茂舞九韶乎降神系姜叟於海曲表滄流以逺震仰
前蹤之綿邈豈孤人之能胄匪世禄之敢懐傷兹堂之
不構理或暌而後合道有夷而弗順傅栖巖而神交伊
荷鼎以自進蕭綢繆於豐沛故攀龍而先躍陳傾覆於
楚魏亦凌霄以自濯伍被刑而服劍魏和戎而擁樂彼
殊塗而並致此同川而偏溺禍無景而易逢福有時而
難學惟萬物之運動雖紛糺而相襲随性類以曲成故
圓行而方立要信心而委命援前修以自呈擬遺迹於
成軌詠新曲於故聲任窮達以逝止亦進仕而退耕庻
斯言之不渝挹耿介以成名又懐土賦曰余去家漸久
懐土彌篤方思之殷何物不感曲街委巷罔不興詠水
泉草木咸足悲焉故述斯賦背故都之沃衍適新邑之
丘墟遵黄川以葺宇被蒼林而卜居悼孤生之已晏恨
親沒之何速排虛房而永念想遺塵其如玉𦕈綿邈而
莫覯徒佇立其焉屬感亡景於存物惋隤年於拱木悲
顧盼而有餘思俯仰而自足留兹情於江介寄瘁貌於
海曲玩通川以悠想撫歸塗而躑躅伊躑躅之徒勤慘
歸途之良難愍栖鳥於南枝弔離禽於别山念庭樹以
悟懐憶路草以解顔甘堇荼於飴茈緯蕭艾其如蘭神
何寢而不夢形何興而不言
梁元帝𤣥覽賦曰嵗次㫋蒙月建司空變蕤賔之吕扇
廣莫之風蕭子褰帷九水作牧三宫乃盱衡而言曰唯
天為大唯堯則之唯地為厚唯王國之粤羲皇之握鏡
實乃神而乃聖陳六聨於八則𢎞九職於三令惟天縱
於副后踰啓誦而為首既論儒而肅成復斷獄於長夀
爾其湘水之東即我龜蒙魏正元而分邑吳太平而定
中鎮鱗山之崔嵬傍龍迹而穹窿將遊目於五湖夕結
覽於姑蘇臨閶門之跨水聳重闕而開都觀泉亭之涌
波窟巍巍而峩峩張素盖而縈洲嶼馳白馬而赴江沲
登舜橋而延首假禹井而淹留御史之牀猶在督䕶之
門不修詳夫皇王爰處本無定所堯都平陽舜在冀方
商王居亳成周卜洛故知黄旗紫盖域中為大天地之
所合風雲之所㑹爰八命而建旟誠非親而勿居應鳴
鞞於龍角覆緹幕於熊車經釣臺而高邁過鄂渚而西
浮變青門之三襲為黄塵之一丘臨章華而留眄見舊
楚之悽凉試極目乎千里何春心之可傷其渚宫也夾
江帶阡布濩井田通逵交迸高門接連人腰水心之劍
家給火耕之田爾乃樹之榛栗椅桐梓漆三巴黄甘千
户朱橘矧髙晏於城隅駐五馬而踟蹰乃有青琴碧玉
絳樹緑珠西河王豹東野綿駒蘭釭夕燃合璧斜天照
流風之廻雪映出水之初蓮奉信珪而入朝驅駿駟而
乘軺既總司於戍旅亦兼飾於豐紹㓜墳籍以自娛迄
方今而不渝雲氣芝英之簡懸針倒薤之書擬河獻之
留真希淳于之席珍臨秋水之至樂登春臺而自欣鑿
户牖而長望混木鴈而兼陳嗟今来而古徃聊絶筆於
獲麟又言志賦曰天文既表人文可觀知負扆之未易
信握鏡之云難差立極而補天騐璧合而珠連有庖犧
之八索稱朱襄之五絃聞夏王之鑄鼎重農皇之播田
雖車軌之未同亶彌媿於棟隆戮封豕於海内斬長狄
於區中懐宿昔之璵璠並来遊於兔園悲元瑜之已逝
歎靈光之獨存想延賓於北閣因直酒於南軒聞鶯鳴
而懐友聴長笛其何言夙有尚於清静叨再入於郢鄢
東窺文命之穴南望洪崖之井遂撫運而登庸謬垂旒
而卷領雖有愧於前英每求衣於未明召司烜而照夜
觀執珪而滿庭誠雖休以勿休寔㫖酒之忘憂絶何楊
之妙舞廢綿駒之善謳彼知止與知足復何營而何欲
柱何用於黄金案寧勞於青玉爾乃髙步北園用蕩囂
煩桂偃蹇而臨棟石穹隆而架門對灌木之修聳觀激
水之飛奔澗不風而自響天無雲而晝昏聞賓鴻之夜
飛想過沛而霑衣况登樓而作賦望淮海而思歸
書漢司馬遷報任安書曰僕亦嘗厠下大夫之列陪奉
外廷末議不以此時引維綱盡思慮今已虧形為掃除
之𨽻在闒茸之中乃欲仰首伸眉論列是非不亦輕朝
廷羞當世之士邪僕與李陵俱居門下素非相善也趨
舎異路未嘗銜杯酒接殷勤之餘歡今舉事一不當而
全軀保妻子之臣随而媒蘖其短僕誠私心痛之且李
陵提步卒不滿五千深踐戎馬之地矢盡道窮救兵不
至士卒死傷如積然陵一呼勞軍士卒無不起張空拳
冒白刃北嚮争死敵者愚以為李陵素與士大夫絶甘
分少能得人之死力雖古名將不過也身雖陷敗亦足
以暴於天下也適㑹召問即以此指推言陵之功欲以
廣主上之意塞睚眦之辭未能盡明明主不曉以為僕
沮貳師而為李陵遊説遂下於理奉拳拳之忠終不自
列交遊莫救視左右親近不為一言身非木石獨與法
吏為伍深幽囹圄之中誰可告愬者此真少卿所親見
僕行事豈不然乎且夫臧獲婢妾猶能引决况僕之不
得已乎所以隠忍茍活身幽糞土之中而不辭者鄙没
世而文采不表於後世也古者富貴而名磨滅不可勝
記唯倜儻非常之人稱焉盖西伯拘而演周易仲尼厄
而作春秋屈原放逐乃賦離騷左丘失明厥有國語孫
子臏脚兵法修列不韋遷蜀世𫝊吕覽韓非囚秦説難
孤憤詩三百篇大抵賢聖發憤之所為作也僕竊不遜
近自託於無能之辭網羅天下放失舊聞略考其行事
綜其終始稽其成敗興壊之紀欲以究天地之際通古
今之變成一家之言惜其不成是以就極刑而無愠色
僕誠已著此書藏之名山𫝊之其人通邑大都則僕償
前辱之責雖萬被戮豈有悔哉然此可為智者道難為
俗人言也
漢楊惲報孫㑹宗書曰惲家方隆盛時乘朱輪者十人
位在列卿爵為通侯總領從官與聞政事曾不能以此
時有所建明以宣徳化已負竊位素餐之責久矣懐祿
貪勢不能自退遂遭變故横被口語身幽北闕妻子滿
獄當此之時自以夷滅不足以塞責豈意得全首領復
奉先人之丘墓乎伏惟聖主之恩不可勝量君子游道
樂以忘憂小人全軀悦以忘罪竊自念過已大矣行已
虧矣長為農夫以沒世矣是故身率妻子戮力耕桑灌
田治産以給公上不意當復用此為譏議也田家作苦
嵗時伏臘烹羊炰羔斗酒自勞家本秦也能為秦聲婦
趙女也雅善鼓瑟奴婢歌者數人酒後耳熱仰天撫缶
而呼烏烏其詩曰田彼南山蕪穢不治種豆一頃落而
為萁人生行樂耳須富貴何時是日也拂衣而起奮袖
低昂頓足起舞誠淫荒無度不知其不可也惲幸有餘
祿方糴賤販貴逐什一之利下流之人衆毁所歸不寒
而慄雖雅知惲者猶随風而靡尚何稱譽之有道不同
不相為謀今子尚安得以卿大夫之制而責僕哉
魏文帝與吳質書曰季重無恙塗路雖局官守有限願
言之懐良不可任足下所治僻左書問致簡益用增勞
每念南皮之遊誠不可忘既妙思六經逍遙百氏彈琴
間設終以博奕高談娯心哀筝順耳馳騁北場旅食南
館浮甘𤓰於清泉沈朱李於寒水白日既匿繼以朗月
同乘共載以遊後園輿輪徐動賓從無聲清風夜起悲
笳微吟樂徃哀来愴然傷懐余顧而言斯樂難常足下
之徒咸以為然今果分别各在一方元瑜長逝化為異
物每一念至何時可言方今蕤賓紀時景風扇物天意
和暖衆果具繁時駕而遨遊北遵河曲從者鳴笳以啓
路文學託於後車節同時異物是人非我勞如何又曰
昔日遊處行則連輿立則接席何曾須㬰相失每至觴
酌流行絲竹並奏酒酣耳熱仰而賦詩當此之時忽然
不自知樂也何圖數年之間零落略盡言之傷心頃撰
其遺文都為一集觀其姓名已為鬼籙追思昔遊猶在
心目而此諸子化為糞壤可復道哉厯覽諸子之文對
之抆淚既痛逝者行自念也年行已長大所懐萬端時
有所慮至乃通夕不暝志意何時復類徃昔邪已成老
翁但未白頭耳
魏陳王曹植與吳質書曰前日雖因常調得為宻坐雖
宴飲彌日其於别逺㑹稀不盡其勞積也若夫觴酌凌
波於前笳簫𤼵音於後足下鷹揚其體鳳翔虎視謂蕭
曹不足儔衛霍不足侔也左顧右盼謂若無人豈若吾
子之壯志哉過屠門而大嚼雖不得肉實且快意當斯
之時願舉太山以為肉傾東海以為酒伐雲夢之竹以
為笛斬泗濱之梓以為筝食若填巨壑飲若灌漏巵其
樂固難量豈非大丈夫之樂哉然日不我與曜靈急節
面有逸景之速别有參商之濶思抑六龍之首頓義和
之轡折若木之華閉濛汜之谷天路髙邈良無由縁
魏吳質答太子書曰奉讀手命追亡慮存恩哀之隆形
於文墨日月冉冉嵗不我與昔侍左右厠坐衆賢出有
微行之遊入有管絃之歡置酒樂飲賦詩稱夀自謂可
終始相保並騁材力効節明主何意數年之間死䘮略
盡臣獨何徳以堪久長徐陳劉應才學所著誠如來命
惜其不遂可謂痛切凡此數子於雍容侍從實其人也
若乃邉境有虞羣下鼎沸軍書輳至羽檄交馳於彼諸
賢非其任矣徃者孝武之世文章為盛若東方朔枚臯
之徒不能持論即阮陳之流也其唯嚴助夀王與聞政
事然皆不慎其身善謀於國卒以敗亡臣竊恥之至於
司馬長卿稱疾避事以著撰為務則徐生庻㡬焉而今
各逝已為異物又答陳思王曹植書曰信到奉所恵貺
發函伸紙是何文采之巨麗而慰喻之綢繆乎夫登東
岳者然後知衆山之迤邐也奉至尊者然後知百里之卑
微也身賤犬馬徳輕鴻毛至乃厯𤣥關排金門升玉堂
伏櫺檻於前殿臨曲池而行觴既威儀虧替言辭漏泄
雖侍平原養士之懿愧無毛遂耀頴之才深蒙薛公折
節之禮而無馮諼三窟之效屢獲信陵虛左之徳又無
侯生可述之美凡此數者乃質之所以憤積於胸襟懐
眷而悁邑者也若追前宴謂之未究欲傾海為酒并山
為肴伐竹雲夢斬梓泗濵然後極雅意盡歡情信公子
之壯觀非鄙人之所庻㡬也若質之志實在所天思投
印釋黻朝夕侍坐鑽仲父之遺訓覽老氏之要言對清
酤而不酌抑嘉肴而不享使西施出帷嫫母侍側斯盛
徳之所蹈明哲之所保也若乃近者之觀實蕩鄙心秦
筝發徽二八迭奏塤簫激於華屋靈鼓動於座右耳嘈
嘈而無聞情踊躍於鞍馬謂可北懾肅慎使貢其楛矢
南震百越使獻其白雉又况權備夫何足視乎還治風
采所著觀省英瑋實賦頌之宗作者之師表也
晉羊祜與從弟書曰吾以布衣忝荷重任每以尸素為
愧大命既隆唯江南未夷此人臣之責是以不量所能
畢力吳㑹當憑朝廷之威頼士大夫之謀以余克之舉
除萬世之患年已朽老既定邉事當有角巾東路還歸
鄉里於墳墓側為容棺之墟假日視息思與後生味道
此吾之至願也以凡才而居重位何能不懼盈滿以責
邪疏廣吾師也聖主明恕當不奪微志爾
晉劉琨荅盧諶書曰書及詩備辛酸之苦言暢經通之
逺㫖執玩反覆不能釋手慨然以悲歡然以喜昔在少
壯未嘗檢括逺詠老莊之齊物近嘉阮生之放曠怪厚
薄何由而生哀樂何由而至自頃譸張困於逆亂國破
家亡親友凋殘塊然獨處愧憤雲集負杖行吟則百憂
俱至時復相與舉觴對膝破涕為笑推終身之積慘求
數刻之暫歡譬由疾疹彌年而欲以丸銷之耳夫才生
於世而世實須才和氏之璧焉得獨曜於郢握夜光之
珠無縁得玩於随掌天下之寳固當與天下共之但離
索之日不能不以悵恨爾
齊謝朏與王儉書曰夫所貴天下之士者何其上則閟
景山壑凌氣風霞次則投緡捨築鬱為上佐次則服秦
楚而辭其功振燕魏而逃其賞凡此數輩皆英懿之士
也自兹已降參差萬緒或跡著明晦或才兼默語若桓
譚之褰俗馮衍之忤時北海之凝峭中散之峻絶率以
方寸之情喪不訾之徳盖無取焉若相如之愛奇任節偉
長之淹粹𢎞逺樂廣融通裴楷夷淡彼四賢者並純神
絶景徇物傷意其慕之而未可以言但心之所暗咫尺
千里志之所符滄洲曖然揣而論之寔山河之不肖者
也
梁簡文帝荅徐摛書曰山濤有云東官養徳而已但今
與古殊時有監撫之務竟不能黜邪進善少助國章獻
可替否仰禆聖政以此慙惶無忘夕惕驅馳五嶺在戎
十年險阻艱難備更之矣觀夫全軀具臣刀筆小吏未
嘗識山川之形勢介胄之勤勞細民之疾苦風俗之嗜
好高閣之間可來髙門之地徒重玉饌羅前黄金在握
足訾粟斯容與自憙亦復言軒羲以來一人而已使人
見此良足長歎
梁王僧孺與何遜書曰昔李叟入秦梁生適越猶懐恨
悵且或吟謠况岐路之日將離嚴網辭無可憐罪有不
測所以握手戀戀離别珍重弟愛同郭李淫淫承睫吾
猶抗手分背羞學婦人顧實不肖文質無所抵盖困在
衣食廹於饑寒非有竒才絶略髙談吐一言可以匡俗
振民動一議可以固邦興國全璧歸趙飛矢投燕偃息
藩魏甘卧安郢腦日逐髄月支擁十萬而横行提五千
而深入將能執珪裂壤功勒景鍾錦繡為衣朱丹被轂
斯盖大丈夫之志非吾曹之所能及除舊布新清晷方
旦抱樂銜圖訟謳有主一旦陪武帳仰文㮰備耼佚之
柱下充嚴朱之席上入班九棘出専千里未有躡景追
風奔驟之若此者也盖基薄墻髙塗遥力躓司𨽻懔懔
思得應弦譬縣厨之獸如離繳之鳥將充庖鼎以餌鷹
鸇雖事異鑚皮文非次骨猶復因兹舌杪成此筆端幸
聖王紆好生之施解網祝禽下車泣罪所謂還魄斗極追
風奉高盖士無賢不肖在朝見嫉女無美惡入宫見妬
外無奔走之友内無彊近之親是以媾市之徒随相媒
蘖一朝捐棄以快怨者之心吁可悲矣盖先貴後賤古
富今貧李流所以𤼵此哀音雍門所以和其悲曲又廹
以嚴秋殺氣萬物多悲長夜展轉百憂俱至况復露鋪
草色風揺樹影寒蟲夕叫含輕重而同悲秋葉晚傷雜
黄紫而俱墜悲夫豈復得與二三士友抗首接膝履足
差肩摛綺縠之清文談布夷之至道唯吳慿之遇夏馥
范式之值孔嵩愍其留質憐此行乞爾又答江琰書曰
猥恵嘉音用蠲疾首𤼵函伸紙朗若披雲等嶰谷之清
音比洞庭之高曲辭則美矣而擬其非倫譬享海鳥以
醇醪嘉膳栖林狖以崇楹曾拱茍非其實立有驚怖况
復以一離訴棄賔實漼然豈復能使一笥可輕八厨斯
引且登清漢乍棄黄汙望影析支爭塗再楫其或蹲林
卧石藉卉班荆不過田畯野老漁父樵客酌醴焚枯嗚
嗚相勞羮藜含糗果然滿腹寧有幡旗貴客車馬大賓
獻書盡先賢之徳作頌罄前皇之美豈不俯拾青紫坐
享大夫况復詠髙梧而賦修竹背清淮而遊長苑留東
閣以從容登石室而髙視豈與夫身沒名隕同年而共
毁譽哉
　
　
　
　
　
　
　
　
　藝文類聚卷二十六
欽定四庫全書
　藝文類聚卷二十七　　　唐　歐陽詢　撰
　人部十一(行旅/)
　　行旅
爾雅曰征邁行也
易曰天行健又曰牝馬地類行地无疆又曰利有攸徃
毛詩曰周大夫行役過故宗廟宫室盡為禾黍彷徨而
不忍去行邁靡靡中心搖搖又曰周公東征三年而歸
我徂東山慆慆不歸我来自東零雨其濛又曰我行其
野芃芃其麥又曰恵而好我攜手同行又曰行道遲遲
中心有違
尚書曰嵗二月東廵狩至于岱宗五月南廵狩至于南
岳八月西廵狩至于西岳十有一月北廵狩至于北岳
左氏傳曰不有居者誰守社稷不有行者誰扞牧圉又
曰先王北征五年嵗襲其祥祥習乃行又曰行李之徃
來共其資糧屝屨其可也又曰凡公行告于宗廟反行
飲至舎爵策勲焉禮也又曰君行師從卿行旅從又曰
昔周穆王欲肆其心周行天下將皆必有車轍馬迹焉
禮記曰行則有随立則有序行則無随則亂於行
莊子曰黄帝將見大隗於具茨之山方明為馭昌㝢參
乘於襄城之野七聖皆迷適遇牧馬童子問塗焉又曰
黄帝遊乎赤水之池登於崑崙之丘又曰適百里者宿
舂糧適千里者三月聚糧
家語曰齊人歸女樂魯君觀之三日不朝孔子遂行
穆天子傳曰天子北征絶漳水西征賔于王母天子觴
西王母瑤池之上
史記曰禹乗四載随山刋木山行乘􁆬泥行乘橇陸行
乘車水行乘舟又曰老子居周久之見周之衰乃遂去
關關令尹喜曰子將隠矣喜與老子俱之流沙之西又
曰秦始皇至雲夢望祀虞舜於九疑浮江下觀丹陽至
錢塘臨浙江上㑹稽祭大禹望於南海傍海北至琅琊
漢書曰武帝行幸雍遂北出蕭關厯獨鹿鳴澤自代而
還又曰行幸至甘泉宫賓禮外國客又行幸東海獲赤
鴈又武帝南廵至盛唐祀虞帝於九疑祭天柱山自潯
陽浮江斬蛟江中遂北至琅邪傍海而還所過名山大
川又曰張騫為郎募使月支匈奴留之十餘年騫持漢
節不失西走大宛抵康居傅至大月支王從月支至大
夏窮河源廣地萬里九譯致殊俗威徳遍於四海
詩古詩曰驅車逺行役悠悠涉長道四顧何茫茫東風
揺百草所遇無故物焉得不速老
魏文帝詩曰漫漫秋夜長烈烈北風涼展轉不能寐披
衣起彷徉俯視清水波仰㸔明月光鬱鬱多愁思綿綿
思故鄉願飛安得翼欲濟河無梁又於明律作詩曰遥
遥山上亭皎皎雲間星逺望使心懐遊子戀所生驅車
岀北門遙望河陽城
魏陳王曹植雜詩曰悠悠逺行客去家千餘里出亦無
所之入亦無所止浮雲翳日光悲風動地起又曰游魚
潛渌水翔鸞薄天飛始出嚴霜結今来白露稀
魏阮瑀詩曰臨川多悲風秋日苦清涼客子易為戚感
此用哀傷攬衣起躑躅上觀心與房三星守故次明月
未收光雞鳴當何時朝晨尚未央還坐長嘆息憂心安
可忘又曰我行自凛秋季冬乃來歸置酒髙堂上友朋
集光輝念當復離别涉路險且夷思慮益惆悵淚下霑
裳衣
晉王讃詩曰朔風動秋草邉馬有歸心昔徃倉庚鳴今
来蟋蟀吟人情懐舊鄉客鳥思故林
晉張協詩曰述職投邉城羈束戎旅間下車如昨日望
舒三五圓流波戀舊浦行雲思故山
晉陸機赴洛詩曰總轡登長路嗚咽辭宻親借問子何
為世網嬰我身永嘆遵北渚遺思結南津又曰逺遊越
山川山川脩且廣振策涉崇丘按轡遵平莽夕息抱景
寐朝徂銜思徃又尸鄉亭詩曰東遊觀鞏洛逍遥丘墓
間秋草蔓長柯寒木入雲烟發軫有夙宴思駕無愚賢
晉湛方生帆入南湖詩曰彭蠡紀三江廬岳主衆阜白
沙浄川路青松蔚巖首此水何時流此山何時有人運
互推遷兹器獨長久悠悠宇宙中古今迭先後又還都
帆詩曰髙岳萬丈峻長湖千里清白沙窮年潔林松冬
夏青水無暫停流木有千載貞寤言賦新詩忽忘羇客
情
晉成公綏詩曰洋洋熊耳流巍巍伊闕山髙岡碣崔嵬
雙阜夾長川素石何磷磷水禽何翩翩逺涉許潁路顧
思邈綿綿鬱陶懐所親引領情緬然
宋陶濳赴假還江陵夜行塗口作詩曰閑居三十載遂
與塵事𠖇詩書敦夙好園林無俗情叩枻新秋月臨流
别友生涼風起將夕夜景湛虚明
宋謝靈運入東道路詩曰整駕辭金門命旅惟詰朝懐
居顧歸雲指塗泝行飇屬值清明節榮華感和韶陵隰
繁緑把墟囿粲紅桃鷕鷕翬方雊纎纎麥垂苗隠軫邑
里宻綿邈江海遼滿目皆古事心賞貴所高魯連謝千
金延州權去朝行路既經見願言寄吟謠又之郡發都
詩曰述職期蘭署理棹變金素秋岸沉夕隂火昊團朝
露辛苦誰為情遊子值頽暮生幸休明時親蒙英達顧
空班趙氏璧徒乖魏王瓠從來漸二紀始得傍歸路將
窮山海迹永絶賞心悟又發石首城詩曰白珪尚可磨
斯言易為緇雖抱中孚爻猶勞貝錦詩寸心若不亮微
命察如絲日月垂光景成貸遂兼兹出宿薄京畿晨装
摶曾颸重經平生别再與朋知辭故山日已逺風波豈
還時遥遥萬里帆茫茫終何之欽聖若旦暮懐賢亦凄
其皎皎明發心不為嵗寒欺又七里瀬詩曰孤客傷逝
湍徒旅苦奔峭石淺水潺湲日落山照曜又初徃新安
桐廬口詩曰感節良已深懐古亦云思不有千里棹孰
伸百代意既及泠風善又即秋水駃江山共開曠雲日
相照媚景夕羣物清對玩咸可憙又夜發石關亭詩曰
随山踰千里浮谿將十夕鳥歸息舟楫星䦨命行役亭
亭曉月映冷冷朝露滴又彭蠡口詩曰春晚緑野秀巖
高白雲屯千念集日夜萬感盈朝昏攀崖照石鏡牽葉
入松門又初發入南城詩曰弄波不輟手玩景豈停目
雖未登雲峰且以歡水宿又徃臨川郡發石頭城詩曰
越海陵三山遊湘厯九疑欽聖若旦暮懐賢亦凄其
宋顔延之北使至洛詩曰振楫發吳州秣馬陵楚山塗
出梁宋郊道由周鄭間前登陽城路旦夕望三川伊洛
絶津濟臺館無尺椽空階多巢穴城闕生雲煙
宋鮑照還都道中詩曰昨夜宿南陵今旦入蘆洲客行
惜日月崩波不可留侵星赴早路畢景逐前儔登艫眺
淮甸掩泣望荆州絶目盡平原時見逺烟浮又從臨海
王西鎮發新亭詩曰客行有苦樂但問客何行攀龍不
待翼附驥絶塵𠖇梁珪分楚牧羽鷁指全荆狐兔懐窟
志犬馬戀主情又登黄鶴坼詩曰適郢無東轅過夏有
西浮三崖隠丹隥九𣲖引蒼流淚竹感湘别荆珠懐漢
遊又還都在路詩曰夕聽江上波逺極千里目寒煙警
窮谿爽氣起喬木又至竹里詩曰複澗𨼆松聲重崖伏
雲色君子樹令名細人効命力不見長波水清濁俱不
息
齊劉繪入琵琶峽望積布磯詩曰江山信多美此地最
為神以兹峯石麗重在芳樹春照爛虹蜺雜交錯錦繡
陳却瞻了非向前觀已復新翠微上虧景青莎下拂津
齊謝朓和劉繪琵琶峽望積布磯詩曰昔餘侍君子厯
此遊荆漢山川隔舊賞朋僚多雨散惆悵懐昔踐髣髴
得殊觀頳紫共彬駮雲錦相凌亂又晚登三山望京邑
詩曰灞涘望長安河陽視京縣白日麗飛甍參差皆可
見餘霞散成綺澄江静如練喧鳥覆春洲雜英滿芳甸
又休沐重還道中詩曰還邛歌賦似休汝車騎非霸池
不可别伊川難重違汀葭稍靡靡江葉復依依田鵠逺
相叫沙鳩忽爭飛雲端楚山見林表吳岫微嵗華春有
酒初服偃郊扉
齊孔稚珪旦發青林詩曰孤征越清江遊子悲路長二
旬倐已滿三千渺未央草雜今古色巖留冬夏霜寄懐
中山舊舉酒莫相忘
齊劉瑱上湘度琵琶磯詩曰兹山挺異萼孤起秀雲中
陂池激楚浪紛糺絶宛風煙峰晦如晝寒水清若空頡
頏鷗舞白流亂葉飛紅
梁簡文帝經琵琶峽詩曰百嶺相迂蔽千崖共隠天横
峰時礙水斜岸或通川
梁孝元帝經巴陵行部伍詩曰涉江望行旅金鉦問綵
游水際含天色虹光入浪浮柳條恒拂岸花氣盡燻舟
叢林多故社單戍有危樓
梁范雲述行詩曰振策出燕代驅車背朔并翩翩朱蓋
轉蕭蕭良馬鳴
梁劉孝綽還渡浙江詩曰季秋弦望後輕寒朝夕殊商
人泣紈扇客子夢羅襦憂方自難遣况復阻川隅日暮
愁雲合繞樹噪寒烏濛漠江烟上蒼茫沙嶼蕪解纜辭
東越接舳鶩西徂懸帆似馳驥飛棹若驚鳬言歸遊俠
窟方從冠盖衢又夕逗繁昌浦詩曰日入江風静安波
似天流暮煙生逺路夕鳥赴前洲又月半夜泊鵲尾詩
曰客行三五夜息棹隠中洲月光随浪動山影逐波流
梁劉孝儀帆渡吉陽洲詩曰揚帆乘浪華噪鼓揚風力
近樹倐而遐遥山俄已逼欲比驚龍掣將頓陽烏翼客
行悲道逺唯須前路極
梁劉孝威帆渡吉陽洲詩曰江潮凌晚急鉦鼓候晨催
幸息榜人唱聊望高帆開聨村倐忽盡循汀俄頃廻疑
是傍洲退似覺前山來將與圖南競誰云勞泝洄
梁江洪詩曰日沒風光静逺山深無雲潮落晚洲出浪
罷沙成文挾琴上高岸望月彈明君去家未千里斷絶
悲離羣
梁吳筠酬鮑畿詩曰振棹出江湄依依望九疑欲謁蒼
梧帝過問沅湘姬折荷縫作盖落羽紡成絲吾行别有
意不為君道之又憶費昶詩曰皎皎日將上獵獵起微
風山沒清波内帆在浮雲中直趣珠星北斜開碧海東
故人若思我當念離根蓬又使廬陵詩曰悵然不自悟
端憂坐漠漠風急雁毛斷氷堅馬迹落客子饑寒多江
上衣裝薄何當報恩罷驅車還北郭
梁王僧孺中川長望詩曰長川杳難即四望四無極安
流寧可值憤風方未息危帆渡中懸孤光岩下昃岸際
樹難辨雲中鳥易識莫恨東復西誰知迂且直故鄉相
思者當春受顔色獨寫千行淚誰同萬里憶
梁何遜度連圻詩曰客子行行倦年光處處華石蒲生
促節岩樹落髙花又還度五洲詩曰睠言還九𣲖廻艫
出五洲蕭散烟霞晚清淒江漢秋沙汀暮寂寂蘆岸夕
脩脩又富陽浦口和朗上人詩曰客心愁日暮徙倚空
望歸山煙歛樹色江水映霞輝獨鶴凌風逝雙鳬出浪
飛故鄉千餘里兹夕寒無衣
梁虞騫尋沈剡夕至嵊亭詩曰命楫尋嘉㑹信次厯山
原捫天上雲糺礜石下雷奔澄潭冩度鳥空嶺應鳴猨
榜歌唱將夕商子處方昏
梁王筠遊望詩曰晨登黄馬坡遥望白龍堆風威盡撩
折路險車輪摧
梁朱超泊巴陵詩曰月夜三江静雲霧四邉收淤泥不
通挽寒浦劣客舟廻風折長草輕氷斷細流古村空烈
樹荒戍久無樓
梁庾肩吾舟中寒望詩曰日暮敝鳬舟曾氷合駛流雪
照齊君履寒入楚王裘
周王褒始發宿亭詩曰送人亭上别被馬櫪中嘶漠漠
村煙起離離嶺樹齊落星侵曉沒殘月半山低又和趙
王途中詩曰飄飄映車幕出沒望連旗度雲還翊陣廻
風即送師峽路沙如月山峰石似眉村桃拂紅粉岸柳
被青絲錦城遥可望廻鞍念此詩
周庾信將命使北始渡𤓰步江詩曰校尉始辭國樓船
欲渡河輴軒臨磧㟁旌節映江沱觀濤想帷盖爭長憶
干戈雖同燕市泣猶聽趙津歌又入彭城館詩曰襄君
前建國項氏昔稜威鶂飛傷楚戰雞鳴悲漢圍年代殊
氓俗風雲更盛衰水流浮磬動山喧雙翟飛夏餘花欲
盡秋盡燕將稀槐庭垂緑穂蓮浦落紅衣又詩曰飛蓬
損腰帶秋鬢落容顔寄言舊相識知余生入關
陳隂鏗和傅郎嵗暮還湘州詩曰蒼茫嵗欲晚辛苦客
方行大江静猶浪扁舟獨且征棠枯綘葉盡蘆凍白花
輕戍人寒不望沙禽廻未驚湘波各深淺空軫念歸情
又晚泊五洲詩曰客行逢日暮結纜晚洲中戍樓因碪
險村路入江窮水随雲渡黑山帶日歸紅遙然一柱觀
欲輕千里風又夜發詩曰夜江霧裏濶新月逈中明溜
􁀙唯識火驚鳬但聽聲勞者時歌榜愁人數問更
賦漢劉歆遂初賦曰歆好左氏春秋欲立於學官時諸
儒不聽歆乃移書太常責讓深切為朝廷大臣所非求
出補吏後徙五原太守志意不得經厯故晉之域感今
思古遂作斯賦得𤣥武之嘉兆守五原之烽燧馳大行
之岩防入天井之喬關望亭燧之皎皎飛旗幟之翩翩
廻百里之無家路修逺之綿綿勒漳寒而固守奮武靈
之精誠攄趙奢之策慮威謀完乎金城
後漢班彪北征賦曰紛吾去此舊都兮騑遲遲以厯兹
遂舒節以逺逝兮指安定以為期飛雲霧之杳杳涉積
雪之皚皚遊子悲其故鄉兮心愴悢以傷懐攬余涕之於
邑兮哀生民之多故諒時運之所為兮永伊鬱其誰訴
後漢曹世叔妻班氏東征賦曰惟永初之有七兮余随
子乎東征時孟春之吉日兮撰良辰而將行遂去故而
就新兮志愴恨而懐悲明發曙而不寐心遲遲而有違
亂曰君子之思必成文兮盍各言志慕古人兮
後漢蔡邕述行賦曰余有行於京洛遘淫雨之經時塗
迍邅其蹇連潦汙滯而為灾聊𢎞慮以存古宣幽情而
屬詞行遊目以南望覽太室之威靈顧大河于北垠覩
河洛之始并牽陵阿以登降赴偃師而精勤壯田横之
奉首義二士之夾墳
魏崔琰述初賦曰琰性頑口訥至二十九粗關書傳聞
北海有鄭徴君者當世名儒遂徃造焉道由齊都而作
述初賦曰有鄭氏之高訓吾將徃乎發矇灑余髪乎蘭
池振余珮於清風望髙宻以亟征戾衡門而造止覿游
夏之峩峩聴大猷之篇記高洪崖之耿介羨安期之長
生登川山以永望臨洞浦之廣溟左揚波於𤾉谷右濯
岸於濛汜運混元以升降與三光而終始蓬萊蔚其潛
興瀛壺崛以駢羅列金臺之蹇産方玉闕之嵯峨
晉陸機行思賦曰背洛浦之遥遥浮黄川之裔裔遵河
曲以悠逺觀通流之所㑹啓石門而東縈沿汴渠其如
帶託飄風之習習冒沈雲之藹藹商秋肅其𤼵節𤣥雲
霈而垂隂涼氣淒其薄體零雨鬱而下淫覩川禽之遵
渚見山鳥之歸林揮清波以濯羽翳緑葉而弄音行彌
久而情勞塗愈近而思深羨品物以獨感悲綢繆而在
心嗟逝官之永久年荏苒而厯兹越河山而託景𦕈四
載而逺期孰歸寧之弗樂獨抱感而弗怡又思歸賦曰
余以元康六年冬取急歸而王師外征職典中兵與聞
軍政懼兵革未息宿願有違懐歸之思憤而成篇節運
代序四氣相催寒風肅殺白露霑衣嗟行邁之彌留感
時逝而懐悲彼離思之在人恒戚戚而無歡悲縁情以
自誘憂觸物而生端晝輟食而發憤宵假寐而興言羨
歸鴻以矯首挹谷風而如蘭嵗靡靡而薄暮心悠悠而
增楚風霏霏而入室響泠泠而愁予既遨遊於川沚亦
改駕乎山林伊我思之沈鬱愴感物而增深歎随風而
上逝涕承纓而下尋冀王事之暇豫庶歸寧之有時候
涼風而警策指孟冬而為期願靈暉之促景相立表以
望之
晉潘岳西征賦曰嵗次𤣥枵月旅蕤賔潘子馮軾西征
自京徂秦皇鑒揆余之忠誠俄令余以末班杖疲人於
西夏擕老㓜而入關余乃越平樂過街郵秣馬臯門税
駕西周澡孝水而濯纓嘉善名而在兹登崤坂之威夷
仰崇嶺之嵯峨臯託墳於南陵文違風於北阿躡函谷
之重阻㸔天險之衿帶迹諸侯之勇怯筭嬴氏之利害
或開關以延敵競遁逃而奔竄發閿鄉而警䇿遡黄卷
而濟潼眺華岳之隂崖覿高掌之遺蹤倦狹路之廹隘
軌﨑嶇以低仰蹈泰郊而始闢豁爽塏以宏壯黄壤千
里沃野彌望華實芬敷桑麻條暢邪界囊斜右濱􁚖隴
寳鷄前鳴甘泉後涌靣終南而背雲陽跨平原而連嶓
冢九嵕嶻嶭太一巃嵸吐清風之飂戾納歸雲之鬱蓊
南有𤣥灞素滻湯井温谷北有清渭濁涇蘭池周曲浸
決鄭白之渠漕引淮海之粟林茂有鄠之竹山挺藍田
之玉履犬戎之侵地疾幽后之詭惑舉偽烽以沮衆淫
嬖褒以縱慝軍敗戲水之上身死驪山之北異哉秦始
皇之為君也傾天下以厚葬自開闢而未聞匠人勞而
弗圖俾生理以報勤外罹西楚之禍内受牧䜿之焚語
曰行無禮必自及此非效歟乾坤以有親可久君子以
厚徳載物夫漢高之興也非徒聰明神武豁達大度而
已乃實慎終追逺篤誠欵愛澤靡不漸恩無不逮率土
且猶不遺而况於鄰里乎而况於卿士乎於斯時也乃
摹寫舊豐製造新邑故社易置枌榆遷立街衢如一庭
宇相襲渾鷄犬而亂放各識家而競入籍含怒於鴻門
沛跼蹐而來王范謀害而弗許隂授劔以約荘撛白刃
以萬舞危冬葉之待霜爾乃階長樂登未央汎太液凌
建章榮馺娑而欵駘盪轥枍詣而轢承光徘徊桂宫惆
悵柏梁鷩雉雊於臺陂狐兔窟於殿傍何黍苗之離離
而予思之茫茫
晉郭璞流寓賦曰戒雞晨而星發至猗氏而方曉觀屋
落之隳殘顧徂見乎丘棗嗟城池之不固何人物之希
少越南山之高嶺修焦丘之微路駭斯徑之峻絶感王
陽而增懼詰朝發於解池辰中曁乎河北思此縣之舊
名盖曩日之魏國詠詩人之流歌信風土之險刻背兹
邑之逈逝何險難之多厯望陜城於南涯存虢氏之疆
場實我姓之攸出邈有懐乎乃迹陟函谷之髙關壮斯
勢之險固過王城之丘墉想穀洛之合鬬惡王靈之壅
流竒子喬之輕舉遊華輦而永懐乃凭軾以寓目思文
公之所營盖成周之墟域
晉張載叙行賦曰嵗大荒之孟夏余將徃乎蜀都脂輕
車而秣馬循路軌以西徂朝發軔于京宇兮夕予宿於
穀洛踐有周之舊墟􁀙丘荒以寥廓讃王孫於北門問
九鼎於東郭寔公旦之所卜曷斯水之濆薄入函谷而
長驅厯新安之鹵阜行逶迤以登降涉二崤之重阻經
嶔岑之險巇想姬文之避雨出潼關以廻逝仰華岳之
崔嵬勤大禹之疏導豁龍門之洞開舎予車以步趾玩
卉木之璀錯翳青青之長松䕃肅肅之髙柞縁阻岑之
絶崖蹈偏梁之懸閣石壁立以切天岌􁒐隗其欲落超
陽平而越白水稍幽薆以廻深秉重巒之百層轉木末
於九岑浮雲起於轂下零雨集於麓林上昭晰以清陽
下杳㝠而晝隂聞山鳥之晨鳴聴𤣥猨之夜吟雖處者
之所樂嗟寂寞而愁予心造劍門之崇關路盤曲以晻
藹山峥嶸以峻狹仰青天其如帶兼習坎之重固形東
隘以要害豈乾坤之分域將隔絶乎内外
晉袁宏東征賦曰惟吾生於末運託一葉於鄧林顧微
軀之𦕈𦕈若絶響之遺音壮公瑾之明達吐不世之竒
策握百勝於崇朝靡雲旗於赤壁三光一舉而參分四
海指麾而中隔過武昌而逍遥登樊山以流盼訪遺老
以證徃乃西鄂之舊縣曩有吳之初基升員丘而豹變
爾乃出桑洛㑹通川背彭澤靣長泉洲渚迢逓􁦚岫虛
懸即雲似水望水若天日月出乎波中雲霓生乎浪間
嗟我行之彌留跨晦朔之倐忽風褰林而蕭瑟雲出山
而逢渤向孫氏之南面鑽靈龜以相土模酆鎬之制度
冩河洛之規矩經始郛郭築室葺宇金城萬雉崇墉百
堵君臣有章上下獲叙所以能三分天下而有其文武
到吳都以停舟覽闔閭之餘塵建修城以營郭引通流
而發津逺矣吳徳舊邦惟新太伯被髪仲雍文身言偃
以文學遺風季札以讓國稱仁高節顯於華夏端委行
乎海濱
宋謝靈運歸塗賦曰昔文章之士多作行旅賦或欣在
觀國或怵在斥徙或述職邦邑或羈役戎陣事由於外
興不自巳雖髙才可推求懐未惬今量分告退反身草
澤經塗履運用感其心賦曰承百世之慶靈遇千載之
優渥匪康衢之難踐諒跬步之易局踐寒暑以推換眷
桑梓以緬邈禠簪帶於窮城反巾褐於空谷果歸期於
願言獲素念於思樂於是舟人告辦佇楫在川觀鳥候
風望景測圓背海向谿乘潮傍山悽悽送歸愍愍告旋
時旻秋之杪節天既髙而物衰雲上騰而雁翔霜下淪
而草腓捨隂漠之舊浦去陽景之芳蕤林承風而飄落
水鑒月而含輝發青田之枉渚逗白岸之空亭路威夷
而詭狀山側背而易形停余舟而淹留捜縉雲之遺迹
漾百里之清潭見千仞之孤石厯古今而長在經盛衰
而不易
宋鮑照遊思賦曰雲遙兮海衝上潮兮送風秋水兮架
浦涼煙兮冒虹暮氣起兮逺岸黑陽精滅兮天際紅波
茫茫兮無底山嵾嵾兮萬重捨堂宇之宻親坐江潭而
為客對蒹葭之遂黄視零露之方白鴻晨驚以響湍泉
夜下而鳴石瞻荆吳之逺山望邯鄲之長陌塞風馳兮
邉草飛胡沙起兮雁揚翮雖燕越之異心在禽鳥之同
戚
齊謝朓思歸賦曰余菲薄以固陋受恩靈而不訾拖銀
黄之沃若剖金符之陸離舟未濟而河廣途方遥而馬
疲紛吾生之遊薄彌一紀而厯兹自下車於江海涉青
春而於是時睠崇茫而引領望大夏而長思離曲街之
委陋猶寤寐而見之余乃眷言興慕南眺猶然將整歸
轡願受一廛考華城之直陌相洛浦之廻阡於是籬揷
芳槿門拂長楊簷桃春𤼵忩竹夏涼晨露晞而草馥微
風起而樹香恒離居而嵗月痛銷落而徒傷
梁簡文帝述羈賦曰奉明后之霑渥將逺述於荆楚歎
雲霞之窅漫對江山之遥阻是時孟夏首節雄風吹甸
晚解纜乎鄉津涕淫淫其若霰舟飄飄而轉逺顧帝都
而裁見逺山碧暮水紅日既晏孰與同雲嵳峩而出岫
江搖漾而生風奉璽言而遄邁改余玉於江隈遵陽塗
而中正軫悲心其若頽引領京邑瞻望弗逺戀逐雲飛
思随蓬轉觀江水之寂寥願從流而東反又阻歸賦曰
觀建國之皇王選能官於前古元帝慈而布教豈齊聖
而作輔伊吾人之固陋宅璇漢而自通躡九枝而耀景
總六翮而摶風屬𤣥玦之啓異逢玉弩之相驚頓天羅
於八表騰雲驅於四溟發伏鼈之雄氣耀策馬之高星
地邇朔場疆鄰北極壠樹饒風胡天少色上月斜臨寒
松遙直雲向山而欲歛雁疲飛而不息何愁緒之交加
豈樹萱與折麻聞繁鉦之韻氷聴流風之入笳終知客
遊之阻無解鄉路之賒
梁江淹待罪江南思北歸賦曰惟江南兮邱墟經萬里
兮長蕪帶封狐兮比景連雄虺兮蒼梧當青春而離散
方仲秋而遂徂雲清冷而多緒風蕭條而無端猨之吟
兮日光逈狖之啼兮月色寒况北州之賤士為炎上之
流人共魍魎而相偶與蠨蛸而為鄰秋露下兮㸃劍舄
春苔生兮綴衣巾
梁丘遲還林賦曰爰自京師言歸舊嶺今風古轍每動
寸衷因事而書不覺成卷非謂為文聊記行途所經云
爾太皥弭節祝融聳駕炎鍾汎響青籥静吹丘子税轅
畿路總舳川湄裭魂故嶺結夢舊墀揆身世而載懐鏡
古今而興辭騐難停於揚轍昭易改於墨絲匪追舉而
辯命豈適伊而問蓍擔簦無白璧之想負書無黑豹之
悲纜解山潮首顧京澨仰絳堞之紛廻與素津之容裔
荃橈徃來芰盖經過依稀子陵之釣髣髴滄浪之歌出
入風霞游息雲露階伺禽飛忩髙月度踟蹰七教徘徊
五禮永翦帶於關上長緝巾乎林底
梁沈約愍塗賦曰結榜窮渚思臨長嶼情依舊越身經
故楚彼長路之多端伊客心之無緒懽因循而易失悲
由心而難拒此江海之信遼知余思之方阻日淹長浦
風掃聨葭疊雲凝憤廣水騰華聴奔沸於洲嶼望掩曖
乎煙沙依雲邉以知國極鳥道以瞻家免悽愴於羈離
亦殷勤於行路歎余塗之屢蹇奚前芳之可慕
梁張纉南征賦曰嵗次娵訾月惟中吕余謁帝於承明
將述職於南楚忽中川而反顧懐舊鄉而延佇泝金牛
之迅渚覩靈濤之雄壯標素嶺乎青壁葺頳文於翠障
跳巨石以驚湍批衝岩而駭浪鏟千尋之峭峯深萬流
之大壑隐日月以蔽虧摶風烟而廻薄崖映川而晃朗
水騰光以倐爍下流湍而洊險上岑崟而將落於是近
睇赭峯遥瞻鵲岸島嶼蒼茫風霜蕭散值時雨之新晴
觀百川之浩汗水泓澄以闇夕山參差而辨旦忽臨睨
於故鄉聊江天其無畔獨向風而舒情搴芳洲而誰玩
於是千流共歸萬嶺分狀清江洗潮平湖夷暢翻光轉
彩出沒搖漾岷山嶓冢悠逺寂寥青湓赤㟁控夕引潮
界飛流於翠薄耿長虹於青霄若夫灌漭川涯曾潭水
府游泳之所徃還喧鳴之所攅聚聆寡鶴之偏呌問孤
鴻之慕侣在客行而多思獨傷魂而悽楚
陳沈炯魂歸賦曰值天地之輻裂遭日月之雰虹去父
母之邦國埋形影於胡戎絶君臣而辭骨肉蹐厚地而跼
蒼穹抱北思之胡馬望南飛之夕鴻泣霑衿而雜露悲
微吟而帶風履峩峩之層氷靣飀飀之嚴霜去莫敖之
所縊過臨川之折軸矧今古之悲涼並攅心而霑袂渡
狹石之欹危跨清津之幽咽雁虚弓而自殞猨呌子而
腸裂厯江漢之逶迤及樊郡之參差望隆中之大宅映
峴首之沉碑乃尋折而厯裔遂經秦而至洛覺髙蹈之
清逺見風雲之倐爍何武關之狹隘而漢祖之英雄山
萬重而仰雲霧水百仞而冩蜿虹去青泥而踰白鹿越
滻水而至青門長卿之賦可想邵平之迹不存咄嗟驪
山之阜惆悵灞陵之園訪軹道之長組拾藍田之璵璠
登未央之北闕望長樂之基址伊太后之所居築旗亭
而成市槐路鬱以三條方塗阻而九軌觀阡陌之遺蹤
實不乖於前史傍直城而北轉臨横門而左起泊涇泥
之混濁盥渭渚之清波指咸陽而長望何李趙之經過
息甘泉而避暑猶爽塏而清和至誠可以感鬼秉信可
以祈天何精殞而魄散忽魂歸而氣旋解龍驂而見送
走却驛於停𫝊出向來之大道及初入之山川愛繞朝
之贈策報李陵之别篇淚未悲而自堕語有噎而無宣
書宋鮑照與妹書曰吾自發寒雨而全行日少棧石星
飯結荷水宿以今食時僅及大雷塗登千里日踰一辰
去親為客如何如何向因步頓慿觀川陸遨神清渚流
睇方曛東顧三洲之隔西眺九𣲖之分闚地門之絶景
望天際之孤雲南則積山萬狀爭氣負高含霞飲景參
差代雄陵跨長隴前後相屬帶天有匝横地無窮東則
砥原逺隰亡端靡際寒蓬夕卷古樹雲平旋風四起思
鳥羣歸静聴無聞極視不見北則陂池潜演湖澤脈通
栖風之鳥水化之蟲以智吞愚因彊捕小號噪驚聒紛
牣其中西則廻江永指長波吞合滔滔何窮漫漫安竭
左右青靄表裏紫霄從嶺而西氣盡金光半山以下純
為黛色信可以神居帝郊鎮控湘漢者也夕景欲沉曉
霧將合孤鶴寒嘯遊鴻逺吟樵蘇一歎舟子再泫誠足
憂悲不可説也
　
　藝文類聚卷二十七
欽定四庫全書
　藝文類聚卷二十八　　　唐　歐陽詢　撰
　人部十二(逰覽/)
　　遊覽
家語曰孔子北遊登農山子路子貢顔回侍孔子四望
喟然歎曰二三子各言爾志
穆天子傳曰天子遂襲崑崙之丘遊軒轅之宫眺望鍾
山之嶺玩帝者之寶勒石王母之山紀迹𤣥圃之上乃
取其嘉木艶草竒鳥怪獸玉石珍瑰之器重膏銀燭之
寶又曰天子北昇於舂山之上以望四野舂山是惟天
下之髙山也天子五日觀於舂山之上
史記曰始皇三十七年上㑹稽山望於南海立石刻頌
秦徳還過呉從江乘渡傍海上北至瑯琊又曰太史公
登㑹稽山探禹穴登姑蘇望五湖
莊子曰莊子與惠子遊濠梁之上莊子曰儵魚出遊從
容是魚樂也惠子曰子非魚焉知魚之樂也莊子曰子
非我焉知吾不知魚之樂也
楚辭曰覽兾州兮有餘横四海兮焉窮又曰登崑崙兮
四望心飛揚兮浩蕩日將暮兮悵忘歸遺極浦兮悟懐
韓詩外傳曰齊景公遊於牛山而北望齊曰美哉國乎
欝欝蓁蓁
淮南子曰所謂樂者遊雲夢陟髙丘耳聽九韶六莖口
味煎熬芬芳馳騁夷道釣射鷫鸘之謂樂乎
戰國䇿曰昔楚王登彊臺而望崇山左江右湖以臨方
湟其樂忘死
說苑曰齊景公遊海上樂之六月不歸又曰楚昭王欲
之荆臺遊司馬子綦進諫曰荆臺之遊左洞庭之波右
彭蠡之水南望獵山下臨方淮其樂使人遺老而忘死
新序曰晉平公遊西河中流而歎曰嗟乎安得賢士與
共此樂乎
列女傳曰楚昭王燕遊蔡姬在左越姬參乗王親乗駟
以逐登附莊之臺以望雲夢之囿乃顧謂二女曰樂乎
吾願與子生若此
世説曰過江諸人每暇日輙相要出新亭藉卉飲宴周
侯中坐而歎曰風景不殊舉目有江河之異
詩古詩曰青青陵上柏磊磊澗中石人生天地間忽如
遠行客驅車䇿駑馬遊戲宛與洛長衢羅夾巷王侯多
第宅兩宫遙相望雙闕百餘尺極宴娯心意戚戚何所
廹
魏文帝在孟津詩曰良辰啓初節髙㑹構歡娯清歌發
妙曲樂正奏笙竽曜靈忽西邁炎燭繼望舒翊日浮黄
河長驅旋鄴都又銅雀臺詩曰朝遊髙臺觀夕宴華池
隂大酋奉甘醪獸人獻嘉禽齊倡發東舞秦筝奏西音
飛鳥翻翔舞悲鳴集北林樂極哀情來慘恨摧肝心又
於清河作詩曰方舟戲長水澹澹自浮沉絃歌發中流
悲風漂餘音
魏王粲詩曰悠悠渉荒路靡靡我心愁四望無煙火但
見林與丘城郭生榛棘蹊徑無所由萑蒲竟廣澤葭葦
夾長流遊客多悲傷淚下不可收朝入譙郡界曠然
消人憂詩人美樂土雖客猶願留又詩曰日暮遊西
園冀冩憂思情曲池揚素波列樹敷丹榮上有特栖
鳥懐春向我鳴又詩曰吉日簡清時從君出西園方
軌䇿良馬並驅厲中原北臨清漳渚西㸔栢楊山回
翔遊廣囿逍遙波水間又詩曰列車息衆駕相伴綠
水湄幽蘭吐芳烈芙蓉發紅暉百鳥何繽翻振翼羣
相追投網引潛鯉强弩下髙飛白日已西邁歡樂忽
忘歸
魏陳琳詩曰髙㑹時不娯覊客難為心慇懐從中發悲
感激清音投觴罷歡坐逍遙歩長林蕭蕭山谷風黯黯
天路隂惆悵忘旋反歔欷涕霑襟又詩曰節運時氣舒
秋風凉且清閒居心不娯駕言從友生翺翔戲長流逍
遙登髙城東望㸔疇野廻顧覽園庭嘉木凋綠葉芳草
纎紅榮騁哉日月逝年命將西傾建功不及時鍾鼎何
所銘收念還房寢慷慨詠墳經庶幾及君在立徳垂功
名
晉陸機遨遊出西城詩曰遨遊出西城按轡循都邑逝
物隨節改時風肅且熠遷化有常然盛衰自相襲靡靡
年時改苒苒老已及行矣勉良圖使爾修名立
晉棗據詩曰矯足登雲閣相伴歩九華徙倚慿髙山仰
攀桂樹柯延首觀神州廻睛眄曲阿芳林挺脩榦一嵗
再三花何以濟不朽噓吸潄朝霞重巖吐神􁀙傾觴挹
涌波恢恢大道聞人事足為多
晉張載登成都白莬樓詩曰重城結曲阿飛宇起層區
累棟出雲表嶢櫱臨太虛髙軒啓朱扉廻望暢八隅西
瞻岷山嶺嵳峩似荆巫蹲鴟蔽地生原隰殖嘉蔬雖遇
堯湯世民食恒有餘欝欝小城中岌岌百族居街術紛
綺錯髙甍夾長衢借問楊子舍想是長卿廬
晉陸冲詩曰命駕遵長塗綿邈塗難尋我行一何艱山
川阻且深洿澤無夷軌重巒有曾隂零雨淹中路𤣥雲
蔽髙岑俯悼孤行獸仰歎偏翔禽空谷回悲響流風漂
哀音又詩曰肆觀野原外放心希太和景嶽造天漢豐
林冐重阿清芬乗風㪚艶藻映淥波
宋江夏王義㳟登景陽樓詩曰丹墀設金屏瑶榭陳玉
牀温宫冬開燠清殿夏含霜弱蘂布遐馥輕葉振逺芳
彌望少無際肆睇周華疆象闕對馳道飛亷矚方塘邸
寺送暉曜槐柳自成行通川溢輕艫長街盈方箱顧此
爝火微胡顔厠天光又彭城戲馬臺集詩曰騁騖辭南
京弭節憇東楚懿蕃重遐望興言藥僚侣于役未云淹
時遷變溽暑眷戀江水流廻首獨延佇
宋袁淑登宣城郡詩曰悵焉訊舊老兹前乃楚居十代
闕州記百祀絶方書
宋顔延之罷郡還與張湘川登巴陵城樓詩曰江漢分
楚望衡巫奠南服三湘淪洞庭七澤藹荆牧悽矣自逺
風傷哉千里目萬古陳徃還百代勞起伏又登景陽樓
詩曰風觀要春景月樹迎秋光㳂波被華若隨山茂貞
芳
宋鮑照行樂至城東橋詩曰迅風首旦發平路寒飛塵
擾擾遊宦子營營市井民懐金近從利撫劍逺辭親爭
知萬里途各事百年身
宋謝瞻遊西池詩曰逍遙越郊肆願言屢經過廻阡被
陵闕髙臺眺飛霞惠風蕩繁囿白雲屯曾阿褰裳順蘭
沚徙倚引芳柯美人愆嵗月遲暮獨如何
宋謝靈運晚出西射堂詩曰歩出西掖門遙望城西岑
連障疊巘崿青翠杳深沉曉霜楓葉丹夕曛嵐氣隂節
徃慼不淺感来恨已深羈雌戀舊侣迷鳥懐故林含情
尚勞愛如何離賞心撫鏡華緇鬢攬帶緩促衿安排徒
空言幽獨頼鳴琴又登池上樓詩曰殉祿反窮海卧痾
對空林傾耳聆波瀾舉目眺嶇􁃓初景革緒風新陽改
故隂池塘生春草園柳變鳴禽索居易永久離羣難處
心持操豈獨古無悶徴於今又登江中孤嶼詩曰江南
倦歴覽江北曠周旋懐新道轉迥尋異景不延亂流趨
正絶孤嶼媚中川雲日相暉映空水共澄鮮表靈物莫
賞藴真誰為傳又東山望海詩曰開春獻初嵗白日出
悠悠蕩志將愉樂瞰海庶忘憂䇿馬歩蘭臯緤控息椒
丘採蕙遵大薄搴若履長洲白華縞陽林紫虈曄春流
非徒不弭忘覽物情彌遒萱蘇始無慰寂寞終可求又
初往新安至桐廬口詩曰絺綌雖淒其授衣尚未至感
節良已深懷古徒役思不有千里棹孰申百代意逺協
尚子心遙得許生計既及泠風善又即秋水駛江山共
閒曠雲日相照媚景夕羣物清對玩咸可喜
宋謝莊遊豫章西山觀洪崖井詩曰幽願平生積野好
嵗月彌捨簮神區外整褐靈鄉垂林逺炎天隔山深白
日虧遊隂騰鵠嶺飛清起鳯池隱曖松霞被容與澗煙
移將遂丘中性結駕終在斯
齊謝朓和徐勉出新林渚詩曰宛洛佳遨遊春色滿皇
州結軫青郊路廻瞰滄江流日華川上動風光草際浮
桃李成蹊徑桑榆䕃道周又遊東田詩曰戚戚苦無悰
攜手共行樂尋雲陟累榭隨山望菌閣逺樹曖芊芊山
烟紛漠漠魚戲新荷動鳥散餘花落不對芳春酒還望
青山郭
梁簡文帝仰和衛尉新渝侯廵城口號詩曰帝景風雨
中層闕烟霞浮玉署清餘熱金城含暮秋水光凌却敵
槐影帶重樓又薄晚逐凉北樓廻望詩曰平衢望如掌
曾雉曖相連斷雲留去日長山减半天戲鳬乗洑下漁
舟冐浪前又大同八年秋九月詩曰大君重九節下輦
上林中酒䦨嘉宴罷車騎各西東時余守西掖脂車歸
北宫車分獨坐道扇拂冶城風落照壍中滿浮烟槐外
通長樂含初紫安榴拆晚紅又大同九年秋七月詩曰
髙樓闢左扇廻望依蘭橈晚風䬙颺来落照參差好又
登錦堂詩曰孫生酸棗寺王子枝江樓何如登石鏡因
閒猶豫遊又應令詩曰蠡浦急兮川路長白雲重兮出
帝鄉平原忽兮逺極目江甸阻兮覊心傷樹廬岳兮髙
且峻瞻派水兮去泱泱逺烟生兮含山勢風散花兮傳
馨香臨清波兮望石鏡瞻鶴嶺兮睇仙裝望邦畿兮千
里曠悲遙夜兮九廻腸顧龍樓兮不可見徒送目兮淚
霑裳
梁元帝出江陵縣還詩曰遊魚迎浪上雊雉向林飛逺
村雲裏出遙船天際歸又詩曰朝出屠羊縣夕反仲宣
樓水滿還侵岸沙盡稍開流又登江州百花亭懐荆楚
詩曰目極纔千里何由望楚津落花灑行路垂楊拂砌
塵柳絮飄春雪荷珠漾水銀試酌新春酒遙勸陽臺人
梁昭明太子示雲麾弟詩曰白雲飛兮江上阻北流分
兮山風舉山萬仞兮多髙峯流九派兮饒江渚上岧嶤
兮乃逼天雲微濛兮後興雨實覽厯兮此名地故遨遊
兮兹勝所爾登渉兮一長望理化顧兮忽憶予想玉顔
兮在目中徒踟蹰兮增延佇
梁沈約登髙望春詩曰登髙眺京洛街巷何紛紛廻首
望長安城闕欝盤桓齊童躡珠履趙女揚翠翰春風揺
雜樹葳蕤綠且丹寳瑟玫瑰柱金覉玳瑁鞍淹留宿下
蔡置酒過上闌日出照鈿黛風過動羅紈又秋晨覊怨
望海思歸詩曰分空臨澥霧披逺望滄流八桂曖如畵
三桑眇若浮烟極希丹水月表望青丘
梁劉孝威登覆舟山望湖北詩曰紫川通太液丹岑聮
少華堂皇更隱映松灌雜交加荇浦浮新葉漁舟繞落
花浴童爭淺岸漂女擇平沙極望傷春日廻車空狹斜
又出新林詩曰芒山眡洛邑函谷望秦京遙分承露掌
逺見長安城故鄉已可識遊子必勞情霧罷前村見風
息涌川平坐觀暮潮落漸見夕烟生無由一羽化徒想
風御輕
梁劉孝標江州還入石頭詩曰鼓枻浮大川延睇洛城
觀洛城何欝欝杳與雲霄半前望蒼龍門斜瞻白鶴館
槐垂御溝道柳綴金隄岸迅馬晨風趨輕輿流水㪚髙
歌梁塵下絙瑟荆禽亂我思江海遊曽無朝市玩忽寄
靈臺宿空軫及關歎仲子入南楚伯鸞出東漢何能栖
樹枝取斃王孫彈
梁蕭子範東亭極望詩曰晚流稍東急暝景促西暉水
鳥銜魚望蓮舟拂芰歸郊原共起逺林野雜依菲從君
採蘿葛寧復想輕肥
梁蕭子暉應教使客春遊詩曰上林㸔草色河橋望日
暉洛陽城閉晚金鞍横路歸
梁蕭子雲落日郡西齋望海山詩曰漁舟暮出浦漢女
採蓮歸夕雲向山合水鳥望田飛蟬鳴早秋至蕙草無
芳菲故隱天山北夢想日依依
梁呉筠登鍾山讌集望西靜壇詩曰客思何以緩春郊
滿初律登車陸離至駿騎差池出寳椀汎蓮花珍杯食
竹實才勝啇山四文髙竹林七復望子喬壇金繩藴綠
帙風雲生屋宇芝英被仙室方隨鳯皇去悠然駕白日
又迎栁呉興道中詩曰團團日西靡客念已蹉跎長風
倒危葉輕練網寒波白雲光彩麗青松意氣多所言飽
恩徳忘我北山蘿
梁庾肩吾登城北望詩曰誓師屠六郡登城望九嵏山
沉黄霧裏地盡黑雲中霜戈曜壠日哀笳斷塞風又和
衛尉新渝侯廵城口號詩曰維城寄右戚廵警屬勤王
南瞻通㶚㟁北眺指横芒入漢飛延閣臨雲出建章歩
逐天津逺城隨秋夜長露槐落金氣風寮上新凉又暮
逰山水賦韻得磧字應令詩曰餘春屬清夜西園恣遊歴入
徑轉金輿開橋通畵鷁細藤初上楥新流漸涵磧雲峯
没城柳電影開巖壁又和晉安主簿晚逐凉北樓廻望
詩曰向夕紛喧屏追凉飛觀中樹影臨城日牕含度水
風遙天如接㟁逺帆似凌空陪文慙宋玉徒等侍蘭宫
梁王僧孺落日登髙詩曰慿髙且一望目極不能捨東
北指青門西南見白社軫軫河梁上紛紛渭橋下爭利
亦爭名驅車復驅馬寕訪蓬蒿人誰憐寂寞者又至牛
渚憶魏少英詩曰楓林曖似畵沙㟁靜如掃空籠望𤣥
石廻斜見危島綠草間遊蜂青葭集輕鴇徘徊洞初月
侵淫潰春澇非願嵗物華徒用風光好
梁王筠和衛新渝侯廵城詩曰閶闔曖已昏鈎陳杳將
暮棲烏城上反晚雀林中度閣道趨文昌禁兵連武庫
銅烏迎早風金掌承朝露罘罳分曉色睥睨生秋霧
梁劉綏和晚日登樓詩曰所以登臺榭正重接烟霞長
虹觸欄斷歸鳥避空斜俯巢窺暝宿臨樹摘髙花百雉
時方晚九層光尚賖
北周宗懔和嵗首寒望詩曰旅騎出平原鉦鐃遍野喧
接里開都邑連車駐小門稻車廻故塢獵馬轉新村古
碑空戴石山龕未上旛所言春不至未有桃花源
北齊劉逖秋朝野望詩曰駐車慿險㟁飛葢厯平湖菊
寒花稍發蓮秋葉漸枯向浦低行鴈排空轉噪烏若將
君共賞何處减城隅
陳隂鏗和登百花亭懐荆楚詩曰江陵一柱觀潯陽千
里潮風煙望似接川路恨成遙落花輕未下飛絲斷易
飄藤長還依格荷生不避橋陽臺可憶處惟有暮將朝
又登武昌㟁望詩曰遊人試歴覽舊跡但邱墟巴水縈
非字楚山斷類書荒城髙仞落古柳細條疎煙蕪遂若
此當不為能居又和侯司空登樓望鄉詩曰懐土臨霞
觀思歸想石門瞻雲望鳥道對柳憶家園寒田穫裏靜
野日燒中昏信美今何益傷心自有源
陳張正見遊龍首城詩曰關外山川閤城隅塵霞浮白
雲凝絶嶺滄波間斷洲四面觀長薄千里眺平邱河津
無桂樹樽酒自淹留
陳江總秋日登廣州城南樓詩曰秋城韻晚笛危榭引
清風逺氣疑埋劍驚禽似避弓海樹一邉出山雲四面
通野火初烟細新月半輪空塞外離羣鳥顔鬂早如蓬
徒懐建業水復想洛陽宫不及孤飛鴈獨在上林中
賦後漢班彪遊居賦曰夫何事於兾州聊託公以遊居
厯九土而觀風亦慙人之所虞遂發軫於京洛臨孟津
而北厲想尚甫之威虞號蒼兕而明誓既中流而歎息
美周武之知性謀人神以動作享烏魚之瑞命瞻淇澳
之園林善綠竹之猗猗望常山之峩峩登北岳而髙遊
嘉孝武之乾乾親飭躬於伯姬建封禪於岱宗瘞𤣥玉
於此丘徧五岳與四瀆觀滄海以周流鄙臣恨不及事
陪後乗之下僚今匹馬之獨征豈斯樂之足娯且休精
於敝邑聊卒嵗以湏臾
魏陳思王曹植節遊賦曰覽宫宇之顯麗實大人之攸
居建三臺於前處飄飛陛以凌虛連雲閣以逺徑營觀
榭於城隅亢髙軒以逈眺縁雲霓而結䟽仰西岳之崧
岑臨漳滏之清渠觀靡靡而無終何眇眇而難殊亮靈
后之所處非吾人之所廬於是仲春之月百卉叢生萋
萋藹藹翠葉朱莖竹林青葱珍果含榮凱風發而時鳥
讙微波動而水蟲鳴感氣運之和潤樂時澤之有成遂
乃浮素葢御驊騮命友生攜同儔誦風人之所歎遂駕
言而出遊歩北園而馳騖庶翺翔以解憂望洪池之滉
漾遂降集乎輕舟沉浮蟻於金罍行觴爵於好仇絲竹
發而響厲悲風激於中流且容與以盡觀聊永日而忘
愁嗟羲和之奮䇿怨曜靈之無光念人生之不永若春
日之微霜諒遺名之可紀信天命之無常愈志蕩以淫
遊非經國之大綱罷曲宴而旋服遂言歸乎舊房又感
節賦曰攜友生而遊觀盡賔主之所求登髙墉以永望
兾銷日以忘憂欣陽春之潜潤樂時澤之惠休望候鴈
之翔集想𤣥鳥之来遊嗟征夫之長勤雖處逸而懐愁
懼天河之一廻没我身乎長流豈吾鄉之足顧戀祖宗
之靈丘惟人生之忽過若鑿石之未燿慕牛山之哀泣
懼平仲之我笑折若華之翳日庶朱光之長炤願寄軀
於飛蓬乗陽風而逺飄亮吾志之不從乃拊心以歎息
青雲欝其西翔飛鳥翩而上匿欲縱體而從之哀予身
之無翼大風隱其四起揚黄塵之𠖇𠖇野獸驚以求羣
草木紛其揚英見遊魚之涔灂感流波之悲聲内紆曲
而潜結心怛惕以中驚匪榮徳之累身恐年命之早零
慕歸全之明義庶不沗乎所生
魏楊修節遊賦曰爾乃息偃暇豫携手同征遊乎北園
以娯以逞欽太皥之統氣樂乾坤之布靈誕烟煴之純
和百卉挺而滋生谷風習以順時橈百物而有成行中
林以彷徨玩竒樹之抽英或素華而雪朗或紅彩而發
頳綠葉白蔕紫柯朱莖楊柳依依鍾龍蔚青紛灼灼以
舒葩芳馥馥以播馨嗟珍果之叢生每異類而絶形禀
冲和以固植信能實而先榮於是廻旋詳觀目周意倦
御于方舟載笑載言仰泝凉風俯濯纎腕極歡欣以從
容乃升車而来反
歎晉石崇思歸歎曰登城隅兮臨長江極望無涯兮思
填胷魚瀺灂兮鳥繽翻澤雉遊裊兮戲中園秋風厲兮
鴻鴈征蟋蟀嘈嘈兮晨夜鳴落葉飄兮枯枝竦百草零
兮覆畦壠時光逝兮年易盡感彼嵗暮兮悵自愍廓覉
旅兮滯野都願御光風兮忽歸徂惟金石兮幽且清林
欝茂兮芳草盈𤣥泉流兮縈邱阜閣館蕭寥兮䕃叢柳
吹長笛兮彈五絃髙歌凌雲兮樂餘年舒篇卷兮與聖
談釋冕投紱兮希彭耼超逍遙兮絶塵埃福亦不至兮
禍不来
書魏應璩與滿公琰書曰徒恨宴樂始酣白日傾夕驪
駒就駕意不宣展追惟耿介迄于明發適欲遣書㑹承
來命知諸君子復有漳渠之㑹西有伯陽之館北有曠
野之望髙榭翳朝雲文禽蔽緑水沙場夷敞清風肅穆
是京臺之樂也得無流而不反乎適有事務湏自經營
不獲侍坐良増悒悒又與從弟君胄書曰間者北遊喜
歡無量登芒濟河曠若發蒙風伯掃涂雨師洒道按轡
清路周望山野亦既至止酌彼春酒接武茅茨凉過大
厦膚寸肴修味踰方丈逍遙陂塘之上吟詠菀柳之下
結春芳以崇珮折若華以翳日弋下髙雲之鳥餌出深
淵之魚蒲且讃善便嬛稱妙何其樂哉雖仲尼忘味於
虞韶楚人流遯於京臺無以過也班嗣之書信不虛矣
來還京都塊然獨處營宅濵洛困於囂塵思樂汶上發
於寤寐昔伊尹輟耕郅惲投竿思致君於有虞濟蒸民
於塗炭而吾方欲執耒於山陽沉縉於丹水知其不如
古人逺矣然山甫不貪天地之樂曾參不慕晉楚之冨
亦其志也
　藝文類聚卷二十八
欽定四庫全書
　藝文類聚卷二十九　　　唐　歐陽詢　撰
　人部十三(别上/)
　　别上
毛詩曰出宿于泲飲餞于禰又曰顯父餞之清酒百壺
又曰燕燕于飛差池其羽之子于歸逺送于野又曰有
女仳離慨其歎矣
禮記曰嫁女之家三夜不息燭思相離也
家語曰孔子去周而老子送之曰吾聞富貴者送之以
財仁者送之以言吾雖不能富貴而竊仁者之號請送
子以言乎凡當世之聰明深察而近於死者好議人者
也愽辯閎大而危其身者好發人之惡者也孔子曰敬
受教
楚辭曰離别也騷愁也言已放逐離别中心愁思又曰
悲莫悲兮生别離樂莫樂兮新相知又曰憭慄兮若在
遠行登山臨水送將歸又曰超北梁兮永辭送美人兮
南浦
吕氏春秋曰呉起魏武侯送之曰何以治西河對曰以
忠信
呉越春秋曰句踐伐呉乃命國中與之訣而國人悲哀
皆作離别之聲又曰羣臣送句踐至於江上臨水祖道
大夫種為祝句踐舉杯垂涕
孔叢子曰子髙遊趙平原君客有鄒文李節者與相友
善及將還魯諸故人訣既畢文節送行三宿臨别文節
流涕交頥子髙徒抗手而已分背就路其徒問曰先生
與彼二子善彼有戀戀之心未知後㑹何期悽愴流涕
而先生厲聲髙揖無乃非親親之謂乎子髙曰始吾謂
二子丈夫爾乃今知其婦人也人豈鹿豕也哉而常羣
聚乎
漢書曰武帝平陽公主家衛子夫得幸主因奏子夫送
入宫子夫上車主拊其背曰去矣即貴願無相忘又曰
疏廣與兄子受並為皇太子師傅廣謂受曰吾聞知足
不辱知止不殆功遂身退天之道也遂上䟽乞骸骨上
許之公卿大夫故人邑子遂為設祖道共帳東都門外
送者車數百輛辭訣去及道路觀者皆曰賢哉二大夫
或歎息為之下泣又曰李廣利將兵擊匈奴丞相為祖
道至渭橋又曰竇皇后弟廣國曰姊去我西時與我訣
於傳舍中沐我又曰成帝遣定陶王之國王辭去上與
相對泣而訣
東觀漢記曰陳遵使匈奴過辭於王丹丹謂遵曰俱
遭世反覆唯我二人為天地所遺今子當之絶域無
以相贈贈子以不拜遂揖而别遵甚喜又曰東平王
蒼與諸王朝京師月餘還帝臨送歸宫悽然懐思乃
遣使手詔諸國曰辭别之後獨坐不樂因就車歸伏
軾而吟瞻望永懐實勞我心誦及採菽以增歎息又
曰肅宗遣諸王歸國帝特留東平王蒼賜以秘書列
圖道術秘方至八月飲酎畢有司復奏遣蒼乃許之
手詔賜蒼曰骨肉與天性誠不以遠近親疎然數見
顔色情重昔時中心戀戀惻然不能言於是車駕祖
送流涕而訣復賜乗輿服御珍寶鞍馬錢布以億萬
計又曰光武遣馮異討赤眉車駕送至河南賜以乗
輿七尺具劒勑異曰念自修整無為郡縣所笑異頓
首受命
謝承後漢書曰范丹與王奐親善奐後為漢陽太守丹
於道候别之奐曰行路倉卒非陳闊之所可共到前亭
宿息以叙分隔丹曰今子遠適千里㑹面無期如其相
追將有慕貴之譏矣便起告違拂衣而去奐瞻望弗及
丹長逝不顧
呉志曰魯肅代周瑜過吕蒙酒酣蒙問肅曰君受重任
與關羽為鄰將何計略以備不虞肅應曰臨時施宜蒙
因為畫五䇿肅於是越席就之拊其背曰吕子明吾不
知卿才略所及至於此也遂拜蒙母結友而别又曰劉
繇亡於豫章孫䇿命太史慈往安撫之左右皆曰慈必
北去不還䇿曰子義捨我當復與誰餞送昌門把腕别
曰何時能還答曰不過六十日果如期而反
呉錄曰孫權祖朱桓桓奉觴曰臣當逺去願一捋陛下
鬚無所恨權慿几前席桓進捋鬚
魏志曰曹休為鎮南將軍假節都督軍事車馬臨送下
輿執手而别
蜀志曰宗豫聘呉孫權捉豫手涕泣而别曰君每銜命
結二國之好今君年長孤亦老矣恐不復相見
管輅别傳曰諸葛樂與輅别戒以二言卿性樂酒雖温
克然不可保寜當節之卿有水鏡之才所見者妙禍如
膏火不可不慎
許邁别傳曰邁好飬生遣妻歸家東遊采藥於桐廬山
欲斷榖以山近人不得專一移入臨安自以無復反乃
改名逺遊書與婦别
語林曰有人詣謝公别謝公流涕此人了不悲既去左
右曰向客殊自宻雲謝公曰非徒宻雲乃自旱雷爾
世説曰張敷從彭城還傅亮下船與别張不起授手着
舫户外傳遂不執手熟視張面云查故是梨中不臧者
便去
世說曰阮藉嫂嘗歸家籍相見與别人或譏之籍曰禮
豈為我軰設耶
廣州記曰尉他築臺以朝朔望構起華館以送陸賈
沈約宋書曰張敷音儀詳緩與人别執手曰念相聞餘
響乆之不絶又曰殷仲文還姑熟祖送傾朝桓謙要參
軍王𢎞同行荅曰餞離送别必在有情下官與殷風馬
不接無緣扈從謙貴其言
詩古詩曰行行重行行與君生别離相去萬餘里各在
天一涯道路阻且長㑹面安可知胡馬依北風越鳥巢
南枝相去日已逺衣帶日已緩浮雲蔽白日遊子不顧
反思君令人老嵗月忽已晚棄捐勿復道努力加飡飯
又曰明月何皎皎照我羅牀幃憂愁不能寐攬衣起徘
徊客行雖云樂不如早旋歸又曰渉江採芙蓉蘭澤多
芳草採之欲遺誰所思在逺道還顧望舊鄉長路漫浩
浩同心而離居憂傷以終老又曰庭中有竒樹綠葉發
華滋攀條折其榮將以遺所思馨香盈懷袖路逺莫致
之此物何足貴但感别經時
漢李陵贈蘇武别詩曰晨風鳴北林熠燿東南飛願言
所相思日暮不垂幃明月照髙樓想見餘光輝𤣥鳥夜
過庭髣髴能復飛褰裳路踟蹰彷徨不能歸浮雲日千
里安知我心悲思得瓊樹枝以解長渴饑又贈蘓武别
詩曰良時不再至離别在湏臾屏營衢路側執手野踟
蹰仰視浮雲馳奄忽交相踰風波一失路各在天一隅
長當從此别且復立斯湏欲因晨風發送子以賤軀
漢蘇武别李陵詩曰骨肉緣枝葉結交亦相因四海皆
兄弟誰為行路人况我連枝樹與子同一身昔為鴛與
鴦今為參與辰昔在常相近邈若胡與秦惟念當離别
思情日已新鹿鳴思野草可以喻嘉賔我有一樽酒欲
以贈逺人願子留斟酌慰我平生親
又贈蘇武别詩曰嘉㑹難再遇三載為千秋臨河濯長
纓念别悵悠悠逺望悲風至對酒不能酬行人懷徃路
何以慰我愁獨有盈觴酒與子結綢繆
又蘇武詩曰黄鵠一逺别千里顧徘徊胡馬失其羣思
心常依依何况雙飛龍羽翼臨當乖幸有弦歌曲可以
喻中懐請為遊子吟泠泠一何悲絲竹厲清聲慷慨有
餘哀長歌正激烈中心愴以摧欲展清商曲念子不能
歸俛仰内傷心淚下不可揮願為雙黄鵠送子俱遠飛
又贈蘇武詩曰攜手上河梁遊子暮何之徘徊岐路側
恨恨不能辭行人難乆留各言長相思安知非日月弦
望自有時努力崇明徳皓首以為期又贈蘇武别詩曰
陟彼南山隅送子淇水陽爾行西南遊我獨東北翔轅
馬顧悲鳴五歩一彷徨雙鳬相背飛相違日已長逺望
雲中路想見來珪璋萬里遙相思何益心獨傷隨時愛
景曜願言莫相忘又贈蘓武詩曰爍爍三星列拳拳月
初生寒凉應節至蟋蟀夜悲鳴晨風動喬木枝葉日夜
零遊子暮歸思塞耳不能聽逺望正蕭條百里無人聲
逺處天一隅苦困獨零丁親人隨風散瀝滴如流星願
得萱草枝以解飢渴情又贈蘇武别詩曰鍾子歌南音
仲尼歎歸歟戎馬悲邉鳴遊子戀故廬陽鳥歸飛雲蛟
龍樂潛居人生一世間貴與願同俱身無四凶罪何為
天一隅與其苦筋力必欲榮薄軀不如及清時䇿名於
天衢
漢蘇武别李陵詩曰雙鳬俱北飛一鳬獨南翔子當畱
斯館我當歸故鄉一别如秦胡㑹見何詎央愴恨切中
懐不覺淚霑裳願子長努力言笑莫相忘又别李陵詩
曰征夫懐徃路起視夜何其參辰皆已没去去從此辭
行役在戰塲相見未有期握手一長歎淚為生别滋努
力愛春華莫忘歡樂時生當復來歸死當長相思
魏文帝代劉勲出妻王氏詩翩翩牀前帳可以蔽光輝
昔將爾同去今將爾共歸緘藏篋笥裏當復何時披
魏陳王曹植詩曰門有萬里客問君何鄉人褰裳起從
之果得心所親挽裳對我泣太息前自陳本是朔方士
今為呉越民行行將復行去去適西秦又詩曰微隂翳
陽景清風飄我衣遊魚潛淥水翔鳥薄天飛𦕈𦕈客行
士徭役不得歸始出嚴霜結今來白露晞遊子歎黍離
處者歌式微慷慨對嘉賔悽愴内傷悲又送應氏詩曰
願得展嬿婉我友之朔方親昵並集送置酒此河陽山
川迥且遠别促㑹日長又離友詩曰凉風肅兮白露滋
木感氣兮條葉辭臨淥水兮登重基折秋華兮采靈芝
尋永歸兮贈所思感離隔兮㑹無期伊欝悒兮情不怡
魏應瑒别詩曰朝雲浮四海日暮歸故山行役懐舊土
悲思不能言悠悠渉千里未知何時旋又别詩曰浩浩
長河水九折東北流晨夜赴滄海海流亦何抽遠適萬
里道歸來未有由臨河累太息五内懐傷憂
魏徐幹為挽船士與新娶妻别詩曰與君結新婚宿昔
當别離凉風動秋草蟋蟀鳴相隨冽冽寒蟬吟蟬吟抱
枯枝枯枝時飛揚身體忽遷移不悲身體移當惜歳月
馳月馳無窮極㑹合安可知願為雙黄鵠比翼戲清池
晉孫楚答𢎞農故吏民詩曰昔我先矦邁徳垂化康哉
之詠實由是佐惟余忝辱弗克負荷每歴貴邦仰瞻泰
華追慕先軌感想哀嗟詵詵臣故爰及羣士皓首老成
率彼邑里闡崇髙義長幼以齒又征西官屬送别詩曰
晨風飄岐路零雨被芳草傾城逺相送餞我千里道乖
離即長衢惆悵盈懐抱
晉潘岳北芒送别王世胃詩曰朱鑣既揚四轡既整駕
言餞行告離芒嶺情有遷延日無餘影廻轅南翔心焉
北騁又金谷集詩曰王生和鼎實石子鎮海沂親友各
言邁中心悵有違何以叙離思攜手遊郊畿朝發晉京
陽夕次金谷湄回谿縈曲阻峻坂路威夷淥池泛淡淡
青柳何依依𤣥醴染朱顔但訢杯行遲投分寄石友白
首同所歸
晉潘尼送盧弋陽景宣詩曰楊朱焉所哭岐路重别離
屈原何傷悲生離情獨哀知命雖無憂倉卒意低廻歎
氣從中發灑淚隨襟頽九重不常鍵閶闔有時開愧無
紵衣獻貽言取諸懐又皇太子集應令詩曰聖朝命方
岳爪牙思比鄰皇儲延篤愛設餞送逺賔誰應今日宴
具惟廊廟臣置酒宴猷庭擊鼓靈沼濵羽觴飛􁘜醁芳
饌備竒珍巴渝二八奏妙舞鼓鐸振長袂生廻飄曲裾
揚輕塵
晉王浚從幸洛水餞王公歸國詩曰聖主應期運至徳
敷彛倫神道垂大教𤣥化被無垠欽若崇古制建侯屏
四鄰皇輿廻羽葢髙㑹洛水濵臨川講妙藝縱酒釣潛
鱗八音以迭奏蘭羞備時珍古人亦有言為國不思貧
與蒙廟庭施幸得厠大鈞羣僚荷恩澤朱顔感獻春賦
詩盡下情至感暢人神長流無舍逝白日入西津奉辭
慕華輦侍衛路無因馳情繋帷幄乃心戀軌塵
晉陸機祖道畢雍孫劉邉仲潘正叔詩曰皇儲延髦俊
多士出幽遐適遂時來運與子遊承華執笏崇賢内振
纓曽城阿畢劉賛文武潘生莅邦家感别懐逺人願言
歎以嗟又於承明作與弟士龍詩曰牽世纓時網駕言
逺徂征飲餞豈異族親戚弟與兄分塗長林側揮袂萬
始亭南歸憇永安北邁頓承明又送顧公直詩曰伐鼓
五嶺表揚聲萬里外髙山何足陵巨海猶縈帶又擬庭
中有竒樹詩曰芳草忽已茂佳人竟不歸感物戀所歡
採此當遺誰
晉王濬祖道應令詩曰侯誰在矣東宫詵詵曰保曰傅
𢎞道惟新前疑協衡顧問翼輪豈伊張仲專美前津渙
乎唐徳欽在四鄰齊軌上葉永垂清塵
晉左思贈妹九殯悼離詩曰欝欝岱青海瀆所經隂精
以靈為祥為禎峩峩令妹應期誕生如蘭之秀如芝之
榮總角岐嶷齓齠夙成比徳古烈異世同聲惟我惟妹
寔惟同生早䘮先妣恩百常情女子有行實逺父兄骨
肉之恩固有歸寜何悟離拆隔以天庭自我不見于今
二齡穆穆令妹有徳有言才麗漢班明朗楚樊黙識若
記下筆成篇行顯中閨名播外藩何以為贈勉以列圖何
以為言申以詩書相去在近上下欷歔含辭滿胷欝煩
不舒
晉張華祖道征西應詔詩曰赫赫大晉奄有萬方陶以
仁化曜以天光二跡陜西實在我王内飪玉鉉外惟鷹
揚四牡揚鑣𤣥輅振綏庶寮羣后餞飲洛湄感離歎悽
慕徳遲遲又祖道趙王應詔詩曰崇選穆穆利建明徳
於顯穆親時惟我王禀姿自然金質玉相光宅舊趙作
鎮冀方休寵曲錫備物煥彰𤼵軔上京出自天邑百寮
餞行縉紳具集軒冕峩峩冠葢習習戀徳惟懐永歎弗
及
晉陸雲餞太尉王公還京邑詩曰聖澤既渥嘉㑹愔愔
庭旅鐘鼓堂有瑟琴飛轡清暉扶桑移隂視景祗慕揮
𬒮霑襟戀彼同棲悲爾異林我有㫖酒以歌以吟又贈
兄詩曰行矣怨路長惄焉傷别促指途悲有餘臨觴勸
不足我若西流水子如東峙岳慷慨逝言感徘徊居情
育安得攜手俱契闊成騑服悠逺塗可極别促怨㑹長
銜恩戀行邁興言在臨觴南津有絶濟北渚河無梁神
徃同逝感形留悲參商
晉左九嬪感離詩曰自我去膝下倐忽踰再朞邈邈浸
彌遠拜奉將何時披省所賜告尋玩悼離詞髣髴想容
儀歔欷不自持何時當奉面娯目於書詩何以訴辛苦
告情於文辭
晉殷仲文送東陽太守詩曰昔人深誠歎臨水送將離
如何祖良遊心事孱在斯虛亭無留賔東川緬逶迤
晉何敬祖洛水祖王公應詔詩曰穆穆聖王體此慈仁
友于之至通于明神遊宴綢繆情戀所親薄言餞之于
洛之濵嵩崖巖巖洪流湯湯春風動衿歸鴈和鳴我后
饗客鼓瑟吹笙舉爵惟别聞樂傷情嘉宴既終白日西
歸羣司告旋鑾輿整綏我皇重離頓轡驂騑臨川永歎
酸涕霑頥崇恩感物左右同悲
宋孝武與廬陵王紹别詩曰連嵗矜離心今兹幸良集
信宿窮晨暮開顔披所戢未盡歡晤懐已傷岐路及舳
艫引江介飛旌背爾邑悄擾徒旅戒團欒流景入遲遲
分手念泫泫登路泣
宋平王代收就長路詩曰聳轡髙陵曲揮袂廣川濆黄
塵昏白日悲風起浮雲蕭條萬里别契闊三秋分時徃
從朝露年來驚夕氲徘徊去芳節依遲從逺軍
宋謝靈運相送方山詩曰祇役出皇邑指期憇甌越解
纜及流潮悽舊不能發柝柝就衰林皎皎明秋月含情
易為盈遇物難可歇又荅謝惠連詩曰懐人行千里我
勞盈十旬别時花灼灼别後葉蓁蓁
宋謝惠連西陵獻康樂詩曰哲兄感此别相送越埛林
飲餞野亭館分𬒮澄湖隂悽悽留子言眷眷浮客心廻
塘隱艫枻逺望絶形音又與孔曲阿别詩曰悽悽乗蘭
秋言餞千里舟塗届雲陽邑邑宰有昔遊行人雖念路
為爾暫淹留又夜集歎乖詩曰詩人詠踟蹰騷首歌離
别誠哉曩日歡展矣今夕切吾生赴遙令質明即行轍
在貧故冝言贈子保温惠曷用書諸紳乆要亮有誓
宋顔延之為皇太子侍宴餞衡陽南平二王應詔詩曰
太儀在御皇聖居貞旁緝民紀仰緯天經物資感變神
以瑞形川無遁寶山不閟靈亦既戒装皇心載逺夕悵
亭臯晨儀禁苑神行景騖𤼵自靈閫對宴感分瞻秋悼
晚
宋鮑照詩曰輕鴻戲江潭孤鴈集洲沚邂逅兩相親同
念共無已風雨好東西一隅頓千里追憶栖宿時聲容
滿心耳揚翮不能翔徘徊煙霧裏又送盛侍郎詩曰北
臨出塞道南望入鄉津髙墉宿寒霧平野起秋塵
齊王儉後園餞從兄豫章詩曰兹夕竟何夕念别開曾
軒光風轉蘭蕙流月汎虛園
齊王融奉辭鎮西應教詩曰未學謝能筭髙義幸知遊
霤庭參辯奭梁苑豫才鄒徘徊嵗光晚搖落江樹秋風
旗縈别浦霜琯迾遙州又蕭諮議西上夜集詩曰徘徊
將所憂惜别在河梁衿䄂三春隔江山千里長寸心無
逺近邉地有風霜勉哉勤嵗暮敬矣慎容光山中殊未
懌杜若空自芳
齊謝眺别王僧孺詩曰花樹雜為錦月池皎如練如何
當此時别離言與宴非君不見思所悲思不見又與江
水曹詩曰山中上芳月故人清樽賞遠山翠百重廻流
映千丈花枝聚如雪垂藤散猶網别後能相思何嗟異
風壤又懐故人詩曰芳洲有杜若可以贈佳期望望忘
超逺何由見所思我行未千里山川已間之離居方嵗
月故人不在兹清風動簾夜孤月照忩時安得同携手
酌酒賦新詩又離夜詩曰玉繩隱髙樹斜漢映曾臺離
堂華燭盡别幌清琴哀翻潮尚知恨客思𦕈難裁山川
不可夢况乃故人杯又將發石頭上烽火樓詩曰徘徊
戀皇邑躑躅曬曾阿陵髙墀闕近眺逈風雲多荆呉阻
山岫江海合瀾波歸飛無羽翼其如别離何又新亭渚
别范雲詩曰洞庭張樂地瀟湘帝子游雲去蒼梧野水
還江漢流停驂我悵望輟棹子夷猶廣平聽方籍茂陵
方見求心事俱已矣江上徒離憂
齊虞義送友人上湘詩曰濡足送征人褰裳臨水路共
盈一樽酒對之愁日暮漢廣雖容舠風悲未可渡佳期
難再得願但論心故沅水日生波芳洲行墜露共知邱
壑改同無金石固
齊劉繪送别詩曰春滿方解籜弱柳向低風相思將安
寄悵望南飛鴻
齊張融别詩曰白雲山上盡清風松下歇欲識離人悲
孤臺見明月
梁簡文帝示晉陵弟詩曰零雨岐路悲送歸臨水節時
事雖為舛離憂等閑别又餞臨海太守劉孝儀蜀郡太
守劉孝勝詩曰碣石臨東海峨眉距西候兩杜昔夾河
二龍今出守方無夜犬驚向息神牛闘凉風繞輕幕麥
雨交新溜念此一銜觴懷離在惟舊又餞廬陵内史王
修應令詩曰餞行臨上節開筵命羽觴廻池㵼飛棟濃
雲垂畵堂踈槐未合影仄日暫流光園梅歛新艶階蕙
結初芳又餞别詩曰行樂出南皮宴餞臨華池籜解篁
開節花闇鳥迷枝牕隂隨影度水色帶風移徒命銜杯
酒終成憫别離又送别詩曰行行異泝海依依别路岐
水苔隨纜聚㟁柳拂舟垂石菌生懸葉江槎流卧枝燭
盡悲宵去酒滿惜將離又傷離新體詩曰傷離復傷離
别後情欝紆悽悽隱去棹憫憫愴還途慼慼意不申轉
顧獨霑襟前驅經御宿後騎歴河漘胡香翼還幰清笳
送後塵落日斜飛葢餘暉承畵輪柳影長横路槐枝深
隱人桂宫夕掩銅龍扉甲館宵垂雲母幃朧朧月色上
的的夜螢飛草香襲余𬒮露灑霑人衣帶堞淩城雲亂
聚排枝度葉鳥争歸盌中浮蟻不能酌琴間玉徽調别
鶴别鶴千里别離聲絃調軫急心自驚試起登南樓還
向華池遊前時篠生今欲合近日栽荷尚不抽猶是銜
杯共賞處今兹對此獨生愁樓髙望曖曖山川自分態
偃師雖北連轘轅已南背逺聽寂無聞遥瞻目有閡含
毫意不迷長歎情無頼
梁昭明春日宴晉熈王詩曰百六鍾期數三七厄時中
國難悲如燬親離歎數窮藩哲遊沮夢揚化撫邉戎幸
兹同宴醑引滿愛樽空
梁范雲之零陵郡次新亭詩曰江干逺樹浮天末孤煙
起江天自如合烟樹還相似滄流未可源髙飄去何已
又别詩曰洛陽城東西長作經時别昔去雪如花今來
花似雪又送沈記室夜别詩曰桂水澄夜氛楚山清曉
雲秋風兩鄉怨秋月千里分寒芝寧共採霜猿行獨聞
捫蘿正憶我折桂方思君又别詩曰孤煙起新豐候鴈
出雲中草低金城霧木下玉門風别君河初滿思君月
屢空折桂衡山北摘蘭沅水東蘭摘心焉寄桂折意誰
通
梁江淹貽袁常侍詩曰昔我别楚水秋月麗秋天今君
客呉坂春日媚春泉幽冀生碧草沅湘含翠煙鑠鑠霞
上景懵懵雲外山渉江竟何望留滯空採蓮又臨秋怨
别詩曰四時煎日夜玉露催紫榮始懐未及歎春意秋
方驚凉草散螢色衰樹歛蟬聲承君客江潭先愁鴻鴈
鳴呉山饒離𬒮楚水多别情金碧堅不滅桂華蘭有英
但見一葉落哀恨方未平又擬古雜體詩曰逺與君别
者乃至鴈門關黄雲蔽千里遊子何時還送君如昨日
簷前露已團不惜蕙草晚所悲道里寒君行在天涯妾
身長别離願一見顔色不異瓊樹枝莵絲及水萍所寄
終不移
梁宗夬詩曰别酒正參差乖情將陸離悵焉臨桂苑愍
黙瞻華池輕雲流惠采時雨亂清漪𦕈𦕈追蘭徑悠悠
結芳枝眷言終何託心寄方在斯
梁蕭琛别詩曰落日總行轡薄别在江干遊客無淹期
晨川有急瀾分手信云易相思誠獨難之子兩特達伊
余日盤桓俟我式微嵗共賞階前蘭
梁任昉詩曰離燭有窮輝别念無終緒岐言未及申離
目已先舉揆景巫衡阿臨風長楸渚浮雲難嗣音徘徊
悵誰與儻有關外驛聊訪狎鷗鷺
梁丘遲侍宴樂遊苑餞徐州刺史應詔詩曰詰旦闔閭
開馳道聞鳯吹輕荑承玉輦細草藉龍騎風遲山尚響
雨息雲猶積巢空初鳥飛荇亂新魚戲寔惟北門重匪
親孰為寄參差别念舉肅穆恩波被小臣信多幸投生
豈酬義
梁沈約侍宴謝朏宅餞東歸應詔詩曰皇情悵東􁀙羽
斾拂南㕓夏雲清朝景秋風揚早蟬飲和陪下席論道
光上筵又侍宴樂遊苑餞徐州刺史應詔詩曰沃若動
龍驂參差凝鳯管金塘草未合玉池泉將滿又侍宴樂
遊苑餞吕僧珍應詔詩曰丹浦非樂戰負重切君臨我
皇藴至徳忘已用堯心愍兹區宇内魚鳥失飛沉推轂
二崤道揚斾九河隂超乗盡三屬選士皆百金戎車出
細柳餞席遵上林命師誅後服授律緩前禽函轘方解
帶嶢武稍披衿伐罪芒山曲弔民伊水潯將陪告成禮
待此未抽簮又别范安詩曰平生少年日分手易前期
及爾同衰暮非復别離時勿言一樽酒明日難共持夢
中不識路何以慰相思又送友人别詩曰君東我亦西
銜悲涕如霰浮雲一南北何由展言宴方作異鄉人贈
子同心扇遥裔發海鴻連翩出簷燕春秋更去來參差
不相見又别謝文學詩曰漢池水如帶巫山雲似葢一
望沮漳水寜思江海㑹以我徑寸心從君千里外
梁王筠侍宴餞川王北伐應詔詩曰金版韜英玉牒藴
精帝徳乃武王威有征軒習弧矢夏陳干戚周騖戎車
漢馳羽檄我皇俊聖千年鍾武徳洞十門威加八柱金
正圯徳水行失道胡馬南牧戎徒西保荐食伊瀍整居
灃鎬金闕揚塵銅臺茂草命彼膳夫爰詔恊律樂武出
車弦操别日玉饌駢羅瓊漿泛溢聖徳温温賔儀秩秩
梁蕭子顯侍宴餞陸倕應令詩曰儲皇餞離送廣命傳
羽觴侍遊追曲水閑宴等清漳新泉已激浪初卉始含
芳雨罷葉增緑日斜樹影長
梁劉孝綽侍宴餞庾於陵應詔詩曰皇心眷將逺悵餞
靈芝側是日青春獻林塘多秀色芳卉疑綸組嘉樹似
雕飾遊絲綴鶯領光風送綺翼下輦朝既盈留宴景將
昃髙辯競談端竒文爭筆力伊臣獨無伎何由奉吹息
又侍宴餞張惠紹應詔詩曰滄池誠自廣蓬山一何峻
麗景花上鮮油雲葉裏潤風度餘芳滿鳥集新條振餞
言班俊造光私奨輶吝徒然謬反隅何以窺重仭又應
令詩曰鮮雲積上月凍雨晦初陽廻風飄淑氣落景換
新光竹萌始防露桂挺已含芳瑶堦變杜若玉沼發攅
蔣聖衿惜岐路曲宴闢䦨堂又江津寄劉之遴詩曰與
子如黄鵠將别復徘徊經過一柱觀出入三休臺共摛
雲氣藻同舉霞文杯佳人每曉遊禁門恒晚開欲寄一
言别髙駕何由來又發建興渚示陸劉二黄門詩曰扁
舟去平樂還顧極川梁猶聞棗下吹尚識杏間堂洛橋
分曲渚官寺隱廻塘客行裁跬歩即事已多傷况復千
餘里悲心未遽央又侍離宴詩曰轘轅東北望江漢西
南永羽旗映日移鐃吹臨風警令王愍追送纜舟餞俄
頃掩𬒮望征雲銜杯惜餘景首燕徒有心局歩何由騁
梁呉筠送吕外兵詩曰白雲浮海際明月落河濵送君
長歎息徒使淚霑巾又别夏侯故章詩曰白馬黄金覊
青驪紫絲鞚新知關山别故人河梁送置此一函書為
余達雲夢又酬别詩曰故人杯酒别天清明月亮露下
寒葭中風起秋江上衣染潺湲泣棹犯參差浪匕首直
千金七寶雕華装生離何用表頼此持相餉又别王謙
詩曰嚴光不遂世流轉任飛蓬欲還天台嶺不狎甘泉
宫離歌玉絃絶别酒金巵空儻遺故人念僕在東山東
又贈搖郎詩曰星漢正參差佳人不在斯宿昔暫乖阻
何異逺分離露染蘼蕪葉日照芃蘭枝風光已飄薄雲
采復逶迤勞夢無人覺黙黙心自知又贈别詩曰客子
慘無歡送别江之干白雲方𦕈𦕈黄鳥尚關關糺紛巫
山石合沓洞庭瀾行衣侵曉露征舠犯夜湍無因停合
浦見此去珠還又贈别詩曰樹響浹山來猿聲繞岫急
旅帆風飄揚行巾露霑濕深浪闇蒹葭濃雲没城邑不
見别離人獨有相思泣又贈别詩曰君留朱門裏我至
廣江濆城髙望猶見風多聽不聞流蘋方繞繞落葉尚
紛紛無由得共賞山川間白雲
梁何遜與胡興安夜别詩曰居人行轉軾客子暫維舟
念此一筵笑分為兩地愁露濕寒塘草月映清淮流方
抱新離悵獨守故園秋又從鎮江州與遊故别詩曰厯
稔共追遊一旦辭羣匹復如東流水未有西歸日夜雨
滴空階曉燈暗雕室相悲各罷酒何時更促膝
梁庾肩吾侍宴餞湘東王詩曰陳王從遊士髙宴入承
華並載同連璧雕文類簡沙落猨時動樹墜雪暫揺花
念此離筵促方愁别路賖又侍宴餞湘州刺史張續詩
曰洞庭資善政層城送遠離九歌揚妙曲八桂動芳枝
雨足飛春殿雲峯入夏池郢路方遼逺湘山轉蔽虧何
當好風日極望長沙垂又餞張孝總應令詩曰層臺臨
廻漲耿耿青烟上欲送分符人翻似河隄望寒雲暗積
水秋雨蒙重嶂别念動神衿華文切離貺慙無寡和曲
難陪郢中唱又應令詩曰江上早寒生蕭條鐃管清别
筵開帳殿離舟卷幔城前山黄葉起對岸白沙驚臨渦
同極望竊吹愧才輕又侍宴餞東陽太守范子雲詩曰
東部資良守比宫敦獻酬新枝漸接樹故凍欲含流早
花少餘雪春寒極晚秋徒嗟白㟁逺空想赤松遊又新
林送劉之遴詩曰斾轉黄山路舟纜白馬津送輪時合
幰分驂各背塵常山喜臨代隴頭悲望秦欲持漢中䇿
還以贈征人
梁朱超道别席中兵詩曰數年共遊息一旦各聨翩莫
論行近逺終是隔山川長波漫不極髙岫欝相連急風
亂還鳥輕寒靜暮蟬扁舟已入浪孤帆漸逼天停車對
空渚長望轉依然
梁劉顯發新林浦贈同省詩曰廻首望歸途山川邈離
異落日懸秋浦歸鳥飛相次感物傷我情惆悵懐親懿
梁劉孺侍宴餞新安太守蕭幾應令詩曰芝殿延薄景
畵室冩油雲𤣥覽多該洽聖思究前聞微宻探精義優
游妙典墳飲餞參多士言贈賦新文
梁王僧孺送殷何兩記室詩曰掩䄂出南浦驅車送上
征飄飄曉雲駃瀁瀁旦潮平不肖余何惜無貲是勿輕
儻有還書便一言訪死生
梁張纉侍宴餞東陽太守蕭子雲詩曰仲月發初陽輕
寒帶春序淥池觧餘凍丹霞霽新雨良守謁承明徂舟
戒蘭渚皇儲惜將邁金樽留宴醑
周王襃入關故人送别詩曰百年餘古樹千里闇黄塵
關山行就近相㸔成逺人又别裴儀同詩曰河橋望行
旅長亭送故人沙飛似軍幕蓬卷若車輪邉衣苦霜雪
愁貌損風塵行路皆兄弟千里念相親又别陸才子詩
曰解纜出南浦征棹且凌晨還看分手處唯餘送别人
中流搖葢影邉江落騎塵平湖開曙日細柳𤼵新春滄
波不可望行雲聊共因又别王都官詩曰連翩憫流水
悽愴惜離羣東西御溝水南北㑹稽雲河橋兩隄絶横
岐數路分山川遙不見懐䄂逺相聞
周庾信應令詩曰望别非新館開舟即舊灣浦喧征棹
發亭空送客還路塵猶向水征帆獨背關又和保法師
曰秦關望楚路㶚岸想江潭幾人應落淚看君馬向南
又和侃法師詩曰客遊經嵗月覊旅故情多近學衡陽
鴈秋分俱渡河又和侃法師詩曰廻首河隄望眷眷嗟
離絶誰言舊國人到在他鄉别又寄王琳詩曰玉關道
路逺金陵信使踈獨下千行淚開君萬里書又别周𢎞
正詩曰扶風石橋北函谷故關前此中一分手相逄知
幾年黄鵠一反顧徘徊戀愴然自知悲不已徒勞減瑟
絃
陳周𢎞正隴頭送征客詩曰朝霜侵漠草流沙度隴飛
一聞流水曲行住兩霑衣又荅林法師詩曰客行七十
嵗嵗暮逺徂征寒雲結不解隴水凍無聲君看日近逺
為忖長安城
陳徐陵新亭送别應令詩曰鳯吹臨伊水時駕出河梁
野燎村田黑江秋㟁荻黄隔城聞上鼓廻洲隱去檣神
襟愛逺别流睇極清漳又别毛永嘉詩曰願子厲清規
歸來振羽儀嗟余今老病此别恐長離白馬君來哭黄
泉我詎知徒勞脫寶劒空挂隴頭枝
陳張正見征虜亭送新安王應令詩曰鳯吹臨南浦神
駕餞東平亭廻漳水乘斾轉洛濵笙地凍班輪響風嚴
羽葢輕燒田雲色暗古樹雪花明岐路一廻首流襟動
眷情又秋日别庾正貟詩曰征途愁轉斾連騎慘停鑣
朔氣凌疎木江風送上潮青雀離帆逺朱鳶别路遥唯
有當秋月夜夜上河橋
陳隂鏗送始興王詩曰良守别承明枉道暫逄迎去帆
收錦䋏歸騎指蘭城紛糺連山暗潺湲𣲖水清桂晚花
方白蓮秋葉始輕背飛傷客念臨岐憫聖情分風不得
逺何由送上征又江津送劉光禄不及詩曰依然臨送
渚長望倚河津鼓聲隨聽絶帆勢與雲鄰泊處空餘鳥
離亭已散人林寒正下葉鉤晚欲收綸如何相背逺江
漢與城闉又廣陵㟁送北使詩曰行人引去節送客艤
歸艫即是觀濤處仍為郊贈衢汀洲浪已息䢴江路不
紆亭嘶背櫪馬檣轉向風烏海上春雲雜天際晚帆孤
離舟對零雨别渚望飛鳬定知能下淚非但一楊朱
陳江總贈洗馬袁朗别詩曰賈誼登朝日終軍對奏年
校文升廣内撫劒入崇賢竒才殊艶逸將别愛留連驅
車命鐃管拱坐面林泉池寒稍下鴈木落久無蟬霧侵
山扉月風開石路煙髙談無與慰遲爾報華篇又别袁
昌州詩曰河梁望隴頭分手路悠悠徂年驚若電别日
欲成秋黄鵠飛飛逺青山去去愁不言雲雨㪚更似東
西流又賦得携手上河梁應詔詩曰早秋天氣凉分手
關山長雲愁數處黑木落幾枝黄鳥歸猶識路流去不
知鄉秦川心斷絶何處是河梁又别袁昌州詩曰客子
歎途窮此别異西東關山嗟墜葉岐路憫征蓬别鶴聲
聲逺愁雲處處同又别賔化侯詩曰分岐泣世道念别
傷邉秋斷山時結霧平海若無流驚鷺一羣起哀猨數
處愁是日送歸客為情自可求又别永新侯詩曰送君
張掖郡分悲函谷關欲知腸斷絶浮雲去不還
　
　藝文類聚卷二十九
欽定四庫全書
　藝文類聚巻三十　　　　唐　歐陽詢　撰
　人部十四(别下/)　(怨/)
　　别下
賦魏文帝離居賦曰惟離居之可悲政獨處於空牀愁
耿耿而不寐歴冬夜之悠長驚風厲於閨闥忽增激於
中房動帷裳之晻曖彼明燭之無光又感離賦曰建安
十六年上西征余居守老母諸弟皆從不勝思慕乃作
賦曰秋風動兮天氣涼居常不快兮中心傷出北園兮
彷徨望衆墓兮成行柯條􁂋兮無色緑草變兮萎黄脫
微霜兮零落隨風雨兮飛揚日薄暮兮無悰思不衰兮
愈多招延佇兮良久忽踟蹰兮忘家又永思賦曰仰北
辰而永思泝悲風以増傷哀遐路之漫漫痛長河之無
梁願託乗於浮雲嗟逝速之難當又出婦賦曰念在昔
之恩好似比翼之相親惟方今之疏絶若驚風之吹塵
夫色衰而愛絶信古今其有之傷焭獨之無恃恨𦙍嗣
之不滋甘没身而同穴終百年之常期信無子而應出
自典禮之常度悲谷風之不荅怨昔人之忽故被入門
之初服出登車而就路遵長塗而南邁馬躊躇而廻顧
野鳥翩而髙飛愴哀鳴而相慕撫騑服而展節即臨沂
之舊城踐麋鹿之曲蹊聽百鳥之羣鳴情悵恨而顧望
心鬱結其不平
魏陳王曹植出婦賦曰以才薄之質陋奉君子之清塵
承顔色以接意恐疎賤而不親悅新昏而忘妾哀愛惠
之中零遂摧頽而失望退幽屏於下庭痛一旦而見弃
心忉怛以悲驚衣入門之初服背牀室而出征攀僕御
而登車左右悲而失聲嗟寃結而無訴乃愁苦以長窮
恨無愆而見弃悼君施之不終又愍志賦曰或人有好
鄰人之女者時無良媒禮不成焉彼女遂行適人有言
之於余者余心感焉乃作賦曰竊託音於往昔迄來春
之不從思同遊而無路情壅隔而靡通哀莫哀於永絶
悲莫悲於生離豈良時之難俟痛余質之日虧登髙樓
以臨下望所歡之攸居去君子之清宇歸小人之蓬廬
欲輕飛而從之迫禮防之我拘又歸思賦曰背故鄉而
遷徂將遥憇乎北濵經平常之舊居感荒壊而莫振城
邑寂以空虛草木穢而荆榛嗟喬木之無隂處原野其
何為信樂土之足慕忽并日而載馳
魏王粲出婦賦曰既僥倖兮非望逢君子兮宏仁當隆
暑兮翕赫猶蒙眷兮見親更盛衰兮成敗思情固兮日
新竦余身兮敬事理中饋兮恪勤君不篤兮終始樂枯
荑兮一時心揺蕩兮變易忘舊姻兮棄之馬已駕兮在
門身當去兮不疑攬衣帶兮出户顧堂室兮長辭
晉陸機别賦曰伊公子之可懐悲永别之局期悼同居
之無樂曾不踰乎一朞經春秋之寒暑常戚戚而不怡
登九層而脩觀超臨遠以相思
晉傅咸感别賦曰嘉天地之交泰美萬物之㑹通悅朋
友之攸攝慕管鮑之遐蹤退以文而㑹友欽公子之清
塵信同聲之相應意未寫而情親誓稚好之齠齓分綢
繆而日新蘭蕙含芬有時而馨龍驥踠足有時而征乾
道變化時惟大明峩峩睦友載揚厥聲降聖宰之旌招
曜羽儀之上京贊唐虞之嘉運超飛躍乎太清佩銀璜
於帝側拖紫艾於天庭瞻神極之𦕈𦕈喜吾子之寵榮
無荆玉之夜觀猥齊景於夜光敢有覬於斯舉欣與子
而並翔天啓其願自沗蘋蘩㓜則同遊長則同班同心
厥職其臭如蘭庶績未凝聖朝疇咨顯佐納言光綜萬
機出順景而為偶入閴然而無依歩虛宇以低廻想宴
笑之餘暉意纒綿而彌結淚雨靣而霑衣
梁江淹别賦曰黯然銷魂者唯别而已矣况秦呉兮絶
國復燕宋兮千里或春苔兮始生乍秋風兮暫起是以
行子腸斷百感悽惻風蕭蕭而異響雲漫漫兮竒色舟
凝滯於水濵車逶遲於山側棹容與而未前馬哀鳴而
不息掩金觴而誰御横玉柱而霑軾居人愁卧恍若有
亡日下壁而沉彩月上軒而飛光知離夢之躑躅意别
魂之飛揚爾乃别雖一緒事乃萬族至若龍馬銀鞍朱
軒繡軸悵飲東都送客金谷琴羽張兮簫鼓陳燕趙歌
兮傷美人珠與玉兮艶暮秋羅與綺兮嬌上春造分手
而銜涕感寂寞而傷神乃有劒客慙恩少年報士韓國
趙厠呉宫燕市驅征馬而不顧見行塵之時起又若君
居淄右妾家河陽同瓊珮之晨照共金爐之夕香君結
綬兮千里惜瑶草之徒芳慙幽宫之琴瑟悔臺上之流
黄春闈閟此青苔色秋帳涵兹明月光夏簟清兮晝不
暮冬釭凝兮夜何長織錦曲兮泣已盡廻文詩兮影獨
傷是以别方不定别理千名有别必怨有怨必盈使人
意奪神駭心摧骨驚又去故鄉賦曰日已暮兮隱呉山
之丘虛北風折兮絳花落流水散兮翠葉踈𤼵桂枝而
不見悵浮雲之離居乃凌大壑越蒼淵茫茫積水􁢍􁢍
斷山窮隂近海平蕪帶天於是泣故關之已虛傷故國
之無際出汀洲而解冠入溆浦而捐袂芳州之草行欲
暮桂水之波不可渡絶世獨立兮報君子之一顧是時
霜翦蕙兮風摧芷平原晚兮黄霧起重曰江南之杜衡
兮色已陳願使黄鵠兮報佳人横羽觴而掩望撫玉琴
兮何親
梁劉孝儀歎别賦曰在羈旅兮為思每居常而不樂意
難偕於駘蕩情易邀於隕穫愁非和而自來憂試排而
不却退求已以自省慨撫衿而太息位不俟於一進髪
徒彰於二色名有似於務耕學無均於譬織在初歸之
為慶庶因拙而自收保私庭之宴喜共昆弟而嬉遊校
小文於揺筆比揩式於臨流止每歡於接膝行如喜於
同輈忽一去而數千遂離居而别域阻同被於當寐乖
共飱於終食唯憑遠望以代歸負相思其無力
梁張纉離别賦曰太常劉侯前軰宿達余在紈綺之嵗
固已欽其風矣及理棹江干攬涕還望采蕭之詠不覺
成篇彼劉侯之矯矯承世德之清輝挺荆衡之箘簵輝
江漢之珠璣昔相知於一定逾盛衰乎二紀豈因媒以
成親非彈冠而來仕分自諧於金石情冥符乎蘭芷忘
時軰之後先略相知之年齒及胥遇於雲閣又方駕而
聯曹宵擁衾而暗語晝稅鞅以遊遨案方前而等食衣
共體而同袍猶合歡之蠲忿如來蘇之釋勞唯吾人之
與子兮諒不言其已召在百代而奚殊雖千年而同調
寧風波之所移豈流俗之能要非髙唱而云擬逢下士
而或笑隔願言於信次尚眷眷而興懐矧雲崖之遠訣
抱離袖而長乖顧龍門而掩涕瞻郢路而何偕在驚禽
之屢感迫徂年之長暮眺湘沅之分流遵洞庭之永路
山峻髙而易隱浦邅廻而難泝猨啾啾而夜吟鵑騷騷
而曉度撫客子兮其何心能辭鄉兮别故抱荃蕙之
遺芳共離披於霜露
書漢李陵與蘇武書曰子卿名聲冠於圖籍分義光于
二國形影表於丹青爵禄傳於王室家獲無窮之寵永
明白於千載夫行志志立求仁得仁雖遭困厄死而後
已將何恨哉陵前提歩卒五千深入匈奴右地三千餘
里雖身降名辱下計其功豈不足以免老母之命耶嗟
乎子卿世事謬矣功者福主今為禍先忠者義本今為
重患是以彭蠡赴流屈原沉身子欲居九夷此不由感
怨之志耶行矣子卿恩若一體分為二朝悠悠永絶何
可為思人殊俗異死生斷絶何由復達
漢蘇武報李陵書曰曩以人乏奉使方外至使遐夷作
逆封豕造悖豺狼出爪摧辱王命身幽於無人之處跡
戢於胡塞之地㰱朝露以為飲茹田䑕以為糧窮目極
望不見所識側耳遠聽不聞人聲當此之時生不足甘
死不足惡所以忍困强存徒念忠義雖誘僕以隆爵厚
寵萬金之利不以滑其慮也迫以白刄在頸鐵鑕在喉
不以動其心也何則志定於不回期誓於殁命幸賴聖
明遠垂拯贖得使入湯之禽復假羽毛刖斷之足復蒙
連續每念足下才為世英器為時出語曰夜行被繡不
足為榮况於家室孤滅棄在絶域衣則異制食味不均
棄捐功名雖尚視息與亡無異向使君服節死難書功
竹帛傳名千代茅土之封永在不朽不亦休哉嗟乎李
卿事已去矣失之毫釐差之千里將復何言所貺重遺
義當順承本為一體今為異俗余歸漢室子留彼國臣
無境外之交故不當受乖離邈矣相見未期國别俗殊
死生隔絶代馬越鳥能不依依謹奉荅報并還所贈
李陵重報書曰子卿足下勤宣令德䇿名清時榮問休
暢幸甚幸甚遠託異國昔人所悲望風懐想能不依依
自從初降以至今日身之困窮獨坐愁苦終日無覩但
見異類韋韝毳幙以御風雨羶肉酪漿以充饑渴舉目
言笑誰與為歡涼秋九月塞外草衰夜不能寐側耳遠
聽胡笳互動牧馬悲鳴吟嘯成羣邉聲四起晨坐聴之
不覺淚下與子别後益復無聊身負國恩為世所悲子
歸受榮我留受辱命也何如身出禮義之鄉入無知之
俗每一念至忽然忘生陵不難刺心以自明刎頸以見
志顧國家於我已矣殺身無益適足增羞左右之人見
陵如此為不入耳之歡來相勸勉異方之樂秪令人悲
增忉怛耳子卿視陵豈偷生之士而惜死之人哉誠以
虛死不如立節滅名不如報德也昔范蠡不殉會稽之
耻曹沬不死三敗之辱卒復句踐之讎報魯國之羞區
區之心竊慕此爾足下又云漢於功臣不薄子為漢臣
安得不云爾乎足下昔以單車之使適萬乗之虜丁年
奉使皓首而歸老母終堂生妻去室此天下所希聞古
今所未有聞子之歸賜不過二百萬位不過典屬國子
尚如此陵復何望哉且漢厚誅陵以不死薄賞子以守
節欲使遠聽之臣望風馳命此實難矣男兒生以不成
名死則葬蠻夷中誰復能屈身稽顙廻向北闕使刀筆
之吏弄其文墨耶嗟乎子卿夫復何言相去萬里人絶
路殊生為别世之人死為異域之鬼長與足下生死辭
矣
後漢張奐與延篤書曰唯别三年無一日之忘京師禁
急不敢相聞豈不懐歸畏此簡書年老氣衰智盡謀索
每有所處違宜失便比為兒車所讎中為馬循所困真
欲入三泉之下復鎮之以大石厄乎此時也且太隂之
地氷厚三尺木皮三寸風寒慘冽剥脫傷骨但此自非
老憊者所堪而復加之以師旅因之以饑饉衆難聚集
不可一二言也聾盲日甚氣力寖衰神耶當復相見者
從此辭矣
後漢竇𤣥形貌絶異天子以公主妻之舊妻與𤣥書别
曰棄妻斥女敬白竇生卑賤鄙陋不如貴人妾日已遠
彼日已親何所告訴仰呼蒼天悲哉竇生衣不厭新人
不厭故悲不可忍怨不自去彼獨何人而居我處
晉趙景真與稽茂齊書曰昔李叟入秦及關而歎梁生
適越登岳長謠夫以嘉遯之舉猶懐戀恨况乎不得已
者哉惟别之後離羣獨逝背榮宴辭倫好經逈路造沙
漠鳴雞戒旦則飄爾晨征日薄西山則馬首靡託或乃
廻颷狂厲白日寢光﨑嶇交錯陵隰相望渉澤求蹊披
榛覔路嘯詠溝渠良不可度斯亦行路之艱難然非吾
心之所懼也又北土之性難以託根投人夜光鮮不案
劒今將植橘柚於𤣥朔蔕華藕於脩陵表龍章於裸壤
奏韶武於聾俗固難以取貴矣朝霞啓暉則身疲於遄
征太陽戢曜則情劬於夕惕思躡雲梯横奮八極披艱
掃穢蕩海夷岳蹴崑崙使西倒踏泰山令東覆平滌九
區恢廓宇宙斯亦吾心之鄙願也時不我與垂翼遠逝
鋒鋩靡加六翮摧屈自非樂天知命誰能不憤悒者哉
吾子植根芳苑擢秀清流榮耀眩其前艶色餌其後良
儔交其左聲名馳其右翺翔倫黨之間弄姿房帷之裏
從容顧眄綽有餘裕俯仰吟嘯自以為得志矣豈能與
吾同大丈夫之憂樂哉去矣嵇生永離隔矣㷀㷀飄寄
臨沙漠矣悠悠三千路難渉矣執手之期邈無日矣思
心彌結誰云釋矣無金玉爾音而有遐心身雖胡越意
存斷金
晉稽茂齊荅趙景真書曰登山遠望覩􁪡􁨋以成憤䇿
杖廣澤瞻長波以增悲遊眄春圃情有秋林之悴濯足
夏流心懐冬氷之慘對榮宴而不樂臨清觴而無歡今
足下琬琰之璞未剖而求光時之價騏驥之足未攄而
希絶景之功心銳而動淺望速而應遲故有企佇之懐
爾夫處靜不悶古人所貴窮而不濫君子之美故顔生
居陋不改其樂孔父困陳絃歌不廢幸吾子思宏遠理
含道自榮將與足下交伯成於窮野結箕山乎蓬屋侣
范生於海濵儔黄綺於商岳慿輕雲以絶馳遊曠蕩以
自足雖不齊足下之所樂亦吾心之所願也
梁簡文帝與劉孝綽書曰執别㶚泄嗣音阻闊合璧不
停旋灰屢徙玉霜夜下旅鴈晨飛想涼燠得宜時候無
爽既官寺務煩簿領殷湊等張釋之條理同于公之明
察雕龍之才本傳靈虵之譽自髙頗得暇逸於篇章從
容於文諷頃擁旄西邁載離寒暑曉河未落拂桂棹而
先征夕鳥歸林懸孤㠶而未息足使邊心憤薄鄉思邅
廻但離闊已久載勞寤寐佇聞還驛以慰相思又與蕭
臨川書曰零雨送秋輕寒迎節江楓曉落林葉初黄登
舟已積殊足勞止解維金關定在何日八區内侍厭直
御史之廬九棘外府且息官曹之務應分竹南川剖符
千里但黑水初旋未申十千之飲桂宫既啓復乖雙闕
之宴文雅縱横即事分阻清夜西園𦕈然未尅想征艫
而結歎望挂席而霑衿若使宏農書疏脫還鄴下河南
口占儻歸鄉里必遲青泥之封且覯朱明之詩白雲在
天蒼波無極瞻之岐路眷慨良深愛護波潮敬朂光彩
梁元帝與蕭挹書曰闊别清顔忽焉已久未復音息勞
望情深暑氣方隆恒保清善握蘭雲閣解紱龍樓允膺
妙選良為幸甚想同僚多士方駕連曹雅歩南宫容與
自玩士衡已後唯在兹日惟昆與季文藻相暉二陸三
張豈獨擅美比暇日無事時復含毫頗有賦詩别當相
簡但衡巫峻極漢水悠長何時把袂共披心腹
梁劉孝標荅郭峙書曰聞君子舊矣但人非豕鹿轉加
蓬逝波駭雨散動間山川故無由交羽觴薦雜佩睨浮
雲以搔首臨清風而浩歌變燧廻星亦云勞止
周王褒與周𢎞讓書曰嗣宗窮途楊朱岐路征蓬長逝
流水不歸南北殊方炎涼異節木皮春厚桂樹冬榮攝
衞惟宜動靜多豫賢兄入關敬承闊曲猶依杜陵之水
尚保東陂之田鏟跡幽蹊銷聲窮谷何其愉樂幸甚幸
甚弟昔因多疾亟覽九仙之方晚渉世途猶懐五岳之
舉頃年事遒盡容髪衰謝芸其黄矣零落無時還念生
涯繁憂總集視隂愒日類趙孟之徂年負杖行吟同劉
琨之積慘河陽北遊空思鞏洛㶚陵南望唯見長安所
貴書生之魂還依舊里射聲之鬼無恨他鄉浮雲在天
邈無由矣㑹見之期長無日矣授筆攬紙龍鍾横集
陳周𢎞讓荅王襃書曰甚矣悲哉此之為别也雲飛泥
沉金鑠蘭滅玉音不嗣瑶華莫因家兄至自鎬京致來
書於窮谷故人之跡有如對面開題申紙流臉霑膝與
弟分袂西陜言反東區雖保周陂還依蔣徑三荆離圻
二仲不歸麋鹿為曹更多悲緒丹經在握貧病莫諧芝
术可求聊因採掇昔吾壯日及弟富年俱值邕熈並歡
衡泌南風雅操清觴妙曲弦琴促坐無乏夕晨玉瀝金
華冀獲難老不虞一旦翻覆波瀾吾已愒隂弟非茂齒
禽尚之契各在天涯永念生平難為胸臆正當視隂數
箭排愁破涕人生樂爾憂戚何為願愛玉體珍金相保
期頥享夀考黄髪猶冀蒼鴈頳鯉時傳尺素清風朗月
但寄相思搦管操觚聲淚俱咽
陳徐陵荅尹義尚書曰别離二國雲雨十年心想河陽
言銅爵而無遠神遊漳水與金鳯而俱飛弟留連河北
義等周南懐此殊才實可傷歎吾崦嵫既暮容鬂皤然
風氣彌留砭藥無損追惟疇昔共備行人家國安危賔
禮升降懸壺代哭俱歴春冬移管于箕同兹辛苦鳴蜩
抱樹亟見藏氷歸鴈銜蘆多歴寒食靖言念此如何可
忘夫以擁腫之木得免因於不才觳觫之牛自保由於
無用嗟余鄙陋未有龔生唯歎吾賢不同蘧瑗爾夫推
溝拯溺每切皇哀逸翮飄鱗見優機覽所以降尺一之
書馳輶軒之使心期與國必遂還途寧謂親鄰更成難
請伊昔梁朝共奉嘉聘張兹大帛處彼髙閎庭奏歌鍾
座延嬌眄賔客之叙方於階阼田獵之禽同於君膳正
以鄉關阻亂致爾拘留家國隆平義應旋反韓宣屢至
宰孔頻還翻爾遲廻豈云鄰睦
　　怨
春秋潭潜巴曰河水逆流怨氣盛也
毛詩序曰亂世之音怨以怒其政乖又曰角弓父兄刺
幽王也不親九族而好讒佞骨肉相怨故作是詩也騂
騂角弓翩其反矣兄弟婚姻無胥遠矣
左傳曰晉侯賞從亡者介之推不言禄禄亦弗及其母
曰盍亦求之以死誰懟對曰尤而效之罪又甚焉且出
怨言不食其食又曰晉郄至獻楚㨗于周與單襄公語
驟稱其伐單子語諸大夫曰温季其亡乎位於七人之
下而求掩其上怨之聚亂之本也多怨而階亂何以在
位夏書曰怨豈在明不見是圖將慎其細也今而明之
其可乎又曰呉公子札來聘請觀於周樂為之歌周南
召南曰美哉始基之矣猶未也然勤而不怨矣為之歌
小雅曰美哉思而不貳怨而不言其周德之盛乎又曰
子産云我聞忠善以損怨不聞作威以防怨又曰君子
之言信而有徵故怨遠於身小人之言僭而無徵故怨
咎及之
論語曰放於利而行多怨又曰貧而無怨難富而無驕
易
管子曰凡禍亂之所生生於怨咎怨咎之所生在於非
理故曰閑禍在除怨
楚辭曰怨靈脩之浩蕩終不察夫民心
淮南子曰和氏之璧夏后之璜揖讓而進之以合歡夜
以投人則為怨時與不時也
琴操曰王昭君者齊國人也顔色皎絜聞於國中獻於
孝元帝訖不幸納積五六年昭君心有怨曠偽不飾其
形容元帝每歴後宫疎略不過其處後單于遣使者朝
賀元帝陳設倡樂乃令後宫粧出昭君怨恚日久乃便
循飾善籹盛服光暉而出俱列坐元帝謂使者曰單于
何所願樂對曰珍竒怪物皆悉自備唯婦人醜陋不如
中國乃令後宫欲至單于者起昭君喟然越席而前曰
妾幸得備在後宫麤醜卑陋不合陛下之心誠願得行
帝大驚悔之良久太息曰朕已誤矣遂以與之昭君至
單于心思不樂乃作怨曠思惟歌曰秋木萋萋其葉萎
黄有鳥處山集于苞桑養育毛羽形容生光既得升雲
遊倚曲房離宫絶曠身體摧藏志念抑冗不得頡頑雖
得餧食心有徊徨我獨伊何改往變常翩翩之燕遠集
西羗髙山峩峩河水泱泱父兮母兮道里悠長嗚呼哀
哉憂心惻傷
續漢書曰建武三十年三月羣臣上言即位三十年宜
封禪泰山詔書曰百姓怨氣滿腹吾誰欺欺天乎曾謂
泰山不如林放乎
詩魏阮瑀詩曰民生受天命漂若河中塵雖稱百齡夀
孰能應此身猶獲嬰凶禍流離恒苦辛
宋鮑昭行路難曰君不見河邊草冬時枯死春滿道君
不見城上日今暝没西山明朝復更出今我何時得自
然一滅永罷歸黄泉人生苦多歡樂少意氣敷腴在盛
年且願得志數相就牀頭恒有沽酒錢功名竹帛非我
事存亡貴賤委皇天又曰㵼水置平地各自東西南北
流民生亦有命安能行歎復坐愁酌酒以自寛舉杯斷
絶歌路難心非木石豈無感吞聲躑躅不敢言
齊謝朓玉階怨詩曰夕殿下珠簾流螢飛復息長安縫
羅衣思君此何極
梁元帝送西歸内人詩曰秋氣蒼茫結孟津復送巫山
薦枕神昔時慊慊愁應去今日勞勞長别人
梁豫章王蕭綜聽鐘鳴詩曰歴歴聽鐘鳴當知在帝城
西樹隱落月東忩見曉星霧露朏朏未分明鳥啼啞啞
已流聲驚客思動客情客思欝從横翩翩孤鴈何所棲
依依别鶴半夜鳴今嵗行已暮雨雪向凄凄飛蓬旦夕
起楊柳尚翻低氣欝結涕滂沱愁思無所託强作聽鐘
歌
梁范雲登城怨詩曰楚妃歌脩竹漢女奏幽蘭獨以閨
中笑豈知城上寒
梁劉孝綽班婕妤怨詩曰應門寂已閉非復後庭時况
在青春日萋萋緑草滋妾身似秋扇君恩絶履綦詎憶
遊輕輦從今賤妾辭
梁呉筠行路難曰洞庭水上一株桐經霜觸浪困嚴風
昔時抽心曜白日今旦卧死黄沙中洛陽名工見咨嗟
一剪一刻作琵琶白璧規心學明月珊瑚映靣作風花
帝王見賞不見忘提攜把握登建章掩抑摧藏張女彈
殷勤促柱楚明光年年月月對君子遥遥夜夜宿未央
未央綵女棄鳴箎爭見拂拭生光儀茱茰錦衣玉作匣
安念昔日枯樹枝不學衡山南嶺桂至今千載猶未知
又曰青𤨏門外安石榴連枝接葉夾御溝金墉城西合
歡樹垂條照采拂鳯樓遊俠少年游上路傾心顛倒想
戀慕摩頂至足買片言開胸瀝膽取一顧自言家在趙
邯鄲翩翩舌杪復劒端青驪白駮的盧馬金羈緑鞚紫
絲鞶躞蹀横行不肯進夜夜汗血至長安長安城中諸
貴臣爭貴儒者席上珍復聞梁王好學問輕棄劒客如
埃塵吾丘夀王始得意司馬相如適被申大才大辯尚
如此何况我軰輕薄人又曰君不見西陵田從横十字
成陌阡君不見東郊道荒涼蕪没起寒煙盡是昔日帝
王處歌姬舞女達天曙今日翩妍少年子不知華盛落
前去吐心吐意許他人今旦廻惑生猶豫山中桂樹自
有枝心中方寸自相知何言嵗月忽若馳君之情意與
我離還君玳瑁金雀釵不忍見此便心危又曰君不見
長安客舍門娼家少女名桃根貧窮夜紡無燈燭何言
一朝奉至尊至尊離宫百餘處千門萬户不知曙唯聞
啞啞城上烏玉欄金井牽轆轤丹梁翠柱飛流蘇香薪
桂火炊彫菰當年翻覆無常定薄命為女必已麤
梁孔翁歸班婕妤怨詩曰長門與長信日暮九重空雷
聲聽隱隱車響絶籠籠恩光隨妙舞團扇逐秋風鈆華
誰不見人意自難同
梁何思澄班婕妤詩曰寂寂長信晚雀聲愁洞房蜘蛛
網髙閣駮蘚被長廊虛殿簾帷靜閒階花蘂香愁愁視
日暮還復守空牀
梁施榮泰王昭君詩曰垂羅下椒閣舉袖拂胡塵即即
撫心歎蛾眉誤殺人
梁徐悱妻劉氏班婕妤怨詩曰日没應門閉愁思百端
生况復昭陽近風傳歌吹聲寵移真不恨讒枉太無情
祇言爭分理非妬舞腰輕
梁王叔英妻劉氏王昭君怨詩曰一生竟何定萬事良
難保丹青失應圖匣玉成秋草相接辭關淚至今猶未
燥漢使汝南還殷勤為人道
梁范靖妻沈氏昭君歎詩曰早信丹青巧重賂洛陽師
千金畵雲鬂百萬寫娥眉
陳隂鏗班婕妤詩曰栢梁新寵盛長信昔恩傾誰謂詩
書巧翻為歌舞輕花月分忩進苔草共階生憶淚衫前
滿單眠夢裏驚可惜逢秋扇何用合歡名
陳昭昭君辭曰跨鞍今永訣垂涕别親賔漢地隨行盡
胡關逐望新交河壅塞霧隴日闇沙塵唯有孤明月猶
能遠送人
賦漢董仲舒士不遇賦曰嗚呼嗟乎遐哉邈矣時來曷
遲去之速矣屈意從人非吾徒矣正身俟時將就來矣
心之憂兮不期禄矣遑遑匪寧祗增辱矣努力觸藩徒
摧角矣不出户庭庶無過矣重曰生不丁三代之盛隆
兮而丁三季之末俗末俗以辯詐而期通貞士以耿介
而自束雖日三省於吾身繇懐進退之唯谷彼寔繁之
有徒指其白以為墨目信嫮而視𦕈口信辯而言訥鬼
神不能正人事之變戾聖賢亦不能開愚夫之違惑出
門則不可與偕往藏器又蚩其不容退洗心而内訟固
未知其所從觀上世之清暉廉士焭焭而靡歸殷湯有
卞隨與務光周武有伯夷與叔齊孰若反身於素業莫
隨世俗而輪轉雖矯情而獲百利不如復心而歸一善
漢司馬遷悲士不遇賦曰悲夫士生之不辰愧顧影而
獨存恒剋已而復禮懼志行而無聞諒才韙而世戾將
逮死而長勤雖有行而不彰徒有能而不陳何窮達之
易惑信美惡之難分時悠悠而蕩蕩將遂屈而不伸使
公於公者彼我同兮私於私者自相悲兮天道微哉吁
嗟闊兮人理顯然相傾奪兮好生惡死才之鄙也好貴
夷賤哲之亂也炤炤洞達胸中豁也昏昏罔覺内生毒
也我之心矣哲已能忖我之言矣哲已能選没世無聞
古人惟耻朝聞夕死孰云其否逆順還周乍没乍起無
造福先無觸禍始委之自然終歸一矣
漢司馬相如陳皇后長門賦曰願賜問而自進兮得尚
君之玉音奉虛言而望誠兮期城南之離宫脩薄具而
自設兮君不肯而幸臨浮雲欝而四塞兮天窈窈而晝
隂雷隱隱而響起兮聲象君之車音刻木蘭以為榱兮
飾文杏以為梁日黄昏而望絶兮悵獨託於空堂懸明
月以自照兮徂清夜於洞房援雅琴以變調兮奏愁思
之不可長案流徵以却轉兮聲窈妙而復揚摶芬若以
為枕兮席荃蘭而茝香忽寢寐而夢想兮魂若君之在
傍
班婕妤自悼賦曰承祖考之遺德荷性命之淑靈登薄
軀於宫闈充下陳於後庭蒙聖皇之渥惠當日月之盛
明揚光烈之翕赫奉隆寵於增城既遇幸於非位竊庶
幾乎嘉時陳女圖而鏡鑑顧女史而問詩歴年歳而悼
懼閔蕃華之不滋白日忽以移光遂暗漠以昧幽猶被
覆載之厚德不廢捐於罪尤奉供養於東宫託長信之
末流重曰潜𤣥宫兮幽以清應門閉兮禁闈扃華殿塵
兮玉階苔中庭萋兮緑草生神𦕈𦕈兮宻靜處君不御
兮誰為榮俯視兮丹墀思君兮履綦仰視兮雲渥雙涕
兮横流顧左右兮和顔酌羽觴兮銷憂惟人生兮一世
忽一過兮若浮
魏丁廙蔡伯喈女賦曰伊大宗之令女禀神惠之自然
在華年之二八披鄧林之曜鮮明六列之尚致服女史
之話言參過庭之明訓才朗悟而通𤣥當三春之嘉月
時將歸於所天曵丹羅之輕裳戴金翠之華鈿美榮曜
之所茂哀寒霜之已繁豈偕老之可期庶盡歡於餘年
何大願之不遂飄微軀於逆邊行悠悠於日遠入窮谷
之寒山慙柏舟於千祀負寃魂於黄泉我羈虜其如昨
經春秋之十二忍胡顔之重耻恐終風之我萃詠芳草
於萬里想音塵之髣髴祈精爽於交夢終寂寞而不至
哀我生之何辜為神靈之所棄仰蕣華其已落臨桑榆
之歔欷入穹廬之秘館亟踰時而經節歎殊類之非匹
傷我躬之無悅脩膚體以深失念蘭澤之空設佇美目
於胡忌向凱風而泣血
梁江淹恨賦曰試望平原蔓草縈骨拱木歛魂人生到
此天道寧論於是僕本恨人心驚不已直念古者伏恨
而死若乃趙王既虜遷於房陵薄暮心動昧旦晨興别
艶姬與美女䘮金輿及玉乘置酒欲飲悲來填膺千秋
萬嵗為怨難勝至如李君降北名辱身寃㧞劒擊柱弔
影慙魂若夫明妃去時仰天太息紫臺稍遠關山無極
搖風忽起白日西匿隴鴈少飛岱雲寡色望君皇兮何
期終蕪絶兮異域至如敬通見抵罷歸田里閉關却掃
塞門不仕左對孺人右顧稚子脫畧公卿跌宕文史齎
志没地長懐無已若夫中散下獄神氣激揚濁醪夕引
素琴晨張秋日蕭索浮雲無光欝青霞之竒志入脩夜
之不暘或有孤臣危涕孽子墜心遷客海上流戍隴隂
此人但聞悲風汩起泣下霑衿亦復含酸茹怨銷落湮
沉若乃騎疊跡車屯軌黄塵匝地歌吹四起無不煙斷
火絶閉骨泉壤已矣哉春草暮兮秋風驚秋風罷兮春
草生綺羅畢兮池館盡琴瑟滅兮丘隴平自古皆有死
莫不飲恨而吞聲
　
　
　
　
　
　
　藝文類聚卷三十
欽定四庫全書
　藝文類聚卷三十一　　　唐　歐陽詢　撰
　人部十五(贈答/)
　　贈答
毛詩曰無言不酬又曰雜佩以贈之又曰贈之以芍藥
又曰投我以木𤓰報之以瓊琚匪報也永以為好也又
曰吉甫作頌其詩孔碩其風肆好以贈申伯
晏子曰曾子將行晏子送之曰君子贈人以軒不如贈
人以言
史記曰孔子適周見老子辭去老子送之曰吾聞富貴
者送人以財仁者送人以言吾竊仁者之號請送子以
言
孫卿子曰贈人以言重於金石珠玉勸人以言美於黼
黻文章聽人以言樂於鐘鼓琴瑟
莊子曰凡交近則必相靡以信遠則必忠之以言
韓子曰鄭人有遺燕相書者夜書火不明因謂持燭者
曰舉燭而過書舉燭非書意也燕相國受書而悦之曰
舉燭者髙明也舉賢任之司以治
穆天子傳曰穆王饗西王母于瑶池之上上賦詩往來
辭義可觀
漢書曰古者諸侯卿大夫交接鄰國以微言相感常揖
讓之時必稱詩以喻其志又曰陳遵為河南太守既至
官常遣從使西召善書吏十人於前治私書謝京師親
故遵慿几占書數百封親疎各有意
文士傳曰桓驎伯父焉官至太尉驎年十二在座焉告
客曰吾此弟子知有異才殊能作詩賦客乃為詩曰甘
羅十二楊烏九齡昔有二子今則桓生驎即應聲荅曰
邈矣甘羅超等絶倫伊彼楊烏命世稱賢嗟予惷弱殊
才偉年仰慙二子俯媿過言
漢雜事曰髙彪謁馬融辭疾不見彪覆刺與書曰聞髙
風為日久矣故不待介者造君子之門冀一見龍光叙
腹心之願不圖辭之以疾昔者周公兄父文武九命作
伯以君華夏猶握沐吐飡以接白屋之士天下歸德歴
載邈矣今君不能相見宜哉融省書大慙遣人辭謝追
請徑去不還
先賢行狀曰杜安入太學時號曰神童時貴戚慕安髙
行多有與書者不輒發以慮後患常鑿壁藏書當時皆
嘉其慮遠
㑹稽典録曰陳業有特操沛國桓儼當世英俊避地㑹
稽聞業髙節欲與相見終不獲後儼浮海南入交州臨
去遺書與業曰不因行李以係隂山白樓日從容養高
動靜履直季世多艱爰適樂土聞髙風飢渴語言知乃
深隱邈然終時求仁斯得勤而無憾齊蹤古賢何其優
哉
蜀志曰馬良使呉良謂諸葛亮曰今䘖國命協睦二家
幸為良介於孫將軍亮曰君試自為文良即為草曰寡
君遣掾馬良通聘繼好以紹昆吾豕韋之勲其人吉士
荆楚之令鮮於造次之華而有克終之美願降心存納
以慰將命權大悦之
文章叙録曰杜摰與母丘儉鄉里相親故為詩與儉求
仙人藥一丸欲以感切儉求助也
荀氏家傳曰荀朂蜀平之後遣使通呉司馬文王用公
所作書與孫皓皓報命和親王謂公曰君前作書使呉
思順勝十萬之衆也
楚辭曰結微情以陳詞兮矯以遺夫美人
詩後漢蔡邕荅對元式詩曰伊余有行爰戾兹邦先進
博學同類率從濟濟羣彦如雲如龍君子博文貽我德
音辭之集矣穆如清風又荅卜元嗣詩曰斌斌碩人貽
我以文辱此休辭非余所希敢不酬荅賦誦以歸
魏王粲贈蔡子篤詩曰悠悠世路亂離多阻濟岱江衡
邈焉異處風流雲散一别如雨
魏徐幹荅劉楨詩曰與子别無幾所經未一旬我思一
何篤其愁如三春雖路在咫尺難渉如九關陶陶朱夏
别草木昌且繁
魏應瑒報趙淑麗詩曰朝雲不散久結成隂離羣獨宿
永思長吟有鳥孤栖哀鳴北林嗟我懐矣感物傷情
魏繁欽贈梅公明詩曰瞻我北園有條者桑遘此春景
既茂且長氤氲吐葉柔潤有光黄條蔓衍青鳥來翔日
月其邁時不可忘公子瞻旃勲名乃彰
魏程曉贈傅休奕詩曰煢煢獨夫寂寂靜處酒不盈觴
肴不掩爼厥客伊何許由巢父厥醴伊何𤣥酒瓠脯又
贈傅休奕詩曰三光飛景玉衡代邁龍集甲子四時成
歳權與授代徐陳蕩穢元服初嘉萬福咸㑹赫赫應門
嚴嚴朱闕羣后揚揚庭燎晳晳
魏邯鄲淳荅贈詩曰我受上命來隨臨菑與君子處曾
未盈朞見召本朝駕言趣期羣子重離首命于時餞我
路隅贈我嘉辭既受德音敢不荅之余惟薄德既局且
鄙見養賢侯於今四祀既庇西伯永誓没齒今也被命
我在不俟瞻戀我侯又慕君子行道遲遲體逝情止豈
無好爵懼不我與聖主受命千載一遇攀龍附鳯必在
初舉行矣去矣别易㑹難自强不息人誰獲安願子大
夫勉簣成山天休方至萬福爾臻
晉張華荅何劭詩曰良朋貽新詩示我以遊娯穆如灑
清風煥若春華敷自昔同寮寀於今比園墟衰疾近辱
殆庶幾並懸輿散髪重隂下把杖臨清渠屬耳聽鳴禽
流目玩鯈魚從容養餘日取樂於桑榆又詩曰駕言歸
外庭放志永棲遲相伴歩園疇春草鬰鬰滋榮觀雖盈
目親友莫與偕悟物增隆思結戀慕同儕援翰屬新詩
永歎有餘懐又贈摰仲治詩曰君子有逸志棲遲於一
丘仰䕃髙林茂俯臨渌水流恬淡養𤣥虛沉精研聖猷
晉何劭贈張華詩曰四時更代謝萬物迭卷舒暮春忽
復來和風與節俱俯臨清泉涌仰觀嘉木敷在昔同班
司今者並園墟私願偕黄髪逍遥樂琴書舉爵茂隂下
擕手共躊躇奚用遺形骸忘筌在得魚
晉潘岳為賈謐贈陸機詩曰神農更生軒轅承紀畫野
離疆爰封衆子夏殷既襲宗周繫祀綿綿𤓰瓞六國互
峙彊秦兼并吞滅四隅子嬰面櫬漢祖應符靈獻微弱
在湼則渝三雄鼎足孫啓南呉南呉伊何僣號稱王大
晉綂天仁風遐揚偽孫銜璧奉土歸疆婉婉長離陵江
而翔長離云誰咨余陸生鶴鳴九臯猶載厥聲况乃海
隅播名上京爰應旌招撫翼紫庭蕃岳作鎮輔我京室
旋及桑梓帝弟作弼式云國官清塗攸失吾子洗然恬
淡自逸廊廟惟清俊乂是延擢應嘉舉自國而遷齊轡
羣龍光賛納言優游省闥珥筆華軒昔余與子繾綣同
朝脩日朗月擕手逍遥自我離羣二周于今雖簡其面
分著情深子其超矣實慰我心𤼵言為詩望俟好音欲
崇其髙必重其曾在南稱甘度北則橙崇子鋒頴不騫
不崩
晉陸機荅賈謐詩曰先天創物景命是膺降及羣后迭
毁迭興邈矣終古崇替有徵在漢之季皇綱幅裂雄臣
騰騖義夫赴節釋位揮戈言謀王室王室之亂靡邦不
泯如彼墜景曾不可振乃眷三哲俾乂斯民啓土綏難
改物承天天厭霸德皇祚告釁獄訟違魏謳歌逼晉陳
留歸蕃我皇登禪庸崏稽顙三江改獻惟公太宰光翼
二祖誕育洪胄纂戎于魯昔我逮兹時惟下僚及子棲
遲同林異條年殊志宻服舛義禂遊跨三春情固二秋
祗承皇命出納無違往踐蕃朝來歩紫微升降秘閣我
服載暉孰云匪懼仰肅明威分索則易擕手實難念昔
良遊兹焉永歎公之言感貽此音翰蔚彼髙藻如玉如
蘭民之胥好狷狂厲聖儀刑在昔爭聞子命又荅潘尼
詩曰於穆同心如瓊如琳我日來徂來餞其琛彼美潘
生實綜我心探子玉懐疇爾惠音又贈馮文羆詩曰嗟
我人斯戢翼江潭有命集止翻飛自南出彼幽谷及爾
同林雙情交映遺物識心又贈潘尼詩曰水㑹於海雲
翔於天道之所混孰後孰先及子雖殊同升太𤣥舍彼
𤣥冕襲此雲冠遺情市朝永志丘園靜猶幽谷動若揮
蘭又贈從兄車騎詩曰孤獸思故藪離鳥悲舊林翩翩
遊宦子辛苦難為心髣髴谷水陽婉奕崑山隂營魄懐
兹土精爽若飛沉又贈波邱令馮文羆詩曰夙駕出東
城送子臨江曲宻席接同志羽觴飛酃渌登樓望峻阪
時逝一何速又贈紀士詩曰瓊瓌俟豐價窈窕不自鬻
有美娥眉子惠音清且淑修姱協姝麗華顔婉如玉又
贈顧彦先詩曰清夜不能寐悲風入我軒立影對孤軀
哀聲應苦言
晉傅𤣥荅程曉詩曰奕奕兩儀昭昭太陽四氣代升三
朝受祥濟濟羣后峩峩聖皇元服肇御配天垂光伊周
作弼王室惟康顒顒兆民蠢蠢戎羶率土充庭萬國奉
蕃皇澤雲行神化風宣六合咸熈遐邇同歡赫赫明明
天人合和下罔遺滯焦朽斯華矧我良朋如玉之嘉穆
穆雝雝興頌作歌又荅程曉詩曰羲和運玉衡招揺賦
朔旬嘉慶形三朝美德揚初春聖主加元服萬國望威
神伊周敷𤣥化並世霑天人洪崖歌山岫許由嗟水濵
晉傅咸贈褚武良詩曰爰暨于褚惟晉之禎肇振鳯翼
羽儀上京聿作㗋舌納言紫庭光贊帝道敷皇之明方
任之重實在江揚乃授旄鉞宣曜威靈悠悠遐邁東夏
于征又贈建平太守李叔龍詩曰𢎞道興化實在良守
悠悠建平皇澤未流朝選於衆乃子之授南荆注望心
乎克副又贈太尉司馬虞顯機詩曰帝崇元淑妙選其
屬命子是佐增衮之縟又贈崔伏二郎詩曰英妙之選
二生之授顒顒兩城歡德之茂君子所居九夷非陋無
狹百里而不垂覆人之好我贈我清詩示我周行心與
道期誠𤼵自忠義形於辭古人辭讜豈不爾思又與尚
書同僚詩曰非望之寵謬加于已猥授非據奄司萬里
煌煌朱軒服驥叅騄曄曄初星肅肅臣僕暉光顯赫衆
目所屬斯之弗稱匪榮伊辱質弱尚父受任鷹揚德非
樊仲王命是將百城或違無能有匡一州之矜將弛其
綱得意忘言言在意後夫惟神交可以長久我心之孚
有盈于缶與子偕老豈曰執手出司萬里牧彼朔濵服
冕乗軒六轡既均威風先邁百城肅震又荅潘尼詩并
序曰司州秀才潘正叔識通才髙以文學温雅為博士
余性直而處清論褒貶之任作詩以見規雖襃飾之舉
非所敢聞而斐粲之辭良可樂也荅之雖不足以相詶
報所謂盍各言志也詩曰貽我妙文繁春之榮匪榮斯
尚乃新其聲吉甫作頌有馥其馨寔由樊仲其德克明
授此瓦礫厠彼瑶瓊貺非其喻聞寵若驚又荅欒𢎞詩
并序曰安樂令欒𢎞太傅鉅平侯羊公辟未就而公薨
後應司州之命舉秀才博文通濟之士余失和於府當
換為護軍司馬賦詩見贈荅之云爾鉅平作宰是貴是
欽弓旌仍招嘉命胥尋鸞鳯養儀戢翼幽林未附雅調
以和韶音鉅平遐逝厲志彌深肅肅京司清風載邁乃
延羣彦龍集鳯㑹亦既斯降萬里有頼聲𤼵響應好結
傾蓋
晉潘尼荅傅咸詩序曰司徒左長史傅長虞㑹定九品
左長史宜得其才屈為此職此職執天下清議宰割百
國而長虞性直而行或有不堪余與之親作詩以規焉
悠悠羣吏非子不整嗷嗷衆議非子不靖忽荷略紐握
綱提領矯矯貞臣惟國之屏又贈呉王郎中令陸士衡
詩曰東南之美曩惟延州顯允陸生於今鮮儔振鱗南
海濯翼洪流婆娑翰林容與墳丘玉以瑜潤隨以光融
乃漸上京乃儀儲宫玩爾清藻味爾芳風泳之彌廣挹
之彌冲崑山何有有瑶有珉及爾同僚具惟近臣予渉
素秋子登青春媿無老成厠彼日新祁祁大邦惟桑與
梓穆穆伊人南國之紀帝曰爾諧惟王卿士俯僂從命
奚恤奚喜又荅陸士衡詩曰顧兹蓬蔚厠根蘭陂膏澤
雖均華不足披逮春不茂未秋先萎子濯鱗翼我挫羽
儀願言難常載合載離昔遊禁闥祇畏夕惕今放邱園
縱心夷易口詠新詩目玩文跡予志耕圃爾勤王役慙
無琬琰以詶尺璧又贈隴西太守張正治詩曰二八由
唐顯周以多士隆群靈感韶運理翮應翔風張生拔幽
華蘋蘩登二宫未幾振朱錦剖符撫西戎及子仍同僚
贈言貽爾躬威刑有時用唯德可令終又贈劉佐詩曰
要言將誰苦聊以貽友生念我二三賢規我無隱情又
送大將軍掾盧晏詩曰贈物雖陋薄識意在忘言瓊琚
尚交好桃李貴往還蕭艾茍見納貽我以芳蘭又贈汲
郡太守李茂彦詩曰離索何惆悵後㑹未可希河朔貴
相忘岐路安足悲又贈長安令劉正伯詩曰遊鸞慿太
虛騰鱗託浮霄過蒙嘉時㑹假翼陵扶揺疲憊充時乏
及余再同寮並跡侍儲宫擕手登皇朝劉侯撫西都邁
績叅豹喬德厚化必深政明姦自消萬尋由積簣千里
一歩超爾其騁逸軌遠塗固可要又荅楊士安詩曰逝
將辭儲宫栖遲集南畿不悞百里賤徒惜年志衰躊躇
顧城闕怨戀慕端闈俊德貽妙詩敷藻發清徽媿彼褒
崇過感此岐路悲又贈滎陽太守呉子仲詩曰大晉盛
得人儲宫畜髦士呉侯降髙質剖符授千里垂覆豈他
鄉廻光臨桑梓寮類感岐路黎庶思知恥老氏喻小鮮
曹叅寄獄士無謂弊邑陋覆簣由兹起
晉張載贈虞顯度詩曰疇昔協蘭房繾綣在華年嘉好
結平素分著寮友前謂得終遐日綢繆永周旋吾子遭
不造遘閔丁憂艱俾我失良朋誰與吐話言一日為三
秋歳况乃三年離居一何濶結思如廻川
晉石崇贈棗腆詩曰久官無成績栖遲於徐方寂寂守
空城悠悠思故鄉恂恂二三賢身遠屈龍光擕手沂泗
間遂登舞雩堂文藻譬春華談話由蘭芳消憂以觴醴
娯耳以名娼博奕逞妙思弓矢威邊疆
晉司馬彪贈山濤詩曰苕苕椅桐樹寄生於南岳上陵
青雲霓下臨千仞谷處身自孤危於何託余足
晉曹攄贈石崇詩曰涓涓谷中泉欝欝巖下林泄泄羣
翟飛咬咬春鳥吟野次何索漠薄暮愁人心三軍望衡
蓋歎息有餘音臨肴忘肉味對酒不能斟人言重别離
斯情効於今
晉劉琨重贈盧諶詩曰時光不我與去乎若雲浮朱實
隕勁風繁英落素秋狹路傾華蓋駭駟摧雙輈何意百
鍊剛化為繞指柔
晉盧諶重贈劉琨詩曰璧由識者顯龍因慶雲翔茨棘
非所憩翰飛遊髙岡余音非九韶何以儀鳯皇新城非
芝圃曷由殖蘭芳又荅劉琨詩曰隨寶産漢濵摛此夜
光真不待卞和顯自為命世珍
晉棗腆贈石季倫詩曰深蒙君子眷雅顧出羣俗受寶
取諸懐所贈非珠玉凡我二三子執手擕玉腕嘉言從
所好企予結雲漢望風整輕翮因虛舉雙翰朝遊清渠
側日久登髙館又荅石崇詩曰昔我不造備嘗顛沛后
土傾基皇天隕蓋少懷蒙昧長無耿介遺訓莫聞出入
靡頼我舅敷命于彼徐方載詠陟岡言念渭陽乃泝洪
流汎身艅艎宵寢晨逝曷路之長亦既至止願言以寫
爰有石侯作鎮東夏寛以撫戎從容柔雅我聞有言居
安思危位極則遷勢至必移上德無欲貴道不為妙識
先覺通夢皇羲竊覩堂奥欽蹈明規
晉摰虞荅杜育詩曰越有杜生既文且哲龍躍頴豫有
聲彰澈頼兹三益如琢如切好以義結友以文㑹豈伊
在髙分定傾蓋其人如玉美彼生芻鐘鼓匪樂安用百
壺老夫灌灌離羣索居懐戀結好心焉悵如
晉歐陽建荅棗腆詩曰於鑠我舅明德塞違俾扞東藩
在徐之邳載播其惠載揚其威濟寛以猛方夏以綏光
啓先業增曜重暉咨余冲人艱苦攸離過庭無聞頑固
匪移寔頼兹誨導之軌儀仰遵嘉訓俯蹈明規如葛斯
蔓如樛斯垂我遘君子仰之彌髙巖巖其髙即之惟温
居盈思冲在貴忘尊縱酒嘉讌自明及昏無幽不妍靡
奥不論人樂其量士感其敦
晉石崇荅棗腆詩曰言念將别覩物傷情贈爾話言要
在遺名唯此遺名可以全生
晉杜育贈摰仲治詩曰之子于歸言秣其駒矧乃斯人
乃邁乃徂雖非顯甫餞彼百壺雖非張仲將膾河魚人
亦有言貴在同音雖曰翻飛曾未異林顧戀同枝增其
慨心望爾不遐無金玉音
晉棗據荅阮德猷詩曰友朋顧之貽我良箴玩之無斁
終詠斯音燕鼎在舟雖重不沉庶慿嘉謨髙迹可尋
宋顔延之贈王太常僧達詩曰玉水記方流琁源載圓
折蓄寶每希聲雖秘猶彰徹聆龍􁐉九淵聞鳯窺丹穴
歴聽豈多士巋然覯時哲舒文廣國華敷言遠朝烈德
煇灼邦懋芳風被鄉耋側同幽人居郊扉常書閉林閭
時宴開亟廻長者轍庭昏見野隂山明望松雪靜惟浹
群化徂生入窮節豫往誠歡歇悲來非樂闋屬美謝繁
翰遥懐具短札又直東宫荅鄭尚書道于詩曰皇居體
環極設險祗天工兩闈阻通軌對禁限清風
宋鮑昭贈顧墨曹詩曰昏明易遠離㑹難揆雲撤泉分
西艫東軌
宋鮑令暉題書寄行人詩曰自君之出矣臨軒不解顔
砧杵夜不發髙門晝恒關帳中流熠燁庭前華紫蘭物
枯識節異鴻來知客寒又寄行人詩曰桂吐兩三枝蘭
開四五葉是時君不歸春風徒笑妾
齊王儉贈徐孝嗣詩曰婉婉遊龍載遊載東靡靡行雲
並躍齊蹤無類不感有來斯雍之子云邁嗟我莫從歳
云暮止述職戒行崇蘭罷秀孤松獨貞悲風宵遠乗鴈
晨征撫物遐想念别書情
齊徐孝嗣荅王儉詩曰書帷停月琴袖承颷結芳幽谷
解珮明椒去德滋永懐德滋深行雲傳想歸鴻寄音
齊王融贈族叔衞軍詩曰台曜澄華鉉岳裁峻經天為
象麗地作鎮不器其德有菲斯文質起瑚璉才逸卿雲
揺筆泉㵼動詠霙紛德馨伊何如蘭之宣貞筠抽箭潤
璧懐山六樂畢該五禮備貫七訓是敷三英有粲惟旦
惟公惟公惟旦
齊謝朓夜發新林至京邑贈西府同僚詩曰大江流
日夜客心悲未央徒望闗山近終知返路長秋河曙耿
耿寒渚夜蒼蒼引領望京邑宫雉正相望金波麗鳷鵲
玉繩低建章驅車鼎門外思見昭丘陽馳暉不可接何
况隔兩鄉風煙有鳥路江漢限無梁常恐鷹隼擊時菊
委嚴霜寄言罻羅者寥廓已髙翔又在郡呈沈尚書詩
曰淮陽股肱守髙卧猶在兹况復南山曲何異幽棲時
髙閣常晝掩荒堦少諍詞珍簟清夏室輕扇動涼颸夏
李沉朱實秋藕折輕絲良辰竟何許夙昔夢佳期坐嘯
徒可積為邦歳已朞
齊陸厥奉荅内兄顧希叔詩曰平原十日飲中散千里
遊渤海方流滯冝城誰獻詶屏居南山下臨此歳方秋
惜哉時不與日暮無輕舟
梁簡文帝贈張纉詩曰儀表咸推挹墻仞難窺踐既富
垂帷學復折波濤辯綺思曖霞飛清文煥飈轉朱旗赫
容與彫棨紛曜煜波揺白鱧舟風動蒼鷹舳九嶷勢參
差江天相蔽虧三春澧浦葉九月洞庭枝洞庭枝褭娜
澧浦葉參差芬芳與揺落俱應傷别離
梁沈約詶謝宣城朓詩曰王喬飛鳬舄東方金馬門從
官非宦侣避世非避諠揆予登皇鍳短羽屢飛翻早趨
朝建禮晚沐卧郊園賔至下塵榻憂來命緑樽昔賢侔
時雨今守馥蘭蓀神交疲夢寐路遠隔思存又詶孔
通直懐蓬居詩曰閶闔既洞啓龍樓亦髙闢兩宫集鸞
歩二闥引通籍伊爾事清塗紛吾供賤役
梁任昉荅劉孝綽詩曰閱水既成瀾藏舟遂移壑彼美
洛陽子投我懐秋作久敬類誠言吹噓似嘲謔兼稱夏
雲盡復陳秋樹索詎慰耋嗟人徒深老夫託
梁范雲贈沈左衛詩曰伊昔霑嘉惠出入承明宫遊息
萬年下經過九龍中越鳥憎北樹胡馬畏南風願言反
魚蓨津梁肯見通
梁劉孝綽荅張左西詩曰相思如三月相望非兩宫持
此連枝樹暫作背飛鴻若人惠思我摛藻蔚彫蟲仙掌
方晞露靈烏正轉風方假排虛翮相與北山藂又贈任
中丞詩曰歩出金華省遥望承明廬壯哉宛洛池佳麗
實皇居虹蜺拖飛閣蘭芷覆清渠白雲夏峯盡青槐秋
葉疎但願長閒暇酌醴焚枯魚
梁王僧孺贈顧倉曹詩曰洛陽十二門樓闕似西崑曖
曖罘罳下相望隔畫垣畫垣向阿閣栖鳯復栖鴛五曹
均趨奏六尚等便煩朝罏何馥馥夜錦有餘温日中驅
上駟驤首遍京宛晨趨魏公子夕宿韓王孫夙昔今何
在生平棄不論譬如菤葹草心謝葉空存誰復三承睫
獨念九飛魂又秋日愁居荅孔主簿詩曰首夏雲物善
晝暑旦猶清日華隨水汎樹影逐風輕依簾野馬合當
户昔耶生物我一無際人鳥不相驚儻遇北山北聊訪
法喬卿又寄何記室詩曰思君不得見望望獨長嗟夜
風入寒水曉露拂秋花何由假日御暫得寄風車
梁王均寓直中庶坊贈蕭洗馬詩曰龍樓實九重薄寒
起殊早玉堦泣清露銅池結秋潦霜被守宫槐風驚護
門草之子擅文華縱横富辭藻舒錦慙光麗握珠謝竒
寶媿予非工文何用披懐抱又東陽還經嚴陵瀬贈蕭
大夫詩曰子陵洵髙尚超然獨長往釣石宛如新故態
依可想
梁裴子野荅張貞成臯詩曰匈奴時未滅連年被甲兵
明君思將帥方聽鼔鞞聲吾生姿逸翮撫劒起徂征非
徒慕辛季聊欲逞良平出車既方軌絶幕且横行豈伊
長纓繫行見黄河清雖令懦夫勇念别猶有情感子盈
編贈握玩以為榮跂子振旅凱含毫備勒銘
梁蕭子雲贈海法師還甑山詩曰直心好丘壑偏悦幽
棲人忽聞甑山旅萬里自相親泬寥晚霖霽重疊晴雲
新秋至蟬鳴柳風髙露起塵動予憶山思惆悵惜荷巾
又寒夜直坊憶袁三公詩曰滴滴雨鳴堦愔愔兹夜靜
風落宣猷樹寒凋承光屏髙帷獨曉垂華燭夜空冷所
思不相見方知寒漏永又東郊望春詶王建安雋晚遊
詩曰金塘緑泉滿上園梨蘂落蛺蝶戀殘花黄鸎對妖
蕚芳菲滿郊甸惠氣生蘭薄子家冠蓋里我館幽棲郭
緑楊垂長溪便橋限清洛相去能幾許一水終疎索
梁柳惲贈呉筠詩曰寒雲晦滄洲奔潮溢南浦相思白
露亭永望秋風渚心知别路長誰謂若燕楚關候日遼
絶如何附行旅願作野飛鳥飄然自輕舉又贈呉筠詩
曰山桃落晚紅野蕨開初紫雲日自清明蘋芷齊靃靡
離念已鬱陶物華復如此又贈呉筠詩曰遠遊濟伊洛
秣馬度清漳邯鄲饒美女艶色含春芳鼓瑟未成曲跕
屣復翺翔我本遊客子情愛在淮陽知新誰不樂念舊
苦人傷又贈呉筠詩曰秋風度關隴楚客奏歸音颯颯
避霜葉離離出塞禽
梁何遜落日贈范雲詩曰縁溝緑草蔓扶楥雜花舒輕
煙澹柳色重霞掩日餘遥遥長路晚寂寂行人疎又日
夕望江贈魚司馬詩曰湓城帶湓水湓水縈如帶日夕
望髙樓耿耿青雲外城中多宴賞絲竹常繁㑹管聲已
流悦弦聲復悽切歌黛慘如愁舞腰疑欲絶仲秋黄葉
下長風正騷屑早鴈出雲歸故燕辭簷别晝悲在異縣
夜夢還洛汭洛汭何悠悠起望登西樓的的帆向浦團
團日隱洲誰能一羽化輕舉逐飛浮
梁呉筠贈周興嗣詩曰昔賢當路者聲名振華夏朱輪
玳瑁車紫鞚連錢馬朝花舞風中夜月窺忩下想君貴
易朋居然應見捨又入蘭臺贈王治書僧孺詩曰故人
揚子雲校書麟閣下寂寞少交遊紛綸富文雅予為隴
西使寓居洛陽社相思非不深行行避驄馬又荅柳惲
詩曰閒房肅已靜落月有餘暉寒蟲隱壁思秋蛾繞燭
飛絶雲斷更合離禽去復歸佳人今何在迢逓江之沂
一為别鶴弄千里淚沾衣又贈任黄門詩曰相如體英
彦左右生容暉已紆漢帝組復解梁王衣經過雲母扇
出入千門扉連洲茂芳杜長山鬱翠微欲言終未敢徒
然獨依依又詶郭臨丞詩曰聞君立名義我亦倦晨征
馬在城上蹀劒自腰中鳴白日遼川暗黄塵壠坻驚願
君但衘酒深知有素誠又詶聞人侍郎詩曰悵然心不
樂萬里向悠悠凌朝憩杜渚泊暮遵江州君住青門上
我𤼵霸陵頭相思自有處春風明月樓又詣周承不值
因贈此詩曰竹枝任風轉蘭心逐風卷青雲葉上團白
露花中泫聞君入綺疎聊寄錦中書一隨平原客寧憶
豫章徐又遥贈周承詩曰巨石亂天崖雜樹欝參差伯
魚留蜀郡長房還葛陂練練波中月亭亭雲上枝髙岑
蔽人者無處得相知又周承未還重贈詩曰石渠閴無
人子雲今何在顧望獨凝憂䘖杯竟誰待散雪逐吹寒
蓬姿霜雪采甘泉無竹花鵷雛欲還海
陳江總遇長安使寄裴尚書詩曰傳聞合浦葉遠向洛
陽飛北風尚嘶馬南冠獨不歸去雲目徒送離琴手自
揮征蓬失處所春草屢芳菲太息關山月風塵客子衣
賦梁邵陵王贈言賦曰張雲麾聞望之美作牧南蕃維
舟江漢留連飲餞發邁有期㑹面無日依依别袂恨恨
江干古人贈别以言聊為贈言賦曰昔人有感於知己
情深投分如斯已矣相知勢利之間實君子之所鄙靜
言神交之際亦難得而具美豈真鮮其令終曾未聞其
善始日踰久而益敬蓋惟一人者爾語同志而好合諒
今古之皆然茍託御而自説徐因芻而請前况英聲與
茂實乃絶後而光先似臨潭而對鏡若披霧而覩天欽
愛顧之罔已良佩服之在旃資淑美之上才超羣雄而
獨峻德既深於萬頃墻有髙乎數仞思若神而泉湧文
如華而玉振伊薄軀之固陋謬攝官於夏汭知美錦之
難裁處棼絲而易結幸中途而遘止仰旌斾之踟蹰似
德星之東邁類祥雲之西徂亟留連於河渚或終宴於
城隅賞既延於賓友懽亦洽於僕夫嗟灰琯之易逝慨
離袂之云促惜日車之不駐恨流影之難續觀善誘而
不倦飡好音而未足佇浮雲之可寄願無比乎金玉
梁張纉懐音賦并序曰西平邵陵王以親賢近能作蕃
夏首下走叨竊時命驅傳湘羅久託下風素蒙淑顧及
塗經鄢郢淹泊累旬君王彈隨珠於千仞乃貽之以麗
則詩云懐我好音敢為懐音賦云爾伊宗周之令望巡
召南而述職襟帶鄖夏之鄉宣條江漢之域服詩書於
懐袖抱仁義於胷臆總九德以棲身横四溟而撫翼循
微躬之末迹謬馳傳於衡嶷由洞庭而左轉指酃醴而
為期仰芳塵於夏汭路將近而彌滋棹凌波以遄務舟
望浦而倦遲自清光之未覯逾一紀以歴兹敢慿情於
往昔逢君恩之未遺陪桂苑之良遊接蘭臺之髙㑹既
醉酒以飽德亦傾羞而緩帶感平原之愛客傷岐路之
難留戀西園之餘賞泣南浦之徂舟結煩言於將贈情
有盾乎琳球顧龍門其不見過夏首而西浮申服義之
未沬長寄言於還郵
梁陸倕感知已賦贈任昉曰夜申旦而不寐獨匡坐而
怨咨命㒒夫而夙駕指南館而為期學窮書府文究辭
林既耳聞而存口又目見而登心似臨淄之借書類東
武之飛翰軫工遲於長卿踰巧速於王粲固乃度平子
而越孟堅何論孔璋而與公幹或欲渉其涯涘求其界
畔則浩浩淃淃彪彪􁝒􁝒譬長鋏於韒中若龍淵與蜀
漢濟濟冠蓋祁祁儁逸有竊風以味道咸交臂而屈膝
或望路以窺門空升堂而入室彼春蘭及秋菊尚無絶
於衆芳矧重仁與襲義信遼遼兮未央言追意而不逮
辭欲書而復忘竊仰髙而希驥忽脂車而秣馬既一顧
之我隆亦東壁之余假似延州之如舊同伯喈之倒屣
附蒼蠅於驥尾託明鏡於朝光謂虛無而為有布籍甚
於游揚於是柔條颯其成勁白露變而為霜歳忽忽而
遒盡憂與愛兮未忘聚落莖於虛室聽羈雀於枯楊忳
欝悒其誰語獨撫抱而增傷託異人以蠲憂類其文而
愈疾索黄瓊之寄居造安仁之狹室車出門其已歡無
論衘杯與促膝譬鄒子之吟松故未寒而能慄徒納壤
以作髙陋吞舟而為網值墨子之愛兼逢太丘之道廣
陪九萬以齊征激三千而同上識公沙於杵臼拔孝相
於無名非夫人之為惑孰云感於余情指北邙以作誓
期鬱鬱於佳城
梁任昉荅陸倕感知巳賦曰原知巳之時義故相知之
信然乃貪亷之異貫柰勇怯之相懸貪在物而成累怯
在我而可甄既自得於為御又甘心於執鞭矧相知其
如此獨攬涕而潺湲雖有望於已知更非謂其知巳信
偉人之世篤本侯服於陸鄉緬風流與道素襲衮衣與
繡裳逮伊人而世載並三駿而龍光過龍津而一息望
鳯條而載翔彼白玉之雖潔此幽蘭之信芳思在物之
取譬非升斛而能量匹方峙於東嶽比凝厲於秋霜不
一飯以忘過每三錢以投渭匪蒙袂之敢嗟豈溝壑之
能衣既藴藉其有餘又澹然而無味得意同乎卷懐違
方似乎仗氣類平叔而靡雕似子臺而不朴冠衆善而
胎操綜群言而名學折髙戴於后臺異鄒顔乎董握探
三詩於河間訪九師於淮曲術兼口傳之書藝廣鏗鏘
之樂時坐睡而懸梁裁據梧而錐幄唯忘年之陸子定
一遇於班荆余獲田蘇之價爾得海上之名信落魄而
無産終長勤於短生饑虛表於徐歩逃責顯於疾行子
比我於叔則又方余於耀卿心照情交流言靡惑萬類
闇求千里懸渴言象可廢筌蹄自默居非連棟行待舟
車冬夜不長夏日靡餘肴核非餌絲竹豈娯我未捨駕
子已廻輿中飲相顧悵然動色邦壤雖殊離㑹難測存
異山陽之居没非要離之側以膠投漆中離婁豈能識
書後漢崔瑗與葛元甫書曰今遣奉書錢千為䞇井送
許子十卷貧不及素但以紙耳
後漢馬融與竇伯向書曰孟陵奴來賜書見手跡歡喜
何量次於面也書雖兩紙紙八行行七字七八五十六
字百三十二言耳
後漢延篤荅張奐書曰惟别三年夢想言念何日有違
伯英來惠書盈四紙讀之三復喜不可言
後漢張奐與隂氏書曰篤念既宻文章燦爛名實相副
奉讀周旋紙弊墨渝不離于手
晉庾冰與王羲之書曰得示連紙一丈致辭一千祗増
其歎耳了無解於往懐
　
　
　
　
　
　
　
　藝文類聚卷三十一
欽定四庫全書
　藝文類聚卷三十二　　唐　歐陽詢　撰
　人部十六(閨情/)
　　閨情
毛詩曰自伯之東首如飛蓬豈無膏沐誰適為容又
曰角枕粲兮錦衾爛兮予美忘此誰與獨旦又曰我
徂東山滔滔不歸我來自東零雨其濛鸛鳴于垤婦
歎于室又曰采緑刺怨曠也幽王之時多怨曠者終
朝采綠不盈一匊予髮曲局薄言歸沐終朝采藍不
盈一襜五日為期六日不詹又曰静女其姝俟我於
城隅愛而不見搔首踟蹰又曰燕爾新婚如兄如弟
又曰未見君子憂心忡忡亦既見止亦既覯止我心
則降又曰未見君子憂心惙惙亦既見止亦既覯止
我心則悦
左傳晉叔向曰昔賈大夫惡娶妻而美三年不言不笑
御以如臯射雉獲之其妻始笑而言又晉文公謂季隗
曰待我二十五年不來而後嫁季隗曰我二十五年矣
又如是而嫁則就木焉
說苑曰齊王起九重之臺募國中能畵者賜之錢有敬
君居常飢寒其妻妙色敬君工畵臺貪賜畵臺去家日
久思憶其妻畫像向之而笑傍人見以白王王召問之對
曰有妻如此去家日乆心常念之竊畵其像以慰離心
不悟上聞
漢張敞為婦畵眉帝知問之敞曰閨房之内夫婦之私
有過此者又李夫人得幸武帝而卒上憐憫焉圖畵其
像於甘泉宮初李夫人病篤上自臨候之夫人蒙被謝
曰妾乆寢病形貌毁壊不可以見帝上曰夫人病亦甚
殆將不起一見我屬託兄弟豈不快哉夫人曰尊官在
帝不在一見上復言欲必見之夫人遂轉面向壁歔欷
上不悦而起夫人姉妹譲之曰獨不可一見上屬託兄
弟耶夫人曰不見帝者乃欲深託兄弟也夫以色事人
者色衰則愛㢮上所戀戀念我以平生容貌也今見我
毁壊顔色非昔必且畏惡我尚肯思復録其兄弟哉
風俗通曰有張伯偕仲偕兄弟形貌絶相類仲偕妻新
粧竟忽見伯偕乃戲問曰今日粧飾好不伯偕應之曰
我伯偕也妻乃趨避之須㬰又見伯偕猶以為仲偕告
云向大錯誤伯偕曰我故伯偕也
世說曰王渾妻鍾夫人每嘗卿渾渾曰詎可爾妻曰憐
卿愛卿是以卿卿我不卿卿誰當卿卿又曰荀奉倩妻曹
氏有艶色妻常病熱奉倩乃出中庭取冷還以身熨之
妻亾人弔不哭而神傷無幾奉倩亦卒又曰孫楚妻亾
至祥仍為詩以悼之王武子見其文曰未知文生於情
情生於文見此使人増伉儷之重
湘州記曰舜廵狩蒼梧而崩二妃不從思憶舜以淚染
竹竹盡為斑
詩古詩曰青青河畔草欝欝園中栁盈盈樓上女皎皎
當牎牖峩峩紅粉粧纎纎出素手昔為娼家女今為蕩
子婦蕩子行不歸空牀難獨守又曰上山採蘼蕪下山
逢故夫長跪問故夫新人復何如新人雖云好未若故
人姝顔色似相類手爪不相如新人從門入故人從閤
去新人工織縑故人工織素織縑日一匹織素五丈餘
持縑將比素新人不如故又曰蘭若生春陽渉冬猶盛
滋願言追昔愛情款感四時美人在雲端天路隔無期
後漢焦仲卿妻劉氏為姑所遣時人傷之作詩曰孔雀
東南飛五里一徘徊十三能織綺十四學裁衣十五彈
箜篌十六學誦詩十七嫁為婦心中常苦悲君既為府
吏守節情不移雞鳴入機織夜夜不得息三日斷五疋
大人故言遲非為織作遲君家婦難為妾有繡腰𥜗葳
蕤金縷光紅羅複斗帳四角垂香嚢交文象牙簟宛轉
素絲繩鄙賤雖可薄猶中迎故人
魏陳王曹植詩曰攬衣出中閨逍遙歩兩楹閒房何寂
寥緑草被堦庭空穴自生風百鳥翩南征春思安可忘
憂戚與君并佳人在逺道妾身單且㷀歡會難再遇芝
蘭不重榮人皆棄舊愛君豈若平生寄松為女蘿依水
如浮萍齎身奉衿帶朝夕不墮傾儻終顧眄恩永副我
中情又曰明月照髙樓流光正徘徊上有愁思婦悲歎
有餘哀借問歎者誰云是宕子妻君行踰十年孤妾常
獨棲君若清路塵妾若濁水泥浮沉各異勢會合何時
諧願為西南風長逝入君懐君懐時不開妾心將何依
又曰西北有織婦綺縞何繽紛明晨秉機杼日晏不成
文太息終長夜悲嘯入青雲妾身守空房良人從行軍
自期三年歸今已厯九春孤鳥繞樹翔噭噭鳴索羣願
為南流景馳光見我君
魏徐幹室思詩曰浮雲何洋洋願因通我辭一逝不可
歸嘯歌久踟蹰人離皆復會我獨無反期自君之出矣
明鏡暗不治思君如流水何有窮已時
晉潘岳内顧詩曰静居懐所歡登城望四澤春草欝青
青桑柘何奕奕芳林振丹榮淥水激素石初征氷未泮
忽焉袗絺綌漫漫三千里迢迢逺行客馳情戀朱顔寸
陰過盈尺夜愁極清晨朝悲終日夕山川自悠永願言
良不獲别嶺訴歸期雲沉不可釋
晉陸機為陸思逺婦作詩曰二合兆嘉偶女子禮有行
潔已入徳門終逺母與兄如何躭時寵逰宦忘歸寜雖
為三載婦顧景媿虚名歳暮饒悲風洞房凉且清拊枕
循薄質非君誰見榮離君多悲心寤寐勞人情敢忘桃
李陋側想瑶與瓊又擬青青河畔草詩曰靡靡江蘺草
熠熠生河側皎皎彼姝女婀娜當軒織粲粲嬌容姿灼
灼美顔色良人遊不歸偏棲獨隻翼空房來悲風中夜
起歎息又擬蘭若生春陽詩曰嘉樹生朝陽凝想封其
條執心守時信歳寒終不凋美人何其曠的的在雲霄
晉張華情詩曰北方有佳人端坐鼓鳴琴終晨撫管絃
日乆不成音憂來結不解我思存所欽又情詩曰君居
北海陽妾在江南陰懸邈極修途山川阻且深承懽注
隆愛結分投所欽䘖恩守篤義萬里託微心又詩曰逰
目四野外逍遥獨延佇蘭蕙緣清渠繁華蔭綠渚佳人
不在兹取之欲誰與巢居知寒風穴處知陰雨不曽逺
别離安知慕儔侶
宋孝武帝擬空思詩曰自君之出矣金翠闇無精思君
如日月廻還晝夜生
宋江夏王義恭擬詩曰自君之出矣笥錦廢不開思君
如清風曉夜甞徘徊
宋顔師伯擬詩曰自君之出矣芳帷低不舉思君如廻
雪流亂無端緒
齊王融秋胡詩曰日月共為照松筠俱以貞佩紛甘自
逺結鏡待君明且協金蘭好方愉琴瑟情佳人忽千里
空閨積思生
梁簡文帝詠人棄妾詩曰昔時嬌玉歩含羞花燭邉豈
言心愛斷銜啼私自憐但覺歡成怨非關醜易妍獨鵠
罷中路孤鸞死鏡前又春宵詩曰花樹含春藂羅帳夜
長空風聲随篠韻月色與池同綵牋徒自襞無信往雲
中又曉思詩曰晨禽爭學囀朝花亂欲開罏煙入斗帳
屏風隠鏡臺紅粧幾盡淚蕩子何當來又冬曉詩曰冬
朝日照梁含怨下前牀帷褰竹葉帶鏡轉菱花光會是
無人見何用早紅粧又秋閨夜思詩曰非關長信别詎
是良人征九重忽不見萬恨滿心生夕門掩魚鑰宵牀
悲畫屛廻月臨堦度吟蟲繞砌鳴初霜隕細葉秋風吹
亂螢故粧猶累日新衣製未成欲知妾不寐城外搗砧
聲又倡樓怨節詩曰朝日斜來照户春鳥争飛出林片
光片影皆麗一聲一囀煎心上林紛紛花落淇水漠漠
苔浮年馳節流易盡何為忍意含羞又春别詩曰别觀
蒲萄帶實垂江南荳蔲生連枝無情無意又如此有心
有恨徒别離又詩曰可憐淮水去來潮春隄楊栁覆河
橋淚痕未燥詎終朝行聞玉佩已相要又詩曰桃紅李
白若朝粧羞持憔悴比新芳不惜暫住君前死愁無西
國更生香
梁元帝寒閨詩曰烏鵲夜南飛良人行未歸池水浮明
月寒風送搗衣願織廻文錦因君寄武威又閨怨詩曰
蕩子從逰宦思妾守房櫳塵鏡朝朝掩寒牀夜夜空若
非有懽悦何事久西東知人相望否淚盡夢啼中又代
舊姬閨怨詩曰寜為萬里隔乍作死生離那堪眼前見
故愛逐新移未展春花落遽被涼風吹怨黛舒還歛啼
紅拭復垂誰能巧為賦黄金妾不貲又别詩曰昆明夜
月光如練上林朝花色如霰花朝月夜動春心誰忍相
思今不見又詩曰試看機上蛟龍錦還瞻庭裏合歡枝
映日通風影珠幔飄花拂葉度金池不聞離人當重合
唯悲合罷會成離又詩曰門前楊桞亂如絲直置佳人
不自持適言新作裂紈詩誰悟今成織素辭又詩曰日
暮徙倚渭橋西正見流月與雲齊若使月光無近逺應
照離人今暝啼又詩曰别罷花枝不共攀别後書信不
相關欲覔行人寄消息依常潮水暝應還又詩曰三月
桃花合面脂五月新油好煎澤莫復臨時不寄人漫道
江中無估客
梁武陵王蕭紀夜夢詩曰昨夜夢君歸賤妾下鳴機極
知意氣薄不著去時衣故言如夢裏頼得鴈書飛
梁范雲擬古詩曰自君之出矣羅帳咽秋風思君如蔓
草連延不可窮
梁王僧孺為何遜舊姬擬上山采蘼蕪詩曰出户望蘭
薫褰簾正逢君歛容裁一訪新人詎可聞新人含笑近
故人含淚隠妾意在寒松君心逐朝槿又為姬人怨詩
曰自知心裏恨還向影中羞廻持昔慊慊變作今悠悠
還君與妾扇歸妾與君裘絃斷猶可續心去最難留又
為人傷近而不見詩曰嬴女鳯皇樓漢姬柏梁殿詎勝
仙將死音容猶可見獨我一心人同鄉不異縣異縣不
成隔同鄉更脉脉脉脉如牛女幽幽寄一語又作寵姬
詩曰及君髙堂還值妾妍粧罷曲房褰錦帳廻廊歩珠
屣玉釵時可挂羅襦詎難解再顧連城易一眄千金買
又詠姬人詩曰窈窕守容華但歌有情曲轉眄非無以
斜眉幸相矚不減許飛瓊多勝劉璧玉何因送款款半
飲杯中醁
梁蕭子顯春别詩曰翻鸎度燕雙比翼楊栁千條共一
色但看陌上擕手歸誰能對此空中憶又詩曰幽宮積
草自芳菲黄鳥芳樹情相依争風竟日常聞響重花疊
葉不通飛當知此時動妾思暫使罷袂拂君衣又詩曰
銜悲攬涕别心知桃花李花任風吹本知人心不似樹
何意人别似花離
梁劉緩閨怨詩曰别後春池異荷盡欲生冰箱中翦刀
冷臺上面脂凝纖腰轉無力寒衣怨不勝又秋閨詩曰
樓上起秋風絶望秋閨中燭溜花行滿香然奩欲空徒
交兩行淚俱浮粧上紅
梁吳筠閨怨詩曰胡笳屢悽斷征蓬未肯還妾坐江之
介君戍小長安相去三千里參差書信難四時無人見
誰復重羅紈又閨怨詩曰春草可攬結妾心正斷絶綠
鬂愁中改紅顔啼裏滅非獨淚如珠亦見珠成血願為
飛鵠鏡翩翩照離别又古意詩曰賤妾思不堪採桑渭
城南帶減連枝繡髮亂鳯皇簮花舞依長薄鵞飛愛淥
潭無由報春信流涕向春蠶
梁庾肩吾春宵詩曰征人别來久年芳復臨牖燭下夜
縫衣春寒偏著手願及歸飛鴈因書向髙栁又冬曉詩
曰鄰雞聲已傳愁人竟不眠月光侵曙後霜明落曉前
縈鬟起照鏡誰忍挿花鈿
梁劉孝綽春宵詩曰春宵猶自長春心非一傷月帶園
樓影風飄花樹香誰能對雙燕暝暝守空牀又冬曉詩
曰冬曉風正寒偏念客衣單臨粧罷鉛黛含淚剪綾紈
寄語龍城下詎知書信難又古意詩曰燕趙多佳麗白
日照紅粧蕩子十年别羅衣雙帶長春樓怨難守玉堦
悲自傷對此歸飛燕銜泥繞曲房差池入綺幕上下傍
雕梁故居猶可念故人安可忘徒然顧枕席誰與同衣
裳空使蘭膏夜炯炯對繁霜
梁何遜閨怨詩曰曉河沒高棟斜月半空庭牎中度落
葉簾外隔飛螢含情下翠帳掩涕閉金屛昔期今未反
春草寒復青思君無轉易何異北辰星又詠倡婦詩曰
曖曖高樓暮華燭帳前明羅帷雀釵影寳瑟鳯雛聲夜
花枝上發新月霧中生誰念當牎牖相望獨盈盈
梁費昶長門怨詩曰向夕千悲起百恨何嗟及愁思且
歸牀羅襦方掩泣綘樹揺風軟黄鳥弄聲急金屋貯嬌
時不言君不入
梁劉孝儀閨怨詩曰本無金屋寵長作玉堦悲一乖西
北麗寜復城南期永巷愁無歇應門閉有時空勞織素
巧徒為團扇詞匡牀終不共何由横自私
梁劉孝威春宵詩曰花開人不歸節暖衣須變廻釵挂
反鐶拭淚繩春線今夜月輪圓胡兵必應戰又冬曉詩
曰妾家邉洛城慣識曉鍾聲鍾聲猶未盡漢使報應行
天寒硯水凍心悲書不成
梁劉孝先春宵詩曰夜樓明月弦露下百花鮮情多意
不設啼罷未歸眠燉煌定若逺一信動經年又冬曉詩
曰晨霞影翠帷思婦織霜絲經寒牽杼澁釧冷調梭遲
乍廢倡樓粉貪赴逺人期
梁王筠閨情詩曰月出宵將半星流曉未央空閨易成
響虛室自生光嬌羞悦人夢猶言君在傍又向曉閨情
詩曰北斗行欲沒東方稍已晞晨雞初下棲曉露上霑
衣衾裯徒有設信誓果相違詎忍開朝鏡羞恨掩空扉
又春逰詩曰叢蘭已飛蝶楊栁半藏鵶物色相煎蕩微
歩出東家既同翡翠翼復如桃李花欲以千金笑廻君
流水車
梁陸罩詩曰自憐斷帶日偏恨分釵時留歩惜餘影含
意結愁眉徒知今異昔空使怨成思欲以别離意獨向
蘼蕪悲
梁鮑泉寒閨詩曰行人消息斷空閨静復寒風急朝機
燥鏡暗晚粧難從來腰自小衣帶就中寛
梁鄧鏗閨怨詩曰暫别猶添恨何忍别經時藂桂頻銷
葉庭樹幾攀枝君言妾貌改妾畏君心移終須一相見
併得兩心知又月夜閨中詩曰閨中日已暮樓上月初
華樹陰緣砌上牎影向牀斜開屏為宻書卷帳照垂花
誰能當此夕獨處類倡家
梁蕭子暉春宵詩曰夜夜妾偏栖百花含露低蟲聲繞
春岸月色思空閨倩語長安驛辛苦寄遼西又冬曉詩
曰歩欄光欲通曙鳥向西東燭滅傳餘氣帷香開曉風
繁花無處盡還銷寒鏡中
梁劉邈秋閨詩曰螢飛倚牕外妾思霍將軍燈前量獸
錦簷下織花紋墜露如輕雨長河似薄雲秋還百種事
衣成不暇熏
梁蕭子雲春思詩曰春風蕩羅帳餘花落鏡奩池荷正
卷葉庭栁復垂簷竹柏君自改團扇妾方嫌詎能憐故
素終為泣新縑
梁何思澄古意詩曰故交不可忘猶如蘭桂芳新知雖
可悦不異茱茰香妾有鳯皇曲非無陌上桑薦君君不
御抱瑟自悲涼
梁朱越賦得蕩子行未歸詩曰坐樓愁出望息意不思
春無奈園中栁寒時已報人捉梳羞理鬢挑朱懶向唇
何當上路晚風吹還騎塵
陳陰鏗南征閨怨詩曰湘水舊言深征客理難尋獨愁
無處道長宵不自禁逢人憎解佩從來懶聽音唯當有
夜鵲南飛似妾心又秋閨怨詩曰獨眠雖已慣秋來只
自愁火籠恒暖脚行障鎮牀頭眉含黛俱歛啼將粉共
流誰能無限别唯守一空樓
陳李爽山家閨怨詩曰山中多早梅荆扉達曙開竹巾
君自折荷衣誰為裁行雲無處所人住在陽臺
陳張正見山家閨怨詩曰王孫春好逰雲鬢不勝愁離
鴻暫罷曲别路已經秋山中桂花晚勿為俗人留又賦
得佳期竟不歸詩曰良人萬里向河源倡婦三秋思栁
園路逺寄詩空織錦宵長夢反欲驚魂飛蛾屢繞帷前
燭衰草還侵階上玉衘啼拂鏡不成粧促柱繁絃還亂
曲時忿年移竟不歸偏憎信急夜縫衣流螢映月明空
帳疎葉從風入斷機自對孤鸞向影絶終無一鴈帶書
飛
陳徐湛賦得班去趙姬升詩曰班姬與飛燕俱侍漢王
宮不意恩情歇偏將衰草同香飛金輦外苔上玉階中
今日悲團扇非是為秋風
陳江總賦得空閨怨詩曰蕩妻怨獨守盧姬傷獨居瑟
上調絃落機中織素餘自羞淚無燥翻覺夢成虚復嗟
長信閤寂寂往來疎又為姬人怨服散詩曰天寒海水
慣相知空牀明月不相宜庭中芳桂憔悴葉井上疎桐
零落枝寒燈作花羞夜短霜鴈多情恒結伴非為隴水
望秦川直置思君腸自斷薄命夫壻好神仙逆愁高飛
向紫煙金丹欲成猶百鍊玉酒新熟幾千年妾家邯鄲
好輕薄特忿仙童一丸藥自悲行處綠苔生何悟啼多
紅粉落莫輕小婦狎春風羅襪也得歩河宮雲車欲駕
應相待羽衣未去幸須同不學蕭史還樓上會逐姮娥
戲月中又閨怨詩曰寂寂青樓大道邉紛紛白雪綺窓
前池上鴛鴦不獨宿帳中蘇合還空然屏風有意障明
月鐙火無情照獨眠遼西水凍春應少薊北鴻來路幾
千願君關山及早度念妾桃李片時妍又詩曰蜘蛛作
絲滿帳中芳草結葉當行路紅臉脉脉一生啼黄鳥飛
飛有時度故人雖故昔經新新人雖新復應故
賦梁元帝蕩婦秋思賦曰蕩子之别十年倡婦之居自
憐登樓一望唯見逺樹含煙平原如此不知道路幾千
天與水兮相逼山與雲兮共色山則蒼蒼入漢水則涓
涓不測誰復堪見鳥飛悲鳴隻翼秋何月而不清月何
秋而不明况乃倡樓蕩婦對此傷情於時露萎庭蕙霜
封堦砌坐視帶長轉看腰細重以秋水文波秋雲似羅
日黯黯而將暮風騷騷而渡河妾怨廻文之錦君思出
塞之歌相思相望路逺如何鬂飄蓬而漸亂心懐愁而
轉歎愁縈翠眉歛啼多紅粉漫已矣哉秋風起兮秋葉
飛春花落兮春日暉春日遲遲猶可至客子行行終不
歸
梁江淹倡婦自悲賦曰日自趙東來舞漢宮瑤席金陳
桂枝嬌春素壁翠樓明月徒秋歌聲忽散倡人復愁君
王更衣露色未晞侍青鑾以雲徙夹丹輦以霞飛願南
山之無隟指夀陵以同歸俄而綠衣坐奮白華卧進屑
骨不憐抵金誰恡九重以閉高門自蕪青苔積兮銀閤
澁網羅生兮玉梯虚度九冬而廓處經十秋而分居傷
營魄之已盡畏松柏之無餘去柏梁以掩袂出桂柱而
歛眉視朱殿以再暮撫巔華而一疑
周庾信蕩子賦曰蕩子辛苦逐征行直守長城千里城
隴水恒氷合關山唯明月况復空牀起怨倡婦生離紗
牕獨掩羅帳長垂新筝不弄長笛羞吹常年桂苑昔日
蘭閨羅敷總髮弄玉初笄新歌子夜舊舞前溪别後關
情無復情奩前明鏡不須明合歡無信寄廻紋織未
成逰塵滿牀不用拂細草横階隨意生前日漢使著章
臺聞道夫壻定應廻手巾還欲燥愁眉即剰開逆想行
人至迎前含笑來
書後漢秦嘉與妻書曰不能養志當給郡使随俗順時
僶俛當去知所苦故爾未有瘳損想念悒悒勞心無已
當渉逺路趨走風塵非志所慕慘慘少樂又計往還將
彌時節念發同怨意有遲遲欲暫相見有所屬託今遣
車往想必自力
秦嘉妻徐淑荅書曰知屈珪璋應奉臧使筞名王府觀
國之光雖失髙素皓然之業亦是仲尼執鞭之操也自
初承問心願東還迫疾惟宜抱歎而已日月已盡行有
伴例想嚴裝已辦發邁在近誰謂宋逺企予望之室邇
人遐我勞如何深谷逶迤而君是渉髙山巖巖而君是
越斯亦難矣長路悠悠而君是踐氷霜慘烈而君是履
身非形影何得動而輒俱體非比目何得同而不離於
是詠萱草之喻以消兩家之恩割今者之恨以待將來
之歡今適樂土優游京邑觀王都之壯麗察天下之珍
妙得無目玩意移往而不能出耶
嘉重報妻書曰車還空反甚失所望兼敘逺别恨恨之
情顧有悵然間得此鏡既明且好形觀文彩世所希有
意甚愛之故以相與并寳釵一雙好香四種素琴一張
常所自彈也明鏡可以鑒形寳釵可以耀首芳香可以
馥身素琴可以娱耳
妻又報嘉書曰既恵音令兼賜諸物厚顧慇懃出於非
望鏡有文彩之麗釵有殊異之觀芳香既珍素琴益好
惠異物於鄙陋割所珍以相賜非豐恩之厚孰肯若斯
覽鏡執釵情想髣髴操琴詠詩思心成結勅以芳香馥
身喻以明鏡鑒形此言過矣未獲我心也昔詩人有飛
蓬之感班媫妤有誰榮之歎素琴之作當須君歸明鏡
之鑒當待君還未奉光儀則寳釵不列也未侍帷帳則
芳香不發也
梁何遜為衡山侯與婦書曰昔人邀逰洛汭會遇陽臺
神仙髣髴有如今别離帳前微笑渉想猶存而幄裏餘
香從風且歇掩屏為疾引領成勞鏡想分鸞琴悲别鶴
心如膏火獨夜自煎思等流波終朝不息始知萋萋萱
草忘憂之言不實團團輕扇合歡之用為虚路邇人遐
音塵寂絶一日三秋不足為喻聊陳往翰寜寫款懐遲
枉瓊瑶慰其杼軸
周庾信為上黄侯世子與婦書曰昔仙人道引尚刻三
秋神女將梳猶期九日未有龍飛劒匣鶴别琴臺莫不
銜怨而心悲聞猿而下淚人非新市何處尋家别異邯
鄲那應知路想鏡中看影當不含啼欄外將花居然俱
笑分杯帳裏却扇牀前故是不思何時能憶當學海神
逐潮風而來往勿如織女待填河而相見
陳伏知道為王寛與婦義安主書曰昔魚嶺逢車芝田
息駕雖見妖婬終成揮忽遂使家勝陽臺為歡非夢人
慙蕭史相偶成仙輕扇初開欣看笑靨長眉始畫愁對
離粧猶聞徙佩顧長廊之未盡尚分行幰兾逈陌之難
廻廣攝金屏莫令愁擁恒開錦幔速望人歸鏡臺新去
應餘落粉燻罏未徙定有餘煙淚滴芳衾錦花長濕愁
随玉軫琴鶴恒驚已覺錦水丹鱗素書稀逺玉山青鳥
仙使難通綵筆試操香牋遂滿行雲可託夢想還勞九
重千日詎想倡家單枕一宵便如蕩子當令照影雙來
一鸞羞鏡勿使窺窓獨坐姮娥笑人
　
　
　
　
　
　
　
　
　
　
　
　
　
　
　
　藝文類聚卷三十二
欽定四庫全書
　藝文類聚卷三十三　　唐　歐陽詢　撰
　人部十七(寵幸/報恩)　(遊俠/盟)
　　寵幸
左傳曰申矦有寵於楚文王文王將死與之璧使行
曰唯我知汝汝專利而不厭我死汝必速行無適小
國將不容汝焉既葬出奔鄭又寵於厲公又曰公子
佗有白馬四宋公嬖向魋魋欲之公取而朱其尾鬛
以與之佗怒使其從奪之魋懼將走公閉門而泣之目
盡腫
韓子曰彌子瑕有寵於衛國衛國法竊駕君車罪刖子
瑕之母病其人有夜告彌子彌子矯駕君車以出君聞
而賢之曰孝哉為母之故犯刖罪異日與君逰於果園
食桃而甘以其餘獻君君曰愛我忘其口啖寡人
戰國䇿曰楚王游雲夢結駟千乗旌旗蔽日野火之起
若雲蜺兕虎之㘁若雷霆有狂兕依輪而王親扞弓而
射之一發而殪王仰天而笑曰樂矣今日之逰也寡人
萬歲千秋之後誰與同樂此矣安陵君纏泣數行而進
曰臣入則侍席出則陪乗大王萬歳千秋之後臣願以
身抵黄泉驅螻蟻又何得此樂而樂之大王悦而封纏
為安陵君又曰魏王與龍陽君共船而釣龍陽君涕下
王曰何為泣曰為臣之所得魚也王曰何謂也對曰臣
之所得魚也臣甚喜後得又益大臣欲棄前所得魚矣
今以臣之醜惡而得為王拂枕席今四海之内美人亦
甚多矣聞臣之得幸於王也必褰裳趍王臣亦曩之所
得魚也亦将棄矣臣安能無涕出乎魏王於是布令於
四境之内曰敢言美人者滅族
漢書曰漢興佞幸寵臣髙祖時則有藉孺孝惠時閎孺
此兩人非有材能但以婉媚貴幸與上卧起公卿皆因
門閲故孝惠時郎侍中皆冠鵕䴊具帶傅脂粉皆閎藉
之屬也又曰鄧通為黄頭郎文帝夢上天不能有一黄
頭郎推助之及顧其衣裳後穿寐覺而之漸臺以夢中
陰自求推者見鄧通其衣後穿夢中所見也召問甚悦
尊異之通亦愿謹不好外交雖賜洗沐不欲出於是文
帝賞賜通鉅萬以十數賜通蜀嚴道銅山得自鑄錢又
曰韓嫣武帝為膠東王時與上學相愛及上為太子愈
益親嫣善騎射聰惠上即位欲事伐胡而嫣先習兵以
故益尊貴賞賜擬鄧通常與上共卧起又曰李延年歌
為變聲是時欲造樂令司馬相如等作詩延年輒承意
弦歌所造詩謂之新聲曲由是為協律都尉佩二千石印
綬而上與之卧起其愛幸與韓嫣同又曰金日磾子賞
建二人皆愛幸為武帝弄兒常在旁昭帝時日磾兩子
俱侍中與昭帝略同年共卧起賞為奉車都尉建為駙
馬都尉又曰張放鴻嘉中宣帝欲遵武帝故事與近臣
遊宴放以公主子日數得幸取皇后弟平恩矦許嘉女
上為放供帳賜甲第充以乗輿服飾號為天子取婦皇
后嫁女兩宮使者冠盖不絶賞賜以千萬放與上卧起
寵愛殊絶又曰董賢為郎傳漏正殿下賢為人美麗哀
帝望見悦其儀貌識而問之曰是舍人董賢耶因引上
與語拜為黄門郎由是始幸賢寵日甚為駙馬都尉侍
中出則叅乗入御左右旬月間賞賜累鉅萬常與上卧
起晝寢偏藉上衣袖上欲起賢未覺不欲動賢乃斷袖
而起其愛恩至此
魏志曰孔挂性便妍曉博奕蹋鞠太祖愛之每在左右
出入随從挂察太祖意歡樂因言吹曲有所陳事多見
從數得賞賜又多饋遺挂由此侯服王食太祖既愛挂
五官將及諸矦亦皆親之又曹毗曹肇傳曰肇魏明帝
寵愛之寢止恒同常與帝戯賭衣物有不獲輒入御帳
服之徑出其見親寵類此比也
俗説曰桓𤣥寵丁期朝賢論事賔客聚集恒在背後坐
食畢便廻盤與之期雖被寵而謹約不敢為非𤣥臨死
之日期乃以身捍刃
詩魏阮籍詩曰昔日繁華子安陵與龍陽夭夭桃李花
灼灼有輝光悦澤若九春罄折似秋霜流眄發姿媚言
笑吐芬芳携手等歡愛宿昔同衾裳
晉張翰周小史詩曰翩翩周生婉孌幼童年十有五如
日在東香膚柔澤素質叅紅團輔圓頥菡蓞芙蓉爾形
既淑爾服亦鮮輕裾随風飛霧流烟轉側綺靡顧眄便
妍和顔善笑美口善言
梁吳筠詠少年詩曰董生唯巧笑子都信美目百萬市
一言千金買相逐不道參差菜誰論窈窕淑願君捧繡
被來就越人宿
梁劉遵繁華詩曰可憐周小童微笑摘蘭藂鮮膚勝粉
白􁴰臉若桃紅挟彈雕陵下垂鉤蓮葉東腕動飄香麝
衣輕任好風幸承拂枕選侍奉畵堂中本知傷輕薄含
辭羞自通翦袖恩雖重殘桃愛未終蛾眉詎須嫉新粧
近入宮
論梁沈約宋書恩幸傳序論曰夫人君南面九重奥絶
陪奉朝夕義隔卿士階闥之任宜有司存既而恩以狎
生信由恩得無可憚之姿有易親之色孝建泰始主威
獨運空置百司權不外假而刑政糾雜理難徧通耳目
所寄事歸近習賞罰之要是謂國權出内王命由其掌
握於是方塗結軌輻輳同奔人主謂其身卑位薄以為
權不得重曽不見䑕憑社貴狐藉虎威外無逼主之嫌
内有專用之功勢傾天下未之或悟挟朋樹黨政以賄
成鈇鑕創痏搆於牀笫服冕乗軒出乎言笑之下西京
許史盖不足云晉朝王石未或能及太宗晚運屢經盛
衰權倖之徒慴憚宗戚欲使幼主孤立永竊國權搆造
異同興樹禍隟帝弟宗王相繼屠勦民忘宋徳雖非一
塗寳祚夙傾實由於此嗚呼哀哉
　　逰侠
列子曰虞氏者梁之富民也家既充盛錢金無量財貨
無貲登高樓臨大路設樂陳酒撃博樓上侠客相随而
行樓上博者大笑鳶飛適墜其腐䑕而中之侠客曰虞
氏福樂之日久矣常有輕易人之志乃辱我以腐䑕率
徒屬而滅其家
史記曰寗成抵罪得脱乃詐刻傳出關歸家稱曰仕不
至二千石賈不至千萬安可比人乎乃貰貸買陂田千
餘頃役使數千家數年産至千金為任侠其役民重於
郡守
淮南子曰北楚有任侠者其子孫數止之不聽縣有賊
大捜其廬事果發覺夜驚而走追及之其所施徳者皆
為之戰得免反謂其子曰汝數止吾侠今有難皆頼而
身免汝諫不可用也
戰國䇿曰韓傫嚴遂事於君二人相害嚴遂正議直指
舉韓傫之過拔劍趨之嚴遂懼誅亡去求人可以報韓
傫者至齊陰交聶政以意厚之政母死既葬除服曰嗟
乎政乃市井之人鼔刀之屬而嚴仲子不逺千里枉車
騎而交臣舉金為親夀是深知政也至濮陽見嚴仲子
曰前所以不許子者徒以親在今親已亡仲子所欲報
者為誰嚴仲子具告曰臣之仇韓傫政遂獨行仗劍至
韓直入刺傫傫走而抱哀侯政刺之兼中哀矦左右大
亂
漢書曰戰國合縱連衡力政爭强繇是列國公子魏有
信陵趙有平原齊有孟甞楚有春申皆藉王公之勢競
為遊侠雞鳴狗吠無不賔禮而談者以四豪而稱首又
曰季布為任侠有名項籍使將兵數窘漢王項籍滅髙
祖購求布千金敢匿罪三族布匿濮陽周氏乃髠鉗布
衣褐置廣栁車中并與其家僮數十人之魯朱家所賣
之朱家心知其季布也買置田舍乃之洛陽見汝陰矦
滕公説曰季布何罪臣各為其主用職耳項氏臣豈可
盡誅也今上始得天下而以私怨求一人何示不廣也
且以季布之賢漢求之急如此此不北走胡南走越耳
夫忌壯士以資敵國此伍子胥所以鞭荆王之墓也君
何不從容為上言之滕公心知朱家大侠意布匿其所
乃許諾侍間果言如朱家上乃赦布又曰季布弟季心
氣盖關中遇人謹恭為任侠方數千里士争為死嘗殺
人亡吳從爰絲匿長事爰絲弟畜灌夫籍福之屬少年
多待之藉其名以行當是時季布以信聞關中又鄭當
時為任侠自喜孝景時為太子舍人每五日洗沐常置
驛馬長安諸郊請謝賔客夜以繼日至明旦常恐不徧
其知友皆天下有名之士也又曰丞相公孫賀子敬聲
以皇后姊子驕奢擅用北軍錢千九百萬發覺下獄是
時詔捕陽陵朱安世不能得上求之急賀自請逐捕安
世以贖敬聲罪上許之後果獲安世安世者京師大侠
也聞賀欲以贖子笑曰丞相禍及宗矣南山之竹不足
受我辭斜谷之木不足為我械安世從獄中告敬聲與
陽石公主私通及使巫祭祠當道埋偶人祝詛有惡言
下有司案驗賀父子死獄中又曰灌夫為人剛直使酒
不好面䛕權貴勢在己右者必陵之在左者愈貧賤尤
益禮敬稠人廣衆薦寵下輩士以此多歸之又曰劇孟
以侠顯吳楚反時條矦為太尉乗傳東將至河南得劇
孟喜曰吳楚舉大事而不求劇孟吾知其無能為也天
下騷動大將得之若一敵國劇孟行大類朱家及孟母
死自逺方送䘮盖千乗及孟死家無十金之財又曰郭
解河内軹人任侠孝文時誅死解為人精悍不飲酒所
殺甚衆以軀借友報仇自喜為侠解姊子見殺觧使人
微知賊處賊窘自歸具以實吿解曰公殺之當吾兒不
直遂放其賊諸公聞之皆多解之義益附焉解出入人
皆避有一人獨箕踞視之解問其姓名客欲殺之解曰
居邑屋不見敬是吾徳不修也彼何罪又曰萬章與中
書令石顯相善顯坐專權擅勢免官故郡留其牀席器
物直數百萬欲以與章章不受賔客或問其故章歎曰
章以布衣見哀於石君石君家破不能有以安也受其
財物此為石氏之禍萬氏反福耶公以是稱之又曰婁
䕶字君卿是時王氏方盛賔客盈門五矦兄弟爭名其
客各有所厚唯䕶盡入其門咸得其懽心結士大夫無
所不傾其交長者尤見親敬衆以是服之與谷永俱為
五矦上客長安號曰谷子雲之筆扎婁君卿之唇舌母
死送葬者致車二三千兩閭里歌之曰五矦治䘮婁君
卿時成都矦商為大司馬衛將軍欲候䕶其主簿諫曰
將軍至尊不宜入閭巷商不聽遂往至䕶家久住移時
魏志曰楊阿若後名豐字伯陽少逰侠常以報仇解怨
為事故時人為之號曰東市相斫楊阿若西市相斫楊
阿若
詩晉張華侠曲曰侠客樂幽險築室窮山陰棲遲熊羆
穴容與虎豹林雄兒任氣侠聲盖少年場偕友行報怨
殺人租市傍吳刀鳴手中利劍嚴秋霜騰超如電激廻
旋如流光生從命子逰死聞侠骨香沒身心不懲勇氣
如四方又游侠篇曰翩翩四公子濁世稱賢名食客三
千餘門下多豪英逰說朝夕至辯士自縱横孟嘗東出
關濟身由雞鳴信陵西反魏秦人不窺兵趙勝南詛楚
乃與毛遂行黄歇北適秦太子還入荆
宋王僧達依古詩曰少年好馳侠旅宦逰關原既踐經
古迹聊誶興亡言顯軌莫殊轍幽塗豈異魂
宋鮑照擬古詩曰幽并重騎射少年好馳逐氊帶佩雙
鞬象弧挿雕服獸肥春草短飛鞚越平陸朝遊鴈門上
暮還樓煩宿石梁有餘勁驚雀無全目又擬古詩曰日
晏罷朝歸輿馬塞衢路宗黨生光華賔僕逺傾慕富貴
人所欲道徳亦何懼
梁元帝劉生詩曰任侠有劉生然諾重西京扶風好驚
坐長安恒借名榴花聊夜飲竹葉解朝酲結交李都尉
遨遊佳麗城
梁吳筠詩曰結客少年歸翩翩駿馬肥報恩殺人竟賢
君賜錦衣握蘭登建禮拖玉入含暉顧看草𤣥者功名
終自微又古意詩曰西都盛冠盖九逵塵霧塞中有惡
少年伎能專自得玉鞭蓮花細金苣流星勒聊為路傍
人寫鞚長楸北
梁王僧孺詩曰青絲控燕馬紫艾飾吳刀朝風吹錦帶
落日映珠袍陸離關右客照曜山西豪雖非學詭遇終
是任逢遭人生會有死得處如鴻毛寜能偶雞鶩寂寂
隠蓬蒿
梁何遜擬輕薄篇曰城東美少年重身輕萬億拓彈随
珠丸白馬黄金飾長安九逵上青槐蔭道植轂擊晨已
喧肩摩暗不息走狗通西望牽牛亘南直相期百戲傍
去來三市側象牀沓繡被玉盤傳綺食
周王褒逰侠篇曰京洛出名謳豪侠競交逰河南朝四
姓關西謁五矦闘雞横大道走馬出長楸桑陰徙將夕
槐路轉淹留
周庾信詩曰侠客重連鑣金鞍被桂條細塵鄣路起驚
花亂眼飄酒醺人半醉汗濕馬全驕歸鞍畏日晚爭路
上河橋
陳沈烱長安少年詩曰長安好少年驄馬鐵連錢陳王
装腦勒晉后鑄金鞭歩揺如飛燕寳劒似舒蓮去來新
市側遨逰大道邉
陳陰鏗西遊咸陽中詩曰上林春色滿咸陽逰侠多城
斗疑連漢橋星像跨河影裏看飛轂塵前聽逺珂還家
何意晚無處不經過
陳楊縉侠客控絶影詩曰青門小苑物華新花開鳥弄
會芳春仙掌層臺浮麗日長楸廣路起紅塵園中追尋
桃李徑陌上逢迎逰侠人逰侠英名馳上國人馬意氣
俱相得白玉鹿盧秋水劍青絲宛轉黄金勒復有魚目
並龍文躡影追風本絶羣影入吳門疑曵練形來西北
似浮雲寄語幽并馳射客未肯推名待借君
　　報恩
毛詩曰投我以木𤓰報之以瓊琚匪報也永以為好也
又曰無言不詶無徳不報
左傳曰晉魏顆敗秦師于輔氏獲杜回秦之力人也初
魏武子有嬖妾無子武子疾命顆曰必嫁是妾疾病曰
必以為殉及卒顆嫁之曰疾病則亂從其治也及輔氏
之役顆見老人結草以亢杜回躓而顛故獲之夜夢老
人曰余爾所嫁婦人之父也爾用先人之治命予是以報
晏子曰晏子以粟金遺北郭騷騷辭金受粟有聞晏子
見疑於景公出奔北郭子曰養及親者身更其難遂造
公廷曰晏子天下之賢去齊齊國必侵不若先死乃自
殺公自追晏子及郊而反之
呂氏春秋曰秦穆公失右服馬公自徃求焉見野人方
食之於岐山之陽穆公笑曰食駿馬肉不飲酒予恐傷
汝也遂徧飲而去及一年為韓原之戰晉人已環穆公
之車晉梁由靡已扣穆公左驂甞食馬肉三百餘人疾
闘車下遂大剋晉反獲晉惠公以歸又曰簡子有兩白
䯁甚愛之陽城胥渠處(陽城姓胥渠/名處猶病也)廣門之官夜欵門
而謁曰主君之臣胥渠有疾醫教之曰得白䯁之肝則
止不得則死請入通董安虧御於側簡子殺白䯁取其
肝以與陽城胥渠無何趙興兵而攻翟廣門之官七百
人皆先登
戰國䇿曰中山君饗都大夫司馬子期在焉羊羮不徧
子期怒而走於楚以伐中山君中山君亡走有人挈戈
随其後者顧謂二人子奚為對曰臣父甞餓且死君下
壺飡餔臣父臣父且死曰中山有事汝必死之故來死
君也中山君慨然曰吾以一杯羊羮亡國以一壺飡得
二死士
史記曰爰盎為吳相時有從吏嘗盗爰盎侍兒盎知之
不泄遇之如初人有告從吏言君知爾與侍者通乃亡
歸盎驅自追遂以侍者賜之復為從吏及爰盎使吳見
守從吏適為校司馬守盎夜引爰盎起曰君可以去矣
吳王期旦日斬君盎謝之而去又曰項王使説韓信韓
信謝曰臣事項王官不過郎中位不過執㦸故背楚而
歸漢漢王授我上將軍印解衣衣我推食食我言聽計
用深親信我我倍之不祥雖死不易
說苑曰楚荘王賜羣臣酒日暮燈燭滅有人引美人衣
美人援絶其冠纓吿王曰有引妾衣者妾絶其纓取持
火來視絶纓者王曰今日飲不絶纓者不懽君臣百官
皆絶冠纓乃出火居二年晉與楚戰有一人常在前五
合五獲首王怪而問之對曰臣乃夜絶纓者也王隠忍
不曝而誅常願肝腦塗地用頸血湔敵久矣遂平晉君
漢書曰張蒼秦時為御史有罪亡歸及沛公略地過陽
武蒼以客從攻南陽蒼當斬解衣伏質身大肥白如瓠
王陵乃言沛公赦勿斬以為常山相蒼徳王陵及貴父
事陵陵死蒼為丞相洗浴常先朝陵夫人上食然後敢
歸家又曰蓋寛饒為衛司馬躬案行士卒廬室視其飲
食居處有疾病者身自撫循臨問加致醫藥遇之甚恩
及歳終交代衛卒數千人皆叩頭自請願復更留一年
以報寛饒厚徳宣帝嘉之以寛饒為太中大夫
吳越春秋曰伍子胥伐楚還過溧陽瀬水之上長歎息
曰吾嘗飢於此乞食而殺一婦人將欲報之百金不知
其家遂投金瀬水之中而去
三輔決録曰高陵龐勃為郡小吏東平衡農為書生窮
乏客鍜於勃家勃知其賢禮待酬直過常農曰為馮翊
乃相報别七八年果為馮翊勃為門下書佐忘之矣農
召問乃悟遂舉勃
魏略曰楊沛為新鄭長課民蓄桑椹營豆積浸得千餘
斛太祖西迎天子軍無糧沛乃進乾椹後為鄴令賜其
生口十六人絹五百疋以報乾椹也
魏志曰太祖平幽州召孫禮司空軍謀掾初荒亂時禮
與母相失同郡馬台求得禮母禮推家財盡以與台
華陽國志曰曹公察關羽不安張遼以情問之羽歎曰
吾極知曹公待我厚然吾受劉將軍恩誓以共死不可
背之要當立効報公公聞而義之顔良攻東郡太守劉
延於白馬公使遼羽為先鋒羽望見良麾筞馬刺於萬
衆中斬其首盡封其物稱書告辭而歸先主
賦齊謝朓酬徳賦曰右衛沈矦眷予以國士四年忝役
朱方見贈以詩詩不云乎無言不酬無徳不報故稱之
酬徳賦云悲夫四游之代序六龍騖而不息輕盖靡於
駿奔玉衡勞於拊翼嗟歳宴之尠歡曽陰默以悽惻嗟
民生之知用知莫深於知己彼知巳之為深信懐之其
何已君奉筆於帝儲我曵裾於皇穆籍風雲之光景申
遊好於蘭菊結徳言而為佩帶芳猷而為服予窘跡以
多悔媿離厄而獨處君紆組於名邦貽話言於川渚爾
要㦸於戎禁我拂劒於郎闈願同車以日夜誠望昏而
掩扉時逰盤以未極眷落景之徂暉苦清顔之倐忽恡
歡賞之多違
書漢谷永謝王鳯書曰永斗筲之材質薄學朽將軍悦
其狂言擢之皁衣之吏厠之賔朋之末不聽浸潤之譛
不食膚受之愬雖齊桓晉文用士篤宻察父哲兄覆育
子弟誠無以加昔豫子吞炭壊形以奉見異齊客隕首
公門以報恩施智氏孟嘗猶有死士何況將軍之門
　　報讐
禮記曰父母之讐不與共戴天兄弟之讐不反兵交逰
之讐不同國又曰居父母之讐寢苫枕干不仕弗與共
天下也遇諸市朝不反兵而闘
左傳曰齊高發伐莒莒子奔紀鄣初莒有婦人莒子殺
其夫已為嫠婦託於紀鄣紡焉以度而去之及師至則
投諸外齊師夜縋而登莒共公懼啟西門而齊師入紀
又曰吳伐越越王句踐御之陳于檇李闔廬傷将指還
卒於陘夫差使人立於庭出入必謂曰夫差而忘越王
之殺而父乎則曰唯不敢忘三年乃報越
越絶書曰子胥入吳闔廬將為之報讐其後荆將軍伐
蔡使子胥伐荆十五戰十五勝子胥操捶笞平王之墓
而數之曰吾先人無罪而子殺之今以此報子
戰國䇿曰豫讓欲為智伯報讐趙襄子當出豫讓伏劒
橋下襄子至橋馬驚曰必是讓也求之果是數之曰子
不事范中行氏乎智伯盡滅之子不為報讐反臣於智
伯知伯亦已死何報讐深也荅曰范中行衆人遇我我
以衆人報之智伯國士遇我我以國士報之襄子曰子為
智伯名既成寡人赦子亦屢已答曰君前赦臣天下莫不
稱君之賢臣固伏誅然願請君之衣而擊之以致報讐
之意乃使使持衣與讓讓㧞劒三躍而擊之曰吾可以
下報智伯矣遂伏劒死
史記曰秦昭王聞魏齊在平原君所欲為睢報讐乃為
書遺平原君曰願與君為布衣之交十日之飲平原君
見昭王昭王與平原君飲數日謂曰范君之讐在君家
願使人歸取頭來平原君曰不在臣所昭王乃令趙王
發卒圍平原君家魏齊夜亡
東觀漢記曰海曲有呂母其子為縣吏犯小罪縣宰殺
之呂母家素富豐貲産乃益釀醇酒少年來沽者貫之
視其乏者輒假衣装少年欲相與償之呂母垂泣曰縣
宰枉殺吾子欲報怨爾諸君寜肯哀之乎少年許諾遂
相聚得數百人因與呂母入海自稱將軍遂破海曲執
縣宰斬之以其首祭子冡又曰郅惲與董子張友子張
父為鄉人所害及子張病將終惲候子張視惲歔欷不
能言惲曰吾知子不悲天命而痛讐不復也惲即将客
遮讐人取其頭以示子張子張見而氣絶又曰趙喜少
有節操從兄為人所殺無子喜常思欲報之遂往復讐
而讐家皆疾病喜以因疾報殺非仁者心且釋之而去
顧謂讐曰爾曹若健逺相避後病愈悉自縳詣喜喜不
與相見後竟殺之
吳書曰甘寜殺凌綂父孫權命不得讐之嘗與呂蒙舍
酒酣綂乃以刀舞寜起曰寜能雙㦸舞蒙曰未若蒙之
巧也因操刀楯以身分之
列女傳曰緱氏女玉為父報讐吏執玉以告外黄令梁
配欲論殺玉申徒蟠時年十五進諫曰玉之節義足以
感無耻之孫激忍辱之子不遭明時尚當表旌廬墓况
在清聽而不加哀矜配善其言乃為减死論又曰龎㳙
母者趙氏女字娥父為同縣人所殺而娥兄弟三人俱
時病物故讐乃喜以為莫已報娥乃潜備刀兵以候讐
家十餘年後遇於都亭刺殺之因詣縣自首曰父讐已
報請就刑又曰衛義姬者其夫有先人之讐讐家來報
壻避之讐家得義姬問壻所在乃積薪燎之遂不言而
燒死又曰頴川公孫氏女河年十三怨家報其父父走
得免河與母俱亡母先見得仇人遂欲甘心河馳出叩
頭涕泣曰老母常有篤疾安足殘戮以塞忿哉我是其
兒父母所憐不如殺我讐遂殺之而捨其母又京師節
女者本夫有讐讐家欲報其夫乃劫其妻父使要其女
中間父呼其女而告之計女念不聽之則殺父不孝聽
之則殺夫不義欲以身當之曰諾因曰夜在樓上新沐
頭東首卧則是矣讐家果至斷其頭持去明而視之乃
其妻之頭也讐以為義遂釋其夫
會稽典録曰董黯家貧採薪供飬母甚肥悦鄰人家富
有子不孝母甚痩小不孝子疾黯母肥常苦之黯不報
及母終負土成墳竟殺不孝子置塜前以祭
晉中興書曰桓温父被害時温年十五枕戈泣血經年
乃提刀直進手刃讐人
詔魏文帝詔曰䘮亂以來兵革縱横天下之人多相殘
害者昔田横殺酈商之兄張歩害伏湛之子漢氏二祖
下詔使不得相讐今兵戎始息宇内初定民之存者非
流亡之孤則鋒刃之餘當相親愛飬老長幼自今以後
宿有讐怨者皆不得相讐
教梁簡文帝甄異張景願復讐教曰夫理感禽魚道均
荆棘亦有鄉因行改江以孝移張景願自縳到郡稱其
父為韋法所殺今於公田渚斬法級祭墓訖束身歸家
昔沂澤撫劒河南執㦸逺符古義實足可嘉防廣刃讐
赦其桎桔之罪丁蘭雪耻擢以大夫之位
　　盟
周官曰凡邦國有疑會同則掌其盟約之載盟萬民之
犯命者詛其不信者有獄者則使之盟詛凡盟詛各以
其地域之衆庶供其牲而致焉
尚書曰惟十三年大會于孟津王曰嗟我友邦冡君越
我御事庶士明聽誓今商王受弗敬上天䧏災下民沈
湎冐色敢行暴虐罪人以族官人以世惟宫室臺榭陂
池侈服以殘害于爾萬姓皇天震怒命我文考肅將天
威大勲未集肆予小子發以爾友邦冡君觀政于商同
力度徳同徳度義受有臣億萬惟億萬心予有臣三千
惟一心商罪貫盈天命誅之予弗順天厥罪惟鈞爾尚
弼予一人永清四海又曰時厥明王乃大廵六師明誓
衆士王曰嗚呼我西土君子商王受狎侮五常荒怠不
敬自絶于天結怨于民斮朝渉之脛剖賢人之心作威
殺戮毒痡四海崇信姦回放黜師保屏棄典刑囚奴正
士郊社不修宗廟不享作竒技淫巧以悦婦人爾其孜
孜奉予一人恭行天罰
左傳曰晉侯獻楚俘于王王子虎盟諸矦于王庭要言
曰皆奨王室無相害也有渝此盟明神殛之俾墜其師
無克祚國及而𤣥孫無有老幼君子謂是盟也信又曰
寗武子與衛人盟于宛濮曰天禍衛國君臣不協今天
誘其衷使皆䧏心以相從也不有居者誰守社稷不有
行者誰扞牧圉不協之故用昭乞盟于爾大神自今日
以往行者無保其力居者無懼其罪有渝此盟明神先
君是糾是殛國人聞此盟而後不貳又曰楚子圍鄭鄭
伯肉袒牽羊以逆楚王曰其君能下人必能信用其民
矣退三十里而許鄭人平潘尫入盟子良出質又曰楚
師圍宋宋人懼使華元夜入楚師登子反之牀起之曰
寡君使元以病吿曰弊邑易子而食析骸而㸑雖然城
下之盟有以國斃不能從也去我三十里唯命是聽子
反懼與之盟而吿王退三十里又曰諸矦伐鄭同盟于
亳載書曰凡我同盟無藴年無壅利無保姦無留慝救
災患恤禍亂同好惡奨王室或簡兹命司慎司盟名山
名川羣神羣祀先王先公七姓十二國之祖明神殛之
俾失其民墜命亡氏踣其國家
史記曰吳起東遊出衛郭門與其母别齧指而盟曰起
不為卿相不復入衛
漢書曰高后立諸呂為王王陵曰高皇帝刑白馬而盟
非劉氏而王者天下共擊之今王呂氏非約也
淮南子曰胡人彈骨(胡人之盟約置酒人/頭骨中飲以相詛也)越人㓶臂中
國㰱盟所由各異其於信一也
晉中興書曰中宗以祖逖為前鋒都督徑北渡江中流
誓曰祖逖不清中原而復濟者有如此江又曰吳主孫
權與蜀盟文曰天降䘮亂皇綱失敘逆臣承釁刼奪國
柄始於董卓終於曹操九州輻裂普天無繼及曹子丕
偷取天位而叡么麽尋亦凶逆昔共工亂象而髙辛行
師三苗干度而虞舜征焉今日滅叡擒其徒黨非漢與
吳將復誰在建大事必先盟誓漢之與吳雖信由中然
分土列境宜立盟約使東西士民咸共聞知既盟之後
戮力一心同討魏賊救危恤患分災共慶各守分土無
相侵犯傳之後葉克終若始有渝此盟創禍先亂俾墜
其師無克祚國
文晉劉琨與叚匹磾盟文曰天不静晉難集上邦四方
豪傑是焉扇動乃憑陵于諸夏俾天子播越震蕩罔有
攸底二虜交侵區夏將泯神人乏主蒼生無歸百罹備
臻死䘮相枕肌膚潤於鋒鏑骸骨曝於草莽千里無烟
火之廬列城有兵曠之邑兹所以痛心疾首仰訴皇穹
者也臣琨蒙國寵靈叨切台岳臣磾世効忠節忝荷公
輔大懼醜類猾夏王旅殞首䘮元盡其臣禮古先哲王
貽厥後訓所以翼戴天子敦序同好者莫不臨之以神
明結之以盟誓故齊桓會於邵陵而羣后加恭晉文盟於
踐土而諸矦滋順加臣等介在遐鄙而與主相去逈遼
是以敢干先典刑牲㰱血自今日既盟之後皆盡忠竭
節以翦夷二寇有加難於琨磾必救加難於磾琨亦如
之繾綣齊契披布胷懐書功金石藏于王府有渝此盟
亡其宗族俾墜軍旅無有遺育
晉庾闡為郄車騎討蘇峻盟文曰賊臣祖約蘇峻不恭
天命不畏王誅凶戾肆逆干國之紀稱兵攻宮焚掠宗
廟遂乃制脅幼主有無君之心大行皇太后以憂厄崩
殂殘害忠良禍虐烝民窮凶極暴毒流四海是以率土
怨酷兆庶泣血咸願奉辭罰罪以除元惡今主上幽危
百姓倒懸忠臣烈士志在死國既盟之後戮力一心共
翦醜類殞首䘮元以救社稷若二寇不梟無望偷安當
令生者不食今誓死者無媿黄泉
晉王羲之為會稽内史稱疾去郡於父墓前自誓文曰
羲之不天夙遭閔凶遂因人乏蒙國寵榮每仰詠老氏
周任之誡常恐斯亡無日是用寤寐永歎若墜深谷止
足之分定於今日稽顙歸誠自今之後敢渝變此心貪
冐茍進是有無尊之心而不子也子而不子天地所不
覆載也名教所不得容也信誓之誠有如皎日
陳沈烱為陳武帝與王僧辯盟文曰侯景戎羯小醜逆
天無状背我恩義破我國家毒我生民改移我廟社誅
鋤我郡縣割裂我宗姻我髙祖靈聖聦明光宅天下劬
勞兆庶亭育萬民哀景以窮見歸全景将戮之首授景
要害之地崇景非次之榮於景何怨而景長㦸彊弩陵
慼朝庭刳肝斮趾不厭其快高祖菜食卑宮春秋九十
屈意凝威憤終冦手大行皇帝温嚴恭黙不守鴻名於
景何有復加忍毒豈有率土之濵忍聞此痛僧辨等荷
相國湘東王泣血衘寃之寄摩頂至踵之恩能不瀝膽
抽腸共誅姦逆叶和將帥同心共契必誅凶竪尊奉湘
東王嗣膺鴻業以主郊祭若一相欺負一相違戾天地
宗廟是譴是詰
　
　
　
　
　
　
　
　
　
　
　
　
　
　
　藝文類聚卷三十三
欽定四庫全書
　藝文類聚卷三十四　　　唐　歐陽詢　撰
　人部十八(懐舊/)　(哀傷/)
　　懐舊
尚書曰人惟求舊器非求舊惟新
詩序曰友賢不棄不遺故舊則民德歸厚
左傳曰鄭子太叔卒趙簡子爲之臨甚哀曰黄父之㑹
夫子語我九言
論語曰故舊不遺則民不偷
漢書曰髙祖過沛置酒沛宮悉召故人父老酒酣自擊
筑起舞慷慨傷懐泣數行下謂沛父兄曰遊子悲故鄉
吾雖都關中萬歲之後我魂魄猶思樂沛與父老諸母
故鄉人樂飲極歡道舊故爲笑樂又曰朱邑惇篤於故
舊性公平不可交私
新序曰延陵季子使過徐徐君心欲得其寳劒弗忍言
季子心許之而未及與及還而徐君已薨乃脫寳劒懸
於墓樹徐人竒之曰延陵季子不忘舊故脫千金之劒
挂丘樹
東觀漢記曰章帝幸東平祭東平王墓云思其人到其
鄉其處在其人亡
皇甫謐高士傳曰徐稚仁讓聞於天下黄瓊辟公府不
詣及瓊薨稚負笈徒歩三千餘里到瓊墓致酹
嵇康高士傳曰商容有疾老子問之容曰子過故鄉而
下車知之乎老子曰非謂不忘故耶
詩梁沈約懐舊詩曰元長秉竒調弱冠慕前蹤眷言懐
祖武一簣望成峯凃難行易跌命舛志難逢折風落迅
羽流恨滿青松(傷王/融)又詩曰吏部信才傑文鋒振音響
調與金石諧思逐風雲上豈言陵霜質忽隨人事徃尺
璧爾何寃一旦同丘壤(傷謝/朓)又詩曰左率馥時譽秀出
冠朋僚聳兹千仞氣依此百尋條藴藉含文雅散朗溢
風飈楸檟今已合容範尚昭昭(傷庾/杲之)又詩曰長史體閒
任坦蕩無外求持身非詭遇應物有虛舟心從朋好盡
形爲歡宴留歡宴未終畢零落委山丘(傷王/諶)又詩曰東
南既擅美洛陽復稱才擕手同歡宴比跡共追陪事隨
短秀落言歸長夜臺(傷虞/炎)又詩曰少府懐貞節忘軀濟
所奉吏道勤不息繁文長自擁既闕優孟歌身没誰爲
寵(傷李/珪之)又詩曰韋夐識前載博物備戎華稅驂止營校
淪跡委泥沙如知庸聽局方悟大音賖(傷韋/景猷)又詩曰處
和無近累天然有勝質蕭索負高情耿介懐私實義貴
良爲重蘭摧非所恤一罷平生言寧知擕手日(傷劉/渢)又
詩曰豫州懐風範綽然標雅度處約志不渝接廣情無
忤頡頏事刀筆紛綸逓朱素美志同山河浮年迫朝露
(傷胡/諧之)
賦西晋向秀思舊賦曰予與嵇康呂安居止接近其人
並有不羈之才嵇康意逺而疎呂安心曠而放其後各
以事犯法嵇博綜枝藝於絲竹特妙臨當就命顧視日
影索琴而彈之逝將西邁經其舊廬鄰人有吹笛者發
聲寥亮追想曩昔遊宴之好感音而歎故作賦云將命
適於逺京遂旋返而北徂濟黄河以汎舟經山陽之舊
居踐二子之遺迹歴窮巷之空廬惟古昔以懐人心徘
徊以躊躇棟宇存而弗毁形神逝其焉如昔李斯之受
罪歎黄犬之長吟悼嵇生之永辭顧日影而彈琴託運
遇於際㑹寄餘命於寸隂聽鳴笛之慷慨妙聲絶而復
尋停駕言而將邁遂援翰而冩心
晉潘岳懐舊賦曰予十二而獲見于父友東武戴侯楊
君遂申之以婚姻而道元公嗣亦隆世親之愛不幸短
命父子凋殞予尋役于外不歴嵩丘之山者九年于兹
矣今而經焉慨然懐舊乃作賦曰仰晞歸雲俯鏡泉流
前瞻大室旁眺嵩丘東武託焉建塋啓疇巖巖雙表列
列行楸予總角而獲見承戴侯之清塵名予以國士眷
予以嘉姻自祖考而隆好逮二子而世親歡擕手以諧
老庶報德之有鄰今九載而一來空館閴其無人陳荄
被于堂除舊圃化而爲薪歩庭廡以徘徊流涕泣而霑
巾
銘周庾信思舊銘曰歲次攝提星居鶉首梁故觀寧矦
蕭永卒嗚呼哀哉人之戚也既非金石所移士之悲也
寧有春秋之異高臺已傾稷下有聞琴之泣壯士一去
燕南有擊筑之悲項羽之晨起帳中李陵之徘徊岐路
無假窮秋于時悲矣况復魚飛武庫豫有棄甲之徴鳥
伏狄泉先見横流之兆星紀呉亡庚辰楚滅原隰載馳
轘轅長徃甲裳失矣餘皇棄焉河流酸棗把梓與樗櫟
俱沉海淺蓬萊魚鼈共蛟龍並盡燃香複道詎歛寃魂
載酒屬車寧消愁氣芝蘭蕭艾之秋形殊而並悴羽毛
鱗介之怨聲異而俱哀幕府昔開俊賢翹首爲羈終歲
門人謝焉及乎東首告辭西陵長徃山陽車馬永别郊
門潁川賔客遥悲松路嵇叔夜之山廬尚多楊柳王子
猷之舊徑唯餘竹林王孫葬地方爲長樂之宮烈士埋
魂即是將軍之墓昔甞歡宴風月留連追憶平生宛然
心目美酒酌焉猶思建業之水鳴琴在操終念華亭之
鶴重爲此别嗚呼甚哉麟亡星落月死珠傷瓶罄罍恥
芝焚蕙歎所冀鍾沉德水望出風雲劒没豐城氣連牛
斗潸然思舊乃作銘曰風雲上惨舟壑潜移駸駸霜露
君子先危紀矦大去懐王不反玉樹長埋風流遂逺荀
卿故縣慶封餘邑萬里傷魂修門詎入城連武庫山枕
盧龍思歸道逺反葬無從徒留送鴈空靡長松疇昔隆
貴惨舒語嘿託情嵇琴風雲相得有酒如澠終温且克
朝陽落鳳大野傷麟佳城欝欝流寓于秦山陽相送惟
餘故人孀機婺緯獨鶴孤鸞閨深夜靜風月俱寒生平
已矣懐故何期匣巾絃斷鄰人笛悲昔爲幕府今成繐
帷
序梁元帝懐舊志序曰吾自北狩琅臺東探禹穴觀濤
廣陵面金湯之設險方舟宛委眺玉笥之干霄臨水登
山命儔嘯侶中年承乏攝牧神州戚里英賢尚冠髦俊
䕃眞長之弱柳觀茂𢎞之舞鶴清酒繼進甘果徐行長
安郡公爲其延譽扶風長者刷其羽毛於是駐伏熊廻
駟馬命鄒湛召王祥余顧而言曰斯樂難常誠有之矣日
月不居零露相半素車白馬徃矣不追春華秋實懐哉
何已獨軫魂交情深宿草故備書爵里陳懐舊焉
　　哀傷
毛詩序曰日月衛莊姜傷已也遭州吁之難傷已不見荅
於先君以至困窮
左傳曰魯襄仲殺公子惡及視而立宣公夫人姜氏歸
于齊哭而過市曰天乎仲爲不道殺嫡立庶市人皆哭
魯人謂之哀姜又秦不哀吾䘮而滅吾同姓
禮記曰墟墓之間未施哀於民而民哀又曰陽門之介
夫死而司城子罕哭之哀而民說又曰孔子過泰山側
有婦人哭於墓者而哀夫子使子貢問之對曰昔吾舅
死於虎吾夫又死焉今吾子又死焉又曰知生者弔知
死者傷又曰傷哉貧也生無以養死無以爲禮又曰孔
子過衛遇舊館人之䘮夫子入哭之出使子貢脫驂而
賻之曰予向者入而哭之過於一哀而出涕
論語曰關睢樂而不淫哀而不傷又曰臨䘮不哀吾何
以觀之哉
家語曰閔子騫三年䘮畢見於孔子與之琴使之絃切
切而悲孔子曰君子也哀未盡能斷之以禮
焦贑易林曰秋風生哀華落悲心
說苑曰鮑叔死管仲舉上衽而哭之泣下如雨從者曰
非君臣父子也管仲曰生我者父母知我者鮑子也士
爲知已者死而况爲之哀乎
列子曰燕人生長於楚及老而還本國過晉國同行者
誑之指城曰此燕國之城其人愀然變容指社曰此君
里之社乃喟然而歎指舎曰此君先人之廬乃澘然而
泣指壠曰此君先人之冡其人哭不自禁
文子曰九夷八狄之哭異聲而皆哀
呉志曰呂岱親愛徐原原性忠壯好直言及原死哭之
甚哀曰益友不幸岱復何聞乎
王隠晉書曰庾衮兄子孤卒衮既哀其孤又痛其成人
而未娶撫柩而號每哭聽者皆泣人不哀其䘮感其哀
也又曰阮籍鄰家女未嫁而死藉徃哭之甚哀
俗說曰阮光祿大兒䘮哀過遂得失心病
琴操曰孔子遊於泰山見薪者哭甚哀孔子問之薪者
曰吾自傷故哀爾
沈約宋書曰世祖與羣臣至寵姬殷貴妃墓謂劉德願
曰卿等哭貴妃若悲者當加厚賞德願應聲便號慟涕
泗交横上甚恱以爲豫州刺史上又令羊志哭志亦嗚
咽甚哀他日有問志者卿那得此副急淚志荅曰我爾
日自哭亡妾耳
秦州記曰隴西郡有隴山山東人升此而顧瞻者莫不
悲思哀傷
詩魏文帝寡婦詩曰友人阮元瑜早亡傷其妻孤寡爲
作此詩霜露紛兮交下木葉落兮萋萋候鴈叫兮雲中
歸燕翩兮徘徊妾心感兮惆悵白日急兮西頽守長夜
兮思君魂一夕兮九乖悵延佇兮仰視星月隨兮天廻
徒引領兮入房竊自憐兮孤栖願從君兮終没愁何可
兮久懐
魏阮瑀七哀詩曰丁年難再遇富貴不重來良時忽一
過身體爲土灰冥冥九泉室漫漫長夜臺身盡氣力索
精魂靡所廻嘉殽設不御㫖酒盈觴杯出壙望故鄉但
見蒿與萊又詩曰臨川多悲風秋日苦清涼客子易爲
戚感此用哀傷攬衣久躑躅上觀心與房三星守故次
明月未收光雞鳴當何時朝晨尚未央還坐長歎息幽
憂難可忘
魏王粲七哀詩曰西京亂無象豺虎方遘患復棄中國
去逺身適荆蠻親戚對我悲朋友追相攀出門無所見
白骨蔽平原南登㶚陵岸廻首望長安悟彼下泉人喟
然傷心肝又詩曰荆蠻非我鄉何人久滯淫方舟遡大
江日暮愁我心山岡有餘映巖阿増重隂流波激清響
猴猨臨岸吟獨夜不能寐攝衣起撫琴絲桐感人情爲
我發悲音
晉張載七哀詩曰秋風吐商氣蕭瑟掃前林陽烏収和
響寒蟬無餘音朱光馳北陸浮景想西沈顧望無所見
唯覩松栢隂肅肅高桐枝翩翩孤栖禽仰聽離鴻鳴俯
聞蚯蚓吟哀人易感傷覧物增悲心
晉潘岳關中詩曰哀此黎元無罪無辜肝腦塗地白骨
交衢夫行妻寡父出子孤俾我晉民化爲狄俘又哀詩
曰摧如葉落樹邈若雨絶天雨絶有歸雲葉落何時連
山氣冐岡嶺長風鼔松柏堂虛聞鳥聲室暗知日夕晝
愁奄逮昏夜思忽終昔展轉獨悲窮泣下霑枕席人居
天地間飄若逺行客先後詎能㡬誰能弊金石又悼亡
詩曰皎皎窓中月照我室南端清商應秋至溽暑隨節
闌凛凛凉風升始覺夏衾單豈曰無重纊誰與同歲寒
歲寒無與同朗月何朧朧展轉眄枕席長簟竟牀空牀
空委清塵室虛來悲風霑胷安能已悲懐從中起寢興
目存形遺音猶在耳又悼亡詩曰荏苒冬春謝寒暑忽
流易之子歸窮泉重壤永幽隔望廬思其人入室想所
歴帷屏無髣髴翰墨有餘跡流芳未及歇遺挂猶在壁
悵怳如或存廻遑忡驚惕如彼翰林鳥雙栖一朝隻如
彼游川魚比目中路隔又思子詩曰造化甄品物天命
代虛盈奈何念稚子懐竒隕㓜齡追想存髣髴感道傷
中情一徃何時還千載不復生
宋顔延之除弟服詩曰徂没離二秋淹泣備三冬徃辰
緬難紀來筭忽易窮升没奄朞晦灑掃易禮容縞衣變
余體長逝歸爾躬又辭難潮溝詩曰徘徊春郊甸俯仰
引單襟一塗茍不豫百慮畢來侵永懐交在昔有願諐
瑟琴冩言勞者事將用慰亡簮
齊謝朓銅爵臺妓詩曰繐帷飄井幹尊酒若平生欝欝
西陵樹詎聞歌吹聲芳襟染淚跡嬋媛空復情玉座猶
寂寞况乃妾身輕
梁簡文帝傷美人詩曰昔聞倡女别蕩子無歸期今似
陳王歎流風難重思翠帶留餘結苔階没故綦圖形更
非是夢見反成疑燻罏含好氣庭樹吐華滋香燒日有
歇花落無還時
梁任昉哭范僕射詩曰平生禮數絶式瞻在國禎一朝
萬化盡猶我故人情已矣平生事詠歌盈篋笥兼復相
嘲謔常與虛舟値何時見范矦還叙平生意
梁沈約蕭丞相弟詣世子車中作詩曰亷公失權勢門
館有虛盈貴賤猶如此况乃曲池平高車塵未滅珠履
故餘聲賔階綠錢滿客位紫苔生何當九原上欝欝望
佳城
梁蕭子範入元襄王第詩曰伏軾窺東苑收淚下王橋
昔時方轂處於今共寂寥夾池猶裊裊仙榭尚迢迢一
同西靡柏徒思芳樹蕭
梁王筠和蕭子範入元襄王第詩曰昔入睢陽苑連歩
披風雲今遊故臺處回望閴無人皓壁留餘篆蕙圃有
餘芬行人皆隕涕何獨孟甞君
梁呉筠傷友詩曰可憐桂樹枝懐芳君不知摧折寒山
裏遂死無人窺
梁何遜行經范僕射故宅詩曰旅葵應蔓井荒藤已上
扉寂寂空郊暮無復車馬歸㶑灔故池水蒼茫落日暉
閴寂今如此行客盡霑衣又銅爵臺妓詩曰秋風木葉
落蕭瑟絃管清望陵歌對酒向帳舞空城寂寂檐宇曠
飄飄帷幔輕曲終相顧起日暮松柏聲
梁劉孝綽銅爵臺妓詩曰爵臺三五日歌吹似佳期定
對西陵晚松風飄素帷危絃斷更接心傷於此時何言
留客袂翻掩望陵悲
梁庾肩吾亂後經呉郵亭詩曰郵亭一廻望風塵千里
昏青袍異春草白馬即呉門獯戎梗伊洛雜種亂轘轅
輦道同關塞王城似太原休明鼎尚重秉禮國猶存殷
牖爻雖賾堯城吏轉尊泣血悲東走横戈念北奔方憑
七廟略誓雪五陵寃人事今如此天道共誰論
周庾信傷周處士詩曰㝠漠爾遊岱悽凉予向秦雖言
異生死同是不歸人悵然張仲蔚悲哉鄭子眞三山猶
有鶴五柳更應春遂令從渭水投釣徃江濵
周王褒送觀寧矦葬詩曰丹旐書空位素帳設虛樽楚
琴南操絶韓書舊說存西靡傷新樹東陵惜故園自憐
悲谷影彌念玉關門餘暉盡天末夕霧起山根平原㸔
獨樹臯亭望列村寂寥還蓋靖荒茫歸路昏挽鐸已流
唱童歌行自喧眷言千載後誰將遊九原又送劉中書
葬詩曰昔别傷南浦今歸去北邙書生空託夢久客每
思鄉塞近邊雲黑塵昏野日黄陵谷俄遷變松柏易荒
凉題銘無復迹何處驗龜長
陳沈烱望郢州城詩曰魂兮何處反非死復非仙坐柯
如昨日石合未淹年歴陽頓成浦東海果爲田空憶扶
風詠誰見峴山傳世變才良改時移民物遷悲哉孫驃
騎悠悠哭彼天又長安還至方山愴然自傷詩曰秦軍
坑趙卒遂有一人生雖還舊鄉里危心曾未平淮源比
桐柏方山似削成猶疑屯虜騎尚畏値胡兵空村餘拱
木廢邑有頽城舊識莫不盡新知皆異名百年三萬日
處處此傷情
陳隂鏗和樊晉陵傷妾詩曰畫梁朝日盡芳樹落花辭
忽以千金笑長作九泉悲鏡前塵劇粉機上網多絲户
餘雙入燕牀有一空帷名香不可得何見反魂時
陳張正見銅爵臺詩曰荒凉銅爵晚揺落墓田通雲惨
當歌日松吟欲舞風人疏瑶席冷曲罷繐帷空可惜年
將淚俱盡望陵中
陳江總奉和東宫經故妃舊殿詩曰故殿看看冷空階
歩歩悲猶憶窺窓處還如解珮時苔生無意早燕入有
言遲若令歸就月照見不須疑又傷顧野王詩曰獨酌
一樽酒高詠七哀詩何言蒿里别非復竹林期堦荒鄭
公草户閴董生帷人隨暮槿落客共晚鶯悲年髮兩如
此傷心獨㡬時又和張源傷徃詩曰小婦當罏夜夫壻
凱師年正歌千里曲翻入九重泉機中未斷素瑟上本
留絃空帳臨窓掩孤燈向壁燃還悲塞壟曙松短未生
烟
賦漢武帝李夫人賦曰飾新宫以延佇泯不歸乎故鄉
惨欝欝其蕪穢處隱隱而懐傷釋輿馬於山椒奄修夜
之不陽秋氣憯以悽戾桂枝落而消亡神焭焭以遥思
精浮遊而出疆託沉隂以曠久惜繁華之未央念窮極
之不逮惟要妙而相佯
後漢蘇順歎懐賦曰悲終風之隕籜條枝梢以摧傷桂
敷榮而方盛遭暮冬之隆霜華菲菲之將實中夭零而
消亡童烏濬其明哲悲何壽之不將嗟劉生之若兹奄
彌留而永䘮
魏文帝悼夭賦曰族弟文仲亡時年十一母氏傷其夭
逝追悼無已予以宗族之愛乃作斯賦氣紆結以填胷
不知涕之縱横時徘徊於舊處覩靈衣之在牀感遺物
之如故痛爾身之獨亡愁端坐以無聊心慼慼而不寧
歩廣厦而踟蹰覽萱草於中庭悲風蕭其夜起秋氣􁂋
以厲情仰瞻天而太息聞别鳥之哀鳴又寡婦賦曰陳
留阮元瑜早亡每感存其遺孤未嘗不愴然傷心故作
斯賦惟生民兮艱危在孤寡兮常悲人皆處兮歡樂我
獨怨兮無依撫遺孤兮太息俯哀傷兮告誰三辰周兮
逓照寒暑運兮代臻歴夏日兮苦長渉秋夜兮漫漫微
霜隕兮集庭燕雀飛兮我前去秋兮就冬改節兮時寒
水凝兮成氷雪落兮翻翻傷薄命兮寡獨内惆悵兮自
憐又感物賦曰䘮亂以來天下城郭丘墟惟從太僕君
宅尚在南征荆州還過鄉里舎焉乃種諸蔗于中庭渉
夏歴秋先盛後衰悟興廢之無常慨然永歎乃作斯賦
伊陽春之散節悟乾坤之交靈瞻𤣥雲之蓊欝仰沉隂
之杳冥降甘雨之豐霈垂長溜之泠泠掘中堂而爲圃
植諸蔗于前庭渉炎夏而既盛迄凛秋而將衰豈在斯
之獨然信人物其有之
魏陳王曹植思子賦曰彼凡人之相親小離别而懐戀
况中傷之愛子乃千秋而不見入空室而獨倚對牀帷
而切歎痛人亡而物在心何忍而復觀日晼晚而既没
月代照而舒光仰列星以至晨衣霑露而含霜惟逝者
之日逺愴傷心而絶腸
魏高貴鄉公傷魂賦曰上師東征宗正曹並以宗室材
能兼侍中從行到頃得疾數日亡意甚傷之爲作此賦
宗臣充于常伯體材藝而中良何旻天之不怙遘暴疾
而隕亡惟厥疾之初發若常疾之輕微未驚日而沉篤
氣惙惙而耗衰歧鵲騁技而弗救豈藥石之能追精魂
忽已消散神眇𦕈而長違
魏王粲傷夭賦曰惟皇天之賦命實浩蕩而不均或老
終以長世或昏天而夙泯物雖存而人亡心惆悵而長
慕哀皇天之不惠抱此哀而何愬求魂神之形影羌幽
㝠而弗迕淹徘徊以想像心彌結而紆縈晝忽忽其若
昏夜烱烱而至明又思友賦曰登城隅之高觀忽臨下
以翺翔行遊目於林中覩舊人之故場身既没而不見
餘迹存而未䘮滄浪浩兮廻流波水石激兮揚素精夏
木兮結莖春鳥兮愁鳴平原兮泱漭綠草兮羅生超長
路兮逶迤實舊人兮所經身既逝兮幽翳魂𦕈𦕈兮藏
形又寡婦賦曰闔門兮却掃幽處兮高堂提孤孩兮出
户與之歩兮東廂顧左右兮相憐意悽愴兮摧傷觀草
木以敷榮感傾葉兮落時人皆懐兮歡豫我獨感兮不
怡日掩曖兮不昏明月皎兮揚暉坐幽室兮無爲登空
牀兮下幃涕流連兮交頸心􁂋結兮増悲
魏丁廙妻寡婦賦曰惟女子之有行固歴代之彞倫辭
父母而言歸奉君子之清塵如懸蘿之附松似浮萍之
託津何性命之不造遭世路之險迍榮華曄其始茂所
恃奄其徂泯靜閉門以却掃魂孤焭以窮居刷朱扉以
白堊易𤣥帳以素幃含惨悴以何訴抱弱子以自慰時
翳翳以東隂日亹亹以西墜雞歛翼以登棲雀分散以
赴肆還空牀以下帷拂衾褥以安寐想逝者之有憑因
宵夜之髣髴痛存没之異路終窈漠而不至時荏苒而
不留將遷靈以大行駕龍轜於門側設祖祭於前廊彼
生離其猶難矧永絶而不傷自衘恤而在疚履氷冬之
四節風蕭蕭而增勁寒凛凛而彌切霜悽悽而夜降水
溓溓而晨結瞻靈宇之空虛悲屏幌之徒設仰皇天而
歎息腸一日而九結惟人生於世上若馳驥之過櫺計
先後其何㡬亦同歸乎幽㝠
晉陸機歎逝賦曰昔每聞長者追計平生同時親故或
曾共遊一途同宴一室十年之外索然已盡以是思哀
哀可知矣賦曰悲夫川閱水以成川水滔滔而日度世
閱人而爲世人冉冉而行暮人何世而弗新世何人之
能故亮造化之若兹吾安取夫久長痛靈根之夙殞怨
具爾之多䘮悼堂構之隤瘁愍城闕之丘荒親彌懿其
已逝交何戚而不亡彌年時之詎㡬夫何徃而不殘或
㝠邈而既盡或寥廓而僅半信松茂而柏恱嗟芝焚而
蕙歎茍性命之弗殊豈同波而異瀾年彌徃而念廣塗
薄暮而迫迮顧舊要於遺存得十一於千百又愍思賦
曰予屢抱孔懐之痛而奄復䘮同生姊衘恤哀傷一載
之間而䘮制便過故作此賦以紓惨惻之感時方至其
儵忽歲既去其晼晚樂來日之有繼傷頽年之莫纂覽
萬物以澄念怨伯姊之已逺尋遺塵之思長瞻日月之
何短升降乎階際顧盻兮屏營雲承宇兮藹藹風入室
兮泠泠僕從爲我悲孤鳥爲我鳴又大暮賦曰夫死生
是失得之大者故樂莫甚焉哀莫深焉使死而有知乎
安知其不如生如遂無知耶又何生之足戀故極言其
哀而終之以達庶以開夫近俗云夫何天地之遼濶而
人生之不可久長日引月而並隕時惟歲而俱䘮徒假
願於須臾指夕景而爲誓忽呼吸而不振奄神徂而形
弊於是六親雲起姻族如林爭塗掩淚望門舉音敷幄
席以悠想陳備物而虞靈仰寥廓而無見俯寂寞而無
聲殽饛饛其不毁酒湛湛而每盈屯送客於山足伏埏
道而哭之扃幽户以大畢泝𤣥闕而長辭歸無塗兮徃
不反年彌去兮逝彌逺彌逺兮日隔無塗兮曷因庭樹
兮葉落暮草兮根陳
晉潘岳悼亡賦曰伊良嬪之初降㡬二紀以迄茲遭兩
門之不造備荼毒而嘗之嬰生艱之至極又薄命而早
終含芬華之芳列翩零落而從風神飄忽而不反形焉
得而久安襲時服於遺質表鈆華於餘顔問筮賔之何
期霄過分而参闌詎㡬時而見之目眷戀以相屬聽雞
人之唱籌來聲叫以連續聞冬夜之恒長何此夕之一
促且伉儷之判合垂明哲乎嘉禮茍此義之不謬乃全
身之半體吾聞䘮禮之在妻謂制重而哀輕既履氷而
知寒吾今信其緣情夕既昏兮朝既清延爾族兮臨後
庭入空室兮望靈座帷飄飄兮燈熒熒燈熒熒兮如故
帷飄飄兮若存物未改兮人已化饋生塵兮酒停樽春
風兮泮氷初陽兮戒温逝遥遥兮浸逺嗟焭焭兮孤魂
又寡婦賦曰樂安任子咸者予少而歡焉不幸弱冠而
終其妻又吾姨也故作斯賦伊女子之有行爰奉嬪於
高族承慶雲之光覆荷君子之恩渥奉蒸嘗以效順俱
灑掃以彌載榮華曄其始茂良人忽以捐背愁煩寃其
誰告提孤孩於坐側時曖曖而向昏日杳杳而西匿雀
羣飛而赴楹雞登棲而歛翼歸空館而自憐撫衾幬以
歎息耳傾想於疇昔目髣髴乎平素雖冥冥而罔覿猶
依依以憑附自仲秋而在疚踰履霜以踐氷雪霏霏而
驟落風瀏瀏而夙興意惚恍以遷越神一夕而九升庶
浸逺而哀降情惻惻而彌甚願假夢以通靈目烱烱而
不寢夜漫漫以悠悠寒悽悽以凛凛氣憤薄而乘胷涕
交横而流枕重曰仰皇天兮歎息私自憐兮何極省微
躬兮孤弱顧稚子兮未識如渉川兮無津若凌虛兮失
翼
晉王惲妻鍾氏遐思賦曰惟仲秋之惨悽百草萎悴而變
衰燕翔逝而歸海蟋蟀鳴而相追坐虛堂而無聊嗟我
心之多懐悵遐思而内結嗟爾姜任邈不我留謀民生
之未㡬吾何爲其多愁凉風蕭條露霑我衣憂來多方
慨然我懐感飛鳥之反鄉詠衛女之思歸於是周遊容
與逍遥彷徨悲民生之局促願輕舉之遐翔
晉劉滔母孫氏悼艱賦曰伊禀命之不辰遭天難之靡
忱夙無父之何怙哀壅瘁以抽心覽蓼莪之遺詠詠肥
泉之餘音經四位之代謝雖積祀而思深伊三從而有
歸爰奉嬪於他族仰慈姑之惠和荷仁澤之陶渥釋褧
服以斬衣代羅幃以縞布仰慈尊以飲泣撫孤景以協
慕遇飛廉之暴骸觸驚風之所會扶揺奮而上躋頽雲
下而無際頓余邑之當春望峻陵而欝青瞻空宇之寥
廓愍宿草之發生顧南枝以永哀向北風以飲泣情無
觸而不悲思無慼而不集
宋孝武帝擬漢武帝李夫人賦曰觀周氏之逸篇覽漢
室之遺篆弔新宫之掩映嗟璧臺之蕪踐雖媛德之有
載竟滯悲其何遣念桂枝之秋霣惜瑶華之春翦彤殿
閉兮素塵積翠戺蕪兮紫苔生寳羅􁀙兮春幌重珍簟
空兮夏幬扄秋臺惻兮碧煙凝冬宮冽兮朱火青流津
有終深心無歇徙倚雲日徘徊風月思玉歩於鳳墀想
金聲於鸞闕
宋謝靈運感時賦曰夫逝物之感有生所同頽年致悲
時懼其速豈能忘懐乃作斯賦相物類以迨已閔交臂
之匪賖揆大耋之或遄指崦嵫於西河鍳三命於予躬
怛行年之蹉跎于鶗鴂之先號挹芬芳而夙過微靈芝
之頻秀廹朝露其如何雖發歎之早晏諒大暮之同科
又傷已賦曰嗟夫卞賞珍於連城孫别駿於千里彼珍
駿以貽愛此陋容其敢擬丁曠代之渥惠遭謬眷於君
子眺徂歲之驟經覩芳春之每始始春芳而羡物終歲
徂而感己貎憔悴以衰形意幽翳而苦心出衾裯而載
坐闢襜幌以逈臨望歩檐而周流眺幽閨之清隂想輕
綦之徃跡飡和聲之餘音播芬煙而不燻張明鏡而不
照歌白華而絶曲奏蒲生之促調
宋顔延之行殣賦曰嗟我來之云逺覩行殣於水隅崩
朽棺以掩壙仰枯顙而枕衢資沙礫以含實藉水草之
襚儲撫躬中塗太息蘭渚行徘徊於永路時悄愴於川
侶
宋鮑昭傷逝賦曰晨登南山望美中河露團秋槿風卷
寒蘿悽愴傷心悲如之何盡若窮煙離若箭弦如影滅
地猶星殞天棄華宇於明世閉金扄於下泉修堂廡而
下降歴幃户而升基志存業而遺緒身先物而長辭日
月飄而不留命儵忽而誰保髪迎憂而送華貎先悴而
收藻
梁沈約傷美人賦曰信美顔其如玉咀清哇而度曲思
佳人而未來望餘光而躑躅拂螭雲之高帳陳九枝之
華燭虛翡翠之珠被空合歡之芳褥言歡愛之可永庶
羅袂之空裁曾未申其巧笑忽淪軀於夜臺伊芳春之
仲節夜猶長而未遽悵徙倚而不眠徃徘徊於故處
梁江淹傷友人賦曰泫然霑衣兮悲袁友之英秀系神
緒而作氏𦙍靈枝而啓胄轢四代而式昌洎十葉而克
茂友人之生川岫降明譬如冬雪既華既潔將似秋月
至麗至徹乃上代而少雙故叔世而曠絶弔蕙若之暫
芳慟琬琰之永缺余㓜好於斯人乃神交於一顧邈疇
年之繾綣窈生平之遊遇懐愛重於素璧結分珍於黄
金捨一世而笑淺訪古人而求深固齊術而共經豈異
袖而同襟爾凝情於霜栢我發志於冬桂帶瑶玉而爭
光握隨珠而比麗予結誼兮梁門復從宦兮朱蕃何人
徑之亟阻而天道之匪存凋碧玉之神樹銷紫芝之靈
根承逺書於江澨結深痛於爾魂
梁蕭子範傷徃賦曰彼蘭菊之芳茂及蕖槿之榮色終
於邑乎繁霜俱飄颻於路側引輕華之微珍猶見嗟於
有識况獨立之妍媛信盈盈而挺植去倡家而來儀承
君子之宴息摧麗容而思進豈蛾眉之肯抑詠美媵而
自箴歌忠妾而爲式痛妖姿之不留惜華年之中天冀
羆祥之永慶忽從飈而先摽魂一逝而莫追夕有長而
無曉惟君矦之惆悵覽遺物而霑巾帷半垂而將下尚
仿像而疑真懐方士之良術顯有憑而致神
周庾信哀江南賦曰粤以戊辰之年建亥之月大盗移
國金陵瓦解信年始二毛即逄䘮亂狼狽流離至于暮
齒燕歌逺别悲不自勝楚老相逢泣將何及鍾儀君子
入就南冠之囚季孫行人留守西河之館申包胥之頓
地碎之以首蔡威公之淚盡加之以血孫䇿以天下爲
三分衆纔一旅項羽用江東之子弟人唯八千遂乃分
裂山河宰割天下豈有百萬義師一朝卷甲芟夷斬伐
如草木焉江淮無涯岸之阻亭壁無蕃籬之固將非江
表王氣應終三百年乎嗚呼山岳崩頽既履危亡之運
春秋迭代必有去故之悲天意人事可以悽愴傷心者
矣賦曰始則王子召戎姦臣介胄既官政而離逷遂師
言而泄漏爾乃傑黠構扇憑陵畿甸青袍如草白馬如
練天子履端廢朝單于長圍高宴竟遭夏臺之禍遂覩
堯城之變遂乃韓分趙裂鼓卧旗折失羣班馬迷輪亂
轍猛士嬰城謀臣卷舌昆陽之戰象走林常山之陣蛇
奔穴五郡則兄弟相悲三州則父子離别於是桂林顛
覆長洲麋鹿潰潰沸騰茫茫惨黷競動天關爭廻乾軸
探雀鷇而未飽待熊蹯而詎熟乃有車側郭門筋懸廟
屋鬼同曹社之謀人有秦庭之哭西瞻博望北臨𤣥圃
月榭風臺池平樹古仁壽之鏡徒懸茂陵之書空聚中
案之夷凶靜亂大雪寃耻去代邸而承基遷唐郊而纂
祀反舊章於司隷歸餘風於正始沉猜則方逞其欲藏
疾則自矜於己天下之事没焉諸侯之心揺矣既而齊
交北絶秦患西起况背關而懐楚兾端委而開呉驅綠
林之散卒拒驪山之叛徒問諸淫昏之鬼求諸厭劾之
巫荆門遭廪延之戮夏口濫逵泉之誅况以沴氣朝浮
妖精夜殞赤鳥則終朝夾日蒼雲則七重圍軫亡呉之
歲既窮入郢之年斯盡周含鄭怒楚結秦怨有南風之
不競值西鄰之責言俄而梯衝亂舞兾馬雲屯棧秦車
於暢轂沓漢鼓於雷門雖復楚有七澤人稱三户辭洞
庭兮落木去涔陽兮極浦熾火兮楚旗貞風兮害蠱乃
使玉軸揚灰龍文折柱下江餘城長林故營徒思拑馬
之秣未見燒牛之兵章曼支以轂走宫之竒以族行河
無氷而馬渡關未曉而雞鳴忠臣解骨君子吞聲章華
望祭之所雲夢僞遊之地荒谷縊於莫敖冶甫囚乎羣
帥硎穽摺拉鷹鸇批㩌于時瓦解氷泮風飛雹散渾然
千里淄澠一亂雪暗如沙氷横似岸逢赴洛之陸機見
離家之王粲莫不聞隴水而掩泣向關山而長嘆又傷
心賦曰予五福無徴三靈用譴至于繼體多從夭折二
男二女並得勝衣金陵䘮亂相守亡没苗而不秀頻有
所悲唯覺傷心遂以傷心爲賦悲哉秋氣揺落變衰魂
兮逺矣何去何依望思無望歸來不歸未達東門之意
空懼西河之譏在昔金陵天下䘮亂王室板蕩生人塗
炭兄弟則五郡分張父子則三州離散地鼎沸於袁曹
人豺狼於楚漢或有擁樹離災藏衣遭難未設桑弧先
空柘館人惟一丘亭遂千秋邊韶永恨孫楚長愁張壯
武之心亡羊南城之淚流痛斯傳體尋兹世載天道斯
慈人倫此愛膝下龍摧掌中珠碎芝在室而先枯蘭生
庭而早刈况乃流寓秦川飄颻播遷從宦非宦歸田不田對
玉關而覉旅坐長河而暮年以觸目之萬恨更傷心於
九泉
哀辭魏陳王曹植金瓠哀辭予之首女雖未能言固以
授色知心矣生十九旬而夭折乃作此辭曰在襁褓而
撫育向孩笑而未言不終年而夭絶何見罰於皇天信
吾罪之所招悲弱子之無諐去父母之懐抱滅微骸於
糞土天地長久人生㡬時先後無覺從爾有期又行女
哀辭曰行女生于季秋而終于首夏三年之中二子頻䘮
伊上靈之䧏命何短修之難裁或華髪以終年或懐姙
而逢災感前哀之未闋復新殃之重來方朝華而晚敷
比晨露而先晞感逝者之不追情忽忽而失度天蓋高
而無階懐此恨其誰訴又仲雍哀辭曰曹喈字仲雍魏
太子之中子也三月生而五月亡昔后稷之在寒氷闘
榖之在楚澤咸依鳥憑虎而無風塵之災今之𤣥第文
茵無寒氷之惨羅幬綺帳暖於翔禽之翼幽房閑宇密
於雲夢之野慈母良保仁乎於莵之情卒不能延期於
朞載離六旬而夭没彼孤蘭之眇𦕈亮成幹其畢榮哀
綿綿之弱子早背世而潜形且四孟之未周將何願乎
一齡隂靈廻於素蓋悲風動其扶輪臨埏闥以歔欷淚
流射而霑巾
晉陸機呉大司馬陸公少女哀辭曰冉冉晞陽不遂其
茂曄曄芳華凋芳落秀遵堂渉室髣髴興想人皆有聲
爾獨無響
晉潘岳哀永逝辭曰逝日長兮生年淺憂患衆兮歡樂
尠悵悵兮遲遲遵古路兮言歸思其人兮已滅覽餘跡
兮未夷昔同塗兮今異世憶舊歡兮增新悲謂原隰兮
無畔謂川流兮無岸視天日兮蒼茫靣邑里兮蕭散匪
外物兮或改固歡哀兮情換歸反哭兮殯宫聲有止兮
哀無終既顧瞻兮冡道長寄心兮爾躬又傷弱子辭曰
予之長安次于新安千秋亭而弱子夭感嬴博之哀乃
傷之曰奈何兮弱子邈棄爾兮丘林還眺兮墳瘞草莾
莾兮木森森伊邃古之遐胄逮祖考之永延咨吾家之
不嗣羌一適之未甄仰崇堂之遺構若無津而渉川葉
落永離覆水不收赤子何辜罪我之由又金鹿哀辭曰
嗟我金鹿天資特挺鬒髪凝膚蛾眉蠐領柔情和泰朗
心聰警嗚呼上天胡忍我門良嬪短世令子夭昏既披
我幹又翦我根槐如瘣木枯荄獨存捐子中野遵我歸
路將反如疑廻首長顧又陽城劉氏妹哀辭曰鳥鳴于
柏烏號于荆徘徊躑躅立聞其聲相彼羽族矧伊人情
叩心長呌痛我同生誕育聖王發竒稚齒如彼名駒昂
昂千里劉氏懐寳未曜隨和伊予輕弱弗克負荷祿微
於朝貯匱于家俾我令妹勤儉備加珍羞罕御器服靡
華撫膺恨毒逝矣奈何哀哀母氏蒸蒸聖慈震慟擗摽
何痛如之魂而有靈豈不慕思嗟哉徃矣當復何時又
悲邢生曰周文公之苗裔予元舅之洪胄厲操確其不
拔鄉譽著而日就妙邦畿而高察雄州閭以擢秀茂實
暢矣而休名未衍其財至貧其位至賤而死之日奔者
盈庭停余車而在郊撫靈櫬以增悲瞻轜容而想像曾
無覿乎餘輝送子兮境乖永訣兮路歧一别兮長絶盡
哀兮告離又京陵女公子王氏哀辭曰猗歟公子季女
惟王生自洪胄廪兹義方盼倩粲麗窈窕淑良如彼春
蘭吐葩含芳葩以霜隕芳以歇盡彼蒼者天胡寧斯忍
曾未弱笄無疾而隕官朝震驚靡人不愍嗟爾母氏劬
勞撫鞠恩斯勤斯是長是育帷屏媚子奄離顧復哀無
廢心涕不輟目于以祖之于掖閨庭于以送之陵岡崔
嵬僕馬廻眷旗旐旋飛夕陽失映晴鳥忘歸皎皎宵月
載盈載微冥冥公子一徃不追長夜無旦孤魂曷依又
爲任子咸妻作孤女澤蘭哀辭曰茫茫造化爰啓英淑
猗猗澤蘭應靈誕育鬒髪蛾眉巧笑美目顔耀榮苕華
茂時菊如金之精如蘭之馥淑質彌暢聰惠日新朝夕
顧復夙夜盡勤彼蒼者天哀此矜人胡寧不惠忍予𦕈
身俾爾嬰􁅈微命弗振俯覽衾襚仰訴穹旻弱子在懐
既生不遂存靡託躬没無遺類耳存遺響目想餘顔寢
蓆伏枕摧心剖肝相彼鳥矣和鳴嚶嚶矧伊蘭子音影
冥冥彷徨丘壟徙倚墳塋
文又爲楊長文作弟仲武哀祝文曰悠悠上天我獨何
辜祖考早世兄弟㓜孤備嘗艱毒同集蓼荼父兮生我
過庭靡聞母兮鞠我寧一苦辛日顧日復我弟我身並
自垂髪越于成人濬哲聰朗純粹温良烈烈清風邦族
之望母氏劬勞庶爾之報彼蒼者天子何不弔殱我令
弟窮泉是造無父何怙無弟何友焭焭此身哀哀慈母
煩寃痛毒撫心思咎哀爾薄祜逢家多阻弱冠未室盛
年絶緒䘮庭寥廓廬位無主冥冥長夜窈窈𤣥宇當復
何時見我仲武于以祔之于其王父魂而有靈神其寧
處
晉孫楚和氏外孫道生哀文曰嗟爾道生和氏之寳玉
顔豐下曜於懐抱暮春而育孟冬而夭二十三旬竒于
五日方之期頥百分之一命之修短始則有終誰能長
久與天無窮籛翁近千殤子㓜冲俱反無形冥昧之中
造化多少豈獨爾躬又和氏外孫小同哀文曰曄曄蕣
華朝生夕落爾命方之猶爲淺薄暫有冥質尋反冥漠
譬彼蜉蝣不識晦朔死尚未知生亦焉知爾雖旬月我
未之視萬物混焉天地一指杪末嬰孩安足稱誄大人
達觀同之一揆又胡母夫人哀辭曰滔滔汶川浩浩雲
漢乃眷洪族裁育英媛㓜挺芳烈暉光日新有美其猗
有虎其文華茂春芳志厲秋霜邂逅之遇遘兹良㑹豈
惟中饋義形于外恒憑賢明以自休賴冀享永年偕老
一世景命伊何忽然長逝
梁簡文帝大同哀辭曰大同予第十子也生於仲秋殞
於冬末悲夫夕坐於是申旦嘗以食之不甘客謂予曰
死生常也夭壽命也陳蕃所憇之家久記𤣥錄之歲華
歆所問之語已定北陵之期上聖所以忘情賢者所以
逹節將何戚焉予對之曰觀其明眸豐下玉色和聲豈
不登髫歲而擬觸藩反紈袴而仰折李靈心摧於毫末
慧識挫於跬歩豈不傷哉乃爲辭曰彼神蔡之靈長獲
萬春之悠緬有蕣華之灼灼寄一朝之浮淺信歡慰之
未㡬悼夭零之云及乃變樂而爲悲遂改笑而成泣
書晉劉臻妻陳氏荅舅母書曰元方春秋始富德業亦
隆𢎞道博文才質兼備兾志與時暢榮耀當年豈意一
朝冥然長徃季方冲㓜過庭莫聞聖善明訓業成三徙
亦既冠婚雙譽允集庶㡬偕老色養膝下而殃厲横流
艱禍仍遘媛姊傾逝宗模永絶姊方𤣥華年並夭威豈
慮豈圖禍降彌酷良才夭於始立崇基殞於一匱仰痛
殄滅俯悼二弟斯人斯命當可奈何母年踰耳順備經
百罹一紀之中四遘至痛目前廓然三從靡託窮悼中
發情馳難處
梁任昉與沈約書曰范僕射遂不救疾范矦淳孝睦友
在家必聞直道正色立朝斯著一金之俸必徧親倫鍾
庾之秩散之故舊佐命興王心力俱盡謀猷忠允諒誠
匪躬破産而字死友之孤開門而延故人之殯則惟其
常無得而稱矣器用車馬無改平生之憑素論欵對不
易布素之交若斯人者豈云易遇昉將莅此邦務在遄
速雖解駕流連再貽欵顧將乖之際不忍告别無益離
悲祗增今悵永念平生忽焉疇曩追尋笑緒皆成悲端
又弔樂永世書曰永世孝友之至發自天真皎潔之操
曾非矯飾意有所固白刄不移理有所託淄澠自辨餘
息惟存視隂無㡬終始之託方寄祁侯豈謂樂生反先
朝露以理遣滯鄙識未曉以事尋悲哀楚交至宿草易
滋傷恨不滅松檟可拱悲緒無窮
梁劉孝標追荅劉沼書曰劉矦既有斯難值予有天倫
之戚竟未之致也尋而此君長逝化爲異物緒言餘論
藴而莫傳或有自其家得而示予者予悲其音徽未沬
而其人已亡青簡尚新而宿草將列泫然不知涕之無
從也雖隙駟不留尺波電謝而秋菊春蘭英華靡絶故
存其梗槩更酬其㫖若使墨翟之言無爽宣室之談有
徴兾東平之樹望咸陽而西靡蓋山之泉聞弦歌而赴
節但懸劒空隴有恨如何
　
　
　
　
　
　藝文類聚卷三十四
欽定四庫全書
　藝文類聚卷三十五　　　唐　歐陽詢　撰
　人部十九(妬/貧)　(淫/奴)　(愁/婢)　(泣保/傭)
　　妬
左傳曰叔向之母妬叔虎之母美而不使見叔向諫其
母曰深山大澤實生龍蛇彼美余懼而生龍蛇以禍汝
我何愛焉使往侍寢生叔虎
毛詩序曰夫人無妒忌之行恵及賤妾進御於君知其
命有貴賤能盡其心矣又曰不妬忌則子孫衆多矣
山海經曰秦室山有木葉如棃而赤理其名曰指木服
之不妬
文子曰爵髙者人妬之官大者王惡之祿厚者怨處之
漢書曰武帝陳皇后為妬别在長門宫司馬相如作賦
皇后復親幸又曰陳后寵衰妬甚令巫祭祀以逥上意
又曰吕氏妬戚夫人髠鉗赭衣使舂又㫁手足去目熏
耳飲瘖藥名曰人豕又曰廣川王去嘗有疾陽城昭信
侍疾甚謹去愛之立為后又有幸姬望鄉為修孊夫人
主繒帛昭信譛望鄉曰與我無禮衣服常鮮我又傅粉
數南户窺郎吏疑有姦去曰伺之益不愛望鄉昭信知
去怒誣言望鄉厯指郎吏卧處具知其名去即與昭信
從諸姬至望鄉室裸形繫之令諸姬各持鐵共灼之
望鄉自投井而死昭信出之㭬隂中割其口脣㫁舌
遂解置大鑊中取桃灰毒藥并煑之令諸姬觀糜盡乃
止
馮敬通集曰敬通有一婢妻任酷妬之擊婢無所不至
敬通乃棄遣之因與婦弟任武達書曰不去此婦則家
不寧不去此婦則家不清不去此婦則福不生不去此
婦則身不榮不去此婦則事不成吾數竒命薄端相逢
遭
典論曰上洛都尉王琰以功封其妻哭於家為琰富貴
更取妾故也
魏志曰馮方女美袁術納焉甚寵幸諸妾害其寵因共
殺而懸之言其自縊又曰袁紹婦劉氐甚妬紹死未殯
寵妾五人劉盡殺之又毁其形其少子尚又盡滅死妾
家焉
王隠晉書曰賈充妻郭産子黎民三歳乳母抱向閣充
入就乳母手中戲之郭遥望見疑充即鞭乳母殺之兒
思乳母而死郭又生一男乳母抱在中庭充過拈頰郭
又疑復殺乳母男又死
郭子曰孫秀妻蒯嘗妬罵秀為貉秀大不平遂出不復
入蒯氏請救於武帝時大赦帝曰天下曠蕩蒯夫人可
得從其例不秀免冠謝為夫婦如初
妬記曰王丞相曹夫人性甚忌禁制丞相不得有侍御
時有妍少必加誚責王公不能久堪乃宻營别館衆妾
羅列男女成行後元㑹日夫人於青疏中觀望忽見兩
三小兒騎牛背端正夫人語婢云汝出問此是誰家兒
竒可念給使不達㫖乃云此是第四五等諸郎曹氏驚
恚不能自忍乃命駕車將黄門及婢二十人持食刀欲
自出尋討王公亦飛轡出門猶患遲乃以左手攀車攔
右手提麈尾以柄打牛狼狽奔馳方得先至蔡司徒聞
之乃謂王曰朝廷欲加九錫公知否王為信自敘謙志
蔡曰不聞加餘物惟聞短轅犢車長柄麈尾爾王大羞
愧又曰謝太傅劉夫人不令公有别房公既深好聲樂
後遂頗欲立妓妾兄子外生等微達此㫖共問訊劉夫
人因方便稱闗睢螽斯有不忌之德夫人知以諷已乃
問誰撰此詩荅云周公夫人曰周公是男子相為爾若
使周姥撰詩當無此也又曰京邑有士人婦大妬忌於
夫小則罵詈大必捶打常以長繩繫夫脚且喚便牽繩
士人密與巫嫗為計因婦眠士人入厠以繩繫羊士人
縁墻走避婦覺牽繩而羊至大驚怪召問巫巫曰娘積
惡先人怪責故郎君變成羊若能改悔乃可祈請婦因
悲號抱羊慟哭自咎悔誓師嫗乃令七日齋舉家大小
悉避於室中祭鬼神師祝羊還復本形壻徐徐還婦見
壻啼問曰多日作羊不乃辛苦耶壻曰猶憶噉草不美
腹中痛爾婦愈悲哀後復妬忌壻因伏地作羊鳴婦驚
起徒跣呼先人為誓不復敢爾於此不復妬忌又曰泰
元中有人姓荀婦庾氏大妬忌荀嘗宿行遂殺二兒為
屋不立齋室唯有㕔事不作後壁令在堂上泠然望見
外事凡無鬚人不得入門送書之人若以手近荀手無
不痛打客若共牀坐亦賔主俱敗鄰近有年少徑突前
詣荀接膝共坐便聞大罵推求刀杖荀謂客曰㒒狂婦
行君之所聞君不去必誤君事客曰㒒不畏此乃前捉
荀手婦便持杖直前向客客既大徤又有短杖在衣裏
便與婦老嫗無力即倒地客打垂死荀走叛不敢還婦
密令覔荀云近遭狂人非君之過君便可還荀然後敢
出婦兄来就荀共方牀臥而婦不知便来捉兄頭拽着
地欲殺方知是兄慙懼入内兄稱父命與杖數百亦無
改悔又曰諸葛元直妻劉氏大妬忌恒與元直杖不勝
痛纔得一兩仍以手模婦誤打指節腫從此作制每與
杖輒令兩手名捉䋟跗元直遇見婦捉䋟跗欲成衣謂
當與已杖失色怖婦曰不也捉此自欲成衣耳乃欣然
異苑曰呉興桑乞妻臨終執乞手云我死為當婚否乞
言不忍也服竟更娶白日見其死婦語之云君先結誓
云何負言因以刀割其陽道雖不致死人性永廢
世説桓温平蜀後以李勢女為妾南郡主甚妬
詩魏陳王曹植詩曰嗟爾同衾曾弗是志寧彼冶容安
此妬忌
賦梁張纘妬婦賦曰惟婦怨之無極羌于何而弗有或
造端構末皆莠言之在口常因情以起恨每傳聲而妄
受乍隔帳而窺屏或覘窓而瞰牖若夫室怒小憾反目
私言不忍細忿皆成大寃閨房之所隠私牀笫之所討
論咸一朝之發洩滿四海之囂喧忽有逆其妬鱗犯其
忌制赴湯蹈火瞋目攘袂或棄産而焚家或投兒而害
壻
　　淫
周易上繫曰冶容誨淫(誨教/也)
洪範五行傳曰蜮射人者生於南方謂之短狐故南越
多蜮蜮者淫女惑亂之所生也
毛詩序曰柏舟桑中刺奔也衛公室亂男女相奔至于
世族在位相竊妻妾期於幽逺期我乎桑中要我乎上
宫送我乎淇之上矣(桑中上宫所期/之地淇水名也)又序曰齊鷄鳴南山
刺襄公也鳥獸之行淫乎其妹
左傳曰齊桓公好内多淫内嬖如夫人者六人
戰國策曰秦皇太后愛魏醜后病且令曰我死必以魏
子為殉庸芮為諫曰以死為無知何空以生所愛葬無
知之死人若有知先王積怒久太后救過不暇何得更
殉魏醜后乃止
列子曰鄭公孫穆好色後庭數十皆擇稚齒屏親昵絶
交遊於後庭以晝足夜三月一出意猶未惬
博物志曰三身國一頭三身三手昔容戌氏有季子好
淫白日淫於市帝放之西南季子妻馬生子人身有尾
蹄
漢書曰五鳯中濟北王終吉所愛奴與八子及諸御妾
為姦終吉與共被席或晝日使裸伏犬馬交接終吉親
觀産子輒曰亂不可知丞相御史奏終吉位諸侯王以
置八子秩比六百石宜廣嗣重祖而終吉禽獸行亂悖
逆人倫請削四縣又曰許皇后坐左道廢處長信宮姊
孊為龍額思侯夫人寡居淳于長與孊私通因娶為小
妻許后因孊賂遺欲求復為婕妤長受后金錢乘輿物
服物千餘萬計為白上立為左皇后孊每入長信宮長
與孊書戲許后
華俊後漢書曰梁兾愛監奴秦宮官至太倉令得入妻
夀所夀見宮屏御者以言事因通焉宮威權大震二千
石皆拜謁之
范煜後漢書曰赤眉發掘諸陵取寶貨汙辱呂后凡有
玉匣者皆如生故赤眉多行淫穢
臧榮緒晉書曰賈充後妻郭氏又生二女少有淫行年
十四五通於韓夀充未覺時外國獻竒香世祖分與充
充以賜女充與夀坐聞其衣香心疑之充家嚴峻墻髙
丈五薦以枳棘周行東北角如狐狸行處充潜殺知婢
遂以女妻之
沈約宋書曰楚王山隂公主廢帝姊也肆情淫縱以吏
部禇淵貌美請自侍十日帝許之淵雖遂㫖以死自
固
列女傳曰夏姬者陳大夫徵舒母也狀美好老而復壯
者三三為皇后諸侯爭之莫不迷惑陳靈公與孔寗儀
父皆通焉或衣衵衣或裝其襎(襎蔽/膝衣)以戲於朝
列異傳曰漢桓帝馮夫人病亡靈帝時有賊盜𤼵冡七
十餘年顔色如故但小冷共姦通之至闘爭相殺竇太
后家被誅欲以馮夫人配食下邳陳公達議以貴人雖
是先所幸尸體穢汙不宜配至尊乃以竇太后配食
論衡曰書云齊桓公負婦人以朝諸侯管仲曰吾君背
疽瘡不得婦人不愈此疾也
風俗通曰平原君讞胡奠譚娶周碧為妻譚隂陽不屬
令碧與李方張少姦通兾得其子
語林曰劉道真子婦始入門遣婢䖍劉抑之甚苦婢固
不從劉乃下地叩頭婢懼而從之明日語人曰手推固
是神物一下而婢服淫
傳曰衛宣公烝於夷姜生急子(姜公之母/淫上曰烝)又曰晋祁勝
與鄔臧通室易妻
　　愁
左傳曰晉人謀去故絳諸大夫曰必居郇瑕氏之地沃
饒而近鹽魏獻子曰不如新田土厚水深居之不疾郇
瑕氏土薄水淺其惡易覯覯則民愁愁則墊隘於是乎
有沉溺重膇之疾又曰呉公子札来聘請觀於周樂為
之歌頌曰至矣哉哀而不愁(知命/也)樂而不荒(節之/以禮)
莊子曰不知乎人謂之愚知乎則反愁我軀不仁則害
人仁則反傷吾身不義則傷彼義則反愁我已
呉越春秋曰越王念呉欲復讐愁心苦志中夜抱柱而
哭承之以嘯羣臣聞之曰君王何愁心之甚也夫復讐
謀敵非君王之憂自臣小之急務也
史記曰虞卿著書八篇號曰虞氏春秋太史公曰虞卿
非窮愁不能著書自見於後世
後漢書曰梁冀妻色美善為妖態作愁眉
楚辭曰天問者屈原所作也屈原放逐憂心愁悴彷徨
山澤經歴陵陸嗟號日聞仰天歎息楚有先王之廟及
公卿祠堂圖畵天地山川神靈竒偉及古賢聖怪物行
事周流罷倦休息其下仰見圖畵因書其壁呵而問之
以洩憤懣書冩愁思又曰漁父者屈原所作也屈原馳
逐江湘之間憂愁吟歎而漁父避世隠身釣魚江濵欣
然自樂時遇屈原川澤之域怪而問之遂相應荅
晉書曰王丞去官東渡是時道路冦盗人懐危懼丞每
過艱險處之若夷然雖家人不見其愁喜之色
郭子曰王東海初過江(王丞字/安期)登琅邪山歎曰我由来
不愁今日直欲愁
詩後漢張衡四愁詩曰我所思兮在泰山欲徃從之梁
甫艱側身東望涕霑翰美人贈我金錯刀何以報之英
瓊瑶路逺莫致倚逍遥何以懐愁心煩勞又曰我所思
兮在桂林欲徃從之湘水深側身南望涕霑襟美人贈
我翠琅玕何以報之雙玉盤又曰我所思兮在漢陽欲
往從之隴坂長側身西望涕霑裳美人贈我貂襜褕何
以報之明月珠又曰我所思兮在鴈門欲徃從之雪紛
紛側身北望涕霑巾美人贈我錦繡叚何以報之青玉
案
晉張載擬四愁詩曰我所思兮在南巢欲徃從之巫山
髙佳人遺我筒中布何以報之流黄素又曰我所思兮
在朔湄欲徃從之白雪霏佳人遺我雲中翮何以贈之
連城璧又曰我所思兮在隴原欲徃從之隔秦山佳人
遺我雙角端何以贈之雕玉環又曰我所思兮在營州
欲徃從之路阻修佳人遺我綠綺琴何以贈之雙南金
宋王徽詠愁詩曰自予抱羈思𦕈與日月長載離非宋
逺誰謂河難航憂隨積霖宻慨因朗旭彰負之苦不勝
即之竟無方如彼引鯤魚待盡守空梁天地豈私貧運
至豈固當既悟非形兆兹數詎可攘
梁王僧孺夜愁示諸賔詩曰簷露滴為珠池水合如璧
萬行朝淚㵼千里夜愁積孤帳閉不開寒膏盡復益誰
知心眼亂看朱忽成碧又忽不任愁聊示固逺詩曰去
秋客舊呉今春投故越淚逐東歸水心挂西斜月未應
歳貶顔直以憂殘髮
梁劉孝綽夜不得眠詩曰夜長愁反覆懐抱不能裁披
衣坐惆悵當户立徘徊風音觸樹起月色度雲来夏葉
依窓落秋花當户開光隂已如此復持憂自催
梁劉孝先和兄孝綽夜不得眠詩曰夜愁眠不安起望
臺南端葉慘風聲異樓空月色寒笙冷調簧數弦脆上
琴難百年行詎㡬萬慮坐相攅誰家有明鏡暫借照心
看
賦魏陳王曹植敘愁賦曰時家二女弟故漢皇帝聘以
為貴人家母見二弟愁思故令予作賦曰嗟妾身之微
薄信未達乎義方遭母氏之聖善奉恩化之彌長迄盛
年而始立修女職於衣裳承師保之明訓誦六列之篇
章觀圖像之遺形竊庶㡬乎英皇委微軀於帝室充末
列於椒房荷印紱之令服非陋才之所望對牀帳而太
息慕二親以增傷揚羅袖而掩涕起出户而彷徨顧堂
宇之舊處悲一别之異鄉又愁思賦曰四節更王兮秋
氣悲遥思惝怳兮若有遺原野蕭條兮煙無依雲髙氣
靜兮露凝衣野草變色兮莖葉希鳴蜩抱木兮鴈南飛
歸室解裳兮歩庭前月光照懐兮星依天居一世兮芳景
遷松喬難慕兮誰能仙長短命也兮獨何愆又九愁賦
曰嗟離思之難忘心慘毒而含哀踐南畿之末境超引
領之徘徊眷浮雲以太息願攀登而無階匪徇榮而愉
樂信舊都之可懐恨時王之謬聽受姦枉之虗辭揚天
威以臨下忽放臣而不疑登髙陵而反顧心懐愁而荒
悴念先寵之既隆哀後施之不遂雖危亡之不豫亮無
逺君之心刈桂蘭而秣馬舍予車於西林願接翼於歸
鴻嗟髙飛而莫攀因流景而寄言嚮一絶而不還傷時
俗之趍險獨惆悵而長愁感龍鸞而匿迹如吾身之不
留竄江介之曠野獨𦕈𦕈而汎舟思孤客之可悲愍予
身之翩翔豈天監之孔明將時運之無常謂内思而自
策算乃昔之愆殃以忠言而見黜信無負於時王俗参
差而不齊豈毁譽之可同競昏瞀以營私害予身之奉
公共朋黨而妬賢俾予濟乎長江嗟大化之移易悲性
命之攸遭愁慊慊而繼懐怛慘慘而情挽曠年載而不
廻長去君乎悠逺御飛龍之蜿蜒揚翠霓之華旌絶九
霄而髙騖飄弭節於天庭披輕雲而下觀覽九土之殊
形顧南郢之邦壤咸蕪穢而倚傾驂盤桓而思服仰御
驤以悲鳴紓予𬒮而收涕㒒夫感以失聲履先王之正
路豈滛徑之可遵知犯君之招咎恥干媚而求親顧旋
復之無軏長自棄於遐濵與麋鹿而為羣宿林藪之葳
蓁野蕭條而極望曠千里而無人民生期於必死何自
苦以終身寧作清水之沉泥不為濁路之飛塵踐蹊徑
之危阻登岧嶤之髙岑見失羣之離獸覿偏栖之孤禽
懐憤激以切痛若回刃之在心愁戚戚其無為遊綠林
而逍遥臨白水以悲嘯猿驚聽而失條亮無怨而棄逐
乃余行之所招
魏繁欽愁思賦曰何旻秋之慘慘處閑夜而懐愁潜白
日於𤣥隂翳朗月於重幽零雨濛其迅集潢淹汩以横
流聽峻階之回霤心沉切以增憂嗟王事之靡盬士感
時而情悲願出身以徇役式簡書以忘歸時陟岵以旋
顧涕漸纓而鮮晞聽鳴鶴之哀音知我行之多違悵俯
仰而自憐志荒咽而摧威聊弦歌以厲志勉奉職於閨
闈又弭愁賦曰傷有閑之淑女採薜荔於朝陽露素質
之皎皎綰𤣥髮以流光結翠葉於珠簮擢丹華於綠房
㸃圜的之熒熒映雙輔而相望襲遊閑之妓服褥阿縠
之桂裳紉畹蘭於纓佩動晻曖以遺芳既容冶而多好
且妍惠之纎微顧見予之獨立知我情之思歸鳴環瑱
以回眄若欲進而行遲眷紅顔之曄曄何的皪之少羣
整桂冠而自飾敷綦藻之華文從景炎而猗靡粲綿邈
以繽紛時暸眇以含笑收婉媚以愁人
梁簡文帝序愁賦曰情無所治志無所求不懐傷而忽
恨無驚猜而自愁玩飛花之入户看斜暉之度寮雖復
玉觴浮椀趙瑟含嬌未足以祛斯耿耿息此長謡
文魏陳王曹植釋愁文曰予以愁慘行吟路邊形容枯
悴憂心如焚有𤣥虗先生見而問之曰子將何疾以至
於斯荅曰吾所病者愁也先生曰愁是何物而能病子
乎荅曰愁之為物惟惚惟怳不召自来推之弗徃尋之
不知其際握之不盈一掌寂寂長夜或羣或黨去来無
方亂我精爽其来也難進其去也易追臨飡困於哽咽
煩寃毒於酸嘶加之以粉飾不澤飲之以兼肴不肥温
之以火石不消摩之以神膏不稀受之以巧笑不悦樂
之以絲竹增悲醫和絶思而無措先生豈能為我蓍龜
乎先生作色而言曰予徒辯子之愁形未知子愁所由
生吾獨為子言其𤼵矣今大道既隠子生末季沉溺流
俗眩惑名位濯纓彈冠諮諏榮貴坐不安席食不終味
遑遑汲汲或慘或悴所鬻者名所拘者利良由華薄凋
損正氣吾將贈子以無為之藥給子以澹泊之湯刺子
以𤣥虗之針炙子以淳朴之方安子以恢廓之宇坐子
以寂寞之牀使王􁩿與子擕手而游黄公與子詠歌而
行莊生為子具養神之饌老聃為子致愛性之方趣遐
路以棲跡乘輕雲以髙翔於是精駭意散改心囬趣願
納至言仰崇𤣥度衆愁忽然不辭而去
　　泣
説文曰泣無聲出涕也
禮記曰髙子臯執親之䘮泣血三年未嘗見齒君子以
為難矣又曰弁人有其母死而孺子泣者孔子曰哀則
哀矣而難為繼也
左傳曰楚令尹子元欲蠱文夫人為館於其宮側振萬
焉夫人聞之泣曰先君以是舞也習戎僃也今令尹不
尋諸仇讎而於未亡人之側不亦異乎又曰叔孫婼聘
于宋宋公與宴飲酒樂宋公使昭子右坐語相泣樂祁
左退而告人曰今兹君與叔孫其皆死乎吾聞之哀而
樂樂而哀皆䘮心也何以能久
國語曰叔向見司馬侯之子撫而泣之曰自其父死也
吾蔑與比而事君也昔者其父始之我終之我始之夫
子終之
尸子曰曾子每讀䘮禮泣霑襟又曰費子陽謂子思曰
吾念周室將滅涕泣不可禁也子思曰然今以一人之
身憂世之不治而涕泣不禁是憂河水濁而以泣清之
也
呂氏春秋曰呉起治西門之外王錯譛之魏武矦武矦
使人召之呉起至於岸門止車而望西河泣數行而下
楚漢春秋曰呂后欲為惠帝髙墳使從未央宮坐而見
之東陽矦垂泣曰陛下日夜見惠帝冡悲哀流涕無已
是傷生也臣竊哀之太后乃止
史記曰箕子過故殷墟咸生禾黍箕子傷之欲哭則不
可欲泣為近婦人乃作麥秀之詩以歌詠之殷民皆流
涕又曰荆軻與髙漸離飲於燕市酒酣漸離共荆軻相
和而歌於市中相樂已而相泣傍若無人又曰漢髙欲
自擊陳豨蒯成侯周緤泣曰始秦攻破天下未嘗自行
今上自行是為無人可使者乎又曰戚姬愛幸生趙王
如意常從之闗東日夜啼泣欲立如意為太子又曰竇
皇后兄長君弟曰廣國年五歳時家貧為人所畧賣之
長安聞竇后新立廣國上書自陳后召見具言其故后
持之而泣侍御左右皆伏地泣
説苑曰雍門周以琴見孟嘗君君曰先生鼔琴亦能令
人悲乎周曰夫千秋萬歳之後髙䑓既已壊曲池既已
塹墳墓既已下嬰兒豎子樵採者躑躅其足而歌其上
曰夫以孟嘗君貴尊乃若是乎於是孟嘗君澘然涕泣
曰令文立若破國亡邑之人又曰聖人於天下也譬猶
一堂之上令滿堂飲酒有一人向隅而泣則一堂之人
皆不樂矣又曰禹出見辠人問而泣之左右問其故禹
曰堯舜之民皆以堯舜之心為心今吾為君百姓皆以
其心為心是以痛之
新序曰周舍事趙簡子居無㡬何周舍死後與諸大夫
飲酒酣簡子泣曰百羊之皮不如一狐之腋衆人之唯
唯不如周舍之愕愕自周舍死吾未嘗聞吾罪也吾國
㡬亡乎是以垂泣
漢書曰髙祖破黥布軍還過沛置酒沛宮上慷慨傷懐
泣數行下
東觀漢記曰更始害齊武王光武飲食語笑如平常獨
居輒不御酒肉枕席有涕泣處又曰来歙盖延攻公孫
述蜀人大懼使刺客刺歙歙未死馳告盖延延見歙悲
哀不能仰視歙叱曰欲屬以軍事而反効兒女子涕泣
乎
論衡曰昔周人有仕不遇年老白首泣涕於途者或問
何為泣乎對曰吾仕數不遇自傷年老失時是以泣又
曰蘇秦張儀學縱横之術於鬼谷先生先生曰能説我
泣出則能分天皇之地秦説鬼谷先生先生泣霑襟
汝南先賢傳曰蔡順母畏雷後母卒每有震順輒圜冡
泣曰順在此
邴原傳曰原年五六歳過書舍而泣師曰何泣原曰孤
者易傷感夫書者皆有父母也心願其得書故惻然涕
零也師哀原而為之泣曰欲之可書須費也
後漢書曰張奐與張公超書曰下筆愴恨泣先言泯
呉録曰孟宗為驃騎朱據軍吏將母在營既不得志又
夜雨屋漏因起涕泣以謝母母曰但當勉之何足泣也
襄陽耆舊記曰羊公與鄒潤甫登峴山垂泣曰有宇宙
便有此山由来賢達登此逺望者多矣皆湮滅無聞不
可得知念此令人悲傷
晉陽秋曰司馬文王問劉襌曰頗思蜀否禪曰此間樂
不思蜀也郄正見襌曰若王後問宜泣以對㑹王復問
襌曰先人墳墓逺在隴蜀乃心西悲無日不思因閉眼
王曰何以似郄正語耶禪驚視曰如尊命
　　貧
尚書洪範曰六極四曰貧
禮記子路曰傷哉貧生無以為養死無以為禮子曰啜
菽飲水盡其歡斯之謂孝歛手足形還葬而無槨稱其
財之謂禮又曰儒有一畝之宮環堵之室蓽門圭竇
論語曰子曰邦有道貧且賤焉恥也又曰衣敝緼袍與
衣狐貉者立而不恥者其由也與鄭𤣥曰緼絮也
毛詩曰出自北門終窶且貧莫知我艱又曰小東大東
杼柚其空注曰謂無貨唯絲麻今盡不作也
家語曰端木賜結駟連騎以從原憲憲居蓬蒿中并日
而食子貢曰甚矣子之病也憲曰予貧也非病也
國語曰叔向見韓宣子宣子憂貧叔向賀之宣子曰吾
有卿名而無其實無以從二三子吾是以憂子賀我何
故對曰昔欒武子無一卒之田諸侯親之戎翟懐之以
正晉國今吾子有欒武子之貧吾以為能修其德也是
以賀若不憂德之不修而患貨之不足將弔不暇何賀
之有
呂忱字林曰窶貧空也方言曰南楚人貧衣被醜敝謂
之須捷(捷謂/狎疌)或謂之褸裂(褸衣壊/貎音樓)或謂之藍縷(左傳曰/蓽路藍)
(縷為/貧也)
晏子曰晏子方食景公使使者至分食食之使不飽晏
子亦不飽使者反之公曰晏子如此貧乎使致千金以
奉賔客
列子曰凡為名者必廉廉斯貧為名者必讓讓斯賤
莊子曰原憲處魯居環堵之室茨以生草蓬户不完桑
木為樞而甕牖上漏下濕匡坐而弦歌子貢乘大馬中
紺而表素軒車不容巷徃見原憲憲杖藜應門子貢曰
先生病也憲應之曰憲聞無財之謂貧學而不能行之
謂病今憲貧也非病也子貢逡巡而退有愧色又曰孔
子謂顔回曰家貧居卑胡不仕乎對曰不願仕回有郭
外之田五十畝足以給􁉸鬻郭内十畝足以為絲麻鼓
琴可以自娯所學夫子者足以自樂也囘不願仕夫子
愀然變色曰美哉又曰莊周家貧故徃貸粟於監河侯
監河侯曰我將得邑金貸子三百金周忿然作色曰周昨
来有中道而呼者顧視車轍有鮒魚焉問之曰子何為
者耶對曰我東海波臣也君豈有斗升之水而活我哉
周曰諾我將南遊呉越之王激西江之水而迎子可乎
鮒魚忿焉作色曰吾得升斗之水為活爾君乃言此曾
不如早索我枮魚之肆又曰子輿與子桑友而霖雨十
日子輿曰子桑殆病矣裹飯而徃食之子桑若歌若哭
鼔琴曰父母豈欲吾貧哉天地豈私貧吾哉求其為之
者不得也
孫卿子曰子夏貧若懸鶉人曰子何不仕曰諸侯之驕
我者吾不為臣大夫之驕我者吾不復見又曰仁義之
於人也譬之若貨財粟米之於家也多有之者冨少有
之者貧至無有者窮
呂氏春秋曰世皆以珠玉為寶寶愈多而民愈貧失其
所寶也
戰國策曰齊人有馮諼者貧乏不能自存使人屬孟嘗
君願寄食門下
史記曰魏勃少時欲求見齊相曹參家貧無以自通乃
常獨早夜埽齊相門外相舍人怪而以為物而伺之得
勃勃曰願見相君無因故為子埽門欲求見於是舍人
見勃曹參因以為舍人又曰東郭先生乆待詔公車貧
困飢乏寒衣敝履不完行雪中履有上無下足盡以踐
地道中人笑之又曰甘茂亡秦奔齊逢蘇代代為齊使
於秦茂曰臣得罪於秦懼而逃無所容跡臣聞貧人女
曰我無以買燭而子之燭光有餘子可分我餘光無損
子之明今臣因願以餘光振之又曰楚相孫叔敖死謂
其子曰我死汝必貧困可見優孟
漢書曰朱買臣家貧好書不治産業妻求去買臣笑曰
我五十當貴今已四十餘妻曰如公等終當餓死買臣
不能留即聴之去又曰酈食其好讀書家貧落魄無衣
食産業為里監門然縣中賢豪不敢役皆謂之狂生又
曰王章字仲卿為諸生學長安獨與妻居病疾無被卧
牛衣中與妻訣涕泣其妻呵怒之曰仲卿京師尊貴在
朝廷人誰逾仲卿者今病疾困厄不自激昻乃反涕泣
何鄙也
謝承後漢書曰王充字仲任少孤家貧無書常遊洛陽
市肆閲所賣書
續漢書曰王苑字孫仲安貧茅屋蓬户藜藿不饜又曰
范丹桓帝時以丹為莱蕪長不到官遭黨人禁錮結草
室居歌之曰甑中生塵范史雲釡中生魚范莱蕪
范曄漢書曰李元字大遜陳留人事母至孝家貧兄弟
六人同衣出入
三輔決録曰第五頡字子陵倫小子洛陽無主人鄉里
無田宅寄上靈䑓中或十日不炊又曰孫晨字元公家
貧不仕生居城中織箕為業明詩書為郡功曹冬月無
被有藁一束暮臥其中旦收之
先賢行狀曰胡定字元安至行絶人在䘮雉兔遊其庭
時雪霜滿其室縣令遣户曹掾排雪問定定已絶榖妻
子皆卧在牀令即遣掾以亁粮就遺之定乃受半
魏書曰楊師前後宰城守不以私計介意故身退之後
家無餘財起蝸牛廬居其中妻子凍餓
魏畧曰裵潜每之官不將妻子妻子貧乏織荆笓以自
供羣弟之田廬常歩行家人小大咸并日而食
楚辭曰坎壈兮貧士失耳而志不平
六韜曰成王問太公貧富豈有命乎將理不得其意太
公曰盜在其室計之不熟一盜收種不時二盜取得無
能三盜養女太多四盜棄事就酒五盜衣服過度
顔延之庭誥曰冨則盛貧則病甚矣不惟形色麄黶或
至神心沮䘮非但交友䟽棄必有家人訟誤非廣潔深
識者何能不交移其植故欲蠲憂患莫若懐古之意當
自同古見深則憂淺識逺則患浮昔有琴歌於編蓬之
中用此道也
詩晉張望詩曰荒墟人迹希隠僻閭鄰闊葦籬自朽損
毁屋每寥豁炎夏無完絺𤣥冬無暖褐四體困寒暑六
時疲飢渴營生生愈瘁愁来不可割
晉江逌詩曰蓽門不啟扇環堵蒙蒿榛空瓢覆壁下箄
上自生塵出問誰氏子憊哉一何貧
宋陶潜貧士詩曰萬族各有託孤雲獨無依曖曖虗中
滅何時見餘暉又詩曰安貧守賤者自古有黔婁好爵
吾弗營厚饋吾不酬一旦夀命盡蔽覆乃不周豈不知
其極非道固無憂
梁朱超詠貧詩曰觸塗皆可試惟貧獨未安窻開兩片
月霜足一重寒槀濕鋪牀泠荷脆補衣難若言為客易
推劍與君彈
賦漢揚雄逐貧賦曰揚子遁世離俗隠處左鄰崇山右
接曠野鄰垣乞兒終貧且窶禮薄義敝相與羣聚惆悵
失志呼貧與語汝在六極投棄荒遐好為庸卒刑戮是
加匪惟㓜稚嬉戲土沙亦非近鄰接屋連家恩輕毛羽
義薄綺羅進不由德退不受呵久為滯客其意若何人
皆文繡余褐不完人皆稻粮我獨藜飡貧無寶玩何以
接歡宗室之宴為樂不期徒行負賃出處易衣身服百
役手足胼胝或耘或耔霑體露肌朋友道絶進官凌遲
厥咎安在職汝為之舍汝逺竄崑崙之巔爾復我隨翰
飛戾天舍爾登山嵒穴隠藏爾復隨我陟彼髙岡舍爾
入海汎彼栢舟爾復我隨載沉載浮我行爾動我靜汝
休豈無他人從我何求今汝去矣勿復久留貧曰唯唯
主人見逐多言益嗤心有所懐願得盡辭昔我乃祖宣
其明德克佐帝堯誓為典則土階茅茨匪彫匪飾爰及
季世縱其昏惑饕餮之羣貪富茍得鄙我先人乃傲乃
驕瑤䑓瓊室華屋崇髙流酒為池積肉為肴是用鵠逝
不踐其朝三省吾身謂子無諐處君之所福禄如山忘
我大德思我小怨堪寒能暑少而習焉寒暑不忒等夀
神仙桀跖不顧貪類不干人皆重閉子獨露居人皆怵
惕子獨無虞言辭既罄色厲目張攝齊而興降階下堂
逝將去汝適彼首陽孤竹之子與我連行予乃避席辭
謝不直請不貳過聞義則服長與爾居終無厭極貧逐
不去與我遊息
晉束晳貧家賦曰余遭家之轗軻嬰六極之困屯恒勤
身以勞思丁飢寒之苦辛無原憲之厚德有民斯之下
貧有漏狹之草屋無蔽覆之受塵唯曲壁之常在時弛
落而壓鎮食草葉而不飽常嗛嗛於膳珍渉孟夏之季
月迄仲冬之堅氷稍煎蹙而窮迫無衣褐以蔽身還趨
牀而無被手狂攘而妄牽何長夜之難曉心咨嗟以怨
天債家至而相敦乃取東而償西行乞貸而無處退顧
影以自憐衒賣業而難售遂前至於飢年煑黄當之草
菜作汪洋之羮饘釡遲鈍而難沸薪鬱絀而不然至日
中而不熟心苦苦而飢懸丈夫慨於堂上妻妾歎於竈
間悲風噭於左側小兒啼於右邊
牋宋晃道元與天公牋曰道居在城南接水墟草木幽
鬱蚊䖟所臧茅茨陋宇纔容數牀積汙累燻體貌萎黄
冬則兩幅之薄被心有牽黎與敝絮撤以三股之絲綖
祫以四升之麤布狹領不掩其巨形促縁不覆其長度
申脚則足出攣捲則拳露
書魏應璩與韋仲將書曰夫以原憲縣磬之居而值皇
天無已之雨薪蒭既盡舊榖亦傾屠蘇發撤機㯓見
謀進無顔子不改之志退無揚雄晏然之情是以懐蹙
良不可堪人非神仙須仰衣食方今體寒心飢憂在旦
夕而欲東希許昌治生之物西望陵縣㕑食之禄誠恐
將為牛蹄中魚卒鮑氏之肆矣又與董仲連書曰榖糴
驚踊告求周隣日獲數升猶復無薪可以熟之雖孟軻
困於梁宋宣尼飢於陳蔡無以過此夫挾管晏之智者
不有厮役之勞懐陶朱之慮者不居貧賤之地出蒙譏
於恤䕶入見謫於嬪息忽便邑憤不知處世之為樂又
與尚書諸郎書曰夫秋節凉和霖雨清閒正髙㑹之盛
時飲宴之良日也而陋巷之居無髙宻之宇壁立之室
無旬朔之資流潦浸於北堂隟漏霑於衣服藁蒸單竭
檐石傾罄中饋告乏役者莫興飯玉炊桂猶尚優泰雖
欣皇天之降潤亮水車之思雨私懐蹙額良不可言想
諸夫子亦斯困也夫否泰潜升盖由昏明二三執事以
龍虎之姿遭風雲之㑹方將飛騰閶闔振翼紫微運籌
帷幄顯揚豐績豈久沉滯於下職契闊於貧悴哉
文後漢蔡邕九惟文曰八惟困乏憂心殷殷天之生我
星宿值貧六極之厄獨遭斯勤居處浮􁥊無以自存冬
日栗栗上下同雲無衣無褐何以自温六月徂暑炎赫
来臻無絺無綌何以蔽身無食不飽永離懽欣
　　奴
周禮注男奴女婢鄭司農注云奴罪隷也男女同名又
曰其奴男子入于罪隷女子入于舂藁又曰奚三百人
注云今時侍史官奴婢也
論語曰箕子為之奴
左傳曰斐豹隷也注云犯罪没為奴
方言曰臧甬海獲奴婢賤稱也荆淮海岱之間罵奴曰
臧罵婢曰獲齊之北鄙燕之南郊凡民男而壻婢謂之
臧女而婦奴謂之獲亡奴謂之臧亡婢謂之獲此皆異
方罵奴婢之醜稱也
風俗通曰古制本無奴婢犯事者原之臧者被罪没入
為官奴獲者逃亡復得為婢又曰南陽龎儉少失其父
後居廬里鑿井得錢千餘萬行求老蒼頭使主牛馬耕
種直錢二萬有賔婚大㑹奴在竈下竊言堂上母我婦
也婢即具白母母使儉問曰是我翁也因下堂抱其頸
啼泣遂為夫婦儉及子歴二千石刺史七八人時為之
語曰廬里諸龎鑿井得銅買奴得翁又曰將作大匠陳
國公孫志節有蒼頭地餘年十七工書䟽志節為户曹
吏令地餘歸取物地餘馳車馬亡去至丹陽改姓王名斌
字文髙遂留為諸曹吏志節拜揚州刺史郡衣冠子弟
皆出斌下乃用之斌乞屏左右叩頭涕洟曰斌即使君
地餘也斌後為蒼梧太守
史記曰衛青為侯家人少時歸其父使牧羊先母之子
皆奴畜之不以為兄弟青常至甘泉居室有鉗徒相青
曰貴人也官至封侯青歎曰人奴之生得無笞罵足矣
安望封侯又曰欒布嘗為人所畧賣為奴賣與燕將臧
荼後為都尉又曰齊俗賤奴虜而刁聞獨愛貴之桀黠
奴人之所患唯刁聞收使之終得其力又曰季布為朱
家鉗奴又曰諸呂擅權陸賈曰天下安危注意將相將
相和則士豫附陳平結懽太尉以奴百人遺賈又曰衛
將軍舍人過平陽主家主令騎奴同席而食持刀斷席
而坐
漢書曰武帝時募民能入奴婢得以終身復為郎增秩
又曰王鳯羣弟爭為驕侈奴僮以千數又曰張安世家
僮七百人皆有手技又曰王莽時匈奴侵寇乃大虜囚
徒人奴名曰猪突豨勇又曰宣帝詔大司馬光宿衛忠
正宣德明恩前後賜奴婢百七十人
新序曰昌邑王以側注冠賜師及儒者後以冠冠奴龔
遂免冠歸之曰今以冠冠奴是奴虜畜臣也
東觀漢記曰劉寛簡畧嗜酒嘗坐客使蒼頭市酒大醉
而還對客罵曰畜生寛遣人視奴疑必自殺又曰韓卓
臘日奴竊食祭其母卓義其心即日免之又曰彭寵奴
子宻等三人寵晝卧密等遂縛寵著牀召其妻入縫纏
囊夜斷寵及妻頭盛囊中投世祖世祖封子密為不義
侯又曰鄧𢎞奴醉擊長夀亭長𢎞見亭長賞錢五千異
日奴得復宮中衛士怒爭衛士箠奴𢎞聞又與五千
前秦録曰慕容冲進偪長安堅登城観之大言責冲曰爾
輩羣奴正可牧羊牛何為送死冲曰奴則奴矣既厄奴
苦欲取爾相代
蜀志曰劉琰侈靡侍婢奴能為聲樂又教誦靈光殿賦
三輔決録曰平陵孟佗盡以家財賂張讓監奴衆奴異
之時賔客求見讓者常數百乘累日不得通焉佗後至
諸奴拜迎徑將佗車獨徃入衆謂佗與讓善争以珍物
賂佗佗得以賂讓
沈約宋書曰太祖欲北伐沈慶之固陳不可丹陽尹徐
湛之吏部尚書江湛在座湛之等難慶之慶之曰理國
譬如理家耕當使奴織當問婢陛下欲伐國而與白面
書生輩謀之何由濟上笑曰傳土有𨽻子弟(以其子弟/為僕𨽻)
林邑記曰范文夷師奴也以刀斫石障如斬蘆葦後
為國王
江表傳曰谷利孫權奴也
書梁簡文帝荅安吉公主餉胡子書曰方言異俗極有
可觀山髙水逺宛在其邈不使去来執轡嫓彼青衣正
當出入燒香還依丹轂豈直王濟女奴獨有羅袴方使
樂府行胡羞論歌舞垂膝新竒伏増荷抃
漢王襃僮約曰蜀郡王襃以事止寡婦楊惠舍有一奴
名便了倩行酤酒便提大杖上冡巔曰大夫買便了時
但約守家不約為他家男子酤酒也襃大怒曰奴寧欲
賣耶奴復曰欲使便了皆當上劵不上劵便了不能為
也襃乃為劵曰百役不得有二言晨起早歸飲食洗滌
居當穿臼縛箒裁盂鑿井出入不得騎馬載車踑坐大
呶下牀振頭垂鈎刈蒭織履作麤黏雀張鳥結網捕魚
繳鴈彈鳧登山射鹿入水捕龜後園縱養鴈鶩百餘驅
逐鴟鳥持梢牧猪種薑養芋長育豚駒糞除堂廡食馬
牛驢鼓四起坐夜半益蒭舍中有客提壺行酤汲水作
餔奴但當飯豆飲水不得嗜酒欲飲美酒唯得染脣漬
口不得傾盂覆斗不得晨出夜入交闗伴偶多取蒲茅
益作繩索雨墮無所為當編將織薄植種桃李棃柿柘
桑三丈一樹八樹為行果類相從縱横相當果熟收歛
不得吮嘗犬吠當起驚告鄰里搶門拄户上樓擊鼔持
盾曵矛環落三周勤心疾作不得遨遊奴老力索種莧
織席事訖欲休常舂一石夜半無事浣衣當白若有私
錢主急賔客奴不得有姦私事事當闗白奴不聽教當
笞一百讀劵文訖辭窮咋索仡仡叩頭兩手自搏目淚
下落鼻涕長一尺審如王大夫言不如早歸黄土陌丘
蚓鑚頟早知當爾為王大夫酤酒真不敢作惡
　　婢
管子曰齊桓公使管仲求寗戚戚應之浩浩乎仲不能知
婢子問之仲曰非婢子所知也婢子曰詩有之浩浩之
水育育之魚未有家室我將安居寗子其欲室乎仲以
其言告桓公
列女傳曰周室大夫仕於周妻滛於鄰主父還恐覺之
為毒藥使婢進上婢恐殺主父因僵覆酒主父怒而笞
之妻因他過欲殺婢婢就杖將死而不言主父弟聞之
復以言告主父主父乃厚幣嫁之
漢書曰傅太后使謁者買諸官婢賤取之復取執金吾
官婢八人
東觀漢記曰劉寛向朝㑹裝已訖婢奉肉羮翻汙衣寛
神色不異乃徐語曰羮爛爾手又曰朱暉為郡督郵太
守阮况當嫁女欲買暉婢暉不與及况卒暉送金三斤
問其故暉曰前不與婢者恐以財汚府君今重送欲明
己心也
謝承後漢書曰長沙祝良為洛陽令常侍樊豐妻殺侍
婢置井中良收其妻殺之
晉書曰烈宗之母本織坊中婢也形長色黒宮人謂之
崑崙太宗以計幸之有身
語林曰裴秀母是婢秀年十八有令望而嫡母妬猶令
秀母親下食與衆賔賔見並起拜之荅曰微賤豈宜如
此當為小兒故耳於是父母乃不敢復役之
皇甫謐列女後傳曰㑹稽翟素受聘未及配適遭賊欲
犯之臨之以白刄素曰我可得而殺不可得而辱素婢
名青乞代素賊遂殺素復欲犯青青曰向欲代素者恐
被恥獲害耳今素已死我何以生為賊復殺之
捜神記曰晉社嘏冢葬而婢誤不得出十餘年開墓婢
尚生云其始如眠有頃漸覺自謂一再宿初婢之埋年
十五六及開冡時猶十五六嫁之有子又曰諸葛恪已
被誅其妻在室問婢爾何故血臭婢忽然起躍至於棟攘
臂切齒曰諸葛恪公乃為孫峻所殺
晉中興書曰祖約為丞相從事中郎於府内為婢所傷
司直劉隗奏約患生婢僕身被傷刑解職還家
世説曰鄭𤣥家奴婢讀書𤣥嘗使一婢不稱㫖將撻之
方自陳説𤣥怒使人曵著泥中須㬰復一婢来問曰胡
為乎泥中荅曰薄言徃訴逢彼之怒又曰石崇冨侈厠
常令婢數十曵羅縠直之又曰崇婢綠珠天下美色孫
秀求之不與因誅崇又曰祖訥少孤貧至孝常自炊㸑
王北平聞而佳之乃以二婢餉焉因取為吏人戲之曰
奴價倍於婢訥荅曰百里奚亦何必不輕於五羖之皮
也
三輔決録曰金禕為郡上計留在許都時魏武使長史
王必將兵衛天子於許禕與必善見褘有胡婢善射必
常從請之
賦後漢蔡邕青衣賦曰金生沙礫珠出蚌泥嘆兹窈窕
生于卑微𤣥髮光潤領如螬蠐修長冉冉碩人其頎綺
繡丹裳躡蹈絲韋都冶嫵媚卓礫多姿精慧小心趣事
若飛寒雪翩翻充庭盈階停停溝側噭噭青衣我思逺
逝爾思来追明月昭昭當我户扉條風狎獵吹予牀帷
河上逍遥徙倚庭階南瞻井栁仰察斗機非彼牛女隔
于河維思爾念爾惄焉且飢
後漢張安超譏青衣賦曰彼何人斯悦此艶姿麗辭美
譽雅詞斐斐文則可嘉志鄙意微鳯兮鳯兮何德之衰
醴泉可飲何必洿泥隋珠彈雀堂溪刈葵鴛雛啄鼠何
異于鴟歴觀古今禍福之階晏嬰潔志不顧景女及儁
不疑奉霍不受見尊不迷况此𨽻豎生女為妾生男為
虜歳時醊祀詣其先祖或於馬廐㕑門竈下東向長跪
接神觴酒悉請諸靈辟邪富主多乞少出銅丸鐵柱績
繒累嘉皆来集聚臧獲之類盖不足數古之贅壻尚為
塵垢况明智者欲作奴父勤節君子無當自逸宜如防
水守之以一秦繆思諐故獲終吉
　　傭保
史記曰荆軻死髙漸離變姓名為人傭保作於宋子(縣/名)
久之作苦聞其家堂上客擊筑不能去彷徨從者告其
主便擊筑一座稱善又曰欒布與彭越為家人
鶡冠子曰伊尹酒保立為世師
　
　
　
　
　
　
　
　
　
　
　
　
　
　
　藝文類聚卷三十五
欽定四庫全書
　藝文類聚卷三十六　　　唐　歐陽詢　撰
　人部二十(隠逸/)
　　隠逸上
周易曰遯世無悶又曰天地閉賢人隠又曰不事王侯
髙尚其事又曰賁于丘園束帛戔戔
禮記曰儒有上不臣天子下不事諸侯又曰季春之月
聘名士禮賢者
論語曰逸民伯夷叔齊虞仲夷逸朱張栁下恵少連
莊子曰古之所謂隠士者非伏其身而不見也非閉其
言而不出也非藏其知而不發也時命大謬也又曰刻
意尚行離世異俗此山谷之士避世之人也就藪澤處
閒曠釣魚閒處無為而已矣此江海之士避世之人也
閒暇之所好也
魏𨽻髙士傳曰廣成子在崆峒之上黄帝問曰吾欲取
天地之精以養萬物為之奈何廣成子蹷然而起曰至
道之精窈窈冥冥無視無聽抱一以静我守其一以處
其和故千二百嵗而形未嘗衰得吾道者上為皇而下
為王失吾道者上見光而下為土吾將去汝入無窮之
間遊無極之野則日月參光與天地為常又曰黄帝將
見大隗于具茨之山方眀為御昌㝢參乗黄帝曰異哉
請問天下小童曰予少遊六合之内適有瞀病有長者
教予乗日之車遊於襄城之野今病少損將復逰六合之
外為天下者予奚事焉夫為天下亦奚異牧馬哉去其
害馬而已黄帝再拜稱天師而退又曰善卷者舜以天
下讓之卷曰予立宇宙之中冬衣皮毛夏衣絺葛日出
而作日入而息逍遥天地之間何以為天下哉遂入深
山莫知其所終又曰石户之農不知何許人與舜為友
舜以天下讓之石户夫負妻携子以入海終身不返又
曰伯成子髙者唐虞之時為諸侯至禹去而耕禹往趍
而問之子髙曰昔堯治天下至公無私不賞而民勸不
罰而民畏今子賞而不勸罰而不威徳自此衰刑自此
作夫子盍行乎無落吾事俋俋乎耕而不顧又曰魯連
好竒偉倜儻嘗遊趙難新垣衍以秦為帝秦軍為却平
原君欲封連連三辭平原君乃以千金為連夀連笑曰
所貴於天下之士者為人排患釋難也即有取之商賈
之事耳及燕將守聊城田單攻之不能下連乃為書射
城中遺燕將燕將見書泣三月乃自殺城降田單欲爵
連連曰吾與於富貴而詘於人寧貧賤輕世而肆意又
曰閭丘先生齊宣王獵於社山社山父老十三人相與
勞王王賜父老不税先生獨不謝曰願得夀得富得貴
夫選良吏平法度則臣得夀矣賑之以時則臣得富矣
令少敬長則臣得貴矣又曰田生菅床茅屋不肯仕宦
恵帝親自往不出屋又曰鄭仲虞不仕漢章帝自往終
不肯起曰陛下何惜不為上世君令臣得為偃息之民
天子以尚書禄終其身世號白衣尚書又曰韓福者以
行義修潔昭帝時以徳行徴病不進元鳯元年詔賜帛
五十匹遣長吏時以存問常以八月賜羊酒不幸死者
賜複衾一祠以中牢自是至今為徴士之故事福終身
不仕卒于家又曰班嗣世在京師家有賜書内足於財
父黨揚子雲以下莫不造門桓君山從借莊子嗣報曰
今吾子貫仁義之羈絆係聲名之韁繅伏孔氏之軌躅
馳顔閔之極藝何大道為自眩曜也昔有學歩邯鄲
者匍匐而歸耳其行已持論如此遂終于家又曰尚長
字子平禽慶字子夏二人相善慶隠避不仕王莽長通
易老子安貧樂道好事者更饋遺輙受之自足還餘如
有不取也舉措必於中和司空王邑辟之連年乃欲薦
之於莽固辭乃止遂求退讀易至損益卦喟然歎曰吾
知富貴不如貧賤未知存何如亡爾為子嫁娶畢敕家
事斷之勿復相闗當如我死矣是後肆意與同好遊五
岳名山遂不知所在又曰巢父堯時隠人年老以樹為
巢而寢其上故人號為巢父堯之讓許由也由以告巢
父巢父曰汝何不隠汝形藏汝光非吾友也乃擊其膺
而下之許由悵然不自得乃遇清泠之水洗其耳拭其
目曰嚮者聞言負吾友遂去終身不相見又曰許由字
武仲堯舜皆師之與齧缺論堯而去隠乎沛澤之中堯
舜乃致天下而讓焉曰十日並出而爝火不息其光也
不亦難乎夫子為天子則天下治我由尸之吾自視缺
然許由曰吾將為名乎名者實之賔吾將為賔乎乃去
宿于逆旅之家旦而遺其皮冠巢父聞由為堯所讓以
為汙乃臨池水而洗其耳池主怒曰何以汙我水由乃
退而遯耕於中岳潁水之陽箕山之下又曰壤父者堯
時人年八十而擊壤於道中觀者曰大哉帝之徳也壤
父曰吾日出而作日入而息鑿井而飲耕地而食帝何
徳於我哉又曰子支伯者舜以天下讓支伯支伯曰予
適有幽憂之病方且治之未暇治天下也遂不知所之
又曰被裘公者吳人也延陵季子出遊見道中遺金顧
而覩之謂公曰取彼金公投鑣瞋目拂手而言曰何子
居之髙視之卑吾被裘而負薪豈取遺金者哉季子大
驚既謝而問其姓名曰吾子皮相之士何足語姓名哉
又曰叚干木者治清節遊西河守道不仕魏文侯就造
其門干木踰牆而避之文侯以客禮出過其廬則式其
僕問之文侯曰干木不趣勢隠處窮巷聲馳千里敢勿
式乎文侯所以名過齊桓公者能尊叚干木敬卜子夏
友田子方也又曰莊周少學老子梁恵王時為蒙縣漆
園吏以卑賤不肯仕楚威王以百金聘周周方釣于濮
水之上曰楚有龜死三千嵗矣今巾笥而藏之於廟堂
之上此龜寧生而掉尾塗中耳子往矣吾方掉尾於塗
中後齊宣王又以千金之幣迎周為相周曰子不見郊
祭之犧牛乎衣以文繡食以芻菽及其牽入太廟欲為
孤豚其可得乎遂終身不仕
續晉陽秋曰謝敷隠居㑹稽山初月犯少㣲星一名處
士星時戴逵名重於敷時人憂之俄而敷死故㑹稽士
人嘲吳人云吳中髙士求死不得
世説曰郄超每聞欲髙尚隠退者輙為辦百萬資并為
造立居宇在剡為戴公起宅甚精戴始往居與所親書
曰近在剡如入官舍又為傅約亦辦百萬傅隠事差互
故不果述又曰支道林因人就深公買印山深公曰未
聞巢由買山而隠
袁淑真隠傳曰鬼谷先生不知何許人也隠居韜智居
鬼谷山因以為稱蘇秦張儀師之遂立功名先生遺書
責之曰若二君豈不見河邉之樹乎僕御折其枝波浪
盪其根上無徑尺之隂身被數千之痕此木豈與天地
有仇怨所居然也子不見嵩岱之松柏華霍之檀桐乎
上枝干於青雲下根通於三泉千秋萬嵗不受斧斤之
患此木豈與天地有骨肉哉盖所居然也又曰鶡冠子
或曰楚人隠居幽山衣被履空以鶡為冠莫測其名因
服成號著書言道家馮諼常師事之後顯於趙鶡冠子
懼其薦已也乃與諼絶
詩魏阮瑀詩曰四皓潜南岳老莱竄河濵顔囘樂陋巷
許由安賤貧伯夷餓首陽天下歸其仁何患處貧苦但
當守眀真
晉張華招隠詩曰隠士託山林遁世以保真連恵亮未
遇䧺才屈不申又詩曰棲遲四野外陸沉惜當時循名
奄不著藏器待無期羲和䇿六龍弭節越崦嵫盛年俛
仰過忽若振輕絲
晉張載招隠詩曰出處雖殊塗居然有輕易山林有悔
恡人間實多累鵷雛翔穹冥蒲且不能視鸛鷺遵臯渚
數為矰所繫隠顯雖在心彼我共一地不見巫山火芝
艾豈相離去来損時俗超然辭世偽得意在丘中安事
愚與智
晉張協詩曰結宇窮嵐曲耦耕幽藪隂荒庭寂以閑山
岫峭且深淒風起東谷有渰興南岑雖無箕畢期膚寸
自成霖澤雉登壟雊寒猿擁條吟溪壑無人迹荒楚欎
蕭森投耒脩岸垂時聞樵採音重基可擬志囘淵可比
心養真尚無為道勝貴陸沉遊思竹素園寄心翰墨林
晉左思招隠詩曰杖䇿招隠士荒塗横古今巖穴無結
構丘中有鳴琴白雪傍隂崗丹葩耀陽林非必絲與竹
山水有清音何事待嘯歌灌木自悲吟又招隠詩曰經
始東山廬果下自成榛前有寒泉井聊可瑩心神
晉陸機招隠詩曰駕言尋飛遁山路欎盤桓芳蘭振蕙
葉玉泉涌㣲瀾嘉卉獻時服靈术進朝飱朝採南澗蘂
夕息西山足輕條象雲構宻葉成翠幄結風佇蘭林囘
芳薄秀木又詩曰尋山求逸民穹谷幽且遐清泉盪玉
渚文魚躍中波
晉閭丘沖招隠詩曰大道曠且夷蹊路安足尋經世有
險易隠顯自存心嗟哉巖岫士歸来從所欽
晉王康琚招隠詩曰登山招隠士褰裳躡遺蹤華條當
圜室翠葉代綺窻
晉辛曠贈皇甫謐詩曰顒顒朝士亦孔其依莫不遲想
載渴載飢我弓我旄禮亦無違企望髙岡来儀来歸其
暉伊何與帝同心眀眀天子如日之臨臨照四方探賾
幽深山無逸民水無潜龍爰彼九臯克量徳音茂哉先
生皇實是欽
宋謝靈運越嶺行谿詩曰猿鳴誠知曙幽谷光未顯巖
下雲方合花上露猶泫逶迤傍㟪㠗迢遰陟陘峴蘋萍
泛深沉蒲菰冐清淺企石挹飛泉攀林摘葉卷想見山
阿人蘿薜若在眼
梁武帝逸民詩曰如壠生木木有異心如林鳴鳥鳥有
異音如江游魚魚有浮沉巖巖山髙湛湛水深事迹易
見理相難尋
梁劉孝標始居山營室詩曰自昔厭諠囂執志好栖息
嘯歌棄城市歸来事耕織鑿户闚嶕嶢開軒望嶃崱激
水簷前溜脩竹堂隂植香風鳴紫鸎髙梧巢緑翼泉脉
洞杳杳流波下不極髣髴玉山隈響像瑶池側夜誦神
仙記且吸雲霞色將馭六龍輿行從三鳥食誰與金門
士撫心論胷臆
梁范雲荅句曲先生詩曰終朝吐祥霧薄晚孕竒煙洞
澗生芝草重崖出醴泉中有懐真士被褐守沖𤣥石户
栖十秘金壇謁九仙乗鵷方履漢轡鶴上騰天
梁吳筠詩曰山際見来煙竹中窺落日鳥向巖上飛雲
從窻裏出又詩曰緑竹可充食女蘿可代裙山中自有
宅桂樹籠青雲又詩曰具區窮地險稽山萬里餘奈何
梁隠士一去無還書
梁任昉荅劉居士詩曰君子之道亦有其四髙行絶俗
盛徳出類才同文錦學非書肆望之可階即之難至識
精天理躔象少㣲人與俗異道與人違庭飛熠燿室滿
伊威行無轍迹理絶心機又荅何㣲君詩曰散誕羈鞿
外拘束名教裏得性千乗同山林無朝市勿以耕蠶貴
空笑易農士宿昔仰髙山超然絶塵軌壺已等藥命管
亦齊符璽無為歎獨遊若終方同止又贈徐徴君詩曰
促生悲永路早交傷晚别自我隔容徽於焉徂嵗月情
非山河阻意似江湖悦東臯有儒素杳與榮名絶曽是
違賞心曷用箴余缺眇焉追平生塵書廢不閲信此伊
能已懐抱豈暫輟何以表相思貞松擅嚴節
梁庾肩吾贈周處士詩曰九丹開石室三徑没荒林仙
人翻可見隠士更難尋籬下黄花菊丘中白雪琴方欣
松柏酒自和遊山吟又尋周處士𢎞讓詩曰試遂赤松
遊披林對一丘梨紅大谷晚桂白小山秋石鏡菱花發
桐門琴曲愁泉飛疑度雨雲積似重樓王孫若不去山
中定可留又賦得嵇叔夜詩曰山林重眀滅風月臨囂
塵著書惟隠士談𤣥止谷神鴈重翻傷性蠶寒更養身
廣陵餘故曲山陽有舊鄰俗儉寧妨患才多反累身寄
言山吏部無以助庖人
周眀帝贈韋居士詩曰六爻貞遯世三辰少光㣲潁陽
去猶遠滄洲遂不歸風動秋蘭佩香飄蓮葉衣坐石窺
仙洞乗槎下釣磯嶺松千仞直巖泉百丈飛儻能同四
隠来參余萬機
周王褒贈周處士詩曰我行無嵗月征馬屢盤桓崤曲
三危阻闗重九折難猶持漢使節尚服楚臣冠巢禽疑
上幕驚羽畏虚彈飛蓬去不已客思漸無端壯志與時
歇生年隨事䦨百齡悲促命數刻念餘歡雲生隴坻黒
桑踈薊北寒鳥道無蹊徑清溪有波瀾思君化羽翮要
我鑄金丹又和趙王隠士詩曰鳬鵠均長短鵬鷃共逍
遥清襟藴秀氣虚席滿風飇斷絃維續葛獨酌止傾瓢
菖蒲九重節桑薪七過燒
周庾信奉和趙王隠士詩曰洛陽徴五隠東都别二賢
雲氣浮函谷星光集潁川灞陵採樵路成都賣卜錢鹿
裘披稍裂藜牀坐欲穿阮籍唯長嘯嵇康訝一絃澗險
無平石山深足細泉低松猶百丈少鶴已千年野鳥繁
絃轉山花燄火然雖無亭長識終見野人舩又窮秋寄
隠士詩曰王倪逢齧缺桀溺遇長沮藜牀負日卧麥隴
𢃄經鋤自然曲木几無名科斗書聚花聊飼雀穿池試
養魚小村治澁路低田補壊渠秋水牽沙落寒藤抱樹
踈空枉平原騎来過仲蔚廬
陳周𢎞正還草堂尋處士弟詩曰四時易荏苒百齡倐
將半故老多零落山僧盡凋散宿樹倒為查舊水侵成
岸幽尋屬令弟依然歸舊館感物自多傷况乃春鸎亂
陳周𢎞讓無名詩曰行行訪名岳處處必留連遂至一
巖裏灌木上叅天忽見茅茨屋曖曖有人烟一士開門
出一士呼我前相看不道姓焉知隠與仙
陳伏知道賦得招隠詩曰招隠訪仙楹丘中琴正鳴桂
叢侵石路桃花隔世情薄暮安車近林喧山鳥驚
陳張正見賦得落落窮巷士詩曰揚雲不邀名原憲本
遺榮草長三徑合花發四鄰眀塵隨幽巷浄嘯逐逺風
清門外無車轍自可絶公卿
陳江揔夏日還山庭詩曰獨於幽栖地山庭暗女蘿澗
漬長低篠池開半卷荷野花朝暝落盤根嵗月多停樽
無賞慰狎鳥自經過又春夜山庭詩曰春夜芳時晚幽
庭野氣深山疑刻削意樹接縱横隂户對忘憂草池驚
旅浴禽樽中良得性物外知余心
隋王由禮賦得巖穴無結構詩曰巖間無結構谷處極
幽尋葉落秋巢廹雲生石路深早梅香野徑清澗響丘
琴獨有栖遲客留連芳杜心
賦後漢張衡歸田賦曰遊都邑以永久無眀略以佐時
徒臨川以羡魚俟河清乎未期感蔡子之慷慨從唐生
以決疑諒天道之㣲昧追漁父以同嬉於是仲春令月
時和氣清原隰欎茂百草滋榮王睢鼓翼倉庚哀鳴交
頸頡頏闗闗嚶嚶於焉逍遥聊以娛情于時曜靈俄景
繼以望舒極盤遊之至樂雖日夕以忘劬感老氏之遺
誡且廻駕乎蓬廬彈五絃之妙㫖詠周孔之圖書揮翰
墨以奮藻陳三皇之軌模茍縱心於域外焉知榮辱之
所拘
魏陳王曹植潜志賦曰潜大道以遊志希往昔之遐烈
矯貞亮以作矢當苑囿乎呈藝驅仁義以為禽必信忠
而後發退隠身以滅迹惟出世而取容且摧剛而和謀
接處肅以静恭亮知榮而守辱匪天路以為通
晉張華歸田賦曰隨隂陽之開闔從時宜以卷舒冬奥
處以城邑春遊放於外廬歸郏鄏之舊里託言静以閒
居育草木之藹蔚因地勢之丘墟豐蔬果之林錯茂桑
麻之紛敷用天道以取資行藥物以為娛時逍遥於洛
濵聊相佯以縱意目白沙與積礫玩衆卉之同異揚素
波以濯足泝清瀾以蕩思低徊住留棲遲罨藹存神忽
㣲遊精域外藉纎草以為茵援垂隂以為盖瞻髙鳥之
凌風臨鯈魚於清瀨眇萬物而遠觀脩自然之通㑹以
退足於一壑故處否而忘泰
晉陸機幽人賦曰世有幽人漁釣乎𤣥渚彈雲冕以辭
世披宵褐而延佇是以物外莫得窺其奥舉世不足揚
其波勁秋不能凋其葉芳春不能發其華超沉㝠以絶
緒豈世網之能加又應嘉賦曰友人有作嘉遁賦與余
者作賦應之號曰應嘉云傲世公子體逸懐遐意邈澄
霄神夷静波仰羣軌以遥企頓駿翮以婆娑寄冲氛於
大象解心累於世羅襲三閭之竒服詠南榮之清歌濯
下泉於浚澗泝凱風於卷阿指千秋以厲響俟寂寞之
来和懐前修之彷彿覿幽人之所過抱𤣥景以獨寐含
芳風而寤語發蘭音以清唱操玉懐而喻予於是葺宇
中陵築室河曲軌絶千途而門瞻百族假妙道以達觀
考賁龜而貞卜茍形骸之可忘豈投簮其必谷方介丘
於尺阜託雲林乎一木佇鳴條以招風聆哀音其如玉
窮覧物以盡齒將弭迹於餘足
晉陸雲逸民賦曰富貴者是人之所欲而古之逸民輕
天下細萬物而欲専一丘之懽擅一壑之美豈不以身
重於宇宙而恬貴於紛華哉天地不易其樂萬物不干
其志然後可以妙有生之極固無疆之休乃為賦曰世
有逸人棲遲乎一丘委天形以外心淡浩然其何求杖
短䇿而遂往乃枕石而漱流静芬響於詠言滅絶景於
無質相荒土而卜居度山阿而考室曽丘翳薈穹谷重
深叢木振穎葛藟垂隂潜魚泳沚嚶鳥来吟仍蔬圃於
芝薄即蘭堂於芳林靡飛飊以赴節揮天籟以興音假
樂土於神造詠幽人於鳴琴
晉孫承嘉遯賦曰有嘉遁之𤣥人含貞光之凱邁靡薜
荔於苑栁䕃翠葉之雲盖揮脩綸於洄瀾臨峥嶸而式
墜淅清風以長嘯詠九韶而忘味若乃御有撫生應物
宅心曜華春圃凋葉秋林振藻揚波清景𤣥隂形猶與
以徒靡神曠寂而難尋渾無名於域外和丘中以草音
於是混心齊物遨翔容與薄言采薇收蘿中野朝觀夷
陸夕歩蘭渚仰弋鳴鴈俯釣魴鱮遊無方之内居無形
之域詠休遁之貞亨察天心而觀復委性命於𤣥芒任
吉㓙而靡録
宋謝靈運逸民賦曰觀夫唯舍唯用其見也則如遊龍
其潛也則如隠鳯來無所從去無所至有酒則舞無酒
則醒不眀不晦不昧不類蕭條秋首兀坐春中弄琴眀
月酌酒和風御清風以遠路拂白雲而峻舉指寰中以
為期望繫外而延佇又入道至人賦曰爰有名外之至
人乃入道而館真荒聰眀以削智遁支體以逃身於是
卜居千仞左石窮懸幽庭虚絶荒帳成煙水縱横以觸
石日參差於雲中飛英眀於對溜積氤氲而為峯推天
地於一物横四海於寸心超埃塵以貞觀何落落此胷
襟又辭祿賦曰荷賞延之渥恩在弱齡而覃恵蒙聖達
之眷顧得乗閑以沉泄雖鑣羈之有名恒遊奬而匪滯
解龜紐於城邑反褐衣於丘窟判人事於一朝與世物
乎長絶自牽綴於朱絲奄二九於斯年服纓佩於兩官
執鞭笏於宰蕃
梁簡文帝𤣥虚公子賦曰有𤣥虚之公子輕滅喧俗保
此大愚居榮利而不染豈聲色之能拘廻還四始出入
三墳心溶溶於𤣥境意飄飄於白雲追寂圃而逍遥任
文林而佚宕忘情於物我之表縱志於有無之上不為
山而自髙不為海而彌廣
梁陸倕思田賦曰嵗律忽其云暮庭草颯以萎黄風飀
飀以吹隟燈黯黯而無光獨展轉而不寐何増歎而自
傷於是蜘蹰徙倚顧景興懐魂煢煢以至曙綴予想於
田莱彼五畝其焉在乃爰泊乎江隈出郭門而東鶩入
溆浦而南廻爾乃觀其水陸物産原隰形便林藪挺直
丘陵帯面臨九曲之廻江對千里之平甸風去蘋其已
開日登桑而先見聽啁唽之寒雞弄差池之春燕臨場
圃以築館對櫺軒而鑿池集游泳於階下引朝𣲖於堂
垂瞻巨石之前却玩激水之推移雜青莎之靃靡拂細
栁之長枝感風燭與石火嗟民生其如寄茍有胷而無
心必行難而言易幸少私而寡欲兼絶仁以棄智忽學
歩而舉趾又追飛而厲翅瞻鹿囿而竊髙仰疆臺而慕
義歴四時於遊水馳三稔於申臂望歸流而載懐情鬰
悒其何寘
宋陶潛歸去来曰歸去来兮田園將蕪胡不歸既自以
心為形役奚惆悵而獨悲悟已往之不諫知来者之可
追實迷途其未逺覺今是而昨非舟遥遥以輕颺風飄
飄而吹衣乃瞻衡宇載欣載奔僮僕歡迎稚子候門携
㓜入室有酒盈樽引壺觴以自酌眄庭柯以怡顔倚南
窻以寄傲審容膝之易安䇿扶老以流憩時矯首以遐
觀雲無心以出岫鳥倦飛而知還農人告余以春及將
有事於西疇或命巾車或掉孤舟既窈窕以尋壑亦﨑
嶇而經丘木欣欣以向榮泉涓涓而始流善萬物之得
時感吾生之行休已矣乎寓形宇内復㡬時曷不委心
任去留胡為乎遑遑欲何之富貴非吾願帝鄉不可期
懐良辰以孤往或植杖而耘耔登東臯以舒嘯臨清流
而賦詩聊乗化以歸盡樂夫天命復奚疑
梁沈約八詠守山東曰守山東山東萬嶺鬱青葱兩谿
共一瀉水潔望如空岸側青莎被巖間丹桂叢上瞻既
隠軫下睇亦冥濛逺林響咆獸近樹聒鳴蟲路出若然
右澗吐金華東萬仞倒危石百丈注懸潨掣曳寫流電
奔飛似白虹洞井含清氣漏穴吐飛風玉竇膏滴瀝石
室乳空籠余平生之所愛欻暮年而此逢欲一去而不
還恨鄒衣之未褫秩滿撫白雲淹留事芝髓
頌晉潘岳許由頌曰邈哉許公執真履貞辭堯天下抱
樸隠形川停岳峙澹泊無營棲遲髙山與世靡争虚薄
忝任来宰斯城愧無恵化豹産之政峩峩治所樂慕景
名登基逍遥来過墓庭通於時憲頃筐不盈恨無㫖酒
奠公之靈死而不朽公有其榮聊述雅美揚公馨聲
晉孫綽聘士徐君墓頌曰晉南昌相太原縣君白漢故
聘士徐君之靈惟君風軌英邃徳音徽逺奕世芳流衆
人宗仰在昔古人有言聞伯夷之風者懦夫有立志仰
先生之道豈無青雲之懐哉余以不才忝宰兹邑遐宗
有道思揖遠風乃與友人殷浩等束帯靈墳奉瞻祠宇
雖玉質幽潛而目想令儀雅音永寂而心存髙範徘徊
墟壠仰眄松林哀有形之短命悼令德之長泯憮然有感
悽然増傷夫諷謡生於情託雅頌興乎所欽匪於詠述
孰寄斯懐頌曰巖巖先生邁此英風含真獨暢心夷體
冲髙蹈域表淑問顯融昻昻五賢赫赫八俊雖曰休眀
或嬰險吝豈若先生保兹玉潤超世作範流光遐振墳
塋壘落松竹蕭森薈叢蔚蔚虚宇愔愔遊獸戱阿嚶
鳥鳴林嗟乎徐君不聞其音徘徊丘側悽焉流襟何以
舒藴援翰託心
陳江揔莊周畫頌曰玉潔蒙縣蘭薫漆園丹青可久
雅道斯存夢中化蝶水外翔鯤出俗靈府師心妙門垂
竿自若重聘忘言悠哉天地共是籠樊
賛後漢蔡邕焦君賛曰猗歟焦君常此𤣥墨衡門之下
栖遲偃息泌之洋洋樂以忘食鶴鳴九臯音亮帝側乃
徴乃用將受袞職昊天不弔賢人遘慝不惟一志并此
四國如何穹蒼不詔斯惑惜哉朝廷䘮兹舊徳恨矣學
士將何法則
魏陳王曹植許由巢父池主賛曰堯禪許由巢父是恥
穢其溷聽臨河洗耳池主是讓以水為濁嗟此三士清
足厲俗又卞隨賛曰湯將伐桀謀於卞子既克讓位隨
以為恥薄於殷世著自汙已自投潁水清風邈矣又商
山四皓賛曰嗟爾四皓避秦隠形劉項之争養志弗營
不應朝聘保節全貞應命太子漢嗣以寧
晉夏侯湛范蠡賛曰悠悠范子求仁在已進報危國退
𢎞妙理身與勲偕名與身否逸羣遠遊永齊終始又魯
仲連賛曰峩峩先生有邈其節流仁憂亂抗道自絜隨
事抑揚與時開闔在幽能泰處悶惟悦又莊周賛曰邁
邁莊周騰世獨遊遁時放言齊物絶尤垂釣一壑取戒
犧牛望風寄心託志清流
晉孫楚莊周賛曰莊周曠蕩髙才英儁本道根貞歸於
大順妻亡不哭亦何所懽慢弔鼓缶放此誕言殆矯其
情近失自然又榮啓期賛曰榮公温雅既怡既懌濁以
徐清寂然澹泊援琴自娛詠此三樂眉夀無疆惟徳之
宅又原壤賛曰壤之譸張絶滅禮教實交仲尼同機合
奥聖以之臧俗以之笑獨恊區外孰知其妙
晉左九嬪巢父恵施賛曰泱泱長流沔沔清波思文巢
恵載詠載歌垂綸一壑萬象匪多神乎暢矣緬同基阿
晉庾闡孫登賛曰靈巖霞蔚石室鱗搆青松標空蘭泉
吐漏籠薈可遊芳津可潄𤣥谷蕭寥鳴琴獨奏先生體
之寂坐幽岸凝冰結樸熈陽靡煖潜真内全飛榮外散
凌崖髙嘯希風朗彈道有冥廢運有昏消達隠不巖𤣥
跡不標或曰先生晦徳逍遥嵇子秀達英風朗烈道携
薫芳鮮不玉折兆動初萌妙鑒竒絶翹首丘冥仰想𤣥
哲
晉戴逵閒遊賛曰昔神人在上輔其天理知溟海之禽
不以籠樊服養櫟散之質不以斧斤致用故能樹之於
廣漠棲之於江湖載之以大猷覆之以𤣥風使夫淳樸
之心静一之性咸得就山澤樂閒曠自此而箕嶺之下
始有閒遊之人焉降及黄綺逮于臺尚莫不有以保其
太和肆其天真者也且夫巖嶺髙則雲霞之氣鮮林藪
深則蕭瑟之音清其可以藻𤣥瑩素疵其皓然者舍是
焉故雖援世之彦翼教之傑放舞雩以發詠聞乗桴而
懍厲况乎道乖方内體絶風塵理楫長謝歌鳯逡巡盪
八疵於𤣥流澄雲崖而頥神者哉然如山林之客非徒
逃人患避爭門諒所以翼順資和滌除機心容養淳淑
而自適者爾况物莫不以適為得以足為至彼閑遊者
奚往而不適奚待而不足故䕃映巖流之際偃息琴書
之側寄心松竹取樂魚鳥則澹泊之願於是畢矣然竒
趣難均𤣥契罕遇終古皆孤栖於一巖獨玩於一流茍
有情而未忘有感而無對則綴斤寢絃之歎固已幽結
於林中驟感於遐心為日久矣我故遂求方外之美略
舉養和之具為雜賛八首暢其所託始欣閑遊之遐逸
終感嘉契之難㑹以廣一往之詠以抒幽人之心云爾
茫茫草昧綿邈𤣥世三極未鼓天人無際萬器既判靈
樸乃翳實有神宰忘懐司契㝠外旁通潜感莫滯揔順
巢卨兼應夷恵緬矣遐風超哉絶歩顧揖百王仰怡泰
素矜其天真外其囂務詳觀羣品馳神萬慮誰能髙佚
悠然一悟又尚長賛曰尚叟冲順庸行昏世和龍婉約
𤣥識罔滯瞻彼崇髙俄為塵翳亦有同好潜莊夙契超
超増翥眇眇偕逝跡絶青崖影滅雲際
晉庾亮翟徴君賛曰夫所謂至人者體包傑量神凝域
表該落萬動𤣥心獨融故能虬驤慶霄而不紲豢龍之
轡鳯鳴瑶林而不屈伶倫之籠豈必欣太清而樂瓊藹
哉顧蹄涔不足以濯神鬚翳薈不足以翔雲翮是故藐
姑有綽約之廬箕阜有髙嘯之宇唐勲表於𤣥庭夏功
忘於虚室晉徴士南陽翟君禀逸韻於天陶含冲氣於
特秀體虚任而委順恢昭曠而髙蹈先生載營抱一泊
然獨處神栖飇藹之表形逸巖澤之隅雖束帛仍降軺
冕屢招而弓旌屈於匪石帝命慙於虚復矣是以髙風
振宇宙逺詠冠當時方將表大庭於絶代恢𤣥解以釋
紛仰朝霞而晞翼陵扶揺以獨翔景命不延卒于尋陽
之南山哲人其萎髙軌孰倣余欽若人之風常問道於
無何之廬賔想𤣥珠主以瞻授沐道霑淳固以實而歸
矣自昔之違于兹七稔何悟先生忽焉升遐感至徳之
長泯悼仁風之永翳標爾其傷澘然増欷乃援翰詠跡
以宣来葉其辭曰卓哉先生逸韻遐超虯盤玉津鳯戢
瓊條滌耳夏鼎髙揖唐朝洪崖邈矣𤣥跡載劭淳風沐
世飛芳九霄
晉方湛北叟賛曰樂為憂根禍為福始數極則旋往復
迭起世人迷之横生欣恥滔滔北叟獨亮𤣥理䘮馬弗
希折肱愈喜淡哉一生無泰無否
宋陶潛張長公賛曰達哉長公蕭然何事世路皆同而
我獨異斂轡朅来閑養其志寢疾窮年誰知斯意又周
妙珪賛曰美哉周子稱疾閑居寄心清商恬然自娛翳
翳衡門洋洋泌流日玩羣書顧眄寡疇飲河既足自外
皆休緬懐千載託契孤遊又魯二儒賛曰易大隨時迷
變則愚芬芬若人特為貞夫徳不百年汙我詩書逝焉
不顧被褐幽居又夷齊賛曰二子讓國相隨海隅天人
革命絶景窮居採薇髙歌慨想黄虞貞風淩俗爰感懦
夫又尚長禽慶賛曰尚子昔薄宦妻孥共早晚貧賤與
富貴讀易悟益損禽生善周遊周遊日已逺去矣尋名
山上山豈知反
宋范泰張長公賛曰長公秉心獨逸世表量物難同審
已彌了情雖髙邃跡無抗矯靡當夷恵孰識多少又髙
鳯賛曰遐哉𤣥古邈矣皇羲自兹已降顯黙參差智為
世駭才為物竒跡出無泯潜躍俱馳曖曖若人孰測其
為戢曜幽壑採真重崖冲情莫亮汙跡示疵輕俗無際
肆志莫羈又吳季子札賛曰延州髙逺棄國師誠優遊
大邑觀風上亰仁懐邦壤道暢聖眀鑒徹昔代樂察未
形嬴博逺死解劒在生夫子戾止爰詔作名
齊王儉竟陵王山居賛曰升堂踐室金暉玉朗亹亹大
韶遥遥閑賞道以徳𢎞聲由業廣義重實歸情深虚往
濠梁在兹安事遐想
梁沈約髙士賛曰余之所謂髙士者悠悠皆是請試言
之聖人莅天下則賢人賛務卨益臯陶是也自中智以
下莫有不學以從政佐國安民者也易曰聖人之大寳
曰位非學則不得也學所以行其志孝悌慈仁信義是
也雖誦先王之典謨而不行其志聖人之大寳亦不可
得也要湏學行兼有然後取之悠悠之徒莫不攘袂而
議進取怒目而争權利悦愚諂闇茍得忘㢘若斯人者
豈入國士之塗動衣冠之眄藉此而登髙位未或有也
賛曰亦有哲人獨執髙志避世避言不友不事恥從汙
禄靡惑守餌心安藜藿口絶炮胾取足落毛寧懐組織
如金在沙顯然自異猶玉在泥湼而不緇身標逺迹名
重前記有美髙尚處知若無劣哉羣品事静心驅茍能
立志争此匹夫進忘隕穫退守恬愉曰仁與義其徑不
迂為之則至非物所拘宦成名立陟彼髙衢又銷聲賛
曰寂矣栖魂非海非樊若人焉往斯理空存天標已曖
絶羽孤騫堯逢豈讓札值奚言
周庾信五月披裘負薪畫賛曰披裘當夏俗外為心雖
逢季子不拾遺金禽巢欲遠魚穴惟深消聲滅跡何必
山林又張良遇黄石公畫賛曰張良取履跪授無辭兵
書一卷長者之朝昔稱韓相今為漢師穀城餘石還歸
舊祠又榮啓期三樂畫賛曰榮期三樂惟人與年夫子
相遇即以為賢性靈造化髙風自然雅音雖古獨有鳴
絃
箴晉庾凱幽人箴曰有物混成先天地生乃剖乃判二
儀既分髙卑以陳貴賤攸位榮辱相換乾道尚謙人神
同符危由忽安溢縁釋虚茍識妙膏厥美有腴韓信耽
齊殞首鍾室子房辭留髙迹卓逸貴不足榮利不足希
華繁則零樂極則悲歸數眀白勢豈容違人徒知所以
進而忘所以退穰侯安寵襄公失愛始乗夷道終嬰其
類羲和升而就翳望舒滿而就虧盈挹之分自然之規
悠悠庶人如何弗疑幽人守虚仰鑚𤣥逺敢草斯箴敬
咨黻冕
晉江逌逸民箴曰至人應務是統是營乃制上下以牧
羣生君位孰在匪聖伊眀賢愚相奉臣主以成如彼百
節各役天形率分委質仰應一情心膂有位股肱有經
豈以處下為戚為榮各安其所舉體用平夫設爵列土
懸弓垂旌卑尊之級貴賤之名匪以恣物之役實大猷
而是經處遁之士奚眷于時行矣先覺捐俗長辭眀乎
憂患故超爾不疑解髮靈崖被褐絃絲飄飄臺上輕舉
髙之穆穆二仲携䇿相期盤幽隠寂與物無治凡厥後
来順乃所往鑒兹俗累戒于顛蕩無殉外物心煩披養
無棄恬曠憂勤是掌林人司箴敢進善黨
誌梁陶隠居尋山誌曰倦世情之易繞乃杖䇿而尋山
既㳂幽以達峻實窮阻而備艱𦕈来心其未巳方際夕
乎雲根欣夫得志者忘形遺形者存神於是散髮解帯
盤旋巖上心容曠朗氣宇條暢𤣥雖逺其必存累無大
而必忘害馬之弊既去解牛之刀乃王荆門晝掩蓬户
夜開室迷夏草徑惑春苔庭虚月映琴響風哀夕鳥依
簷暮獸争来時復歴近壟尋逺巒坐盤石望平原日負
障以共隠月披雲而出山風下松而含曲泉縈石而生
文草靃靃以拂露塵颯颯而来羣捫虚蘿以入谷傍洪
潭而比清照石壁以端色攀桂枝而齊貞函扈蘭而佩
蕙及春鴂之未鳴且含懐以屏氣待恵風而舒情遂乃
陵巖峭至松門背通林面長源右連山而無際左憑海
而齊天草泫泫以垂露栁依依而近蟬鳥雙雙以赴水
鷺軒軒而歸田
梁劉孝標山栖誌曰夫鳥居山上曽巢木末魚潜川下
窟穴沙泥豈好異哉盖性然也故有忽白璧而樂垂綸
負玉鼎而要卿相行藏紛糾顯晦蹖駁無異火炎水流
圎動方息斯則廟堂之與江海蓬户之與金闕並然其
所然悦其所悦余每思濯清瀬息椒丘寤寐永懐其来
尚矣所居東陽郡金華山山川秀麗膏澤坱欎若其羣
峯疊起接漢連霞喬林布濩春青冬緑廻溪映流則千
仞洞底膚寸雲合必千里雨散所住三面山皆周繞有
象郛郭南則平野蕭條極目通望東西帯二澗則四時
飛流泉瀾清澍滴瀝生響白波跳沫洶湧成音楓楮椅
櫪之樹栢梓桂樟之木分形異色千族萬種結朱實苞
緑裏揺白蔕抽紫莖橚矗苯䔿梢風鳴籟垂柯簷户布
葉房櫳中谷澗濵華葩攅列至於青春受謝萍生泉動
則都梁含馥懐香送芬長樂負霜宜男泫露芙蕖紅菙
照水臯蘇縹葉從風憑軒永眺蠲憂忘疾嵗始年季農
隟時閑濁醪初熟濟縹清新則有田家野老提壺共至班
荆林下陳樽置爵酒酣耳熱屢舞嚾呶盛論箱庾髙談
穀稼不求於世不迕萬物莫辨榮辱匪知毁譽浩蕩天
地之間心無怵惕之警
訓魏繁欽川里先生訓曰處則抗區外之志出則規非
常之功實哲士之髙趣雅人之逺圖故吕尚垂翼北海
以待鷹揚之任黄綺削迹南山以集神器之賛
譏魏麋元譏許由曰潜居黙静隠於箕山身在布衣而
輕天下世人歸其髙行學者以為美談夫際㑹之間矯
時所譽至乃抽簮散髮背時逆命隠于山林之中以此
自髙非以勸智能之士入通達之教故譏而責之曰太
上貴徳其次立功世殊時異不得而同故伯禹過門而
不入稷契刻節而奮庸股肱帝室作民王公今子生聖
眀之世得觀雍熈之治則當攄不朽之功暢不羈之志
龍飛鳯起修攝君司佐天理物幹成王事若子以堯為
闇主則歴代載其功以民為貪亂則比屋可封若夫世
濁時昏上無賢君忠臣不出小人聚羣即當揆煩理亂
跨騰風雲光顯時主拔濟生民何得偃蹇藏影蔽身夫
道不虚行士不徒生生則幹時為國之楨故伊尹干湯
周公相成興治濟世以致太平生有顯功没有美名人
生於世貴能立功何得逃位矯世絶蹤丹朱不肖朝有
四㓙堯放求賢遜位于子度才處分不能則已何所感
激臨河洗耳山居巢處執心不傾辭君之禄忘君之榮
居君之地避君之庭立身若此非子之貞欲言子智則
不仕聖若欲言子髙則鳥獸同羣無功可紀無事可論
銘晉虞播阮籍銘曰峩峩先生天挺無欲𤣥虚恬澹混
齊榮辱盪滌穢累婆娑止足胎胞造化韜光緼韣鼓棹
滄浪彈冠嶠岳頥神太素簡曠世局澄之不清混之不
濁翺翔區外遺物度俗隠處巨室反真歸樸汪汪川原
邁迹圖籙
　
　
　
　藝文類聚卷三十六
欽定四庫全書
　藝文類聚卷三十七　　　唐　歐陽詢　撰
　人部二十一(隠逸下/)
　　隠逸下
碑後漢胡廣徴士法髙卿碑曰言滿天下發成篇章行
充宇宙動為儀表四海英儒履義君子企望来臻者不
可勝紀也翻然鳯舉匿燿逺遁名不可得而聞身難可
得而覩焉堯舜所知不飲洗耳之水超越青雲之上徳
踰巢許之右所謂逃名而名我隨避聲而聲我追者已
揆君分量輕寵傲俗乃百世之師也其辭曰邈𤣥徳膺
懿資𢎞聖典研道機彪童蒙作世師辭皇命確不移亞
洪崖超由夷垂英聲揚景暉
後漢蔡邕伯夷叔齊碑曰惟君之質體清良兮昔佐殷
姬忠孝彰兮委國捐爵諫國匡兮譏武伐紂欲喻匡兮
時不可救歴運蒼兮追念先侯受命皇兮憂懐感兮雖
没不朽名字芳兮又郭泰碑曰先生誕膺天衷聰睿眀
哲孝友温恭仁慈恵敏夫其器量𢎞深姿度廣大浩浩
焉汪汪焉奥乎不可測已于時纓緌之徒紳珮之士望
形表而景附聆嘉聲而響臻者猶百川之歸巨海鱗介
之宗龜龍也蹈鴻崖之遐迹紹巢許之絶軌翔區外以
舒翼超天衢以髙峙銘曰懿乎其純確乎其操洋洋縉
紳言觀其髙棲遲祕丘善誘能教赫赫三事㡬行其招
委辭召貢保此清妙又𤣥文先生李休碑曰休少以好
學遊心典謨既宗七經又精羣緯鉤深極奥窮覽聖㫖
居則玩其辭動則玩其變雲物不顯必考其占故能獨
見前識以先神意若古今常難疑議錯謬前人所希論
後學所不覺休盡剖判處約不戚聞寵不欣榮不能華
威不能震有恵云載惟邦之珍按典考論號曰𤣥文又
處士圏典碑曰天真淑性精㣲周密包括道要致思無
形臨殁顧命曰知我者蔡邕乃為銘曰載書休美俾来
昆裔永有諷誦以知先生之徳混其若濁徐然後清綽
其若煥終其益貞又翟先生碑曰世以仁義為質學問
為業爰暨先生固天縱徳應運立言繼期五百實行形
于州里眀哲與聖合契該通五經兼洞墳籍為萬里之
場圃九隩之林澤挹之若江湖仰之若華光𤣥𤣥焉測
之則無源汪汪焉酌之則不竭可謂生民之英者已國
失元博學失表式凡百搢紳哀矣泣血人百其身匪云
来復於是鄉黨乃相與登山伐石而勒銘曰邈矣先生
厥徳孔真腹心𢎞道深髙入神王錫三命觀國之賔其
視富貴忽若浮雲既不降志亦不辱身
魏劉楨處士國文甫碑曰先生執乾靈之貞潔禀神祗
之正性咳笑則孝悌之端著匍匐則清節之兆見齠齓
以及成人體無懈容口無愆辭兢兢業業小心畏忌勤
讓同儔敬事長老雖周之樂正子春漢之江都董相其
飭躬力行無以尚之是以長安師其仁朋友欽其義閨
門稱其慈宗屬懐其恵既乃潜身窮巖遊心載籍薄世
名也初海内之亂不視膳羞十有餘年憂心泣血不勝
其哀形銷氣竭以建安十七年四月卒于時龍徳逸民
黄髮實叟綴文通儒有方彦士莫不拊心長號如䘮同
生咸以為誄所以昭行也銘所以旌徳也古之君子既
没而令問不亡者由斯二者也銘曰懿矣先生天授徳
度外清内白如玉之素逍遥九臯方囘是慕不計治萃
名與殊路知我者希韞櫝未酤䘮過乎哀遘疾不悟早
世永頽違此榮祚咨爾末徒聿脩歡故
齊孔稚珪禇先生伯玉碑曰夫河洛摛寳神道之功既傳岱
華吐秘仙靈之跡可覩盖事詳於玉牒理煥於金符雖
冥黙難源顯晦異軌測心觀古可得而言焉是以子晉
笙歌馭鳯於天海王喬雲舉控鶴於𤣥都有羽化蜕蟬
觸影遁形神翥帝宫迹留劍杖遊瑶池而不返宴𤣥圃
以忘歸永嘉惡道者窮地之險也欹竇遏日折石横波
飛浪突雲奔湍急箭先生攀途躋阻宿枻渉折而衡飇
夜鼓山洪暴激忽乃崩舟墜壑一倒千仭飄地淪髙翻
透無底徒侣判其冰碎舟子悲其雹散危魂中夜赴阻
相尋方見先生恬然安席銘曰闗西升妙洛右飛英鳯
吹金闕簫歌玉亰絶封萬户乃既先生先生浩浩唯神
其道泉石依情煙霞入抱秘影窮岫孤栖幽草心圖上
𤣥志通大造
梁元帝隠居先生陶𢎞景碑曰昔大和中有許逺遊者
乃雲霄之勝賔大虚之選客先生規同矩合實踵髙歩
曩基先搆即駕胥宇千尋危聳憑牖以望奔星百拱髙
懸倚櫺而觀朝日飛流界道似天漢之横波觸石起雲
若竒峰之出岫銘曰肇彼冥黙翻成恊賛身託外臣心
同有亂重道尊徳爰積叡衷顧懐汾射璽問遥通朱楊
欎起華搆方崇静臺冠月經榭迎風嶕嶢髙棟育靄修
櫳極望山川周觀京陸碧嶂千嶺清流萬谷景落重崖
烟生岫複
梁劭陵王蕭綸貞白先生陶𢎞景碑曰夫夜光結緑非
胠篋之恒珍逸羽翔鱗豈園池之近玩寧期心於逺大
盖不知其所以然也道風與星漢同髙勝氣與煙霞共
逺深壑危峭組織烟霞枕石潄流水禽無撓採藥耦耕
野獸不亂朗猶懸鏡鬱似貞筠
梁裴子野劉虬碑曰受川岳之英靈有清眀之淑性淡
乎若深泉之静皜乎若寒霜之潔千仞不足議其髙萬
頃不足疇其量在其㓜也孝敬淳深貫乎幽顯廬乎墓
所而暴獸去之墟里賴焉樵蘇無犯及其長也捧檄動
容薄遊下邑甘露零於豐草蒲密致於時雍有以見賢
人之行動天地感鬼神疾乎影響如斯之美者矣夫聲
名藉甚羣公側席鑿室林臯面流傍隴咫尺荆衡表裏
巫夢樹蕙滋蘭蕪没庭户平疇翠瀲千里極目信物外
之神區幽居之勝境昔許子將謂太丘道廣廣則不周
仲舉性峻峻則少納峻而納廣而周君於二陳折其中
矣其所修孔氏之學則儒者師之所眀釋氏之教則浄
行𫝊之所著文集則辭人録之銘曰滔滔江漢實紀南
國篤生居士髙眀柔克峩峩其道巍巍其徳曰仁曰義
惟民惟則築室皇壤考槃郛郭坐卧山樊嘯歌林薄親
致甘㫖躬飡上藥優哉游哉且以行樂九丘八索百家
羣史西河疑聖華隂成市悠哉荆夢逖矣江濆輜軿結
轍羔鴈成羣監觀令範式如金玉君子徽猷誰其與屬
疇咨故老遵揚實録
墓誌梁簡文帝徴君何先生墓誌曰先生履玉燭之禎
氣應大賢之一期實生而知機撫塵斯庶敬非習起孝
乃因心聚徒教習學侣成羣與沛國劉瓛汝南周顒為
友陸璉賀瑒之徒更道北靣永眀中王文憲儉受詔撰
禮未竟而卒屬在司徒文宣王王以讓先生因廣加刋
緝故以含文燕居説六典五恩之義或齊侯所不鎮孟
嘉所未知皆折兹大物成此良教小人道長每諷考槃
之詩君子道消便執天山之筮乃毁車挂冠拂衣東嶺
始居若耶来從秦望今上經綸天地權輿鼎業始徴為
軍謀祭酒實允文若之舉且光彦先之選又徴特進右
光禄大夫髙尚其事確乎不拔𤣥纁徒往束帛虚歸而
給白衣尚書禄固辭不受卒窆乎其山正衾在殯嗤鏤
器與玉衣堯典入棺恥密章及書綬知與不知並懐惋
愴咸以人亡素樸禮墜文章洙泗頽經扶風罷學闗西
疑聖之徳自此長淪髙松引風之氣於兹永息余昔在
殊方亟枉翰迹欽風味道迄淹嵗時既而位阻桂宫塗
乖咫尺不獲擁經歩至問春卿之痾徐輪三反入杜夷
之舍痛祥雲之滅采悲列曜之晞暉追勒髙鄉乃為銘
曰文範髙世𤣥晏絶倫復有令徳逺之與均誰與均此
嗚呼哲人第五肥遯餘軌尚遵司空開學其風不冺𫝊
兹孝敬曰悌且仁氣髙瓊岳心虚谷神括羽儒囿舟輿
席珍既遊慧水兼引法輪談扇猶在鳴琴尚陳如何不
憗徳素長淪寂寥巖穴荒涼渭濵橋曰隻雞徐稱酹素
余欽夫子風期夙著蓄思含毫傳芳寫譽沉礎雖貞𤣥
泉無曙又華陽陶先生墓誌曰若夫真以歸空為美道
以無形為貴不知悦生大徳所以為生不知惡死谷神
所以不死妙矣哉隠顯變化則物莫之測既而岫開折
石天墜玉棺銀書息簡流珠罷竈九節麗於空中千和
焚於地下仙宫有得朋之憙受學震臨谷之悲余昔在
粉壤早逢圯上之術今簉元良屢禀浮丘之教握留符
而惻愴思化杖而酸情乃為銘曰無名曰道不死為仙
以有元則兼稱稚川猗歟夫子受籙歸𤣥梨𫝊苑吏書
因賈船鬱鬱方崖悠悠洞天三山白鶴何時復旋
梁元帝庾先生承先墓誌曰悠哉掌庾興自陶唐伯舅
居晉連鑣渭陽爰斯厥後世挺珪璋乃登靈岳言遵洞
府乃陟石山將從輕舉實惟貞吉實惟退讓皎皎不羣
超超髙尚本同夀夭寧論得䘮諸方未遊佳城已望蓬
生蔣徑釣罷磻谿檟悲新壠桃餘故蹊風翻嶺背月下
松西揚名不朽髙蹈夷齊
誄魯栁下恵妻為下恵誄曰夫子之不伐兮夫子之不
竭兮三黜終不弊兮愷悌君子永能厲兮嗟兮惜哉乃
下世兮
晉張華烈文先生鮑𤣥泰誄曰於鑠烈文續蕤皇祚夏
后基命靈根已固杞鄫既㣲枝離葉布爰暨叔牙世賛
齊風翼桓濟管遂登霸功越在漢隆三司並縱烈考中
丞妙世顯名峩峩先生誕資英俊淑質清淳蘭芳玉潤
抗行崇邈遊心大順允文文眀聰昭秀哲啓冥演幽守
文命世抱道沖虚執義貞厲栖遲無悶不營不忮擬志
雲霄致命窮達行為範軌言成隠括宜登遐年𢎞此徽
猷濟濟搢紳永挹清流取識遺音目想表儀孰云𤣥泰
曽不我知感傷慷慨揮涕滲斯已矣鮑子寧爾𤣥隂振
聲竹帛永播徽音
晉陸機吳貞獻處士陸君誄曰我開有命天禄有秩如
斯吉人而有斯疾兄弟之恩離形合氣矧我與君非相
亞逮綢繆之遊自矇及朗孩不貳音抱或同襁撫髫並
育携手相長行焉比迹誦必共響庶君偕老靈根克固
拊翼雲霄雙飛天路人皆年長君獨短祚穀則同朝遊
矣先暮
晉處士劉參妻王氏夫誄曰猗猗嘉頴朝陽方翹烈風
嚴霜殞此秀條琁璣倐忽四序競征清商激宇蟋蟀吟
櫺
宋顔延之陶徴士誄曰夫琁玉致美不為池湟之寳桂
椒信芳而非園林之實
弔後漢胡廣弔夷齊曰遭亡辛之昏虐時繽紛以蕪穢
恥降志於汙君溷雷同於榮勢抗浮雲之妙志遂蟬蜕
以偕逝徼六軍於河渚叩王馬而慮計雖忠情而指尤
匪天命之所謂賴尚父之戒慎鎮左右而不害
魏王粲弔夷齊文曰嵗旻秋之仲月從王師以南征濟
河津而長驅踰芒阜之峥嶸覽首陽於東隅見孤竹之
遺靈心於悒而感懐意惆悵而不平望壇宇而遥弔抑
悲古之幽情知養老之可歸忘除暴之為世絜已躬以
騁志愆聖哲之大倫忘舊惡而希古退採薇以窮居守
聖人之清槩要既死而不渝厲清風於貪士立果志於
懦夫到于今而見稱為作者之表符雖不同於大道合
尼父之所譽
魏阮瑀弔伯夷曰余以王事適彼洛師瞻望首陽敬弔
伯夷東海讓國西山食薇重徳輕身隠景潜暉求仁得
仁報之仲尼没而不朽身沈名飛
魏糜元弔夷齊曰少承洪烈從戎于王側聞先生處于
首陽敢不敬弔寄之山岡夫五徳更運天祚靡常如見
絶代之主必有受命之王故堯徳終于虞舜禹祚滅于
成湯且夏后之末禮亦殷氏之所亡若周武而為失則
帝乙亦有傷子不弃殷而餓死何獨背周而深藏是識
春香之為馥而不知秋蘭之亦芳也首陽誰山而子匿
之彼薇誰采而子食之行周之林讀周之書彈周之琴
飲周之水食周之苓而謗周之主謂周之淫是誦周之
文聽聖之音居聖之世而異聖之心嗟乎二子何痛之
深
祭文宋謝恵連為學生余周居士文曰維君陶造化之
純元侔先哲之遐蹤體無事於髙尚蹈虚素乎中庸不
臣天子不事諸侯公辟弗眄王命匪酬窮歡極樂帯索
披裘
詔梁沈約為武帝搜訪隠逸詔曰髙尚其志義煥通爻
山林不出訓光惇史朕聽朝晏罷尚想幽人蒲玉之禮
佇聞峻節可班下州郡博訊巡逺若有道映丘園事浮
髙尚可以弭競遷澆還風拯俗皆以名聞靡或遺漏朕
將闢衢室而寘几杖開東序而授袞職庶令江海無遺
異人必至又資給何㸃詔曰逺趣髙情前王所貴義兼
昔款倍用興懐徴士何㸃居貞物表縱心塵外夷坦之
風率由自逺往因素志頗申宴言眷彼子陵情兼惟舊
昔仲虞邁俗受俸漢朝安道逸志不辭晉禄此盖前代
盛軌往賢所同可詳加資給並出所由契資湏太官别
給既人高曜卿故事同垣下
敕梁沈約為武帝與謝朏敕曰吾以菲徳屬當期運鑒
與吾言思隆治道而眀不逺燭所蔽者多實寄賢能匡
其寡闇嘗謂山林之志上所宜𢎞激貪厲薄義等為政
自居元首臨對百司雖復執文經武名修厥職羣才競
爽以致和美而鎮風静俗變教論道自非箕潁髙人莫
膺兹寄是用虚心側席屬想清塵不得不屈兹獨往同
此濡足便望釋蘿襲衮出野登朝必不以湯有慙徳武
未盡善不降其身不屈其志使璧帛虚往蒲輪空歸傾
首東路望兼立表羲軒邈矣古今殊事不獲揔駕崆峒
依風問道今方復引領雲臺虚已宣室紆賢之愧載結
寢興又與何𦙍敕曰吾猥當期運膺此樂推而顧已多
蔽昧於治道雖復劬勞日昃思致隆平而先王遺範尚
藴方䇿息舉之用存乎其人兼以世道澆暮諍詐繁起
改俗遷風良有未易自非以儒雅𢎞朝髙尚軌物則汩
流所至莫知其限治人之與治身獨善之與兼濟得失
去取為用孰多吾雖不學頗好博古尚想髙塵每懐擊
節今世務紛糺憂責是當不得不屈道巖阿共成世美
必望深達往懐不吝濡足
教梁江淹為宋建平王聘逸士教曰府州國綱紀雖周
徳之富猶有漁潭之士漢教之隆亦見西山之夫迹絶
雲氣意負青天皆待絳螭驤首翠虬来儀是以清風扇
百代餘烈激後生斯乃王教之助古人之意焉
表魏桓範薦管寧表曰臣聞殷湯聘伊尹於畎畝之中
周文進吕尚於渭水之濵竊見東莞管寧束修著行少
有令稱州閭之名亞故太尉華歆遭亂浮海逺客遼東
於混濁之中履潔清之節篤行足以厲俗清風足以矯
世以簞食瓢飲過於顔子漏屋敝衣踰於原憲臣聞唐
堯寵許由虞舜禮支父夏禹優伯成文王養夷齊及漢
祖髙四皓之名屈命於商洛之野史籍歎述以為美談
陛下紹五帝之鴻烈並三王之逸軌膺期受命光昭百
代仍有優崇之禮於大夫管寧寵以上卿之位榮以安
車之稱斯之為美當在魏典流之無窮眀世之髙士也
臣以為既加其大不受其細可重之以𤣥纁聘之殊禮
矣
晉皇甫謐讓徴聘表曰臣因病抽簮散髮林阜人綱否
閉鳥獸為羣伏自惟忖瓶缻𤨏器實非瑚璉之求稊稗
之賤不中粢盛之用小人致災久嬰篤疾仰廹天威不
能淹留所苦加篤不任進路委身待罪伏枕歎息仰惟
陛下留神恕恩垂憐㣲命索隠於傅巖收釣於渭濵無
令泥滓久濁清流臣聞鄒子一歎霜為之降把妻一感
城為大崩以臣況之乃知精誠不可以賤致古人言為
虚也
啓梁何𦙍荅皇太子啓曰𦙍性愛山泉情篤魚鳥而從
鷗未狎入獸相驚兼年齒衰暮荒徑榛梗既無語稼之
客寧有論書之賔緘黙畎畝栖息丘壑秀水清潭於兹
永已伏惟眀察之徳誕縱自天忠孝之規不待因習猶
復留神六經降意百代同仁博古等物簉聞闢承華而
延儒雅掃黄闥而列文學嘉美聿宣無思不勸𦙍無解
歸之談屢蒙奬飾之重匪南皮之舊每荷存問之恩銜
兹汚朽罔知攸寘
梁沈約謝齊竟王教撰髙士傳啓曰竊聞髙尚其事義
光爻象賢者避世聲煥典墳豈徒激貪勉競澡身浴徳
而已爾乃大𢎞義訓百代通風是以梁鴻蘇伯記逺迹
於前叔夜士安書髙塵於後雖去取異情羣略殊軫而
獨行必彰斥言罔極貞操與日月俱懸孤芳隨山壑共
逺眀公得一含道體二居宗迹屈巖廊之下神遊江海
之上愛竒商洛訪美東都盖欲隠顯髙功出處同致巢
由與伊旦並流三辟與四門共軌肅奉眀規思自罄勗
書後漢張奐與宋季文書曰覽手迹知遂遵南山之志
繼四賢之蹤時止則止時行則行其道光眀奐以鄙固
少復道訓于今五十載矣
魏桓範與管寧書曰鑿坯而處養徳顯仁堯舜在上許
由在下箕山之志於是復顯嚴平鄭真未足論比清聲
逺播頑鄙同仰思請見於蓬廬之側承訓誨於道徳之門
厥塗無由託思晨風
魏管寧荅桓範書曰乾道輔誠誕膺嘉祚膺受多福為
國蕃維雖分陕之任未足比盛逺近隆望何慶如之昔
值險阻越竄海濵於裔歴載風綱不紀暨蒙國恩還踐
舊土簿佐多難恒嬰篤疾愧使區區展之無階泛愛遇
隆逺辱綸墨降尊誘卑訓喻過泰見得思義抱以踧踖
不勝来顧裁因荅辱
晉辛曠與皇甫謐書曰夫三光懸象式揚天徳岳瀆山
澤廣開地道賢人顯進實與聖治故力佐黄而涿鹿之
征㨗舜禹翼唐而滔天之災殄阿衡在商而成湯之功
著姜望入周而文武之業建聖人光濟四海欲垂大化
者莫不收才取良而致股肱忠賢大才之人願立名迹
思在利見大人而王聖時治此所以應天順民之神龜
利渉大川之元吉大晉合天地之中和經日月之重光
四目視其眀四聰達其聽巖穴出其隠四門啓其矇登
髙陽之八子御髙辛之羣龍俊才在官時亮天工鳥獸
非君子之儔九臯無長鳴之鶴萬國黎獻咸仰南風之
仁而抱聖化之隆此其至治也而先生固執沖虚塞淵
其心殉文人之耿介忘宣尼之所沽歩幽山之窮徑背
漢津之眀衢日月遂往時不我湏此惜寸隂者之所以
為懼而臨川者之所懐慨也竊謂先生降匪石於髙岡
廻羽儀於皇京順震驚而翔撫振六翮於天庭邈禹稷
之遐蹤騁大任之夷塗詔不世之洪勲同先哲之丕模
使瞻仰者所以藉之美世希藉人六義之一獻斯一篇
惟蒙采覽又與皇甫謐書曰伏惟先生黄中通理經綸
稽古既好斯文述而不作將邁卜商於洙泗之上超董
生於儒林之首含光烈於千載之前吐英聲於萬世之
後亦已甚矣曠以不敏感佩厚恵願附驥尾撫塵而遊
諮覩未因而西望延企
晉皇甫謐荅辛曠書曰聞服有素委心無量加昔州壤
通門舊儀虚想之積過於陵阜汎愛不遺猥降徳音清
喻爛煥情義欵䔍執誨欣然若饗大牢抱佩至眷銘乎
心膂且箕山之叟超迹於堯帝之世首陽之老抗操於
有周之隆故能名奮百代使聞之厲節皆經聖眀之論
所以邈世卓時者也至於鄙薄才頑行穢疾奪其志神
迷其心因託虚静遂竊美選聖上仁聰亮其辛苦每自
陳訴輙見寛放雖大君有命實小人勿用也匪敢盤桓
疾與榮競巾車順命非劣憊所堪也密雲雖興知枯木
難植昔人有言欲之必為之辭豈来恵之謂矣猥承告
示欲備七十木非梧桐豈敢栖鳯聞命悚灼如蹈春冰
非茍崇謙實懼陷墜幸恕不假眀亮志心
梁昭眀太子與何𦙍書曰園公道勝漢盈屈節春卿眀
經漢莊北面况乃義兼乎此而顧揆不肖哉但經途千
里𦕈焉莫因何嘗不夢姑胥而鬱陶想具區而杼軸心
往形留於兹有年載矣方今朱眀在謝清風戒寒想攝
養得宜與時休適耽精義味𤣥理息囂塵玩泉石激揚
碩學誘接後進志與秋天競髙理與春泉争溢樂可言
乎樂可言乎豈與口厭芻豢耳聆絲竹者之娛同年語
哉方今泰階端平天下無事修日養夕差得從容每鑚
閲六經汎濫百氏研尋物理顧略清言既以自慰且以
自警而才性有限思力匪長熱疾憒其神風眩弊其體
多慙過目釋卷便忘是以蒙求之懐於兹彌軫
梁任昉為昭眀太子荅何𦙍書曰得書知便逺追䟽董
超然髙蹈雖朝㫖殷勤而輕棹已逺供餞莫申瞻言増
慨善保嘉猷比致音息懐人望古澘然久之又為庾杲
之與劉居士虯書曰自别荆南迄將二紀杲之牽滯形
有推遷物保文人没志外身超然獨善雖心路咫尺而
事阻山河悠悠白雲依然有道金涼佇運想恒納宜沖
眀在襟履候無爽體道為用蹈理則和杲之牽綴疲朽
愧心已多訪徳則山林窅然觀道則風雲自逺嵗暮之
期指塗衡岳神虚氣懋無待怡和江湖相望安事行李
司徒竟陵王懋於神者言象所絶接乎目者遐邇所宗
鍾石非禮樂之本纓䋵豈朝野之謂想闇投之懐不以
形體為阻一日通籍梁邸親奉話言夢想清塵為嵗已
積以大人非羔鴈所榮故息蒲幣之典勝寄冥運諒有
風期之遲君王卜居郊郭縈帯川阜顯不絢功晦不摽
迹從容乎朝野之間以窮二者之致且𢎞護為心廣孚
諧俗思聞繫表共剖衆心妙域筵山河虚館帯川涘實
望賁然少酬側遲昔東平樂善旌君子於東閣今王愛
素致吾子於西山豈不盛歟百齡飄驟凝滯自物千載
一朝為仁由已且凌雲戒塗非滅迹之郊鴻鍾在御豈
銷聲之道已標異人之迹故有同物之勞夫山水無情
應之以㑹愛閑在我觸目蕭條衡岳何親鍾嶺何薄想
𢎞思有在不俟繁言
梁劉孝標與宋玉山元思書曰驅馬金張之館飛盖許
史之廬習匡鼎之説詩騁谷雲之雕篆賔徒波湧輿輪
靡息當是時也樂可言哉然静思夫君愀焉軫歎何則
方鑿圎枘鉏鋙難從翔鳥游魚蹉跎不狎是以賈生懐
琬琰而挫翮馮子握璵璠而鎩羽天誕英逸獨擅民秀
心貞筠箭徳潤珪璋信人之水鏡性之鎔範而荆南雅
曲髙音鮮和河西名驥滅没誰賞故若先生者進有三
難退有三樂竊觀先生未能鴻翔鸞起騰霞躋漢將由
囿空桑麻田無負郭俛眉翕肩以斯故爾今賢弟賔從
抗鱗奮翼或衣繡江塘或鳴騶洛渚連騎方驅擊鍾乃
食蕚跗若是吾子復何憂哉唯當纂兩仲之㣲迹襲二
䟽之風流生與漁父同嬉死葬要離墓側金石可碎聲
華無寂斯道坦坦先生幸其勗與
陶𢎞景荅謝中書書曰山川之美古来共談髙峯入雲
清流見底兩岸石壁五色交暉青林翠竹四時俱備曉
霧將歇猿鳥亂鳴夕日欲頽沈鱗競躍實是欲界之仙
都自康樂以来未復有能與其竒者又荅虞仲書曰栖
六翮於荆枝望綺雲於青漢者有日于兹矣而春華来
被草石開鮮辭動情端志交衿曲信知鄰徳之談無虚
往牘夫子雖迹躔朱閤而心期岱嶺豈但散髮乎髙岫
行將飛霜於絶谷良為欽哉野人幸得託形崇阜息影
長林每對月流歎臨風軫慨徒事累可豁而髮容難待
自非齊生死於一致者孰不心熱者乎舉世悠悠孰云
同此儻遇知己相與共憂朅来虞公兹焉可邁何為栖
栖空勞鼓缶迨及暇日有事還童不亦皎絜當年而無
忸前修也又荅趙英才書曰子架學區中飛才甸外不
肯掃門覓仕復懶彈鋏求通故偃蹇園巷從容郊邑昔
所謂慠賔者此其是乎巖下鄙人守一介之志非敢蔑
榮嗤俗自致雲霞盖任性靈而直往保無用以得閑壠
薪井汲樂有餘歡切松煮术此外何務然亦以天地棟
宇萬物同於一化死生善惡斯理未之能聞
梁沈約荅沈麟士書曰獨往之業雖聞前載髙塵逸軌
罕或共時未嘗不拊袠興懐望古遐矚尊賢拔俗遥然
沉冥自逺幽貞之操義髙篆䇿雖蔣詡不窺城市鄭真
名動亰師何逺之有名山既鄉内所豐清川又坐卧可
對不出户庭而與禽尚齊美哉約少不自涯早愛蟲鳥
逐食推遷未諧夙願冀幽眀可托克全素履與尊弋釣
泉臯以慰閑暮則平生之心於此遂矣
梁王僧孺與陳居士書曰雲波遥夐燕越數千行雲鬱
律征禽難使用隔巾車未能搦扎引領南望悵矣心飛
幸因劣薄懐章貴壤依然谷口覺子真之咫尺静睇嚴
灘信子陵之非逺林麓以入虚白之室用披蓬蒿之徑
禀紛綸之高諭承希微之妙㫖虗徃實歸用祛塵
惑
論魏阮籍達莊論曰天道貴順地道貴貞聖人修之以
建其名吉凶有分是非有經務利髙勢惡死重生故天
下安而大功成也今莊子周乃齊禍福而一死生以天
地為一物以萬類為一指無乃徼惑以失真而自以為
誠者也於是先生乃撫琴容與慨然而歎俛而㣲笑仰
而流眄嘘噏精神言其所見天地名焉天地者有内故
萬物生焉當其無外誰謂異乎當其有内誰謂殊乎地
沉其燥天抗其濕月東出日西入故曰自其異者視之
則肝膽楚越矣自其同者視之則萬物一體也以生言
之則物無不夀推之以死則物無不夭自小視之則萬
物莫不小由大觀之則萬物莫不大殤子為夀彭祖為
夭秋毫為大泰山為小故以生死為一貫是非為一條
也夫至人者恬於生而静於死生恬則情不惑死静則
神不離故能與隂陽化而不易從天地變而不移生究
其夀死終其宜心氣平治消息不虧故求得者䘮争眀
者失無欲者自足空虚者受實是以作智造巧者害於
物眀是考非者危其身修飾以顯絜者惑於生畏死而
崇生者失其貞
晉石崇許巢論曰客有問於余曰昔許由巢父距堯之
讓逍遥頥神寳已貴世司馬遷以假託之言必無此實
竊以為然余荅之曰是何言歟盖聞聖人在位則羣材
必舉官才任能輕重允宜大任已備則不抑大材使居
小位小材已極其分則不以積久而合處過材之位然
則稷播嘉穀契敷五教臯陶䕫龍各已授職其聮屬之
官必得其材則必不重載兼置斯可知也巢許則元凱
之儔大位已充則宜敦㢘讓以勵俗崇無為以化世然
後動静之教備隠顯之功著故能成巍巍之化民莫能
名將何疑焉
晉庾闡郭先生神論曰夫天地者隂陽之形魄變化者
萬物之遊魂神籟與無窮並吹大冶與造運齊根生資
聚氣之迹死寄𤣥牝之門視榮辱其猶塵埃邈髙尚而
不驚顧故能外安恬逸内體平和鳴鳥可拊翼而遊猛獸
可頓羈而羅矧乎樵巖之樂吕梁之波疾雷破岳而憂
在山河者乎觀夫郭先生之為體也可謂含真履信純
朴自然
晉王叔之遂隠論曰崇退儒生問於抱朴丈人曰請問
隠何為者也乃自上古狥之至今繼踵何哉丈人曰夫
全朴之道萬物一氣三極湛然天人無際豈有朝野之
别隠顯之端哉則夫隠於己失者也平原既開風流散
漫故隠者所以全其真素養其浩然之氣也
宋范曄逸民傳論曰堯稱則天而不屈潁陽之髙
梁沈約七賢論曰嵇生是上智之人值無妄之日神才
髙傑故為世道所莫容風邈挺特䕃映於天下言理吐
論一時所莫能參屬馬氏執國欲以智計傾皇祚誅鉏
勝已靡或有遺𤣥伯太初之徒並出嵇生之流咸已就
戮嵇審於此時非自免之運若登朝進仕映邁當時則
受禍之速過於旋踵自非霓裳羽帯無用自全故始以
餌术黄精終於假塗託化阮公才器宏廣亦非衰世所
容但容貌風神不及叔夜求免世難如為有塗若率其
恒儀同物俯仰邁羣獨秀亦不為二馬所安故毁行廢
禮以穢其徳﨑嶇人世僅然後全仲容年齒不齒不懸
風力粗可慕李文風尚景而行之彼嵇阮二生志存保
已既託其迹宜慢其形慢形之具非酒莫可故引滿終
日陶瓦盡年酒之為用非可獨酌宜湏用侣然後成歡
劉伶酒性既深子期又是飲客山王二公悦風而至相
與莫逆把臂髙林徒得其遊故於野澤銜杯舉樽之致
寰中妙趣固冥然不睹矣自嵇阮之外山向五人止是
風流器度不為世匠所駭且人本含情情性宜有所託
慰悦當年蕭散懐抱非五人之與其誰與哉
　
　
　
　
　藝文類聚卷三十七
欽定四庫全書
　藝文類聚卷三十八　　　　唐　歐陽詢　撰
　禮部上(禮堂/明)　(祭祀/辟廱)　(郊丘/學校)　(宗廟/釋奠)
　　禮
管子曰禮者因人之情縁義之禮而為之節文者也
物理論曰禮者履也律也義同而名異五禮者吉凶
賔軍嘉也
周禮大宗伯之職以吉禮事邦國之鬼神祇事謂祀
之祭之享之以凶禮哀邦國之憂哀謂救患分災也
以賔禮親邦國以軍禮同邦國同謂威其不叶僭差
也以嘉禮親萬民嘉善也所以因人心所善而為制
吉禮之别十有二一曰禋祀二曰實柴三曰槱燎四
曰血祭五曰埋沉六曰疈辜七曰肆獻八曰饋食九
曰祠十曰禴十一曰嘗十二曰蒸凶禮之别有五一
曰喪禮哀死亡二曰荒禮哀凶札荒人物有害者也
三曰弔禮哀禍災遭水火也四曰禬禮哀圍敗同盟
合㑹財貨以更其所喪也五曰恤禮哀寇亂鄰國相憂
賔禮之别有八一曰朝二曰宗三曰覲四曰遇五曰㑹
六曰同七曰問八曰視軍禮之别有五一曰大師之禮以
用衆二曰大均之禮以恤衆(均其地政/所以憂民)三曰大田之禮
以簡衆因田習閲車徒之數也四曰大役之禮以任衆
築官邑所以事民力彊也五曰大封之禮以合衆正封
疆以合衆人也嘉禮之别有六一曰飲食二曰婚冠三
曰賔射四曰饗燕五曰脤膰六曰慶賀又曰太宰掌建
邦之六典三曰禮典以和邦國以統百官以諧萬民又
曰大司徒以五禮防民之偽而教之中
禮記曰禮也者體也禮不備謂之不成人又曰夫禮者
所以定親疎決嫌疑别同異明是非也道徳仁義非禮
不成教訓正俗非禮不僃分爭辨訟非禮不決君臣上
下父子兄弟非禮不定又曰夫禮先王以承天之道以
治人之情故失之者死得之者生詩云相鼠有體人而
無禮胡不遄死言偃復問曰夫子之極言禮也可得而
聞與孔子曰我欲觀夏道是故之杞而不足徵也吾得
夏時焉我欲觀殷道是故之宋而不足徵也吾得坤乾
焉又曰故人情者聖王之田也修禮以耕之陳義以種
之講學以耨之本仁以聚之播樂以安之又曰禮其在
人也如竹箭之有筠也如松栢之有心也二者居天下
之大端矣貫四時不改柯易葉又曰夫禮本於大一分
而為天地轉而為陰陽變而為四時列而為鬼神
大戴禮曰禮象五行也其義四時也故以四時舉有恩
有義有節有權
左傳曰子太叔見趙簡子簡子問揖讓周旋之禮對曰
是儀也非禮也簡子曰敢問何謂禮對曰聞諸先大夫
子產曰夫禮天之經也地之義也民之行也又曰邾隠
公來朝子貢觀焉邾子執玉高其容仰公受玉卑其容
俯子貢曰以禮觀之二公皆有亾焉今朝賀而不度高
仰驕也卑俯替也驕近亂替近疾君為主其先亾乎
論語曰道之以政齊之以刑民免而無恥道之以德齊
之以禮有恥且格又曰顔囘問仁子曰克己復禮為仁
一日克己復禮天下歸仁焉為人由己而由人乎哉顔
囘曰請問其目子曰非禮勿視非禮勿聽非禮勿言非
禮勿動顔囘曰囘雖不敏請事斯語矣
莊子曰三皇五帝之禮義法度不矜於同而矜於治故
譬三皇五帝之禮義法度其猶樝梨橘柚耶其味相反
而皆可於口故禮義法度應時而變也
孫卿子曰人生有欲欲則求求則爭爭則亂亂則窮先
王惡其亂也故制禮義以養之
慎子曰禮從俗政從上使從君國有貴賤之禮無賢不
肖之禮也
白虎通曰所以作禮樂者樂以象天禮以法地
家語曰孔子言於魯哀公曰人之所以生禮為大非禮
無以辨君臣之位
董生書曰理者天所為也文者人所為也人所為謂之
禮禮者因人情而為節文也以救其亂夫隄者水之防
也禮者人之防也刑防其末禮防其本
禮稽命徵曰禮之動揺也與天地同氣四時合信陰陽
為符日月為明
漢書曰叔孫通為高祖制漢儀十二篇
范曄後漢書曰詔召𤣥武司馬班固問定禮制之宜固
曰京師諸儒多能説禮宜廣招集共議失得帝曰作舍
道邉三年不成㑹禮之家名為聚訟互生疑異筆不得
下昔者堯作大章一䕫足矣章和元年乃召曹褒詣嘉
德門持班固所上叔孫通漢儀十二篇敕褒曰此制散
略多不合經令宜依制條使可施行褒於南宫東觀考
正舊禮上自天子至於庶人冠昏吉凶終始制度以為
一百五十篇
典略曰孔子適宋與弟子習禮於樹下宋司馬桓魋使人
拔其樹去適於野
賦楚荀况禮賦曰爰有大物非絲非帛文理成章非日
非月為天下明生者以夀死者以葬城郭以固三軍以
彊粹而王駮而霸無一焉而亡臣愚弗識敢請之王王
曰此夫文而不采者歟簡而易知而致有理者歟君子
所敬小人所不敬者歟匹夫隆之則為聖人諸侯隆之
則一四海者歟至明而約甚順而體請歸之禮
　　祭祀
尚書大傳曰祭之為言察也薦至也言人事至於神也
爾雅曰春祭曰祠祠之言食夏祭曰礿新菜可汋秋祭
曰嘗嘗新穀也冬祭曰蒸蒸進也進品物祭天曰燔柴
既祭積薪焚之祭地曰瘞埋既祭埋藏之祭山曰庪懸
或庪或懸置之於山(庪音/軌)祭水曰沈浮或沈或浮置之
於水祭星曰布布散於地祭風曰磔今俗當大道中磔
狗云以止風此其遺象也是類是禡師祭也類於上帝
禡於所征之地(禡莫架反/出詩大雅)既伯既禱馬祭也伯馬祖也
將用馬力必先祭其祖也
廣雅曰圎丘大壇祭天也方澤大圻祭地也
周書曰設丘兆於南郊以祀上帝配以后稷農皇先王
皆與食
説文曰除惡之祭曰禬告事示福曰禱道上之祭曰禓
絜意以享曰禋以事類祭神曰禷祭司命曰䃾(俾利/切)祭
豕先曰䄚(似勞/切)月祭曰祽(子内/切)
周官曰凡庶人不畜者祭無牲不耕者祭無盛又曰血
祭祭社稷五祀五岳埋沉祭山林川澤以疈(疈音孚/逼􁀙也)辜
祭四方百物以肆獻祼享先王以饋食享先王又曰凡
陽祀用騂牲毛之陰祀用黝牲毛之陰是兆郊
鄭注周禮曰欎為蘭也煑之和鬯酒也
禮記曰祭豐年不奢凶年不儉又曰祭不欲數數則不
敬祭不欲疏疏則怠是故君子合諸天道春禘秋嘗霜
露既降君子履之必有悽愴之心非其寒之謂也春雨
露既濡君子履之必有怵惕之心如將見之樂以迎來
哀以送往又曰孟春之月其祀户祭先脾孟夏之月其
祀竈祭先肺中央土其祀中霤祭先心孟秋之月其祀
門祭先肝孟冬之月其祀行祭先腎天子祭天地四方
山川五祀嵗徧大夫祭五祀嵗徧士祭其先祭日於壇
祭月於坎日於東序月於西序以别幽明内外王立七
祀曰司命曰中霤曰國行曰國門曰泰厲曰戸曰竈諸
侯五祀曰司命中霤國門國行公厲大夫三祀曰族厲
曰門曰行士二祀曰門曰行庶人一祀曰或立戸或立
竈聖人之制祀也法施於民則祀之以死勤事則祀之
以勞定國則祀之能禦大災則祀之能捍大患則祀之
日月星辰人所瞻仰也山林川谷邱陵人所取材用也
非此族也不在祀典
尚書曰肆類于上帝禋于六宗望于山川徧于羣神王
肅注云六宗者所宗者皆絜祀之埋少牢於泰昭祭時
也相近於坎壇祭寒暑也王宫祭日也夜明祭月也幽
宗祭星也雩宗祭水旱也
詩曰以享以祀以介景福
穀梁傳曰宫室不設不可以祭者薦其義也非享味也
物理論曰古者尊祭重神祭宗廟追養也祭天地報往
也
論衡曰凡祭祀之義有二一曰報功二曰修先報功以
勉力修先以崇恩也
幽明錄曰廟方四丈不作墉道廣五尺夾樹蘭香齋者
煑以沐浴後祭所謂蘭湯
尸子曰齊有貧者命其狗為富命其子為樂方將祭入
於室叱之曰富出祝曰不祥家果有禍長子死哭之曰
樂乎而不自悲也
孔叢子曰元和一年春帝東廵狩還過魯幸闕里以太
牢祀孔子及七十弟子作八代之樂大㑹孔氏男子二
十以上者六十人
越王書曰越王既往平吳春祭三江秋祭五湖因以其
時為之立祠垂之末世傳之萬載
漢書曰高祖微時聞魏公子賢及即位毎過大梁常祀
公子高祖十二年從擊黥布還為公子置守冢五家世
世以嵗四時奉祠又曰元始四年詔書祀百辟卿士有
益於民者蜀郡以文翁九江以召父應詔書嵗時郡二
千石率官属行禮奉祠信臣家在南陽亦為立祠又曰
初朱邑且死嘱其子曰我故為桐鄉嗇夫其吏民愛我必
葬桐鄉後世子孫奉我不如桐鄉民及死其子葬之桐
鄉西郭外民果共為邑起冡立祠祭至今不絕
東觀漢記曰桓譚字君山沛人章帝元和中行廵狩至
沛令使者祠譚冡鄉里甚榮之又曰永平二年十一月
詔京兆右扶風以中牢祀蕭何霍光出郡錢穀給蕭何
子孫在三里内者悉令侍祠又曰皇帝立黄老祠濯龍
中為壇彩色眩曜
漢舊儀曰皇帝祭天紫壇帷幄高皇帝配天后堂下西
向紺席也
左傳曰龍見而雩(旱祭也祈/而為雩)雪霜風雨之災則禜之
文魏武帝祠太尉喬𤣥墓文曰昔以幼年逮升堂室増
榮益觀皆由奨助士死知己懷此無㤀又承從容要誓
徂逝之後路有經由不以斗酒隻雞過相沃酹車過三
歩腸痛勿怪雖臨時戲笑之言非至親之篤好夫何肯
為此辭哉
晉潘岳為諸婦祭庾新婦文曰潜形幽櫬寕神舊宇室
虗風生牀塵帷舉自我不見載離寒暑雖則乖隔哀亦
時叙啓殯今夕祖行明朝雨絕華庭埃滅大宵儷執箕
箒偕奉夕朝髣髴未行顧瞻弗獲伏膺飲淚感今懐昔
懷昔伊何祁祁娣姒感今伊何㝠㝠吾子形未廢目音
猶在耳
晉殷闡祭王東亭文曰以少牢之奠敬薦東亭王侯之
靈盖聞朗鑑不塵精金能照君以珪璋資以明要少長
風流舉契理調事擾皇家道在君子亮誠外内寄心萬
里契同風雲義貫終始自昔索居荏苒于兹五載不覿
何日不思嗚呼若人奄随化遷古之遺愛猶或興言承
凶愴痛慨然留連
晉殷允祭徐孺子文曰惟豫章太守殷君謹奠漢故聘
士豫章徐先生惟君資純𤣥粹含真太和卓爾高尚道
映南岳逍遥環堵萬物不干其志負褐行吟軒冕不易
其樂時擕虗榻佇金蘭之眷千里命契寄生芻之詠非
夫超悟身名遁世無悶者孰若是乎夫誠素自中微物
為重蘋藻是歆實過牲牢
晉王珣祭徐聘士文曰豫章徐先生陶精太和誕膺一
德藏器髙栖確爾特立貞一足以制羣動純本足以息
浮末宣尼有言不事王侯高尚其事若先生者抑亦當
之矣限兹遐路無由造敬係佇靈宇乃情依依故貢薄
祀昭述宿心神而有靈儻垂尚饗
晉周頴文祭梁鴻文曰晉隆安四年陳郡周頴文以蕰
藻行潦祠於梁先生之墓夫子邁志箕潁塵垢雕俗骨
秀風霜性淳寡欲娶待偕隠之儷文絶陪臣之録遂負
䇿周魯之郊逆旅吳㑹之阿可謂高竒絕倫孤生莫和
者也後學撫牘得人在文忽以知命而展其墳芒芒積
草有馥餘芬昔先生過延陵而想季經海隅而感連茍
踐迹而趣合亦斷金於當年
宋王僧逺祭顔延之文曰氣高叔夜嚴方仲舉逸翮獨
征孤風絕侣
宋陶潜自祭文曰嵗惟丁未律中無射天寒夜長風氣
蕭颯鴻鴈于征草木黄落陶子將辭逆旅之館永歸本
宅故人悽其相悲同祖行於今夕自余為人逢運之貧
簞瓢屢罄絺綌冬陳已逹運命疇能㒺眷余今斯化可
以無恨壽渉百齡身慕肥遁從老得終奚所復戀葬之
中野以安其魂寂寂我行蕭蕭墓門奢侈宋臣儉笑王
孫匪貴前譽孰貴後歌人生實難死如之何
宋顔延之祭屈原文曰蘭薫而摧玉貞則折物忌堅芳
人諱明絜曰若先生逢辰之缺
齊卞伯玉祭孫叔敖文曰謹以醴羞祭楚令尹孫君之
靈𦕈眇千載悠悠舒荆理無不通事隔者形尚想清塵
承風效誠超超夫子淡矣道情自心伊貴人爵靡嬰芳
風如蕭清響如塤景矣行役言戾豫方側聞夫子記憤
睢陽靈封頹墓丘塋榛荒幽幽神道為有為亡徘徊永
念悽矣其傷
齊謝朓為諸娣祭阮夫人文曰婉娩嬪徳幽閒媍性眄
史宏箴陳詩陳詠嘉言足題清暉可映契闊未幾音塵
如昨中景遽傾芳木先落疇日交觴享祀虛薦帶上先
結握中遺扇迸淚失聲潺湲如霰
齊孔稚珪祭外兄張長史文曰惟君之徳髙明秀挺浩
汗深度昻藏風領學不師古因心則睿筌蹄象繇糠粃
莊惠吾與夫子分協芳金憑風共酒藉月同琴
梁簡文帝祭戰亡者文曰降夫既旋功臣又賞班荷元
勲蘇逢漏網校尉霑榮属國蒙奬獨念㫁魂長畢灰壤
膏原染刃委骨埋泉徒聞身没詎辨名傳
梁徐悱妻劉氏祭夫文曰維梁大同五年新婦謹薦少
牢於徐府君之靈曰惟君徳爰禮智才兼文雅學比山
成辨同河瀉明經擢秀光朝振野調逸許中聲髙洛下
含潘度陸超鍾邁賈二儀既肇判合始分簡賢依徳乃
𨽻夫君外治徒舉内佐無聞幸移蓬性頗習蘭薫式傳
琴瑟相酬典墳輔仁難驗神情易促雹碎春紅霜彫夏
緑躬奉正衾親觀啓足一見無期百身何贖嗚呼哀哉
生死雖殊情親猶一敢遵先好手調薑橘素爼空乾奠
觴徒溢昔奉齊眉異於今日從軍暫别且思樓中薄遊
未反尚比飛蓬如當此訣永痛無窮百年何幾泉穴方
同
陳沈烱祭梁吳郡袁府君文曰夫宫鳴徵應響韻相趍
桂馥蘭芬期臭斯在道合一朝豈忘千載日者明徳世
彦振纓王室坐嘯大邦顯治巨麗竊以不敏出宰勾吳
上郡下邑都城接雉雖王事靡盬無失豫遊窺洞庭於
五湖登姑蘇於九曲身後之事一至於斯今者長樂未
央已夾樗里之墓公宫魯庫非復少昊之墟成土一棺
未知何託解劒絮漿轉増欷􁓭
　　郊丘
爾雅曰祭天曰燔柴祭地曰瘞埋
廣雅曰圎丘太壇祭天方澤大圻祭地
周書曰乃兆乎南郊以祀上帝配后稷農皇先王與食
周官曰大宗伯掌夫神之禮以禋祀祀昊天上帝以實
柴祀日月星辰以槱燎祀司中司命風師雨師又曰蒼
璧禮天黄琮禮地又曰四圭有邸以祀天旅上帝兩圭
有邸以祀地旅四望大司樂奏黄鍾歌大呂舞雲門以
祀天神謂五帝及天日月星辰王者各以夏正月祀其
受命之帝於南郊也奏太簇歌應鍾舞咸池以祭地祇
於北郊謂地神及社稷也又曰凡樂圜鍾為宫黄鍾為
角太簇為徴姑洗為羽雷鼓雷鼗孤竹之管雲和之琴
瑟雲門之舞冬曰至於地上之圓丘奏之若樂六變天
神皆降可得而禮矣凡樂函鍾為宫太簇為角姑洗為
徵南吕為羽靈鼓靈鼗孫竹之管空桑之琴瑟咸池之
舞夏日至於澤中之方丘奏之若樂八變則地祇皆出
可得而禮矣
禮記曰郊之祭迎長日之至大報天而主日也兆於南
郊就陽位也掃地而祭於其質也噐用陶匏以象天地
之性也於郊故謂之郊又曰祭帝於郊所以定天位也
又曰成王封周公於魯命魯公祀周公以天子之禮樂
是以魯君孟春乗大輅戴弧䪅旂十有二旒日月之章
祀帝于郊配以后稷天子之禮也
詩序曰昊天有成命郊祀天地也
公羊傳曰祭者薦其時也薦其義也非享味也又曰山
川有能潤乎百里者天子秩而祀之
漢書曰成帝初即位丞相御史大夫桓譚奏言帝王之
事莫大於承天之序承天之序莫重於郊祀故聖王盡
心極慮以建其制祭天於南郊就陽之義瘞地於北郊
則隂之象也又曰高帝入闗問秦祀何帝曰白靑黄赤
四帝上曰天有五帝而四何莫知其説上曰五待我為
立黒帝祀曰黒畤
漢舊儀曰漢法二嵗一祭天於雲陽宫甘泉壇以冬至日
祭天天神下三嵗一祭地於河東汾陰后土宫以夏至
日祭地地神出祭五帝於雍畤又曰祭天用六綵綺席
六重上一丈中一幅四周緣之玉几玉飾噐又曰桓帝
祭天居𤣥雲宫齋百日上甘泉通天䑓髙三十丈以候
天神之下見如流火舞女童三百人皆年八嵗天神下
壇所舉烽火桓帝就行宫中不至壇所甘泉䑓去長安
三百里望見長安成帝已來所祭天之圎丘也又曰祭
地河東汾陰后土宫宫曲入河古之祭地澤中方丘也
禮儀如祭天
五經通義曰王者所祭天地何王者父事天母事地故
以子道也祭日以丁與辛何丁者反覆丁寕也辛者自
克辛也
後漢書曰靈帝建寕二年迎氣黄郊遂放洛水西橋逄
暴風雨導從鹵部車載發蓋百官霑濡還不至郊
賀循上郊壇制度曰漢舊儀南郊圎壇八陛於宫南七
里北郊方壇四陛於城北四里依漢故事柴於壇三十
歩髙二丈大二丈
賦晉郭璞南郊賦曰於是時惟靑陽日在方旭我后將
受命靈壇乃改歩而鳴玉升金軒撫太僕揚六鸞齊八
騄列五幡於一元兮靡日月乎黄屋矯陵烏以偵候兮
整豹尾於後屬爾乃造曠場戾壇庭百寮山立萬乗雲
縈延祝史肆玉牲登圎丘揖太清禮羣望告皇靈天澄
其氣日朗其精飛廉鼓舞於八維兮豐隆擊節於九㝠
祝融穆清而肅侍兮陽侯澹以中停郊寰之内區域之
外雕題弁服被髪左帶駿奔在壇不期而㑹峩峩羣辟
蚩蚩黎庶翹懷聖猷思我王度事崇其簡服尚其素化
無不融萬物自鼓振西北之絕維隆東南之橈柱廓清
紫衢電掃神宇風馬桂林抗旌琳圃五岳不足以題其
勲九韶不足以賛其舞
頌梁簡文帝南郊頌曰臣聞唯天為大聖人敬其德知
幾其神至人契其道故龍官弱言之后合揆於蒼旻鳥
紀垂衣之君昭格於上帝皇帝之御天下也緯天維理
地軸移澆風於末俗反淳正於區中化不言而先顯教
不言而已肅九垓同軌四海無波塵清世晏蒼兕無所
用其武功運謐時雍鴛鷺咸竝修其文德玉門罷候紫
塞沈烽畫一之政萬代表於時和三章之律百姓沐於
仁夀於是龍光之地日浴之鄉紫舌黄支頭飛鼻飲自
西自南無思不服由是嘉祥被衆瑞發金人澤馬丹甑
玉雞三角九尾四肩六足參差於郊藪布濩於宫闈乃
以恭肅神祇理通孝敬江左以來爽塏未闢爰命將作
揆日載營三靈叶響百工咸事宛如神造儼類仙居五
逹四通廓郊彌澤南瞻重岳北眺芒嶺東臨霸滻西望
舊豐紆餘委蛇邱陵起伏澎湃嶤屼山川異態飛梁邃
宇洞燭空懸紫殿仙宫霞褰鳥翥
表梁簡文帝上南郊頌表曰雖周郊南甸宗伯之官徒
設漢興北畤寅恪之道未隆而體元含極先後弗違典
盛望禋理通孝敬潔静之禮載光禘郊之風斯洽昔東
平琅琊著藻炎德臨淄中山摛文魏美
啓梁元帝慶南郊啓曰大裘而冕陶匏以質黄鍾既奏
雲門斯舞樂諧六變歌陳九德感天動神式展誠敬
　　宗廟
尚書大傳曰廟者貎也其以貎言之也
釋名曰宗尊也廟貌也先祖形貌所在也
禮記曰天子七廟三昭三穆與太祖之廟而七諸侯五
廟二昭二穆與太祖之廟而五大夫三廟一昭一穆與
太祖之廟而三士二廟庶人祭於寢逺廟為祧去祧為
壇去壇為墠去墠為鬼自祧以下皆廟又曰凡祭宗廟
之禮牛曰一元大武豕曰剛鬛豚曰腯肥羊曰柔毛雞
曰翰音犬曰羮獻雉曰疏趾兎曰明視脯曰尹祭槀魚
曰商祭鮮魚曰脡祭水曰清滌酒曰清酌黍曰薌合粱
曰薌萁稷曰明粢稻曰嘉蔬韭曰豐本鹽曰鹹鹺玉曰
嘉玉幣曰量幣又曰當七廟五廟之無虛主唯祫祭於
祖為無主爾又曰夏六月以禘禮祀周公於太廟薦用
玉豆雕篹爵用玉琖
周禮注五嵗一禘三嵗一祫又曰凡賔客獻瑶爵皆賛
又曰凡灌玉濯之陳之以賛祼事注云灌玉圭瓉也
儀禮曰始虞用柔日哀某敢用挈牲剛鬛香合嘉薦
説文曰宗廟之木主名曰祏
白虎通曰言神無所依據孝子以主繼心又曰位尊盛
德所及彌逺謂之禘祫何禘之為言讓也序昭穆禘父
子也祫合也
五經要義曰木主之狀四方穿中央以逹四方天子長
尺二寸諸侯長尺皆刻諡于其背
摰虞決疑注曰凡廟之主藏於戸外北牖下有石函故
名宗祏
五經異義曰謹按叔孫通宗廟有日祭之禮自古而然
也三嵗一祫周禮也一禘疑先王禮也
論語曰夏后氏以松殷人以栢周人以栗栗敬也使人
謹敬也
詩曰閟宫有侐注云閟禘禘陽之盛也姜嫄人所依故
曰神宫又曰清廟祀文王也周公既成洛邑率以祀文
王焉清者言有清明之德又曰有壬有林錫爾純嘏純
大也嘏謂尸與主人以福也
漢書曰廟所以藏主則列昭穆
續漢書曰祫合也毁廟之主合食於太祖也禘以四月
祫以十月四月陽氣在上陰氣在下正尊卑之義十月
五穀登故骨肉合聚飲食
漢書儀曰子為昭孫為穆昭西面穆東面三年大祫諸
帝以昭穆坐於髙廟又曰皇帝㑹諸侯酎酒以上計設
九賔陪位也
國語曰甸服者祀日祭月祀先王之訓者也
張方楚國先賢傳曰古者先王日祭月享時類嵗祀諸
侯舍日卿大夫舍月士庶人舍時
鍾離意别傳曰意為魯相修孔子廟孔子堂道有瓮意
召守廟孔訴問曰此何等瓮訴曰夫子瓮背皆有書故
自夫子亡後無敢發者意乃發得素書焉
吳録地理志曰㑹稽有禹廟始皇配食王朗為太守黜
之
晉諸公賛曰王浚字彭祖為幽州刺史尋洛陽破浚承
制建行䑓以宗廟焚毁設墠望祀七室及功臣配食者
楚辭天問序曰屈原放逐憂心愁悴彷徨山澤經歴陵
陸仰天歎息楚有先王之廟及公卿祠堂圗畫天地山
川神靈及古賢怪物所行事周流罷倦休息其下仰見
圖畫因書其壁呵而問之以泄憤寫愁思
詩宋謝瞻經張子房廟詩曰伊人感代工聿來扶興王
婉婉幕中畫暉暉天業昌鴻門消薄蝕垓下隕欃槍爵
仇建蕭宰定都䕶儲皇肇允契幽叟翻飛指帝鄉惠心
奮千祀清埃播無疆
宋鄭鮮之行經張子房廟詩曰七雄裂周紐道盡鼎亦
淪長風晦崑溟潜龍動泗濵紫煙翼丹虬靈媪悲素鱗
宋范泰經漢髙廟詩曰嘯吒英豪萃指揮五岳分乗彼
道消勢遂廓宇宙氛重瞳豈不偉奮臂騰羣雄壯力抜
髙山猛氣烈迅風恃勇終必撓道勝業自隆
齊謝朓賽敬亭廟喜雨詩曰執玉朝羣帝樽桂迎東皇
排雲接虬蓋蔽日下霓裳㑹舞紛瑶席安歌繞鳳梁百
味芬綺帳四望霑羽觴
梁簡文帝和蕭東陽祀七里廟詩曰萬里實幽宗三神
亦天搆豈謂木石精斯乃山川守逺來太白旗遥徵青
鳥候以兹弗敬怠方知教應富又漢高廟賽神詩曰玉
軌朝行動閶闔旦應開白雲蒼梧上丹霞咸陽來日正
山無影城斜漢屢廻瞻流如地脉望嶺匹天台欲袪九
秋恨聊舉十千杯
梁元帝祀五相廟詩曰石城寕足拒金陣詎能追楚闗
開六塞吳邱入九圍山水猶縈帶城池失是非空餘夀
宫在日暮舞靈衣
梁庾肩吾漢高廟詩曰昔作唐山曲今承紫貝壇寕知
臨楚岸非復望長安塵飛逺騎没日徙半峰寒又亂後
經夏禹廟詩曰金簡泥初發龍門鑿始通配天不失舊
為魚微此功林堂上偃蹇山殿下穹窿侵雲似天闕照
水類河宫神來導赤豹仙去擁飛鴻松龕撤暮俎棗徑
落寒叢仙舟還入鏡玉軸更乗空去國嗟行邁離居泣
轉蓬月起吳山兆星臨天漢中申胥猶有志荀息本懷
忠待見欃槍滅歸來松栢桐
周庾信至老子廟詩曰三門臨苦縣九井對靈溪盛丹
須竹節量藥用刀圭行當别闗吏直向流沙西又西門
豹廟詩曰君子為利博逹人樹德深蘋藻由斯薦樵蘇
幸未侵恭聞正直祀良識佩韋心容範雖年代徽猷若
可尋菊花隨酒馥槐影向窓臨鶴飛疑逐舞魚驚似聽
琴漳流鳴磴石銅爵影秋林
陳陽慎從駕祀麓山廟詩曰聖徳憂民暇麾斾謁山靈
畫航泛北渚文馬侍東平春浦戈鋋照寒林鐃吹鳴依
稀長安驛蕭條都尉城井泉能共動江帆得分行牎幽
細網合階静落花明簷巢始入燕軒樹已遷鶯菲菲蘭
俎馥淡淡桂樽清銀堂日影盡玉座舞衣輕
陳張正見行經季子廟詩曰延州髙讓逺傳芳世祀移
地絶遺金路松悲懸劒枝野藤侵沸井山雨濕苔碑别
有觀風處樂奏無人知
陳江摠卞山楚廟詩曰蘋藻祈明徳倚棹息巖阿忽聼
鳥鳴曙非復楚宫歌閑階薙宿薺古木㫁懸蘿帷堂寂
易晚桴鼓自相和嵗祀流百世英威言幾何又攝官梁
小廟詩曰疇昔遊衣所今日薦櫻時憲章時有革嵗月
遂難思故人獨之子官聯更在兹虛簷静暮雀洞户映
光絲平生復能幾語事必傷悲
頌魏陳王曹植孔子廟頌曰修復舊廟豐其甍宇莘莘
學徒爰居爰處王教既備羣小遄阻魯道以興永作憲
矩洪聲登遐神祇來祜休徵雜沓瑞我邦家内光區域
外被荒遐
文宋謝惠連祭禹廟文曰謹遣左曹掾奉水土之羞敬
薦夏帝之靈咨聖繼天載誕英徽克明克哲知章知微
運此宏謨䘏彼民憂身勞五岳形疲九州呱呱弗顧䖍
䖍是欽物貴尺璧我重寸陰乃錫𤣥圭以告成功虞數
既改夏徳乃隆臨朝總政廵國觀風淹留稽嶺乃徂行
宫恭司皇役敬屬暉融神且略薦乃昭其忠
梁王僧孺武帝祭禹廟文曰惟帝禀圖上昊貽則下民
五聲窮聽四乗兼往輕璧借景既捨冠履愛人忘我不
顧胼胝下車以泣事深罪已憑舟靡懼義存拯物盛業
方來遺神如在愛被昆蟲理有好生之徳事安菲素固
無厚味之求是用黍稷非馨蘋繁以薦克誠斯饗憑心
可荅
　　明堂
釋名曰明堂明堂髙顯貌也
大戴禮曰明堂者凡九室一室而有四戸八牖以茅蓋
屋上圎下方所以明諸侯尊卑也外水名曰辟雍揔三
十六户七十二牖
周禮曰夏后氏世室殷人重屋周人明堂度有九尺之
筵
周書曰明堂方一百一十二尺室中方六十尺牖高三
尺門方十六尺東方曰青陽南方曰明堂西方曰總章
北方曰𤣥堂中央曰太廟左為左个右為右个(五經要/義以大)
(室經為/太室)
孝經援神契曰眀堂者天子布政之宫上圓下方八牎
四逹在國之陽
桓譚新論曰王者造明堂上圎下方象天地為四方堂
各從其色以郊四方天稱明故命曰明堂
黄圖曰明堂者明天地之堂也所以順四時行月令宗
祀先王祭五帝故謂之明堂辟雍圎如璧雍之以水異
名同事其實一也
禮記曰昔者周公朝諸侯于明堂之位天子負斧扆南
向而立
三禮圖曰明堂者周制五室東為木室南火西金北水
土在其中秦為九室十二室階各有所居
尸子曰黄帝曰合宫有虞曰揔章殷人曰陽館周人曰
明堂
管子曰黄帝立明堂之議舜有告善之旌湯有緫街之
匡武王有靈䑓之候
蔡邕月令論曰明堂者天子太廟也所以宗祀而配上
帝明天地統萬物也
徐虔明堂議曰明堂在國之陽國門外一堂五室四門
八階
許慎五經異義曰明堂在國之陽七里之内堂牎四闥
以地就陽位也
五經釋例曰告朔行正謂之明堂
蔡邕禮樂志曰孝武封岱宗立明堂於太山汶上
禮論曰或以明堂者文王廟周時德澤洽和蒿茂大以為
宫柱名為蒿宫
禮含文嘉曰明堂所以通神靈感天地正四時出教化
崇有徳章有道也
白虎通曰禮三老於明堂所以教諸侯孝禮五更於太
學所以教諸侯悌
淮南子曰古者明堂之制下之潤濕不能及也上之霧
露不能入也所以饗上帝禮鬼神示人知節也
家語曰孔子觀乎明堂覩四門之牖有堯舜桀紂之像
而各有善惡之状興廢之戒焉又曰周公相成王抱之
而負斧扆南面以朝諸侯之國焉
吳越春秋曰越王召范蠡而問孤竊自欲以今日一登
上明堂布恩致令以撫百姓也
漢書曰上欲治明堂未曉其制度濟南人公玉帶上黄
帝時明堂圖圖中有一殿四面無壁以茅蓋屋屋通水
水圜宫垣為複道上有樓從西面入名曰崑崙天子從
之又曰元始五年正月祫祭明堂諸侯王列侯宗室子
九百餘人助祭畢皆益户賜爵及金帛
東觀漢記曰元年營造明堂辟雍靈䑓此即明三事不
同也前黄圖云同一物也
詩梁元帝和劉尚書兼明堂齋宫詩曰質明攝上宰詰
旦乗軺軒四圭邸蒼玉六變舞雲門香浮鬱金酒煙繞
鳳皇樽新花臨御陌春色起天園河間獻樂語斯道媿
能論
銘後漢李尤明堂銘曰布政之室上圎下方體則天地
在國正陽牎闥四設流水洋洋順節行化各居其房春
恤幼孤夏進賢良秋厲武人冬謹闗梁
　　辟雍
説文曰辟雍天子饗飲處也
五經通義曰天子立辟雍者何所以行禮樂宣徳化教
導天下之人使為士君子養三老事五更與諸侯行禮
之處也又曰諸侯不得觀四方故缺東以南半天子之
學故曰頖宫
禮記曰天子辟雍諸侯頖宫
白虎通曰天子立辟雍行禮樂宣徳化辟者象璧圎法
天雍之以水象教化流行
桓譚新論曰王者作圎池如璧形實水其中以圜壅之
名曰辟雍言其上承天地以班教令流轉王道周而復
始
續漢書曰明帝永平二年上始率羣臣躬養三老五更
于辟雍行大射之禮
魏志曰明帝甘露二年幸辟雍命羣臣令賦詩
賦後漢李尤辟雍賦曰辟雍巖巖規矩圎方階序牖闥
雙觀四張流水湯湯造舟為梁神聖班徳由斯以匡王
公羣后卿士具集攅羅鱗次差池雜遝延忠信之純一
兮列左右之貂璫三后八蕃師尹羣卿加休慶徳稱夀
上觴戴甫垂畢其儀蹌蹌是以乾坤所周八極所要夷
戎蠻羌儋耳哀牢重譯響應抱珍來朝南金大璐玉象
犀龜
晉傅𤣥辟雍鄉飲酒賦曰時皇帝親枉萬乗之尊號以
幸乎辟雍鹵簿齊列官正其容乃延卿士乃命王公定
小㑹之常儀兮饗殊俗而見逺邦揖讓而升有主有賔
禮雖舊制其教惟新若其俎豆有數威儀翼翼賔主百
拜貴賤修敕酒清而不飲肴乾而不食及至嘒嘒笙磬
喤喤鐘鼓琴瑟安歌徳音有叙樂而不滛好樸尚古四
坐先迷而後悟然後知禮教之宏普也
頌陳徐陵皇太子臨辟雍頌曰臣聞天大王大詳於道
徳之言天文人文顯於爻象之説是以大君革命黔首
所以庇焉聖人創物文籍所以生焉咸由此道制為民
極莫不對越上靈裁成庶類濟世育徳昭被昆蟲皇帝
世膺下武體資上徳握天鏡而授河圖執玉衡而運乾
象皇太子耀彼重離光兹匕鬯儀天以行三善儷極以
照四方惟忠惟孝自家刑國乃武乃文化成天下侍中
國子祭酒新安王宗室羽儀衣冠凖的惟善為樂造次
必儒粤以十一年三月二十一日受詔宏宣發論語題
攝齊升堂摳衣即席對揚天人開闢大訓清言既吐精
義入神副徳爰動音辭鋒起問難泉湧辨紛綸之異定倫
理之疑玉振鏘鏘雲浮雨布介王奉繫聖蹤馳辯秀出
信令張禹慙其師法何晏忸其訓詁穆穆焉洋洋焉此
實虞朝之盛徳生民之壯觀者也臣抑又聞之魯頌聿
興史克宣其懿晉雍大啓王廙逞其詞所以述休平之
風揚君上之徳輕以下才敢為頌曰皇運勃啓膺圗受
命紫盖東臨黄旌南映積仁累徳重明疊聖四海無浪
三階已平儲駕戾止和鸞有聲宏風講肆崇儒肅成丹
書貴道黄金賤籯洙泗興業闕里増榮
　　學校
物理論曰學者植也
五經通義曰三王教化之宫緫名為學
禮記曰古之教者家有塾黨有庠術有序國有學
周官曰師氏以三徳教國子一曰至徳以為道本二曰
敏徳以為行本三曰孝徳以知惡逆
尚書大傳曰稷鉏已藏嵗事欲畢餘子皆學十三始入小
學見小節踐小義十八始入大學見大節踐大義
漢書曰三代之道鄉里有教夏曰校殷曰庠周曰序
三輔舊事曰漢太子在長安門東書社門五經博士貟
弟子萬餘人
黄圖曰禮小學在公宮之南太學在東就陽位也去城
七里東為常滿倉倉之北為槐市列槐樹數百行為隧
無墻屋諸生朔望㑹此市各持其郡所出貨物及經傳
書記笙磬樂器相與買賣雍容揖讓論説槐下
東觀漢記曰光武五年初起太學諸生吏子弟及民以
義助作上自齊歸幸太學賜博士弟子
續漢書曰明帝永平二年上始帥羣臣養三老於辟雍
郡國縣道行飲酒禮于學校
魏名臣奏曰蔣濟奏學者不㳟肅慢師酗酒好訟罰飲
水三升
晉諸公賛曰惠帝時裴頠為國子祭酒奏立國子太學
起講堂築門闕刻石寫經
任豫益州記曰文翁學堂在大城南經火災蜀郡太守
髙朕修復繕立圖畫聖賢古人像及禮器瑞物
頌後漢崔瑗南陽文學頌曰昔聖人制禮樂也將以統
天理物經國序民立均出度因其利而利之俾不失其
性也故觀禮則體敬聼樂則心和然後知反其性而正
其身焉取律於天以和聲採言於聖以成謀以和邦國
以諧萬民以序賔旅以悦逺人其觀威儀省禍福也出
言視聼於是乎取之也民生如何導以禮樂乃修禮官
奮其羽籥我國既淳我俗既敦神樂民則嘉生乃繁無
言不酬其徳宜光先民既没頼兹舊章我禮既經我樂
既馨三事不叙莫識其形
魏陳王曹植學宫頌曰自五帝典絶三王禮廢應期命
世齊賢等聖者莫髙於孔子也故有若曰出乎其類抜
乎其萃誠所謂性與天道不可得而聞矣由也務學名
在前志宰予晝寢糞土作誡過庭子弟詩禮明記歌以
詠言文以騁志予今不述後賢曷識於鑠尼父生民之
傑性與天成該聖備藝徳倫三五配皇作烈𤣥鏡獨鑒
神明昭晰仁塞宇宙志陵雲霓學者三千莫不俊乂唯
仁可憑唯道足恃鑚仰彌髙請益不已
記魏王粲荆州文學記有漢荆州牧劉君稽古若時將紹厥
績乃曰先王之世則象天地軌儀憲極設教導化叙經
志業用建雍泮焉立師保焉作為禮樂以淑其性表陳
載籍以持其志上知所以臨下下知所以事上官不失
守民徳無悖然後太階平焉夫文學也者人倫之守大
教之本也乃命五業從事宋哀所作文學延朋徒焉宣
徳音以賛之降嘉禮以勸之五載之間道化大行耆徳
故老綦母闔等負書荷器自逺而至者三百有餘人於
是童幼猛進武人革面總角佩觽委介免胄比肩繼踵
川逝泉涌亹亹如也兢兢如也遂訓六經講禮物諧八
音協律吕修紀厯理刑法六路咸秩百氏備矣天降純
嘏有所底授臻于我君受命既茂南牧是建荆衡作守
時邁淳徳宣其丕繇厥繇伊何四國交阻乃赫斯威爰
整其旅䖍夷不若屢戡寇侮誕啓洪軌敦崇聖緒典墳
既章禮樂咸舉濟濟搢紳盛兹階宇祁祁髦俊亦集爰
處和化普暢休徵時叙品物宣育百穀繁蕪勲格皇穹
聲被四宇
銘後漢李尤太學銘曰漢遵禮典崇興六藝修周之理
掃秦之弊褒建儒宫廣置異記開延學者勸以爵位
詔宋傅亮立學詔曰古之建國教學為先宏風訓世莫
尚於此發蒙啓滯咸必由之故爰自聖王迄于近代莫
不敦崇學藝修建庠序自昔多故戎馬在郊旌旗卷舒
日不暇給遂令學校荒蕪講誦蔑聞軍旅日陳俎豆藏
器訓誘之風將墜於地今王略逺覃華域清晏仰風之
士日月以兾便宜博延胄子陶奨童蒙選被儒宫宏振
國學
表宋鄭鮮之請立學表曰至於洙泗之教洋洋盈耳所
以柔漸性情日用成器國廢胄子之教家弛勸學之訓
宜振起頽業以廻視聼接光太陽燭之幽夜令欣流者
濟津懷寶者剖和
梁簡文帝求寕國臨城二公入學表曰臣聞瞻彼緝狐
既次良冶相諸筍玉猶符他山故沮渙之水可居鄒魯
之鄉為貴下帷投斧昔人以為精力弃竿委麥先哲以
為美談伏惟陛下宏至徳之微言闡無為之妙説話郊
講道不勞賈生之議就陽啓位無待公玉之圖願得齒
年國胄隨肩選造
梁元帝請於州立學校表曰臣聞公宫之南四術四教
司樂成均六詩六律韶濩既舞羽籥之道行焉黨塾兹
備離經之志辯焉故不升嵩霍豈識乾行之峻不臨溟
渤安知地載之厚洎乎秦焚金篆周亡玉鏡羣言争亂
諸子相騰書則夏侯歐陽易則神輸道訓詩乃齊魯毛
韓傳稱鄒左張夾禮有曲䑓王史之異樂有龍徳趙定
之殊伏惟陛下撫五辰而建五長播九徳而導九州容
成為厯興景雲之瑞伶倫吹律應黄鍾之琯撥亂反正
經武也制禮作樂緯文也若非六經庖厨百家異饌三
墳為瑚璉五典為笙簧豈能暴以秋暘紆就望之景濯
以江漢播垂天之澤
啓梁王僧孺為蕭監利求入學啓曰竊以矯首伺飛不
如修弋宛足念逺莫若驅鑣故樸斵成於丹雘篠簜資
於栝羽敢因莩末有志庠均為山資於一簣學海漸其
微流
梁任昉求為劉瓛立館啓曰昔在魏中爰及晉始書貴
虛𤣥人悦陶縱瑚璉廢泗上之容樽俎恣林下之適春
千秋羽委曠而弗陳西序東膠寂寥而誰仰所以金雞
忘曉玉羊失馭神器毁於獯戎寶厯遷于干越豈不悲
歟劉瓛澡身浴徳修行明經賤珪璧於光陰竟松筠於
嵗晚貧不隕穫其心窮不二三其操而困無居止浮寓
親遊垣棟傾鑚窐衢墊側有朋自逺無用栖憑皆負笈
擔簦櫛風沐露瓛之器學無謝前修輒欲與之周旋開
館招集臣第西偏官有閒地北拒晉山南望通邑雖曰
人境實少浮喧廣輪裁盈數畝布以施立黌塾薄藝桑
麻粗創茨宇
教晉湛方生修學校教曰貴郡之境山秀水清嶺舉雲
霞之標澤流清曠之氣荆藍之璞豈不在兹
梁元帝召學生教曰閣下昔楚王好詩沛王傳易猶且
傳之不朽以為盛事况吾親承天㫖聞禮聞詩方欲化
行南國被于西楚
　　釋奠
禮記曰凡欲立學必先釋奠於先聖先師及行事必以
幣天子視學大昕鼔徵所以警衆也衆至然後天子至
乃命有司行事適東序釋奠于先老又曰凡學春官釋
奠于先師秋冬亦如之釋奠即舍菜舍菜即祭菜然則
國子入學以蘋蘩告誠祀其師以示敬道也菜芹之屬
又曰天子乃獻羔開氷先薦寝廟上丁命樂正習舞天
子乃率公卿親往視之注云樂正樂官之長也命舞者順萬
物始出地鼓舞也將舞必釋奠於先師夏小正曰二月
丁亥萬用日丁亥者吉日也萬者干戚舞也學者大學
也
晉博士戴邈議曰周禮大胥之職掌國子之版以待致
諸子春入學舍菜合舞秋頒樂合聲
晉范堅書問馮懷曰漢代以來釋奠先師唯饗仲尼不
及公旦何也馮荅曰若如來之談亦當憲章堯舜文武
豈唯周公乎
詩宋顔延之侍皇太子釋奠宴詩曰伊昔周儲聿光往
記思皇世哲體元作嗣資此夙知降從經志正殿張筵
司分簡日尚席函丈承疑奉帙獻終襲吉即宫廣宴堂
設象筵庭宿金懸台保兼徽皇戚比彦肴乾酒澄端服
整弁
齊竟陵王蕭子良侍皇太子釋奠宴詩曰霜輕流日風
送夕雲雕簷結綵綺井生文四璉合㫖八簋舒芬
齊王儉侍皇太子釋奠宴詩曰禮惟國幹義實民端身
由業澡世以教安金鎔乃器水術伊瀾漸芳則馥履冰
固寒瞽宗務時頖宫善誘咨此含生躋彼仁夀淳移雅
缺歴兹永乆遊藝莫師獨學誰友三兆戒晨八鸞警旦
禮邁仁周樂超英漢神保爰格祝史斯賛
梁任昉侍皇太子釋奠宴詩曰在昔歸運阻亂宏多夷
山掣宇盪海為家風雲改族日月増華惟神知化在物
立言樂正雅頌咸被後昆告奠明祀觀道聖門日月不
息師表常尊
梁沈約侍皇太子釋奠宴詩曰復禮曲䑓反樂宣榭闕
文内舉輶軒外駕結朋千里從師百舍隊典必從闕祀
咸薦廻鑾獻爵摐金委奠肆士辯儀胥人掌縣髣髴神
蹤徘徊靈踡又為南郡王侍太子釋奠宴詩曰陵季相
㳂訓隨世殆政缺雅乖風離化改禮亡衽席樂沈河海
二雍靡構四教誰採瞻震竝峻義属重麗横書清道晦
彼生知
頌晉傅咸皇太子釋奠頌曰生而知之上于皇儲以能
而問處實若虚爰雕聖章玉采是敷乃備嘉薦于國之
雍敬享先師以疇聖功
晉潘尼釋奠頌曰三光迭運五徳代微黄精既冗素靈
乃暉有皇承天造我晉畿祚以大寶登以龍飛聖容穆
穆侍講誾誾抽演微言啓發道眞探幽窮賾温故知新
曰皇儲后體神含幾兆吉先見知來動微
文晉庾亮釋奠祭孔子文曰維咸康三年荆豫州刺史
都亭侯庾亮敬告孔聖明靈詩書煥於唐虞憲章盛於
文武然後黎民時雍彛倫攸叙幽厲頽搆王䋲絕紀髙
岸為谷六合錯否上陵夷而失教下茍免而無耻公以
𤣥聖之靈應感圎通萬物我頼匪我求蒙夫子既没洪
範乖流秦雖慢道漢聿孔修洎我皇晉仰欽大猷宗聖
既建遐胄俾侯令月吉辰祗陳大禮磬管鏘鏘威儀濟
濟嘉奠既設欽若靈規心存鳳徳尚想來儀神其歆之
降鑒在斯
梁元帝釋奠祭孔子文曰粤若宗師猗歟乃聖惟岳降
神惟天所命上善如水至人若鏡又祭顔子文曰欽哉
體一惡彼至人乍分介石時知落鱗不先稱寶席上為
珍致虛守静曲巷安貧欽風味道其徳有鄰
梁陸倕釋奠祭孔子文曰於惟上徳是曰聖真克明克
俊知化窮神研幾善誘藏用顯仁利同道濟成俗教民
道尊功倍徳溥化光離經辨志濟濟洋洋
　藝文類聚卷三十八
欽定四庫全書
　藝文類聚卷三十九　　　唐　歐陽詢　撰
　禮部中(巡狩/燕㑹)　(籍田/封禪)　(社稷/親蠶)　(朝㑹/)
　　巡狩
白虎通曰王者必制巡狩之禮何尊天重民也所以
五年一巡狩何五嵗再閏天道大備王者㤙亦當竟
也所以至四嶽者盛徳之山四方之中能興雲致雨
也
禮曰天子五年一巡狩二月東巡狩至于岱宗柴而望
祀山川覲諸侯問百年者就見之命太師陳詩以觀民
風命市納賈以觀民之好惡
易曰先王以省方觀民設教
尚書曰嵗二月東巡狩至於岱宗
傳曰天子非展義不巡狩(注云巡狩所/以布徳展義)
周禮曰職方氏掌天下之圖王巡狩則戒于四方攷職
事無不敬戒
風俗通曰廵者循也狩者守也道德太平恐遠近不同
化幽隠有不得所者故自躬親行之
白虎通曰廵狩所以時出何當承宗廟故不踰也以夏
之中月同律度得其中也
越絶書曰禹廵狩大越見耆老納詩書審銓衡平斗斛
漢書曰元封五年冬行南廵至于盛唐望祠虞舜于九
疑登天柱山自尋陽浮江親射蛟江中獲之舳艫千里
薄樅陽而出作盛唐樅陽之歌
東觀漢記曰章帝東廵至岱宗祀五帝於汶上
黄帝太一察推曰欲先知廵之年當視太一與白在四
維之嵗為狩
蔡邕獨斷曰廵狩校獵還公卿以下陳雒陽亭前街上
乘輿到公卿以下拜天子下車公卿親識顔色然後還
宮古語曰在宮帷下唯此時施行
摯虞新禮儀曰魏元氏廵狩故事新禮守方岳柴望告
至設壝諸侯之覲者乃摯皆如儀而不建旗臣虞謹按
覲禮天子各建其旗旗章所以殊爵命視等威也詩稱
君子至止言觀其旂宜定新禮建旗如舊
三齊略記曰堯山在廣固城西七里堯廵狩所登遂以
為名山頂立祠祠邉有柏樹枯而復生不知幾代樹也
詩隋虞世南和幸江都詩曰南國行周化稽山秘夏圖
百王豈殊軌千載協前謨肆敬遵時豫順動悦來蘇安
流進畵舳戒道翼金吾龍旂煥辰象鳳吹溢川塗封唐
昔敷錫分陜被荆呉沐道咸知讓慕義久成都冬律初
飛管陽鳥正銜蘆嚴颷肅林薄曖景澹江湖鴻私浹幽
遠厚澤潤凋枯虞琴起歌詠漢筑動巴歈多幸霑行葦
無庸類散樗
隋虞世基和幸江都詩曰廵遊光帝典征吉乃文先澤
國翔宸駕水府汎樓船七萃縈長薄三翼亘通川夙興
大昕始求衣昧旦前澄瀾浮曉色遥林卷宿烟晨霞稍
含景落月漸虧弦廻塘響歌吹極浦望旌旃方陪覲東
后登封禪肅然
賦漢揚雄甘泉賦曰孝成帝時客有薦雄文似相如者
上方祀甘泉泰畤雄從上甘泉故述斯賦惟漢十世將
郊上𤣥乃命羣僚星陳而天行詔招揺與太隂兮伏鉤
陳使當兵八神奔而警蹕兮飛蒙茸而走陸梁焱駭雲
迅奮以方攘半散照爛粲以成章於是帥爾隂閉霅然
陽開流星旄以電燭兮咸翠蓋而鸞旗臨高衍之嵱嵷
超紆譎之清澄據軨軒而周流忽軮軋而無垠翠玉樹
之青葱璧馬犀之璘㻞歴倒景而絶飛梁浮蠛蠓而撇
天曵彩虹之流離颺翠氣之宛延排玉户而颺金鋪發
蘭蕙與芎藭靡薜荔而為席折瓊枝以為芳吸青雲之
流霞飲若木之露英集乎禮神之囿登乎頌祗之堂攀
璇璣而下視行遊目乎三危玉女亡所眺其清矑宓妃
曽不得施其娥眉於是欽柴宗祈燎薫皇天樵蒸焜上
配黎四施選巫咸兮呌帝閽開天庭兮延羣神於是事
畢功𢎞廻車而歸登長平兮雷鼓磕度三巒兮偈棠梨
雲飛揚兮雨霶霈于胥德兮麗萬世亂曰崇崇圜邱隆
隠天兮増宮參差駢嵯峨兮上天之縡杳旭卉兮聖皇
穆穆信厥對兮來祗郊堙神所依兮輝光炫燿降厥福
兮子子孫孫長無極兮又幸河東賦曰其三月將祭后
土上乃帥羣臣横大河湊汾隂既祭畢登歴觀陟西嶽
以望八荒迹殷周之墟眇然以思唐虞之風雄以為臨
川羡魚不如歸而結網還上河東賦以勸焉其辭曰伊
年暮春將瘞后土禮靈祗謁汾隂於東郊乃撫翠鳯之
駕馳先景之乘掉奔星之流旃攫天狼之威弧奮電鞭
驂雷輜鳴洪鍾建五旂羲和司日顔倫奉輿樂往昔之
遺風喜虞舜之所耕瞰帝唐之嵩高兮眽隆周之大寧
叱風伯於南北呵雨師於西東參天地而獨立廓蕩蕩
其無䨇
頌後漢班固東廵頌曰竊見廵狩岱宗上稽帝堯中述
世宗遵奉世祖禮儀備具動自聖心是以明神屢應休
徴仍降不勝狂簡之情謹上岱宗頌一篇曰若稽古在
漢迪哲聿修厥德憲章丕烈翿六龍較五輅齊百僚陶
質素命南重以司厯厥中月之六辰備天官之列衛盛
輿服而東廵又南廵頌曰惟漢再命系葉十一帝典協
景和則天經郊高宗光六幽通神明既禘祖於西都又
將祫于南庭是時聖上連天官之法駕憑列宿而賛元
後漢崔駰東廵頌曰伊漢中興三葉於皇維烈允廸厥
倫矩坤度以範物規乾則以陶鈞於是考上帝以質中
緫列宿於北辰開太微敞禁庭延儒林以咨詢岱嶽之
事于時典司耆耉載華抱實徴爾而造曰盛乎大漢世
増其德此神人之所慶幸海内之所想思頌有喬山之
征典有徂嶽之廵時邁其邦民斯攸勤不亦宜哉乃命
太僕訓六騶閑路馬戒師徒於是乘輿登天靈之威路
駕太乙之象車升九龍之華旗建掃電之旌旄裒胡耉
之元老賞孝行之畯農
後漢馬融東廵頌曰允廸在昔紹烈陶唐殷天衷克揺
光若時則運瓊衡敷六典經八成肆類乎上帝實柴乎
三辰禋祀乎六宗祗燎乎羣神遂發號羣司申戒百工
卜筮稱吉蓍龜襲從南征有時馮相告祥清夷道而後
行曜四國而揚光展聖義於廵狩喜圻畤而詠八荒指
宗嶽以為期固岱神之所望散齋既畢越異良辰棫槱
増構烈火燔燃暉光四煬焱爛薄天蕭香肆升青煙習
雲珪璋峩峩犧牲潔純鬱鬯宗彛明水𤣥樽空桑孤竹
咸池雲門六八匝變神祇並存
誥後漢張衡東廵誥曰惟二月初吉帝將狩于岱嶽展
義省方觀民設教率羣賔備法駕以祖于東門届于靈
宮是日也有鳯䨇集于臺壬辰祀上帝于明堂帝曰咨
予不材為天地主慄慄翹翹百僚萬幾心之謂矣孰朕
之勞上帝有靈不替朕命誕敢不祗承凡庻與祭於壇
墠之位者曰懷爾邦君寔願先帝載厥大宗以左右朕
躬羣臣曰帝道横被旁行海表一人有韙萬民賴之從
廵助祭者兹惟嘉瑞乃歌曰皇皇者鳯通𤣥知時萃于
山趾與帝邀期吉事有祥惟漢之祺帝曰朕不敢當亦
不敢蔽天之吉命
　　籍田
説文曰帝籍千畝者使民如借故謂之籍
詩序曰載芟春籍田而祈社稷也
周官曰上春詔王后帥六宮之人而生穜稑之種而獻
之于王又曰甸師率其屬而耕耨王藉以時入之以供
粢盛
禮記曰孟春之月天子乃以元日祈榖于上帝天子親
載耒耜帥三公九卿諸侯大夫躬耕帝籍天子三推三
公五推卿諸侯九推庻人終畝反乃執爵於太寢命曰
勞酒又曰天子耕於南郊諸侯于東郊又曰天子為籍
千畝冕而朱紘躬執耒以事天地山川以為醴酪粢盛
於是乎取之敬之至也諸侯百畝冕而青紘
梁五禮籍田儀注曰其田東去宮八里遠十六里為千
畝天子耒耜一具九卿耒耜九具立方壇以祠先農
應劭漢官儀曰天子升壇公卿耕訖嗇夫下種籍田千
畝亦曰帝籍亦曰親耕亦曰王籍又曰東耕之日親率
公卿戴青幘載青車駕蒼馬公卿以下車駕如常法
五經要義曰天子籍田千畝孟冬啟蟄既郊之後率公
卿大夫而親耕焉所以先百姓而致孝敬
國語曰宣王即位不籍千畝虢文公諫曰夫民之大事
在農上帝之粢盛於是乎出民之蕃庻於是乎生先時
九日太史告稷曰陽氣俱蒸土膏其動即以告王王即
御事王耕一墢班三之庻人終乎千畒王不聽師敗于
姜戎也
論衡曰立春東耕為土象人男女各二執耒鉏錢或立
土牛象人土牛未畢而耕也從氣應時示帥下也
漢書文帝詔曰夫農天下之本其籍田朕親率耕以給
宗廟粢盛
東觀漢記曰永平十三年二月耕籍田畢賜觀者食有
一諸生前言善哉文王之遇太公也上書版曰生非太
公予亦非文王
詩宋顔延之侍東耕詩曰題封經地域辰角麗天蔀浮
藹起青壇沈腴發紺耦草木薦同穗黄冠獻嘉夀
宋謝莊侍東耕詩曰肅鑣奉晨發恭𢃄廁朝聞仙鄉降
朱藹神郊起青雲隂䑓承寒綵陽樹迎初薫觀德欣臨
籍瞻道樂遊汾
梁武帝籍田詩曰寅賔始出日律中方星鳥仁化洽孩
蟲德令禁胎夭耕籍乘月映遺滯指秋杪年豐亷讓多
嵗薄禮節少
梁簡文帝和詩曰禮經聞往説觀寶著遐篇豈如春路
動祈榖重民天三春潤蓂莢七月待鳴蟬鰩魚顯嘉瑞
銅雀應豐年不勞鄭國雨無榮鄴令田
陳張正見從籍田應衡陽王教作詩曰帝京惟赤縣神
居應紫微塗山萬國仰滄海百川歸東郊事平秩仲月
祀靈威含光開早扇閶闔啟朝扉(其/一)洛城鍾漏息靈臺
雲霧卷森森虎㦸前藹藹鑾旂轉屬車遊絳闕風烏度
丹巘帳殿幸金輿旌門擁玉輦(其/二)玉輦帶非煙金輿映
綠川雨師清遠路風伯靜遥天分渠通沃野激水入公
田草發青壇外花飛蒼玉前(其/三)蒼玉臨珪璧青壇躬帝
籍冒橛乃三推齊衡均百辟蘭場儼芝駕桂圃芳瑶席
山禽韻管絃野獸和鍾石(其/四)鍾石既相和江海復無波
梁客簮裾盛陳王文雅多修塗參弱駘喬木間輕蘿幸
承温吹末擊壤自為歌(其/五)
賦晉潘岳籍田賦曰伊晉之四年正月皇帝親率羣后
籍于千畒之甸禮也於是乃使甸師清畿野廬掃路封
人壝宮掌舍設枑青壇蔚其嶽立翠幕黕以雲布沃野
墳腴膏壤平砥清洛濁渠引流激水葱犗服于縹軛紺
轅綴於黛耜儼儲駕於廛左俟萬乘之躬履襲春服之
萋萋接游車之轔轔森奉璋以階列望皇軒而肅震若
湛露之晞朝陽似衆星之拱北辰於是前驅魚麗屬車
轔萃閶闔洞啟參塗方駟常伯陪乘太僕秉轡后妃獻
穜稑之種司農撰播植之器天子乃御玉輦䕃華蓋衝
牙錚鎗綃紈綷縩表朱𤣥於離坎飛青鎬於震兑中黄
曄以發暉方綵紛其繁㑹震震塡塡以幸乎籍田蟬冕
熲以灼灼碧色肅其芊芊似夜光之剖荆璞若松栢之
依山巔於是我皇乃降靈壇撫御耦三推而舍庻人終
畝貴賤以班或五或九躡踵側肩掎裳連袂黄塵為之
四合陽光為之潜翳動容發音而觀者莫不抃舞乎康
衢謳吟乎聖世有邑老田父進而稱曰蓋損益隨時理
有常然高以下為基民以食為天九土之宜弗任四人
之務不一展三時之𢎞務致倉廪之盈溢固堯湯之用
心而存救之要術若乃廟祧有事祝宗諏日黍稷馨香
㫖酒嘉栗古人有言曰昔者明王以孝治天下其或繼
之者希矣逮我皇晉實光斯道儀刑孚于萬國愛敬盡
于祖考
宋任豫籍田賦曰瞻望圭景咫尺三川緬彼帝籍百有
餘年映至德於盛位儷列晷於微辰紆汾陽以昧旦信
堯心而禹勤史奉載耜之禮民奏舉趾之歌膏壤千畝
與式既同區勢平易畎陌修通提携邱澤眺嶺靣松
陳江揔勞酒賦曰在陽春之仲序覽具物之芳菲帥公
卿而播百榖親耒耜而命三推開青壇於迥甸列翠幕
於清沂乃遵執爵之典爰降食苹之讌豁朱鳥之高牎
啓黄龍之抗殿奏帝鴻之萬舞動鈞天之九變顧曲私
之亭育遞寒暑而徂遷謬陳力而䇿駘豈酬恩於暮年
文齊謝朓為隨王粲東耕文曰榖躔星景穡表蜡先八
政奚首六府兹宣弊嗟非國登頌有年一夫或怠望嵗
誰天
梁元帝祭東耕文曰三農九榖為政所先萬箱億庾是
曰民天繫稱斵耜書美厥田花開杏樹凍解新泉當使
黍稷莫莫民翳胥樂甘雨祈祈遂及我私我私之熟表
裏禔福禔福中田嵗取十千是藨是蓘登頌有年
啟梁元帝慶東耕啟曰伏惟陛下敬授民時造幄籍圃
漢之元鳯未足捧覊晉之太始非堪扶轂但承明侍從
即事末由周南留滯伏深戀仰
論魏陳王曹植籍田論曰春耕于籍田郎中令侍寡人
焉顧而謂之曰昔者神農氏始嘗萬草教民種植今寡
人之興此田將欲以擬乎治國非徒娯耳目而已也夫
營疇萬畝厥田上下經以大陌帶以横阡此亦寡人之
封疆也日殄沒而歸館晨未昕而即野此亦寡人之先
下也菽雚特疇禾黍異田此亦寡人之政理也及其息
沸涌庇重隂懷有虞撫素琴此寡人之所習樂也蘭蕙
荃蘅植之近疇此亦寡人之所親賢也藜蓬臭蔚棄之
乎遠疆此亦寡人之所遠佞也若年豐嵗登果茂菜滋
則臣僕小人咸取驗焉又曰封人有能以輕鑿修鉤去
樹之蝎者樹得以繁茂中舍人曰不識治天下者亦有
蝎乎寡人告之曰昔三苗共工鯀驩兠非堯之蝎與問
曰諸侯之國亦有蝎乎寡人告之曰齊之諸田晉之六
卿魯之三桓非諸侯之蝎與然三國無輕鑿修鉤之任
終於齊簒魯弱晉國以分不亦痛乎曰不識為君子者
亦有蝎乎寡人告之曰固有之也富而慢貴而驕殘仁
賊義甘財悦色亦君子之蝎乎天子勤耘以收一國大
夫勤耘以收世祿君子勤耘以顯令德夫農者始於種
終於穫澤既時矣苗既美矣棄而不耘則故為荒疇蓋
豐年者期於必收譬修道亦期於沒身也
　　社稷
孝經緯曰社土地之主也土地濶不可盡敬故封土為
社以報功也稷五榖之長也榖衆不可徧祭故立稷神
以祭之
禮記曰夫聖王之制禮也法施於民則祀之以勞定國
則祀之能禦大災則祀之能扞大患則祀之是故厲山
氏之有天下也其子曰農能殖百榖夏之衰也周棄繼
之故祀以為稷共工氏之霸九州也其子曰后土能平
九州故祀以為社又曰社祭土而主隂氣也君南向於
北墉下荅隂之義也(牆謂之墉北/墉社内地也)日用甲用日之始也
(國中之神/莫貴於社)天子太社必受霜露風雨以逹天地之氣也
是故䘮國之社屋之不受天陽也薄社北墉使隂明也
社所以神地之道也地載物天垂象取財於地取法於
天是以尊天而親地也又曰王為羣姓立社曰大社
自立社曰王社諸侯為百姓立社曰國社自為立曰侯
社大夫以下置社
左傳曰魏獻子問於蔡墨曰社稷五祀誰氏之五官也
對曰少皡有四叔曰重曰該曰脩曰熈實能金木及水
使重為句芒該為蓐收脩及熈為𤣥㝠此其三祀也顓
頊氏有四子曰黎為祝融共工氏有子曰句龍為后土
此其二祀也后土為社稷田正也有烈山氏之子曰柱
為稷自夏以上祀之周棄亦為稷自商以來祀之又曰
宋使邾文公用鄫子於次睢之社欲以屬東夷司馬子
魚曰古者六畜不相為用小事不用大牲况敢用人乎
祭祀以為人民神之主用人其誰饗之
尚書曰海岱及淮惟徐州厥貢惟土五色王者封五色
土以為社建諸侯則割方色土立社燾以黄土苴以白
茅茅取其潔黄取王者覆四方也又曰湯既勝夏欲遷
其社不可湯承堯舜禪之後順天應人逆取順守而有
慙德故革命創制改正易服變置社稷而後代無及句
龍者故不可而止又曰越翼日戊午乃社于新邑牛羊
豕各一注云告社稷用大牢也
周書曰諸侯受命于周乃建立大社于國中其壝東青
土南赤土西白土北驪土中央燾以黄土將建諸侯鑿
取方一靣之土苴以白茅以土封之故曰列土于周也
周官曰小宗伯掌建國之神位右社稷大宗伯掌以血
祭祭社稷又曰封人設王之社壝為畿封而樹之
公羊傳曰日有食之鼓用牲于社求乎隂道也以朱絲
營社或曰脅之或曰暗恐犯之故營也
尚書逸篇曰北社惟松惟栢南社為梓西社為槐
白虎通曰王者所以有社稷何為天地報功也社稷所
以有樹何所以表功也
淮南子曰禹勞天下故死而為社周棄作稼穡死而為
稷又曰夫窮鄉之社叩甕拊缶相和而歌曰以為樂也
常試為之擊建鼓撞巨鐘乃始知夫甕缶之足羞也夫
至道之諭亦學者之建鼓也蕪鄉之社易為黍肉蕪國
之稷易為求福
莊子曰匠石之齊至于曲轅見櫟社樹其大蔽牛其高
臨山千仞而後有枝其可以為舟者旁十數觀者如市
論語曰哀公問社於宰我宰我對曰夏后氏以松殷人
以柏周人以栗
論衡曰亡國之社屋其上棧其下絶於天地夫春秋藩
社周以為戒
漢書曰高祖時天下已定詔御史宜於豐治枌榆社嘗
以春羊彘祀之又曰社者土地宗廟王者所居稷者百
榖之主所以奉宗廟共粢盛人所食以生活也王者莫
不尊重親祭者為之主禮
毛詩曰乃立冡土又曰以御田祖以祈甘雨
漢書曰漢興禮儀稍定已有官社未立官稷遂於官社
後立官稷以夏禹配饗官社后稷配食官稷徐州牧嵗
貢五色土各一斗又曰陳平既娶張氏女資用益饒游
道日廣里中社平為之宰分肉食甚均里父老曰善陳
孺子之為宰平曰嗟乎使平得宰天下亦如此肉矣又
曰欒布呉軍時以功封為俞侯燕齊之間皆為立社號
曰欒公社又曰周之正月受社牲之首以出種于帝籍
蠶人受社雍祭以沐蠶種上辛乃射里社于帝郊以祈
來年之豐
漢舊事曰天子太社以五土為壇封諸侯者取其土苴
以白茅授之各以其所封方色立社於其國故曰受茅
土
搜神記曰中興初有應嫗者生四子而盡見神光照社
初探試之乃得黄金自是諸子宦學並有芳名至瑒七
世顯
戴延之西征記曰洛陽建春門外迎道北有白社董威
輦所住也去門二里白社有牛馬市即嵇公臨刑處也
伍輯之從征記曰臨沂厚邱間有次睢里社常以人祭
襄公使邾子用鄫子處相承雇貧人命齋潔祭時縛着
社前如見牲犧魏初乃止
荆州圖記曰鄭縣東百歩有縣故城縣南里名伍伯村
有白榆連理樹異根合條高四丈餘土民奉為社
湛方生盟文曰仰惟先王建社之義俯從詩人匍伏之
儀遂藝樹立壇結誓明神
賦晉張華朽社賦曰高柏橋南大道傍有古槐樹蓋數
百年木也余少居近之後去行路遇之則已朽意有緬
然輙為之賦因以言衰盛之理云爾伊兹槐之挺植于
京路之東隅得託尊於田主據爽塏以高居垂重隂于
道周臨大路之通衢饗春秋之祈報應豐胙於無射歴
漢京之康樂踰䘮亂之横逆朱夏當陽蓊藹蕭森征夫
雲㑹行旅歸心輶軒停蓋輕輿託隂吉人向風而袪袂
王孫清嘯而啟襟晞甘棠之廣覆褊喬木之無隂
頌魏陳王曹植社頌曰於惟太社官名后土是曰句龍
功著上古德配帝皇實為靈主克明播植農正日舉尊
以作稷豐年是與義與社同方神北宇建國承家莫不
脩叙
宋何承天社頌曰余以永初三年八月大社聊為此文
實惟隂祗稷為榖元率育萬類恊靈昊乾霸德方將世
號共工厥有才子寔曰句龍稱物平賦百姓喜雍唐堯
救災決河流江棄亦播植作乂萬邦克配二祀以報勤
庸勤庸伊何厚載生民倉廪既實神節斯因人亦有言
物用思人矧乃大德功被陶鈞豈伊百世萬代不泯蒸
哉帝王肇建皇極體國經野設官分職峩峩二社列幹
比殖嵗云其秋晷漏均程牲牢既潔嘉薦惟馨
　　朝㑹
禮記曰天子無事與諸侯相見曰朝
周禮曰春見曰朝夏見曰宗秋見曰覲冬見曰遇時見
曰㑹殷見曰同又曰王執鎭圭(以四鎭/山為飾)公執桓圭侯執
信圭(信即身也圭/上作人身)伯執躬圭(亦/身)子執榖璧(榖以養人/璧上作榖)男
執蒲璧(蒲者所以為席以/安人璧上作蒲草)孤執皮帛卿執羔大夫執鴈
士執雉庻人執騖工商執雞又曰春朝諸侯而圖天下
之事注云圖考績也
傳曰凡朝以正班爵之義㑹以訓上下之則又曰宣十
四年孟獻子言於公曰臣聞小國之免於大國也聘而
獻物於是庭實旅百朝而獻功注云獻其國若征伐之
功於牧伯也又曰子産相鄭伯如楚僑聞大適小有五
美宥其罪戾赦其過失救其災患賞其德刑教其不及
又曰薳啓疆對楚子曰朝聘有圭享頫有璋小有述職
大有廵功又曰叔向曰明王之制使諸侯嵗聘以志業
間朝以講禮再朝而㑹以示威再㑹而盟以著昭明志
業於好講禮於等示威於衆昭明於神又曰莊公如齊
觀社非禮也曹劌諫曰夫禮所以整民也故㑹以訓上
下之則制財用之節朝以正班爵之義帥長㓜之序
孟子曰諸侯朝天子曰述職一不朝則貶其爵二不朝
則削其地三不朝則六師移之
摯虞決疑要注曰漢制㑹於建始殿晉制大㑹於太極
殿小㑹於東堂㑹則五時服庭設金石虎賁旄頭文衣
繡尾又曰宴之與㑹威儀不同也㑹隨五時朝服庭設
金石旄頭之衣鶡尾以列陛讌則服常服設絲竹之樂
宿衛列仗㑹於太極殿小㑹於東堂
白虎通曰凡臣見君必有贄贄者質也致已質誠也公
侯以玉為贄者取其燥不輕濕不重也大夫以鴈為贄
者取其飛成行立成列也士以野雞使其不可誘之以
食脅之以威畢死不可畜也又諸侯相聘為相尊敬也
朝聘天子更以所尊考禮正刑一德以尊天子也又曰
聘者緣臣子欲知其君父無恙又當奉土地所生珍物
以助祭是以皆行聘禮又曰朝備文德而明禮義也
春秋説題辭曰諸侯執政各來朝講文德禮讓制法四
方
尚書曰既月乃日覲四嶽羣牧注云既盡也覲見也言
舜盡正月乃日見羣牧
榖梁傳曰滕侯薛侯來朝天子無事諸侯朝正也考禮
修德所以尊天子也
尚書曰六年五服一朝又六年王乃時廵考制度于四
嶽諸侯各朝于方嶽大明黜陟注云覲四方諸侯各於
其方嶽之下大明考績
漢書曰漢王已并天下諸侯共尊為皇帝於是叔孫通
就其儀漢七年長樂宮成諸侯羣臣朝十月皇帝輦出
房百官執㦸傳警引諸侯王以次奉賀觴九行謁者言
罷酒御史舉不如儀者引去竟朝置酒無敢諠譁失禮
上曰吾乃今日知為皇帝之貴也拜通為太常
漢官儀曰正月旦天子幸德陽殿臨軒公卿大夫百官
各陪位朝賀蠻貊胡羗朝貢畢見屬郡計吏皆陪覲宗
室諸劉雜㑹皆冠兩梁冠皂單衣既定上壽計吏中庭
北向坐大官上食賜羣臣酒食作九賔撤樂又曰大將
軍三公朝㑹天子為起住入太常住車曰皇帝為羣公
起天子坐方前進又曰尚書令御史中丞司𨽻朝㑹各
獨席故京師曰三獨坐
魏志曰黄初元年郭淮奉使賀文帝踐祚而道路疾故
計遠近為稽留及羣臣懽㑹帝責之曰昔禹㑹諸侯於
塗山防風後至便行大戮今溥天同慶而最留遲何也
對曰臣聞五帝先教導民以德夏后氏衰始用刑辟今
臣遭虞舜之世是以自知免於防風之戮也帝悦
晉起居注曰武帝太康元年詔曰江表初平天下同其
歡豫王公卿士各奉禮穪慶其於東堂小㑹設樂使加
於常五月庚寅御臨軒大㑹於太極殿前四方賀使國
子太學生司徒吏副將以上及呉降將吏皆與㑹詔引
歸命侯孫皓上殿稽顙陳恩謝罪稱萬嵗又曰太常張
華止按舊事拜公建始殿因以小㑹今拜公於太極殿
亦宜因以小㑹蓋所以崇宰輔也又曰穆帝升平二年
正月朔朝㑹是日賜衆客醁醽酒
東宮舊事曰正㑹儀太子着遠遊冠絳紗襮登輿至承
華門設位拜二傅二傅交禮畢不復登車太傅訓道在
前少傅訓從在後太子入崇賢門樂作太子登殿西向
坐
詩魏陳王曹植應詔詩曰命彼掌徒肅我征旅朝發鸞
臺夕宿蘭渚經彼公田樂我稷黍西濟闗谷或降或升
騑驂倦路載寢載興將朝聖皇匪敢燕寧前驅舉燧後
乘抗旌長懷永慕憂心如酲
梁簡文帝守東平中華門開詩曰脂車向馳道揔轡息
中華落關猶待漏文㦸未通車薄雲初啟雨曙色始成
霞壍流鋪紫若城風泛橘花絃誦終無取顧已自懷嗟
梁何遜早朝詩曰詰旦鐘聲罷隠隠禁門通蘧車響北
闕鄭履入南宮宿霧開馳道初日照相通風胥徒紛繹
騶御或西東
周王褒入朝守門開詩曰鳯池通複道嚴駕早凌晨鐵
符行警曙銀棨未開闉壍暗城無影晴新路不塵屯兵
引畵劔騎吹動班輪徒知御睿藻抽辭殊未申
陳江揔荅王均早朝守建陽門開詩曰金兎猶懸魄銅
龍欲啟扉三條息行火百雉照初暉御溝槐影出仙掌
露光晞
表陳王曹植請赴元正表曰欣豫百官之美想見朝覲
之禮耳存九成目想率舞又謝得入表曰不世之命非
所致思有若披浮雲而曬白日出幽谷而登喬木目希
庭燎心存泰極
　　燕㑹
周官曰以饗燕之禮親四方之賔客言四方之賔客來
聘王為設饗燕之禮
詩序曰鹿鳴燕羣臣嘉賔也棠棣燕兄弟湛露天子燕
諸侯也又曰伐木燕朋友故舊也自天子至於庻人未
有不須友以成也親親以睦友賢不棄故舊不遺則民
德歸厚矣
左傳曰魯文公即位衛侯使大夫寗武子聘於魯魯文
公與武子燕為賦湛露及彤弓之詩又曰衛侯燕苦成
叔寗惠子相苦成叔傲寗子曰苦成叔家其亡乎古之
為饗食也以觀威儀省禍福今夫子傲取禍之道也
韓詩曰不脱屨而即席謂之禮跣而上坐謂之燕能飲
者飲不能飲者已謂之醧閉門不出謂之湎
禮記曰奠酬而升歌發德也注云以詩之義明賔主之
禮又曰諸侯宴禮俎豆牲醴薦皆有等差所以明貴賤
也
漢書曰高祖十二年擊黥布還過沛留置酒悉召故父
老諸母樂飲道舊故為笑樂上留帳飲三日召沛中兒
百二十人上擊筑歌大風
東觀漢記曰建武三年幸舂陵祠園廟大置酒與父老
故人相樂十九年幸汝南頓正令舍大置酒賜吏民復
南頓田租一年
魏書曰文帝為魏王南征次譙大饗六軍及父老設樂
技百戲
世説曰過江諸人每至暇日輒相要出新亭藉卉飲宴
周侯中坐而歎曰風景不殊舉目有山河之異皆相視
流淚唯丞相愀然作色曰當共戮力王室剋復神州何
至作楚囚對泣耶
沈約宋書曰鄭鮮之為人通率在高祖坐言無所隠時
人甚憚焉尤為高祖所狎上嘗於内殿宴飲朝貴畢集
唯不召鮮之坐定謂羣臣曰鄭鮮之必當自來俄而外
云尚書郎鄭鮮之詣門求啟事高祖大笑引入
詩古詩曰今日良宴㑹歡樂難具陳彈筝奮逸響新詩
妙入神齊心同所願含意俱未申人生寄一世奄忽如
颷塵何不䇿高足先據要路津無為守窮賤轗軻長苦
辛
魏陳王曹植公宴詩曰公子敬愛客終宴不知疲清夜
遊西園飛蓋相追隨明月澄清景列宿正參差秋蘭被
長坂朱華冒綠池潜魚躍清波好鳥鳴高枝神颷按丹
轂輕輦隨風移又侍太子坐詩曰白日曜青春時雨靜
飛塵寒氷辟炎景凉風飄我身清醴盈金觴肴饌縱横
陳齊人進竒樂歌者出西秦翩翩我公子機巧忽若神
又與丁廙詩曰嘉賔塡城闕豐膳出中厨吾與二三子
曲宴此城隅秦筝發西氣趙瑟揚東嘔肴來不虚歸觴
至反無餘
魏應瑒公宴詩曰開館延羣士置酒于斯堂辯論釋常
結援筆興文章穆穆衆君子好合同歡康促坐褰重帷
傳滿騰羽觴
魏劉楨公宴詩曰永日行游戯歡樂猶未央遺思在𤣥
夜相與復翺翔輦車飛素蓋從者盈路傍月出照園中
珍樹鬱蒼蒼清川過石渠流波為魚防芙蓉散其花菡
萏溢金塘珍鳥宿水裔仁獸游飛梁投翰長歎息綺麗
不可忘
魏王粲公宴㑹詩曰昊天降豐澤百卉挺葳蕤涼風徹
烝暑清雲却炎暉高㑹君子堂並坐䕃華榱嘉肴充圓
方㫖酒盈金罍常聞詩人語不醉且無歸願我賢主人
與天享巍巍克符周公業奕世不可追
魏陳琳宴㑹詩曰凱風飄隂雲白日揚素暉良友招我
遊高㑹宴中闈𤣥鶴浮清泉綺樹煥青蕤
晉武帝華林園詩曰習習春陽帝出乎震天施地生以
應仲春思文聖皇順時秉仁欽若靈則敬御嘉賔洪恩
普暢慶及衆臣(其/一)其慶惟何錫以帝祉肆覲羣后有客
戾止外納要荒内延卿士簫管詠德八音咸理凱樂飲
酒莫不宴喜(其/二)
晉陸機擬今日良宴㑹詩曰閒夜命歡友置酒迎風館
齊童梁甫吟秦娥張女彈哀音繞棟宇遺響入雲漢人
生能幾何為樂常苦晏譬彼司晨鳥揚聲當及旦又皇
太子賜宴詩曰明明隆晋茂德有赫思媚上帝配天光
宅誕育皇儲儀刑在昔徽言時宣福祿來格勞謙降貴
肆敬下臣肇彼先驅翻成嘉賔又侍皇太子宣猷堂詩
曰篤生我后克明克秀體暉重元承規景數茂德沖深
天姿玉裕三正迭紹洪聖啟運自昔哲王先天而順羣
辟崇替降及近古黄暉既渝素靈承祜三后始基世武
丕承協風傍駭天晷仰澄自彼河汾奄齊七政時文惟
晉世篤其聖明明隆晉茂德有赫
晉王讃侍皇太子宴始平王詩曰亹亹聖𦙍繼明重體
樂此棠棣其甘如薺我有嘉賔以洽百禮煌煌同族藹
藹王僚惟中惟外如瓊如瑶湛湛朝雲德靡不覆𤣥黄
所綴文成綵繡政以神和樂以安奏一人有慶萬邦是
祐又侍皇太子祖道楚淮南二王詩曰於明聖晉仰統
天緒易以明險簡以知阻研彼羣慮俾侯授土郁郁二
王祗承皇命睹離鑒親觀禮知盛皇儲降㑹延于公姓
瞻彼行役並憇同林分塗殊軌靡不廻心
晉陸雲侍大將軍宴詩曰茫茫宇宙天地交泰王在華
堂式宴嘉㑹𤣥暉峻朗翠雲崇靄冕弁振纓藻服垂帶
祁祁臣僚有來雍雍薄言載考承顔下風俯覿前客仰
瞻玉容天錫難老如嶽之崇
宋鮑昭侍宴覆舟山應詔詩曰繁霜飛玉闥愛景麗皇
州清蹕式馳路羽蓋竚宣遊神居既崇盛巖險信周流
禮俗陶德聲昌㑹溢民謳
梁王僧孺侍宴景陽樓詩曰金鋪鑠可鏡桂棟儼臨雲
霑觴均飲德服道驗朝聞詎論禹無間非恥堯為君小
臣亦何者短翮屢追羣又侍宴詩曰麗景屬春餘清隂
澄夏首交枝隠脩徑廻流影遥阜徒為轢輕筠移鑾拂
高柳去矣勞茂績勉哉報嘉誘小臣良不才涓塵愧所
守何用勝彫斵譬木良如朽又侍宴詩曰廻輿避暑宮
下輦迎風館散漫輕煙轉霏微商雲散蔓草亘巖垂高
枝起天半廻風稍驚水落光漸斜岸妙儛駐行雲清歌
入曽漢晬顔暢有懌德音良已粲
梁庾肩吾侍宴詩曰沐道逢將聖飛觴屬上賢仁風開
美景瑞氣動非煙秋樹翻黄葉寒池墮黒蓮承恩謝命
淺念報在身前又侍宴詩曰副君時暇豫曽城聊近游
清池寫飛閣疎樹出龍樓北陸氷方壯西園春欲周梅
心芳屢動蒲節促難抽徒然頒並命無以厠應劉又侍
宣猷堂宴湘東王詩曰陳王驂駕反副后西園遊並命
登飛閣列坐對芳洲桂巖逢暮序菊水値窮秋竹徑簫
聲發相門琴曲愁徒奉文成誦空知思若抽
梁劉孝綽侍宴詩曰清宴延多士鴻漸濫微薄臨焱出
蕙樓望辰躋菌閣上征切雲漢晚眺周京洛城寺鬱參
差街衢紛漠漠禁林寒氣晚方秋未揺落皇心重發志
賦詩追並作自昔承夭寵於兹被人爵選言非綺綃何
以儼金雘又侍宴詩曰兹堂乃峭嶠伏檻臨曲池樹中
望流水竹裏見攅枝欄高景難蔽岫隠雲易垂邂逅逢
休幸朱蹕曵青規邱山不可荅葵藿空自知又侍宴集
賢堂應令詩曰北閣時見啟西園又已闢宮屬引鴻鷺
朝行命金碧伊臣獨何取隆恩徒自昔布武登玉墀委
坐陪瑶席綢繆參宴笑淹留奉觴醳壺人告漏晚煙霞
起將夕反景入池林餘光映泉石又陪徐僕射晚宴於
兒宅詩曰夫君追宴憙十日遞來過築室華池上開軒
臨芰荷方塘交宻篠對霤接繁柯景移林改色風去水
餘波洛城雖半日愛客待驪歌
梁江淹擬魏帝遊宴詩曰置酒坐飛閣逍遥臨華池神
飄自遠至左右芙蓉披綠竹夾清水秋蘭被幽崖月出
照園中冠佩相追隨肅肅廣殿隂雀聲愁北林衆賔還
城邑何用慰我心
陳徐陵侍宴詩曰園林才有熱夏淺更勝春嫰竹猶含
粉初荷未聚塵承恩豫下席應阮獨何人
陳江揔賦得置酒殿上詩曰三清傳㫖酒柏梁奉歡宴
霜雲動玉葉凍水疎金箭羽籥響鐘石流泉灌金殿盛
時不再得光景馳如電
　　封禪
禮記曰昔先王因天事天因地事地因名山升中于天
(中成也祭天/告以成功也)
河圖真紀曰王者封太山禪梁父易姓奉度繼崇功
河圖㑹昌符曰漢太興之道在九伐之王封于太山刻
石著紀禪于梁甫退省考功
春秋含兹子曰天子所以昭察以從斗樞禁令天下係
體守文宿思以合神保長久天子受符以辛日立號
史記曰齊桓公欲封禪管仲曰古封太山禪梁父七十
二家夷吾所記十有二焉無懐氏封泰山禪云云顓頊
封泰山禪云云神農封泰山禪云云炎帝封泰山禪云
云黄帝封泰山禪亭亭帝嚳封泰山禪云云堯封泰山
禪云云舜封泰山禪云云禹封泰山禪㑹稽湯封泰山
禪云云周成王封泰山禪社首皆受命然後得封禪古
之封禪鄗上之黍北里之禾所以為盛江淮之間一茅
三脊所以為籍東海致比目之魚西海致比翼之鳥然
後有不召而自至者十有五焉又曰秦始皇既并天下
即帝位徴齊魯儒士博士七十人至泰山下議曰古者
封禪為蒲車惡傷山之土石草木始皇上泰山立石頌
始皇德明其得封也封藏皆秘代不得而記也始皇上
泰山中坂遇風雨休於樹下因封其樹為五大夫又曰
封禪則不死黄帝是也儒者皮弁薦紳射牛封太山如
郊太一之禮又曰李少君上言云縱遠方竒獸飛禽及
白雉以加祀皆至太山其夜若有光晝有白雲起封中
白虎通曰天以髙為尊地以厚為德故増太山之高以
報天附梁父之厚以報地也又曰易姓而王必升封太
山何報告之義也又曰或曰封者金泥銀䋲或曰石泥
金䋲封之以印璽
孝經序金决曰封乎太山考績燔燎禪乎梁父刻石紀
功
尚書中候曰昔古聖王功成道洽符瑞出乃封太山今
比目之魚不至鳯皇不臻未可以封鄭𤣥注云比目東
方異氣所生名鰈
司馬相如封禪書曰然猶躡梁父登太山建昭號施尊
名俾萬代得激清流揚微波飛英聲騰茂實
封禪儀注曰持禮三十人上發壇上十石函葢尚書令
北向跪藏玉牒畢持禮覆石函尚書令封上石檢亦洽
以金䋲泥雜用四方土各依其色
張華議曰海内符瑞之應備物之盛未有若今之盛宜
禮中岳封泰山發德號
漢官儀曰封禪太山既武帝封處累其石登壇置玉牒
書封石此中復封石檢又曰元封封禪書有白氣夜有
光下天闕石門又曰有玉龜又曰建武二十二年東廵
狩二月九日到魯十九日國家居亭百官布野此日上
山雲氣成宮闕百姓皆見
漢書曰元封元年四月癸卯上還登封太山應劭云成
功治定告成於天有金䇿石函金泥玉檢之封又曰倪
寛對䇿云其封太山禪梁父昭姓考功此帝王之盛節
續漢書曰上以用石功難又欲及二月封故詔梁松因
故封石空檢更加封而已松上疏争之以為承天之敬
尤宜章明今因舊封竄寄玉牒故石下恐非重命之義
又曰建武三十二年上許梁松等奏乃求元封時故事
議封禪所施用有司奏當刻玉璽一枚方寸三分玉版
方五寸又曰上御輦升山日中後到山上即位于壇南
北面帝升壇尚書令奉玉牒檢皇帝以寸三分璽親封之
呉志曰孫皓天璽元年陽羡山有石室所在表為天瑞
乃遣司空董朝周處等封禪國山
宋書曰江夏王義恭表云佳氣降雰於宫榭珍露呈
味於禁林宜修封太山瘞玉岱趾
太康地記曰奉高者以事東嶽帝王禪代之處也故明
堂在縣南四里漢武立太壇於東山以登天下示増高
　　親蠶
禮記祭義曰古者天子諸侯必有公桑蠶室近川而為
之築宮仞有三尺棘牆而外閉之
祭統曰王后蠶於北郊以供純服夫人蠶於北郊以供
冕服(純音/緇也)
五禮先蠶儀注曰親蠶前二日太祝令質明以太牢祀
先蠶皇
皇后親蠶儀注曰皇后躬桑始將一條執筐受桑
周遷古今輿服雜事曰蠶始生后食之三灑而止
晉元康義曰皇后採桑壇蠶宮西南
董巴輿服志曰漢皇后桑於東郊苑中者又曰太皇太
后入廟服紺上皁下蠶青上縹下簮以玳瑁長一尺端
為華勝上為鳯皇
禮記曰季春之月后妃齋戒躬桑以勸蠶事孟夏之月
蠶事既畢后妃獻繭又曰蠶事既登分繭稱絲以供郊
廟之服又曰后妃獻繭乃收繭税以桑為均貴賤長㓜
如一
東觀漢記曰明德馬皇后置織室蠶於濯龍中數往來
觀視
漢書曰孝元王皇后為太后幸蠶館率皇后及列侯夫
人桑于北郊
　
　
　
　
　
　
　
　
　藝文類聚卷三十九
欽定四庫全書
　藝文類聚卷四十　　　　唐　歐陽詢　撰
　禮部下(冠/弔)　(婚墓諡/冡)
　　冠
儀禮曰士冠禮筮于廟門主人𤣥冠朝服緇帶素韠即
位于門東門有司如主人即位於西方筮賔如求日之
儀祝曰令月吉日始加元服弃爾幼志從爾成徳夀考
唯祺介爾景福又再加曰吉月令辰乃申爾服敬爾威
儀淑慎有徳眉夀萬年永受厥福又三加曰以嵗之
正以月之令咸加爾服兄弟具在以成厥徳黄耉無
疆受天之慶又醴辭曰甘醴惟享嘉薦令芳拜受祭
之以定爾祥承天之休夀考不忘又醮辭曰㫖酒既
清嘉薦以時乃加元服兄弟具來孝友時格永乃保
之又再醮曰㫖酒既清嘉薦伊脯乃申爾服禮儀有
序祭此嘉爵承天之祜又三醮曰㫖酒令芳籩豆有
楚咸加爾服肴升嘉爼承天之慶受福無疆又字辭
曰禮儀既備令月吉日昭告爾字爰字孔嘉髦士攸宜
宜之于嘏永受保之禮記曰始冠緇布之冠也太古冠
布齊則緇之適子冠於阼以著代也醮於客位加有成
也三加彌尊俞其志也冠而字之敬其名也又曰成王
冠祝雍曰使王近於民逺於年嗇於時惠於財任賢使
能
大戴禮曰太子既冠成人免於傅保則有司過之史有
虧膳之宰太子有過史必書之
漢記曰馬防子鉅為常從小侯上欲冠鉅夜拜為黄門
郎御章䑓下殿陳鼎爼自臨冠之禮
漢書曰安帝桓帝獻帝加元服並大赦賜公卿金帛
箴蕭子範冠子箴曰是月惟令敬擇良辰式遵士典
誥筮于賔嘉字爰錫醮酒方陳禮莊爾質徳成爾身永
變童心長移悼齒朱錦辭髪青絇在履丹石為操氷泉
厲已務簡朋匹由蘇遊止在我尚謙推物盡美面謟退
言弗納于耳直弦矢辭斯為良士
　　婚
釋名曰婚昬時成禮也姻女因媒也
爾雅曰女之夫曰壻壻父母為姻婦父母為婚
禮記曰仲春之月𤣥鳥至至之日以太牢祀髙禖(𤣥鳥/燕也)
(燕以求巢室于嫁娶/之家媒氏以為候也)又曰婚禮者將合二姓之好上以
事宗廟而下以繼後世也故君子重之又曰嫁女之家
三夜不息燭思相離也娶婦之家三日不舉樂思嗣親
也三日而廟見稱來婦也擇日而祭於禰成婦之義也
又曰夫婚禮萬世之始也一與之齊終身不改故夫死
不嫁男女别然後父子親父子親然後義生義生然後
禮作禮作然後萬物安壻親御授綏親之也出乎大門男
帥女女從男夫婦之義由此始婦人從人者也幼從父
兄嫁從夫夫死從子又曰納女於天子曰備百姓於國
君曰備酒漿於大夫曰備掃灑又曰哀公問孔子曰冕
而親迎不已重乎孔子對曰合二姓之好以繼先聖之
後以為天地宗廟社稷之主君何謂已重乎
崔駰婚禮結言曰乾坤其德恒久不已爰定天綱夫婦
作始乃降英媛有淑其儀姬姜是侔比則姚媯載納嘉
䞇申結鞶褵
毛詩曰何彼穠矣美王姬也雖則王姬亦下嫁於諸侯
車服不繫其夫下王后一等猶執婦道以成肅雝之德
也曰豈其食魚必河之魴豈其娶妻必齊之姜豈其食
魚必河之鯉豈其娶妻必宋之子又曰伐柯如之何匪
斧不克娶妻如之何匪媒不得
左傳曰齊侯與蔡姬乘舟于囿蕩公公變色禁之不可
公怒歸之未之絶也蔡人嫁之齊侯以諸侯之師侵蔡
蔡潰伐楚又曰楚昭王敗鍾建負季芊以從將嫁季芊芊
辭曰所以為女子遠丈夫也昔者鍾建負我矣以妻鍾
建
白虎通曰天子諸侯一娶九女者何重國廣繼嗣也法地有
九州承天之施無所不生一娶九女亦足承君之施九而
無子百無益也
鄭氏婚禮謁文曰納采始相與言語采擇可否之時問
名謂問女名將歸上之也納吉謂歸卜吉往告之也納
徴用束帛徴成也請期謂吉日將親迎謂成禮也
劉恢與范注論婚事曰禮非拜時拜時出於末世耳將
以世族多虚吉事宜速故以好嵗拜時新年便可婚也
列女傳曰邵南申女者申人之女也既許嫁於豐夫家
禮不備而欲迎之女遂不肯往夫家訟之於理致之於
獄女終以一物不具一禮不備守節持義必死不往
漢書曰陳平邑富人張負有女孫五嫁夫輙死平欲得
之邑中有大䘮平家貧侍䘮以先往後罷為助既見之
䘮所隨平至其家家乃負郭窮巷然門外多長者車轍
負以女孫妻平曰固有美如陳平而長貧賤者乎又曰
張耳大梁人也常亡命遊外黄外黄富人女甚美庸奴
其夫亡抵父客父客謂曰必欲求賢夫從耳女聽為請
決嫁之女家厚奉給耳耳以故致千里客又曰張放取皇
后弟平恩侯許嘉女上為放供帳賜甲第充乘輿服飾
時號為天子取婦皇后嫁女
風俗通曰兩袒俗説齊人有女二人求之東家子醜而
富西家子好而貧父母疑不能决問其女定所欲適難
指斥言者偏袒令我知之女便兩袒怪問其故云欲東
家食西家宿此為兩袒者也
楚國先賢傳曰孫㒞字文英與李元禮俱娶太尉桓焉
女時人謂桓叔元兩女俱乘龍言得壻如龍也
世説曰王戎儉吝其從子婿與一單衣裁後更責之戎
女適裴氏貸錢數萬女歸戎色不説女還錢乃懌又曰
温嶠從姑劉氏家值亂離唯有一女甚慧姑以屬嶠索
婿嶠宻自有婚意答云佳壻難得但如嶠比云何姑答
云䘮破之餘乞得粗相存活便足慰吾餘年敢希汝比
却數日嶠報姑云已得婚處門地粗可壻身不減嶠因
下玉鏡䑓一枚姑大喜既婚交禮女以手披紗扇笑曰
固疑是此老奴果如所疑玉鏡䑓是嶠為劉越石長史
北征劉聰所得也
詩晉嵇含伉儷詩曰余執百兩轡之子詠採蘩裁彼䨇
絲絹著以同功緜夏揺比翼扇冬卧蛩蛩氈飢飡并糧
粒渴飲一流泉臨軒樹萱草中庭値合歡
梁何遜看新婚詩曰霧夕蓮出水霞朝日照梁何如花
燭夜輕扇掩紅粧良人已灼灼席上自生光所悲髙駕
動環珮出長廊
梁劉瑗詠左右新婚詩曰小使如初日得婦類行雲琴
聲妾曽聽桃子壻經分娥眉叅意畵繡被共籠薫偏増
使君度無趣遣相聞
陳周𢎞正看新婚詩曰莫愁年十五來聘子都家壻顔
如美玉婦色勝桃花帶啼疑暮雨含笑似朝霞暫卻輕
紈扇傾城判不賒
賦魏陳王曹植感婚賦曰陽氣動兮淑清百卉鬰兮含
英春風起兮蕭條蟄蟲出兮悲鳴顧有懷兮妖人用搔
首兮屏營澄清䑓以蕩志狀高軒而遊情悲良媒之不
顧懼歡媾之不成慨仰首而歎息風飄颻以動纓
晉張華感婚賦曰婚姻者競赴良時粲麗之觀相繼扵路
感而賦曰窈窕初茂玉質始盛容華外豐心神内正接
軫連騎隠隠習習充街塞里暉曜城邑相麗姿之綽約
兮遥髣髴以感心怨佳人之幽翳兮恨檢防之高深
箴晉摰虞新婚箴曰今在哲文遭家不造結髪之麗不
同偕老既納新配内芬外藻厚味腊毒大命將天色不
可躭命不可輕君子是憚敢告後生
晉潘岳答新婚箴曰女實存色男實好德德在正色色
在不惑故新舊兼𢎞義由理得君子過慮愛已明箴防
微測顯文麗㫖深敬納嘉誨敢酬德音
晉王廙婦德箴曰團團明月魄滿則缺亭亭陽暉曜過
則逝天地猶有盈虧况華艶之浮孽是以淑女鑒之戰
戰乾乾相彼七出順此話言懼兹屋漏畏斯新垣在昧
無愧幽不改䖍
啟梁劉孝儀為王儀謝國姻啟曰即日主書王靜民宣
敕安告主降嬪臣第三息實臣素里庸族蓬衡賤品事
隔伊緍之禮望絶下嫁之姬而聖慈猥洽皇姻曲建荆
布陋飾已膺凡奬負薪微𦙍復降肅雝頻煩叨荷内外
榮抃
教梁簡文帝資遣孔燾二女教曰夫思人生至輕事惟
悼往表閭式墓義匪字孤至如游殷之息見撫張既橋
𤣥之子受託魏王斯故美在令終受兼身後故無錫令
孔燾經術𢎞長志履貞槩遊處積年一朝長往聞其在
室二女並未有行可廣訪姻家務求偶對
　　諡
説文曰諡者説行之迹也
韋昭辯釋名曰古者諸侯薨則天子論行以賜諡唯王
者無上故於南郊稱天以諡之當春秋時周室卑微臣
諡其父故諸侯之諡多不以實
古史考曰諡禮待葬而諡所以尊名也其行善惡惡為
諡所以勉為善也
禮記曰已孤暴貴不為父作諡又曰公叔文子卒其子
請諡於君曰日月有時將葬矣請所以易其名君曰昔
者衛國凶飢夫子為粥與國之餓者是不亦惠乎昔衛
國有難夫子以其死衛寡人不亦貞乎夫子聽衛國之
政修其班制社稷不辱不亦文乎諡夫子貞惠文子
大戴禮曰武王踐阼曰諡者行之迹也是以大行受大
名小行受小名行出乎巳名出乎人
左傳曰無駭卒羽父請諡與族公問於衆仲衆仲對曰天
子建德因生以賜姓胙之土而命之氏諸侯以字官有
世功則有官族邑亦如之公命以字為展氏
論語曰子貢問曰孔文子何以謂之文也子曰敏而好
學不恥下問是以謂之文也
春秋説題辭曰號者功之表諡者行之迹所以追勸成
德使尚務節
穆天子傳曰為盛姬諡曰哀淑人
列女傳曰魯黔婁先生死曽子與門人往弔焉曰何以
為諡其妻曰以康為諡昔者先生君嘗賜之粟二十鍾
先生辭而不受是其有餘富也君嘗欲授之國相先生
辭而弗為是有餘貴也求仁而得仁求義而得義其諡
為康不亦宜乎
漢書曰霍去病元狩六年薨上悼之發屬國𤣥甲軍陳
自長安至茂陵為冡象祁連山謚之景桓侯(謚法仁義/行剛曰景)
(辟土行/遠曰桓)又曰賈山奏事曰古者聖王作諡三四十世爾
雖堯舜禹湯文武累世廣德以為子孫基業無過二三
十世也
秦始皇帝曰死而以謚法是父子名號有時相襲也以
一至萬則世世不相復也故死而號曰始皇帝
五經通義曰謚者死後之稱累生時之行而謚之生有
善行死有善謚所以勸善戒惡也謚之言列其所行身
雖死名常存故謂謚也
東觀漢記曰呉漢爵位奉賜最尊重然但治宅不起巷
第恭儉如此病薨奏謚日有司議以為武昭特賜謚曰
忠侯
張璠漢記曰范丹中平二年卒三府各遣令史奔弔累
行論謚僉曰宜為貞節先生㑹葬二千餘人
荀氏家傳曰荀爽對䇿曰臣聞火生於木故其德孝漢
之謚帝稱孝者其義取此也故漢制使天下皆誦孝經
選吏則舉孝亷以孝為務也
中興書曰中宗即尊號也時賜謚多由封爵不考德行
王導曰近代以來唯爵得謚武官牙門有爵必謚卿校
常伯無爵悉不賜謚甚失制謚之本今中興肇建勲德
兼備宜深體前訓使行以謚彰中宗納焉自後公卿無
爵而謚自導始也
表梁陸倕為張纉謝兄尚書謚靖子表曰亡兄夙搆皇
慈早邀靈慶立言著績未酬天寵門衰祚寡遽辭昌運
拊心摧恨私懷㒺極日月告時幽埏浸遠王人猥集佳
册光臨榮溢里庭恩沉松檟
議晉張華晉文王諡議曰殊位盛禮實隆明德班爵崇寵
亦光茂勲至於表名贈號世考洪烈冠聲無窮者莫尚
於號謚也論功高於禹稷比德邁於伊周
書齊虞羲與蕭令王僕射書為袁彖求謚曰袁侍中體
髙亮之宏姿挺孤竒之逸操孝友結於衡閭忠正表於
邦域懷抱七經該綜百氏清文麗目幾義窮神言非義
而不發容導禮而後動居貧無悶事等安期處顯不驚
道均無歎兄弟親從同居共財怡怡雍穆人所不聞顧
與善無徴報施徒語岱山委岫崑岳摧峯四海搢紳誰
不掩泣明公德冠時宗道高物表若得横議聖時斟酌
今古採茂實於當年標芳流於千載馳徽謚於山道潤
貞氣於泉門豈非體國之至公典謨之盛軌者哉
　　弔
左傳曰齊侯遇杞梁之妻於郊使弔之辭曰殖之有罪
何辱命焉若免於罪猶有先人之弊廬在下妾不得與
於郊弔齊侯弔諸其室又曰莊公十一年宋大水公使
弔焉曰天作淫雨害於粢盛若之何不弔對曰孤實不
敬天降之災以為君憂拜命之辱
禮記曰知生者弔知死者傷知生而不知死弔而不傷
知死而不知生傷而不弔弔䘮弗能賻弗問其所費又
曰五十無車者不越疆而弔人弔於人是日不樂婦人
不越疆而弔人行弔之日不飲酒食肉焉弔於葬者必
執引若從反壙皆執紼又曰子夏䘮其子而䘮其明曽
子弔之曰吾聞之曰朋友䘮明則哭之
家語曰史魚將卒命其子曰吾在朝不能進蘧伯玉退
彌子瑕是不能正君不可以成禮我死汝其置屍牖下
靈公弔焉怪而問之其子以父言告公曰寡人過也令
殯於客位進蘧伯玉退彌子瑕孔子曰史魚死而屍諌
可謂直乎
莊子曰孔子圍於陳蔡之間七日不火食太公任弔之
曰㡬死乎曰然子惡死乎曰然任曰直木先伐甘井先
竭子其意者飾智以驚愚脩身以明行昭昭乎如揭日
月而行故不免又曰莊子妻死惠子弔之則方箕踞鼓
盆而歌
淮南子曰北塞之上有憙道者其馬無故亡入胡中人
皆弔之其父曰此何詎不乃為福居數月其馬將胡駿
馬而歸人皆賀之其父曰此何詎不乃為禍家富馬良
其子騎馬堕而折髀人皆弔之其父曰此何詎不乃為
福居一年胡夷大出丁壯者皆控弦而戰塞上之人死
者十九此獨跛足故父子相保
説苑曰孫叔敖為楚令尹吏民皆賀有一老父衣麄衣
冠後弔曰身貴而驕人者民去之位高擅權者民惡之
祿厚而不知止者患處之孫叔敖再拜曰敬受命願聞
餘教父曰位已髙而身益卑意益大而心益小祿已厚
而愼不敢取若君謹守此三者足以治楚
漢書曰龔勝死有老父來弔其哭甚哀既而曰嗟乎薫
以香自燒膏以明自銷龔生竟夭天年非吾徒也遂趨
而出莫知其誰
虞翻别傳曰翻放弃南方自恨疏斥當長没海隅生無可與
語死以青蠅為弔客天下一人知己者足以不恨以典
籍自慰
摯虞決疑要注曰禮臣䘮其父母則赴於君君弔之
漢太傅胡廣䘮母天子使謁者以中牢弔祭具送葬
魏司空陳羣䘮母使者弔祭如故事又使黄門侍郎杜
恕奉詔慰問又曰國家同姓王公妃主發哀於東堂凡
使者監哀弔祭同姓者素冠幘白練深衣器用皆素弔
祭異姓者服色器用不變也又曰古素冠錫衰為弔服
今以白袷深衣為服深衣即單衣也錫細麻疏也
賦漢司馬相如弔秦二世賦曰登陂陁之長坂入曽宮
之嵯峨臨曲江之隑州望南山之參差巖巖深山涳涳
通谷豁乎􁡏􁀙泊乎溝渠􁀙以永逝注平臯之廣衍觀
衆樹之蓊薆覽竹林之榛榛東馳土山北偈石瀨弭節
容與歴弔二世持身不謹亡國失勢信䜛不寤宗廟滅
絶嗚呼操行之不得墳墓蕪穢而不脩魂魄亡歸而不
食
晉傅咸弔秦始皇賦曰余治獄至長安觀乎阿房而弔
始皇曰傷秦政之為暴弃仁義以自亡搦紙申辭以弔
始皇有姬失統命不于常六國既平奄有萬方政虐刑
酷如火之揚致周章之百萬取發掘於項王疲斯民乎
宮墓甚癸辛於夏商未旋踵而為墟屯麞麋乎廟堂國
既顛而莫扶孰阻兵之為强
文漢賈誼弔屈原文曰鸞鳯伏竄鴟梟翺翔謂隨夷溷
兮跖蹻為亷莫邪為鈍兮鉛刀為銛騰駕罷牛驂蹇驢
驥垂兩耳服鹽車所貴聖人之神德遠濁世而自藏使
麒麟可係而覊豈云異夫犬羊
後漢蔡邕弔屈原文曰鸋鴂軒翥鸞鳯挫翮啄碎琬琰
寶其瓴甋皇車奔而失轄執轡忽而不顧卒壞覆而不
振顧抱石其何補
晉潘安仁弔孟嘗君文曰人罔貴賤士無眞偽延入如
歸望賔若企出握秦機入專齊政右眄而嬴强左顧而
田競且以造化為水天地為舟樂則齊喜哀則同憂豈
區區之國而大邦是謀𤨏𤨏之身而名利是求畏首畏
尾東奔西囚志撓於木偶命懸於狐裘
晉陸機弔魏武帝文曰夫以廻天倒日之力而不能振
形骸之内濟世夷難之智而受困魏闕之下格乎上下
者藏於區區之木光于四表者翳乎蕞爾之土雄心摧
於弱情壯圗終於衰志長筭屈於短日遠跡頓於促路
持姬女而指季豹以示四子曰以累汝因泣下傷哉曩
以天下自任今以愛子託人又曰吾媫妤伎人皆著銅
雀臺上施六尺牀下繐帳朝晡設脯糒之屬月朝十五
日輙向帳作伎汝等時時登銅雀䑓望吾西陵墓田又
云餘香可與諸夫人諸舍中無為學作履組賣也吾歴
官所得綬皆著藏中吾餘衣裘可别為一藏不能者兄
弟可共分之威先天而蓋世力盪海而㧞山厄何險而
弗濟敵何强而不殘違率土以靖寐戢彌天乎一棺惜
内顧之纏綿恨末命之微詳紆家人於履組塵清慮於
餘香結遺情之婉孌何命促而意長宣備物於虚器發
哀音於舊倡矯戚容以赴節掩零淚而薦觴徽清絃而
獨奏進脯糒而誰嘗悼繐帳之冥漠怨西陵之茫茫登
雀䑓而羣悲貯美目其何望覽遺籍以慷慨獻兹文而
悽傷又弔蔡邕文曰彼洪川之方割豈一簣之所堙故
尼父之惠訓智必愚而後賢諒知道之已妙曷信道之
未堅忽寗子之保已效萇叔之違天兾澄河之遠日忘
朝露之短年
晉庾闡弔賈生文曰飛榮洛汭濯頴山東質清浮馨聲
若孤桐琅琅其璞巖巖其峯信道居正天下為公方駕
逸歩不以曲路期通是以張高弦悲聲激柱落清唱未
和而桑濮代作昔臯陶謩虞呂尚歸昌德協允符乃應
帝王夷吾相桓漢登蕭張草廬三顧臭若蘭芳奈何摧
景颷風獨䘮厥明悠悠大素存亡一指道來斯通世往
斯否吾哀其生未見其死敢不敬弔寄之淥水
宋袁淑弔古文曰賈誼發憤於湘江長卿愁悉於園邑
彦眞因文以悲出伯喈衒史而求入文舉疏誕以殃速
德祖精密而禍及夫然不患思之貧無若識之淺士以
伐能見斥女以驕色貽遣以往古為鏡鑒以未來為鍼
艾書余言於子紳亦何勞乎蓍蔡
　　冡墓
禮記曰曽子曰朋友之墓有宿草而不哭焉又曰趙文
子與叔譽觀九原文子曰死如可作也吾誰與歸叔譽
曰其陽處父乎文子曰其智不足稱也其舅犯乎文子
曰其仁不足稱也我則隨武子乎利君不忘其身謀身
不遺其友
越絶書曰闔閭冡在閶門外銅棺三重洪池六尺玉鳬
之流扁諸之劔三千干將魚腸之劔在焉十萬人築治
之
史記曰樗里子卒葬渭南章䑓之東曰後一百嵗當有
天子之宮夾我墓至漢興長樂宮在其東未央在其西
武庫正當其墓
漢書曰原陟自以先人墳墓儉約非孝也乃大治冡舍
周閣重門初武帝時京兆曹氏葬茂陵民謂其道為京
兆阡陟慕之乃買地開道立署曰南陽阡人不肯從謂
之原氏阡
揚雄家牒曰子雲以天鳯五年卒葬安陵阪上所厚沛
郡桓君山平陵如子禮弟子鉅鹿侯芭共為治䘮諸公
遣世子朝臣郎吏行事者㑹送桓君山為斂賻起祠堂
侯芭負土作墳號曰𤣥冡
博物志曰漢滕公夏侯嬰死公卿送葬至東都門外馬
不行踣地悲鳴得石椁有銘曰佳城鬱鬱三千年見白
日吁嗟滕公居此室乃葬之
范曄後漢書曰楊震為樊豐等所譛飲鴆卒先葬十餘
日有大鳥髙丈餘集震䘮前俯仰悲鳴淚下霑地葬畢
乃飛去於是立石鳥象於墓所
梁州記曰武侯壘東南有定軍山入山十餘里有諸葛
武侯墓鍾㑹征蜀至漢川祭亮之廟令軍士不得於墓
蒭牧樵採今松柏碑銘儼然
盛𢎞之荆州記曰冠軍縣東有魏征南軍司張詹刻其
碑背曰白楸之棺易朽之裳銅鐵不入凡器不藏嗟矣
後人幸勿我傷至元嘉六年民飢始被發金銀朱漆之
器雕刻爛然
荆州記曰酈縣北三十里有一墓甚崇偉前有石樓高
一丈五尺上作石鳯將九子相傳云是姚家墓不詳其
人
異苑曰魏武北征冒頓升嶺眺望見一岡不生百草王
粲曰必是古冡此人在世服生礬石死而石生勢蒸出
外致卉草燋滅即令鑿看果得墓有礬石滿塋
皇覽曰蒼頡冡在馮翊縣衙利陽亭南道旁墳高六尺
學書者皆祭之不絶
蚩尤冡在東郡壽張縣闞鄉城中高七丈民常十月祀
之有赤氣出如一匹絳名為蚩尤旗
伍輯之從征記曰孔叢云夫子墓方二里諸弟子各以
四方木來植之今盤根猶存
魏武令曰故北中郎將盧植名著海内學為儒宗士之
楷模國之楨幹也今亟遣丞相掾除其墳墓存其子孫
并致薄醊以彰厥德
魏志曰陳思王薨遣葬初植登魚山臨東河喟然有歎
焉之心遂營為墓
呉志曰顧邵起家為豫章太守下車祀先賢徐孺子墓
優待其後又曰漢末關中亂有發前漢時宮人冡者猶
活既出復如舊郭后愛念之常置左右問當時宮内事
了了有次第
王隠晉書曰太康元年汲縣民盗發魏安釐王冡得竹
書漆字古書有易卦似連山歸藏文有春秋似左傳
搜神記曰宋大夫韓馮取妻而美康王奪之俄而馮自
殺妻乃隂腐其衣王與登䑓遂自投䑓下左右攬之衣
不中手遺書於帶曰王利其生不利其死願以尸骨賜
馮而合葬乎王怒弗聽使里人埋之冡相望也宿昔有
交梓木生於二冡之端旬日而大合抱屈體相就根交
於下又有鴛鴦雌雄各一恒棲樹上交頸悲鳴宋人哀
之遂號其木曰相思樹
從征記曰劉表冡在高平郡表之子琮擣四方珍香數
十斛著棺中蘇合消疾之香莫不畢備永嘉中郡人發
其墓表白如生香聞數十里
世説曰戴公見林法師墓曰德音未遠而拱木已積兾
神理綿綿不與氣運俱盡耳
戴延之西征記曰金鄉焦氏北數里有漢司𨽻校尉曽
峻冡前有石祠堂中四壁皆青石隠起自書契以來忠
臣孝子孔門七十二人形象皆刻石記之
詩古墟墓詩曰去者日已疏生者日已親出郭門直視
但見丘與墳古墓犂為田松柏摧為薪白楊多悲風蕭
蕭愁殺人思還故里閭欲歸道無因
宋孝武拜衡陽文王義季墓詩曰昧旦憑行軾濡露及
山庭投歩矜履蹈舉目増凄清軺路滅歸軫淪闥負重
扃深松朝已霧幽燧晏未明長楊敷晚素宿草披初青
哀往起沉泉追愛慟中情竹帛憑年遠世範隨伏傾
宋謝靈運經廬陵王墓詩曰晚日發雲陽落日次朱方
含淒汎廣川灑淚眺連岡眷言懷君子沉痛切衷腸道
消結憤懣運開申悲涼神期恒若存德音初不忘徂謝
易永久松柏森已行一隨往化滅安用空名揚舉聲泣
已瀝長歎不成章
齊隨郡王蕭子隆經劉瓛墓下詩曰升堂子不謬問道
余未窮如何辭白日千載隔音通山門已一絶長夜緬
難終初松切暮鳥新楊摧晚風
齊竟陵王蕭子良同隨王經劉先生墓詩曰漢陵掩館
蕪晉珍洙風缺五都聲論空三阿文義絶興禮邁前英
談𤣥踰往哲桓井忽以平煙雲從容裔爾歎牛山悲我
悼驚川逝
梁沈約經劉瓛墓詩曰表閭欽逸軌式墓禮貞魂化塗
終眇黙神理曖猶存塵經未輟幌高衡已委門華隂無
遺布楚席有靈樽
梁何遜行經孫氏陵詩曰水龍忽東騖青蓋乃西歸朅
來易永久年代曖湮微苔石疑文字荆墳失是非山鸎
空曙響壟月自秋暉銀海終無浪金鳬㑹不飛閴寂今
如此望望霑人衣
陳隂鏗行經古墓詩曰偃松將古墓年代理當深表柱
應堪燭碑書欲有金廻墳由路毁荒隧受田侵霏霏野
霧合昏昏壟日沉懸劔今何在風楊空自吟
賦後漢張衡冡賦曰系以脩𡑞洽以溝瀆曲折相連迤
靡相屬弈弈將將崇棟廣宇在冬不涼在夏不暑祭祝
是居神明是處
晉陸機感丘賦曰泛輕舟於西川背京室而電飛遵伊
洛之坻渚㳂黄河之曲湄覩墟墓於山梁託崇丘以自
綏見兆域之藹藹羅魁封之壘壘於是徘徊洛涯弭節
河干佇眄留心慨爾遺歎仰終古以遠念窮萬緒乎其
端伊人生之寄世猶水草乎山河應甄陶以嵗改順通
川而日過爾乃申舟人以遂往横大川而有悲傷年命
之倐忽怨天歩之不㡬雖履信而思順曽何足以保兹
普天壤其弗免寕吾人之所辭願靈根之晚墜指嵗暮
而為期
晉傳咸登芒賦曰左光禄大夫濟北侯荀公前䘮元
妃及失令子葬於西芒有以感懷而作斯賦何天道之
難忱信厥命之靡常匪彼生之不辰亦夫人之多殃惟
濟北之初載夙遘旻而逢罹興𤓰瓞之綿綿飛英聲以
風馳庻家道之充昌保永祚於螽斯愠旡妄之為災怨
上皇之有違在德門之方隆乃降厲於元妃蘭房閴其
無主衆孤煢而莫依孔臨川以永歎趙有感於九原覽
登芒之哀賦諒聖賢之同情
表晉張士然請湯武諸孫置守冡人表曰成湯革夏而
封杞武王入殷而建宋西戎有即叙之民京邑開呉蜀
之館興滅加乎萬國繼絶接于百世春雨潤木自葉落
根鴟鴞恤功愛子及室家有義勇之墓世傳扶危之業
進為狥漢之臣退為開呉之主而蒸嘗絶於三葉園陵
殘於薪採
教宋傅亮修復前漢諸陵教曰夫信陵之墳守衛無曠
展季之壟樵採有刑彼匹夫懷道列國陪𨽻猶見禮異
世取貴鄰邦漢髙撥亂反正大造區宇道拯横流功髙
百代盛德之烈義在不泯又修楚元王墓教曰夫褒賢
崇德千祀彌光尊本敬始義高自遠楚元王積仁基德
啓蕃斯境本枝𦙍祚隆彼四方遺芳餘烈奮乎百世而
丘封翳然墳塋莫翦感遠在彼慨焉永懷况𤓰瓞攸興
開元有本可為蠲復近墓五家長給灑掃
文宋謝惠連祭古冡文曰東府掘壍一丈得古冡上無
封域明器之屬材瓦銅漆有數十種異形不可盡識刻
木為人長三尺許初開見悉為人形以物棖撥之應手
灰滅水中有甘蔗節及李核𤓰瓣皆浮出不甚爛壞世
代不可知也既不知其名字故假號曰冥漠君云爾蒭
靈已毁塗車既摧蔗傳餘節𤓰表遺犀十仞斯建百堵
斯齊墉不可轉壍不可廻黄腸既毁便房已頽循題興
念撫櫬増哀
梁任孝恭祭雜墳文曰惟爾㝠然往代來圓石而無名
邈矣遐年討方塼而不記封樹遭殄誰别羽商之家墳
壟傾廻終迷庚癸之向近創此伽藍寔須泥丸命彼碩
人置兹屯邑不謂綸繩所用遂毁牛亭之基鍬鍤所侵
爰傷馬鬛之勢重使翠幕臨風佳城見日昔靈沼枯骨
周王改以衣冠廣武横尸漢主加其轊櫝輙勒彼山虞
覆頽隍於舊趾命兹匠者修反壤於故林還蟻結之文
依似坊之勢幸得宜陽大道無變無移京兆長阡勿廻
勿徙庻幽魂遊止踐昔徑而不疑塗車往還瞻舊轍而
猶在
　
　
　
　
　
　藝文類聚卷四十
欽定四庫全書
　藝文類聚卷四十一　　　唐　歐陽詢　撰
　樂部一(論樂/)
　　論樂
説文曰樂五聲八音總也
易曰雷出地奮豫先王以作樂崇徳殷薦上帝
禮記曰䕫始作樂以賞諸侯又曰凡音之起由人心生
也人心之動物使之然感於物而動故形於聲聲相應
故生變變成方謂之音比音而樂之及干戚羽旄謂之
樂又曰審聲以知音審音以知樂審樂以知政而治道
備矣又曰大樂必易大禮必簡鐘鼔管磬羽籥干戚樂
之器也屈伸俯仰綴兆疾舒樂之文也故知禮樂之情
者能作識禮樂之文者能述作者之謂聖述者之謂明
明聖者述作之謂也五帝殊時不相㳂樂三王異世不
相襲禮
孝經曰移風易俗莫善於樂
樂緯曰黄帝樂曰咸池帝嚳曰六英顓頊曰五莖堯曰
大章舜曰簫韶殷曰濩周曰勺是以清和上升天下樂
其風俗鳳皇來儀百獸率舞神龍升降靈龜晏寧
尚書曰帝曰䕫命汝典樂敎胄子詩言志歌永言聲依
永律和聲八音克諧無相奪倫神人以和䕫曰於予擊
石拊石百獸率舞
周官曰凡六樂者一變而致羽物及川澤之祇再變而
致臝物及山林之祇三變而致鱗物及丘陵之祇四變
而致毛物及墳衍之祇五變而致介物及土示六變而
致象物及天神九徳之歌九㲈之舞於宗廟之中奏之
若樂九變則人鬼可得而禮矣又曰鍾師掌金奏凡樂
事以鐘鼓奏九夏
穆天子傳曰天子西征至于𤣥池之上乃奏廣樂三日
而終是曰樂池
論語曰子在齊聞韶三月不知肉味曰不圖為樂之至
於斯也
楚辭曰陳鍾案鼓造新歌渉江採菱發陽阿二八齊容
起鄭舞衽若交竿撫案下竽瑟狂㑹填鳴鼔宫庭震驚
發激楚又代秦鄭衛鳴竽張伏戲駕辯楚勞商
韓子曰昔衛靈公之晉於濮水之上宿夜聞有新聲者
召師㳙撫瑟寫之公遂之晉晉平公觴之靈公乃召師
㳙坐師曠之傍援琴鼔之未終師曠曰不如清徴平公
曰願試聽之師曠援琴一奏有𤣥鶴二八来集再奏而
列三奏而延頸鳴舒翼而舞音中宫商師曠曰不如清
角師曠一奏之有雲從西北方来再奏之大風至大雨
隨之裂帷幕破爼豆墮廊瓦
史記曰趙簡子疾五日不知人居二日半簡子寤語大
夫曰我之帝所甚樂與百神遊于鈞天廣樂九奏萬舞
鹽鐵論曰貴人之家中山索女撫流徴於堂與鳴鼓巴
渝交作堂下
漢武故事曰未央庭中設角抵戲享外國三百里内觀
角抵者使角力相觸也其雲雨雷電無異於真畫地為
川聚石成山倐忽變化無所不為
漢官典職曰正旦天子行陽徳殿作九賔樂舎利從東
来戲於庭入殿前激水化成比目魚跳躍潄水作霧化
成黄龍高八十丈出水戲於庭以兩大絲纏繫兩頭中
間相去數丈兩倡女對舞行於䋲上道逢切肩不傾又
踏跼屈身藏形於斗中鐘磬普唱樂畢作魚龍曼延黄
門吹三匝
淮南子曰奏雅樂者始於陽阿採菱
五經通義曰舞四夷之樂明徳澤廣被四表也東夷之
樂曰侏離南夷之樂曰任西夷之樂曰禁北夷之樂曰
昩又曰受命而王者六樂焉以太一樂天以咸池樂地
以肆夏樂人以大夏樂四時以大濩樂五行神明以大
武樂六律各象其性分而為之制以樂其先祖又曰王
者之樂有先後者各尚其徳也以文得之先文樂衣繡
持羽而舞以武得之先武樂持朱干玉戚而舞
五經要義曰周禮鐘磬皆編懸之二八十六而在一簴
謂之堵磬一堵謂之肆春秋傳曰歌鍾二肆此之謂也
又曰凡樂音有八鼓謂之革鍾謂之金磬謂之石琴瑟
謂之絲簫管謂之竹塤謂之土柷敔謂之木笙謂之匏
是謂八音
袁淮招公子曰燕倡趙舞齊商歌五色紛華曵纎羅
摰虞决疑曰漢末喪亂絶無金石之樂魏武帝至漢中
得杜䕫識舊法始復設軒懸鐘磬至于今用之
樂府古詩飲馬長城窟行曰青青河畔草綿綿思逺道
逺道不可思宿昔夢見之夢見在我旁忽覺在他鄉他
鄉各異縣展轉不相見枯桑知天風海水知天寒入門
各自媚誰肯相與言客從逺方来遺我䨇鯉魚呼兒烹
鯉魚中有尺素書長跪讀素書書中竟何如上有加飡
飯下有長相思
魏文帝飲馬長城窟行曰浮舟横大江討彼犯荆虜武
将齊貫甲征人伐金鼓長㦸十萬隊幽兾百石弩發機
若雷電一發連四五
晉傅𤣥飲馬長城窟行曰青青河邉草悠悠萬里道草
生在春時逺道還有期春至草不生期盡漠無聲感物
懐思心夢想發中情夢君如鴛鴦比翼雲間翔既覺寂
無見曠若參與商
晉陸機飲馬長城窟行曰驅馬陟隂山山髙馬不前徃
問隂山候勁虜在燕然末徳争先鳴凶徳無兩全師克
薄賞行軍沒微軀捐将軍甘陳迹收功單于旃
梁沈約飲馬長城窟行曰介馬渡龍堆塗縈馬屢廻前
訪昌海驛雜種冦輪臺旌幕倦煙雨徒御犯氷埃
晉陸機董逃行六言曰和風習習薄林柔條布繁垂隂
鳴鳩拂羽相尋倉庚喈喈弄音感時悼逝傷心又長安
有狹斜行曰伊洛有歧路歧路交朱輪輕盖承華景騰
歩躡飛塵鳴玉豈樸儒憑軾皆俊民烈心厲勁秋麗服
鮮芳春余本倦逰客豪彦多舊親傾盖承芳訊欲鳴賞
及晨
宋謝惠連長安有狹斜行曰紀郢有通逵通逵並軒車
弈弈彫輪馳軒軒翠盖舒杖筞之五尹振轡從三閭推
劒憑前軾鳴佩專後輿
梁沈約長安有狭斜行曰青槐金陵陌丹轂貴逰士方
驂萬乗臣炫服千金子咸陽不足稱臨淄孰能擬
梁庾肩吾長安有狭斜詩曰長安有曲陌曲陌不容幰
路逢䨇綺襦問君居近逺我居臨御溝可識不難求長
子登麟閣次子侍龍樓少子無髙位聊從嚴駕逰大婦
襞雲裘中婦卷羅幬少婦多妖豔當鈿槧石榴夫君且
安坐歡娱方未周
宋鮑照結客少年場行曰騘馬金絡頭錦帶佩呉鉤失
意杯酒間白刃起相讎追兵一旦至負劒逺行逰去鄉
三十載復得還舊邱升高臨四野表裏望皇州九衢平
若水䨇闕似雲浮扶宫羅将相夹道列王矦日中市朝
滿車馬如川流擊鐘陳鼎食方駕自相求今我獨何為
塪壈懐百憂
梁劉孝威結客少年場行曰少年本六郡遨逰遍五都
挿腰銅匕首障日錦塗蘇鷙羽装銀鏑犀膠飾象弧近
發連䨇兎髙彎落九烏邉城多警急節使滿郊衢居延
箭箙盡䟽勒井泉枯千金募惡少一麾擒骨都勇餘聊
蹴踘戰罷戲投壺昔為北邉将今成南面孤邦君行負
弩縣令且前驅
宋鮑照出自薊北門行曰羽􁘭起邉亭烽火入咸陽徴
騎屯廣武分兵救朔方嚴秋筋竿勁虜陣精且彊天子
案劒怒使者遥相望鴈行縁石徑魚貫度飛梁簫鼓流
漢思旌甲被胡霜疾風衝塞起沙礫自飄揚馬毛縮如
蝟角弓不可張時危見臣節世亂識忠良投軀報明主
身死為國殤
周庾信出自薊北門行曰薊門還北望徭役盡傷情笳
寒蘆葉脆弓凍紵絃鳴梅林能止渴複姓可防兵燕山
猶有石須勒幾人名
陳徐陵出自薊北門行曰薊北聊長望黄昏心獨愁燕
山對古刹代郡倚城樓屢戰橋恒斷長氷壍不流天雲
如地陣漢月帶胡秋請土泥函谷按䋲縛凉州生平燕
頷相㑹自得封侯
宋鮑照苦熱行曰赤阪横西阻火山赫南威身熱頭且
痛鳥堕魂来歸湯泉發雲澤焦烟起石圻丹虵踰百尺
𤣥蜂盈十圍含沙射流影吹蠱病行暉戈船榮既薄伏
波賞亦微爵輕君尚惜士重安可希又白頭吟曰直如
朱絲繩清如玉壺氷何慙宿昔意猜恨坐相仍人情賤
恩舊世議逐衰興毫髪一為瑕丘山不可勝鳬鶴逺成
美薪芻前見陵申黜襃女進班去趙姬升古来共如此
非君獨撫膺
魏文帝釣竿行曰東越河濟水遥望大海涯釣竿何珊
珊魚尾何簁簁行路之好者芳餌欲何為
梁沈約釣竿行曰桂舟既容與縁浦復廻紆輕絲動弱
芰㣲楫起單鳬扣舷忘日暮卒嵗以為娯
梁戴暠釣竿篇曰試持𤣥渚釣暫罷池陽獵翠羽飾長
綸蕖花装小緤鉅利斷蓴絲汛舉牽菱葉聊載前魚童
過看後舟妾
梁劉孝威釣竿篇曰釣舟畵采鷁魚子服氷紈金轄茱
茰網銀鉤翡翠竿歛橈隨水脉急槳度沙湍湍長自不
辭前浦有佳期蓮交棹影合浦深魚出遲
魏陳王曹植太山梁甫行曰八方各異氣千里殊風雨
劇哉邉海民寄身於草墅妻子象禽獸行止依林阻柴
門何蕭條狐兎翔我宇
梁沈約梁甫吟行曰龍駕有馳筞日御無停隂寒光稍
眇眇秋海日沉沉哀歌渉梁甫歎絶有遺吟
魏陳王曹植豫章行曰窮達難豫圖禍福信亦然虞舜
不逢堯耕耘處中田太公未遭文漁釣終渭川不見魯
孔􁀫窮困陳蔡間周公下白屋天下稱其賢又曰鴛鴦
自用親不若比翼連他人雖同盟骨肉天性然周公穆
康叔管蔡則流言子臧讓千乗季札慕其賢
晉傅𤣥豫章行曰苦相身為女卑陋難再陳男兒當門
户墮地自生神䧺心志四海萬里望風塵女育無欣慶
不為家所珍玉顔隨年變丈夫多好新昔為形與影今
為胡與秦
晉陸機豫章行曰汎舟晴川渚遥望南山隂川陸殊塗
軌懿親将逺尋三荆歡同株四鳥悲異林樂㑹良自古
悼别豈獨今
宋謝靈運豫章行曰短生旅長世恒覺白日欹覧鏡睨
頽容華顔豈乆期茍無廻戈術坐觀落崦嵫
梁沈約豫章行曰燕陸平而逺易河清且駚一見塵波
阻臨塗引征思䨇劒愛匣同孤鸞悲影異徃歡墜壮心
来戚滿衰志
魏陳王曹植薤露行曰天地無窮極隂陽轉相因人居
一世間忽若風吹塵願得展功勤輸力於明君懐此王
佐才慷慨獨不羣鱗介尊神龍走獸宗麒麟蟲獸豈知
徳何况於士人孔氏刪詩書王業粲已分騁我徑寸翰
流藻垂華芬
魏文帝秋胡行曰堯任舜禹當復何為百獸率舞鳯皇
来儀得人則安失人則危唯賢知賢人不易知歌以詠
言誠不易移鳴條之役萬舉必全明徳通靈福降自天
又曰朝與佳人期日夕殊不来嘉肴不甞㫖酒停杯寄
言飛鳥告余不能俯折蘭英仰結桂枝佳人不在結之
何為從爾何所之乃至大海隅靈若道言貽爾明珠企
予望之歩立躇蹰佳人不来何得何須又曰汎汎渌池
中有浮萍寄身流波隨風靡傾芙蓉含芳菡萏垂榮朝
采其實夕佩其英采之誰遺所思在庭䨇魚比目鴛鴦
交頸有羙一人婉如青揚知音識曲善為樂方又丹霞
蔽日行曰丹霞蔽日采虹垂天谷水潺潺木落翩翩孤
禽失羣悲鳴雲間月盈則冲華不再繁古来有之嗟我
何言
魏陳王曹植丹霞蔽日行曰紂為昏亂殘忠虐正周室
何隆一門三聖牧野致功天亦革命漢祖之興階秦之
衰雖有南面王道陵夷炎光再幽忽㓕無遺
晉傅𤣥秋胡行曰秋胡子娶婦三日㑹行仕宦既享顯
爵保兹徳音以禄頥親韞此黄金覩一好婦採桑路傍
遂下黄金誘以逢卿玉磨逾絜蘭動彌馨源流潔清水
無濁波奈何秋胡中道懐邪羙此節婦高行峩峩哀哉
可愍自投長河
晉陸機秋胡行曰道雖一致塗有萬端吉凶紛藹休咎
之源人鮮知命命未易觀生亦何惜功名所勤
宋謝惠連秋胡行曰春日遲遲桑何萋萋紅桃含妖緑
栁舒荑邂逅粲者逰渚戲蹊華顔易改良願難諧又曰
係風捕景誠知不得念彼奔波意慮廻惑漢女倐忽洛
神飄揚空勤交甫徒勞陳王
魏陳王曹植蒲生行曰浮萍寄緑水隨風東西流結髪
辭嚴親来為君子仇恪勤在朝夕中年獲愆尤茱茰自
内芳不若桂與蘭佳人雖成列不若故所歡行雲有返
期君恩儻中還又妾薄命行曰擕玉手喜同車比上雲
閤飛除釣臺蹇産清虗池塘靈沼可娯仰汎龍舟渌波
俯櫂神草枝柯想彼宓妃洛河退詠漢女湘娥日既逝
矣西藏更㑹蘭室洞房華燈先置舒光皎若日出扶桑
促酒合座行觴妙舞僊僊體輕觧裳履遺絶纓齊舉金
爵翠盤腕弱不勝珠環
梁簡文帝妾薄命行曰名都多雅質本自恃容姿蕩子
仃不至秋胡無定期玉貌歇紅縷長嚬串翠眉毛嬙貌
本絶踉蹌入氈帷盧姬嫁日晚非復少年時
梁劉孝威妾薄命行曰去年從越漳今嵗沒胡庭嚴霜
封碣石驚沙暗井陘玉簮乆落鬢羅衣長挂屏勿言戎
夏隔但令心契㝠不見酆城劒千祀復同形又古陌上
桑羅敷行曰日出東南隅照我秦氏樓秦氏有好女自
名為羅敷羅敷喜蠶桑採桑城南隅青絲為籠繩桂枝
為籠鉤頭上倭堕髻耳中明月珠緗綺為下裙紫綺為
上襦使君從南来五馬立踟蹰使君遣吏徃問是誰家
姝二十尚未然十五頗有餘使君謝羅敷寧可共載不
羅敷前致詞使君一何愚使君自有婦羅敷自有夫東
方千餘騎夫壻居上頭何用識夫壻白馬從驪駒青絲
繫馬尾黄金絡馬頭腰中鹿盧劒可直千萬餘十五府
小史二十朝大夫三十侍中郎四十專城居為人潔白
晳鬑鬑頗有鬚盈盈公府歩冉冉府中趨
晉陸機日出東南隅行曰扶桑升朝暉照此髙臺端淑
貌曜皎日惠心清且閑羙目揚玉澤蛾眉象翠翰暮春
春服成霞粲綺與紈金雀垂藻翹瓊珮結瑶璠方駕揚
清塵濯足洛水瀾悲歌吐清響雅韻播幽蘭赴曲迅驚
鴻蹈節如集鸞俯仰紛阿那顧歩咸可歡
宋謝靈運日出東南隅行曰柏梁冠南山桂宫燿北泉
晨風拂幨幌朝日照閨軒羙人卧屏席懐蘭秀瑶璠皎
潔秋松氣淑徳春景暄
梁沈約日出東南隅行曰朝日出邯鄲照我叢臺端中
有傾國艶顧影織羅紈幸有同匡好西仕服秦官寳劒
垂玉貝汗馬飾金鞍縈場類轉雪逸控寫騰鸞羅衣夕
觧帶玉釵暮垂冠
梁蕭子顯日出東南隅行曰大明上迢迢陽城射凌霄
光照窓中婦絶世同阿嬌逶迤梁家髻冉弱楚宫腰蠶
籠拾芳翠桑陌採柔條路逢車馬客飛蓋動襜軺單衣
鼠毛織寳劒羊頭銷大夫疲應對御者輟䘖鑣女本西
家宿君自上宫要漢馬三萬匹夫壻仕嫖姚十五張内
侍十八賈登朝
晉陸機君子有所思行曰命駕登北山延佇望城郭鄽
里一何盛街巷紛漠漠甲第崇髙闥洞房結阿閣曲池
何湛湛清川帶華薄人生誠行邁容華随年落善哉膏
粱士營生奥且博無以酒肉資取笑葵與藿
宋鮑照代君子有所思行曰西上登雀臺東下望雲闕
層閤肅天居馳道直如髪繡甍結飛霞璇題納行月陳
鍾陪夕宴歌笙待明發年貌不可留身意㑹盈歇
齊王融有所思曰如何有所思而無相見期宿昔夢顔
色階庭尋履綦髙張更何已引滿終自欹欲知憂裏老
為視鏡中絲
齊劉繪有所思行曰别離安可再而我更重之佳人不
相見明月空在帷共衘滿堂酌獨歛向隅眉心中亂如
雪寧知有所思
梁庾肩吾賦得有所思行曰佳期竟不歸春物坐芳菲
拂匣看離扇開箱見别衣井梧生未合宫槐卷復稀不
及衘泥燕從来相逐飛
梁沈約君子有所思行曰晨䇿終南首顧望咸陽川戚
里遡層闕甲館負崇軒複塗希紫閤髙臺擬望仙巴姬
幽蘭奏鄭女陽春絃共矜紅顔日俱忘白髪年寂寥茂
陵宅照曜未央蟬無以五鼎盛顧咄三經𤣥
梁王僧孺有所思行曰夜風吹熠燿朝光照昔邪幾銷
蘼蕪葉空落蒲桃花不堪長織素誰嗟獨澣沙光隂復
何極望促反成賒知君自蕩子奈妾亦倡家
晉陸機東武吟行曰投跡短世間高歩長生闈濯髪冒
雲冠洗身被羽衣飢從韓衆食寒就佚女棲
宋鮑照東武吟行曰主人且勿諠賤子歌一言僕本寒
鄉士出身䝉漢恩始隨張校尉召募到河源後逐李輕
車追虜窮塞垣密塗亘萬里寧嵗猶七奔将軍既即世
部曲亦罕存時事一朝異孤績誰復論少壮辭家去窮
老還入門昔如韝上鷹今似檻中猨徒結千載恨空負
百年怨棄席思君幄疲馬戀君軒願垂晉主惠不媿田
子魂
梁沈約東武吟行曰天徳深且曠人世賤而浮東枝裁
拂景西壑已停輈逰辭金門寵去飲玉池流宵轡絶永
矣俗累從此休
晉陸機順東西門行曰日出西門望天庭陽谷既虗崦
嵫盈逝者如斯安得停迨未年暮及世平置酒髙堂宴
友生取樂今日盡歡情
宋謝惠連順東西門行曰日衰朝囷愍頽力遷化常然
焉肯息年及壯齒遇世直酌酪華堂集親識舒情盡歡
遣悽惻又却東西門行曰慷慨發想思惆悵戀音徽四
節競䦨候六龍引頽機人生隨時變遷化焉可祈百年
難必保千慮盈懐之
梁沈約却東西門行曰驅馬西城阿廻眺想京闕望極
煙原盡地逺山河沒嵗華委徂邈年霜移暮髪
魏文帝上留田行曰居世一何不同上留田富人食稻
與梁上留田貧子食糟與糠上留田貧賤亦何傷上留
田禄命懸在蒼天上留田今爾歎息将欲誰怨上留田
晉陸機上留田行曰嗟行人之藹藹駿馬陟原風馳輕
舟汎川雷邁寒徃暑来相尋零雪霏霏集宇悲風徘徊
入襟嵗華冉冉方除我思纏綿未舒感時悼逝悽如又
齊謳行曰營丘負海曲沃野爽且平洪川控河濟崇山
入髙㝠東被姑尤側南界聊攝城孟諸吞楚夢百二侔
秦京惟師恢東表桓后定周傾天道有迭代人道無久
盈行行将復去長存非所營
梁沈約齊謳行曰東秦稱右地川隰固夷昶層峰駕蒼
雲濁河流素壤青丘長杳鬱淄宫信疏敞王佐改殷命
霸功繆周網
晉陸機隴西行曰我静如鏡民動如煙事以形兆應以
象懸豈曰無才世鮮興賢
宋謝惠連隴西行曰運有榮枯道有舒屈潜保黄裳顯
服朱紱誰能守静棄華辭榮窮谷是處考槃是營千金
不廻百代傳名厥包者柚㤀憂者萱何爲有用自乖中
原實摘柯摧葉殞條煩
梁簡文帝隴西行曰邉秋胡馬肥雪中驚寇入勇氣時
無佀輕兵救邉急沙平不見虜嶂嶮還相及出塞豈成
歌經川未遑汲烏孫塗更阻康居路猶澀月暈抱龍城
星眉照馬邑長安路逺書不還寧知征人獨佇立
晉陸機吳趍行曰楚妃且勿歎齊娥且莫謳四坐並清
聽聽我歌吳趍呉趨自有紀請從閶門起閶門何峩峩
飛閣跨通波重欒承琁極廻軒啟曲阿泰伯導仁風仲
雍揚其波穆穆延陵子灼灼光其華大皇自富春矯手
頓世羅邦彦應運興粲若春林葩屬城咸有士呉邑最
為多
漢班婕妤怨歌行曰新裂齊紈素皎絜如霜雪裁為合
歡扇團團似明月出入君懐袖動揺㣲風發常恐秋節
至涼風奪炎熱弃捐箧笥中恩情中道絶
梁江淹擬班婕妤詠扇曰紈扇如團月出自機中素畫
作秦王女乗鸞向煙霧竊愁秋凉至吹我玉階樹君子
恩未畢零落委中路
魏陳王曹植怨歌行曰為君既不易為臣良獨難忠信
事不顯乃有見疑患周旦佐文武金縢功不刋推心輔
王政二叔反流言待罪居東國泣涕當留連皇靈天動
變震雷風且寒拔樹偃秋稼天威不可干素服開金縢
感悟求其端公旦事既顯成王乃哀歎吾欲竟此曲此
曲悲且長今日樂相樂别後莫相忘
晉傅𤣥怨詩曰昔為春蠶緒今為秋女衣丹脣形素齒
翠采發蛾眉玉顔虧有時秀色随年衰常恐新間舊變
故興細㣲浮萍本無根非水将何依
梁沈約怨歌行曰時屯寧易犯俗險信難羣坎壈元淑
賦頓挫敬通文遽淪班姬寵夙窆賈生墳短俗同如此
長歎欲何云
魏武帝苦寒行曰北上太行山艱哉何巍巍羊腸坂詰
屈車輪為之摧壠樹何蕭瑟北風聲正悲溪谷少人民
雪落何霏霏擔嚢行取薪斧氷持作糜悲彼東山詩悠
悠使我哀
晉陸機苦寒行曰北逰幽朔城凉野多險難凝氷結重
澗積雪被長巒隂雲興巖側悲風鳴樹端渇飲堅氷漿
飢食零露飡劇哉人行役慊慊恒苦寒
宋謝靈運苦寒行曰嵗嵗曽氷合紛紛霰雪落浮陽滅
清暉寒禽呌悲壑饑㸑煙不興渇汲水枯涸
魏文帝善哉行曰有羙一人婉如清揚知音識曲善為
樂方流鄭激楚度宫中商感心動耳綺麗難忘
魏陳思王曹植善哉行曰来日大難口燥脣乾今日相
樂皆當喜歡經歴名山芝草翩翩仙人王喬奉藥一丸
自惜袖短内手知寒慙無靈輒以救趙宣月沒叅横北
斗䦨干親友及門飢不及飡
宋謝惠連善哉行曰凉来温謝寒徃暑卻隂灌陽藂彫
華墜蕚擊節當歌對酒親酌鄙哉愚人戚戚懐瘼善哉
達士滔滔處樂
魏文帝善哉行曰上山采薇薄暮苦飢溪谷多風霜露
霑衣高山有崖林木有枝憂来無方人莫之知今我不
樂嵗月若馳湯湯川流中有行舟隨波轉泊有似客逰
魏陳思王曹植君子行曰君子防未然不處嫌疑間𤓰
田不納履李下不正冠周公下白屋吐哺不及飡一沐
三握髮後人稱聖賢
晉陸機君子行曰天道夷且簡人道險而艱休咎相乗
躡翻覆各波瀾去疾苦不逺疑似實生患
梁簡文帝君子行曰君子懐琬琰不使湼塵淄從容子
雲閣寂寞仲舒帷多謝悠悠子管窺良可悲
梁沈約君子行曰良御惑燕楚妙察亂澠淄隄傾由漏
壤垣隟自危基囂途或妄踐讜義勿輕持
梁戴暠君子行曰盡野依徳星開酈對亷水接越稱交
讓連樹名君子數非唯二失升階無三止探甑不凝塵
正冠還避李寄言蘧伯玉無為嗟獨恥
魏文帝猛虎行曰與君媾新歡託配於二儀充列于紫
㣲升降焉可知梧桐攀鳯翼雲雨散洪池
晉陸機猛虎行曰渴不飲盗泉水熱不息惡木隂惡木
豈無枝志士苦用心整駕肅時命振䇿将逺尋飢食猛
虎窟寒棲野雀林
宋謝惠連猛虎行曰貧不攻九嶷玉倦不憩三危峰九
嶷有惑號三危無安容羙物摽貴用志士厲竒蹤如何
抵逺役王命宜肅恭伐鼓功未著振旅何時從
魏陳王曹植平陵東行曰閶闔開天衢通被我羽衣乗
飛龍飛龍與仙期東上蓬莱採靈芝靈芝採之可服食
年若王父無終極又苦思行曰緑蘿縁玉樹光曜燦相
暉下有兩真人舉翅翻髙飛我心何踊躍思欲攀雲追
鬱鬱西岳顚石室青葱與天連中有耆年一隐士鬚髪
皆皓然筞杖從吾逰教我要忘言
魏文帝甄皇后塘上行曰蒲生我池中蒲葉何離離傍
能行仁義莫若妾自知衆口爍黄金使君生别離莫以
毫髪故棄捐素所愛莫以魚肉賤棄捐葱與薤莫以麻
枲賤棄捐菅與蒯
晉陸機塘上行曰江籬生幽渚微芳不足宣被蒙風雲
㑹移居華池邉天道有遷易人理無常全男懽智傾愚
女愛衰避姸不惜微軀退但懼蒼蠅前願君廣末光照
妾薄暮年
宋謝惠連塘上行曰芳萱秀陵阿菲質不足營幸有忘
憂用移根託君庭垂頴臨清池擢彩仰華甍霑渥雲雨
潤葳蕤吐芳馨願君春傾葉留景惠餘明
梁沈約塘上行曰澤蘭被荒徑孤芳豈自通幸逢瑶池
曠得與金芝叢既羙修嫮女復悦繁華童夙昔玉霜滿
旦暮翠條空財殫交易絶華落色難終所願昭陽景時
照長門宫
梁劉孝威塘上行苦辛篇曰蒲生伊何陳曲中多苦辛
黄金坐銷鑠白玉遂淄磷裂衣工毁嫡掩袖巧䜛新嫌
成跡易已愛去理難申秦雲猶變色魯日尚廻輪妾歌
已腸斷君心終未親
古相逢行曰相逢狭路間道隘不容車不知何年少夾
轂問君家君家誠易知易知復難忘黄金為君門璧玉
為君堂中庭生桂樹華燈何煌煌兄弟两三人中子為
侍郎五日因来歸道上自生光黄金絡馬頭觀者盈道
傍入門一左顧但見䨇鴛鴦大婦織綺羅中婦織流黄
小婦無所為挾瑟上髙堂丈人且安坐調絃未遽央
宋謝靈運相逢行曰行行即長道長道息班草邂逅賞
心人與我傾懐抱夷世信難值浮生不可保
梁張率相逢行曰相逢夕隂街獨趨尚冠里髙門既如
一甲第復相似憑軾日欲昏何處訪公子公子之所在
所在良易知青樓出上路漸臺臨曲池兄弟两三人冠
佩紛陸離朝從禁中出車騎並驅馳金鞍馬腦勒聚觀
路傍兒大婦刺方領中婦抱嬰兒小婦尚嬌稚端坐吹
參差丈人幸無遽神鳳且来儀
古驅車上東門行曰驅車上東門遥望北郭墓白楊何
蕭蕭松柏夹廣路下有陳死人杳杳即長暮潜寐黄泉
下千載不覺寤浩浩隂陽移年命如朝露服食求神仙
多為藥所誤不如飲羙酒被服紈與素
晉陸機駕言出北闕行曰駕言出北闕躑躅遵山陵長
松何鬱鬱丘墓互相承念昔徂殁子悠悠不可勝人生
何期促忽如朝露凝求仙鮮克仙太虗不可凌良㑹罄
美服對酒宴同聲
宋鮑照驅馬上東門行曰傷禽見絃驚倦客惡離聲離
聲斷客情賔御皆涕零涕零心斷絶將去復還訣一息
不相知何况異鄉别遥遥征駕逺杳杳落日晚居人掩
閨卧行子夜中飯食梅常苦酸衣葛常苦寒絲竹徒滿
座憂人不解顔長歌欲自慰彌起長恨端
晉陸機從軍行曰苦哉逺征人飄飄窮西河南渉五嶺
顛北戍長城阿胡馬如雲屯越騎亦星羅朝食不免胄
夕息常負戈苦哉逺征人拊心悲如何
宋顔延之從軍行曰苦哉逺征人畢力幹時艱秦初畧
揚越漢世争隂山羽檄旦暮急旌旗晝夜懸卧伺金柝
響起候亭燧燃悲矣逺征人苦哉私自憐
梁簡文帝從軍行曰貳師惜善馬樓蘭貪漢財前年出
右地今嵗討輪臺魚雲望旗聚龍沙隨陣開氷城朝浴
鐵地道夜衘枚將軍號令宻天子璽書催何時反舊里
遥見下機来又曰雲中亭障羽檄驚甘泉烽火通夜明
貳師将軍新築營嫖姚校尉初出征復有山西将絶世
愛䧺名三門應遯甲五壘學神兵白雲隨斾色蒼山答
鼓聲先平小月陳卻滅大宛城善馬還長道黄金付水
衡小婦趙人能鼓瑟侍婢初笄觧鄭聲庭前栁色飛欲
合必應紅粧来起迎
梁蕭子顯從軍行曰左角名王侵漢邉輕薄良家惡少
年縱横向沮澤凌厲取山田黄塵不見景飛蓬恒滿天
邀功封浞野竊寵刼祈連春風春月将進酒妖姬舞女
亂君前
梁戴暠從軍行曰長安夜刺閨胡騎白銅鞮詔書發隴
右召募取闗西劒懸三尺鞘鎧累七重犀侵星出栁塞
際晚入榆溪隂山日不暮長城風自凄弓寒折錦鞬馬
凍滑斜蹄登山試下趙憑軾且平齊當今函谷上唯用
一丸泥
晉陸機悲哉行曰逰客芳春林春芳傷客心和風飛清
響鮮雲垂薄隂蕙草饒淑氣時鳥多好音傷哉客逰士
憂思一何深願託歸風響寄言遺所欽
宋謝靈運悲哉行曰萋萋春草生王孫逰有情差池燕
始飛夭嬝栁初榮
梁沈約悲哉行曰旅逰媚年春年春媚逰人徐光旦垂
彩和露曉凝津時嚶起稚葉蕙氣動初蘋一朝阻舊國
萬里隔良辰
晉張華門有車馬客行曰門有車馬客問君何鄉士捷
歩徃相􁋸果是舊鄉里語昔有故悲論今無新喜清晨
相訪慰日暮不能已詞端競未究忽唱分途始前悲尚
未弭後憂方復起
晉陸機門有車馬客行曰門有車馬客駕言發故鄉念
君乆不歸濡跡渉江湘投袂赴門途攬衣不及裳借問
邦族間惻愴論存亡天道信崇替人生安得長
梁何遜門有車馬行曰門有車馬客言是故鄉来故鄉
有書信縦横印檢開開書看未極行客屢相識借問故
鄉来潺湲淚不息上言離别乆下言望應歸寸心将夜
鵲相逐向南飛
　
　
　
　
　
　
　藝文類聚卷四十一
欽定四庫全書
　藝文類聚卷四十二　　　唐　歐陽詢　撰
　樂部二(樂府/)
　　樂府
魏武帝短歌行曰對酒當歌人生㡬何譬如朝露去日
苦多明明如月何時可掇憂從中来不可斷絶月明星
稀烏鵲南飛繞樹三匝何枝可依山不厭髙海不厭深
周公吐哺天下歸心
晉陸機短歌行曰置酒髙堂悲歌臨觴人夀幾何逝如
朝霜時無重至華不載陽蘋以春暉蘭以秋芳来日苦
短去日苦長今我不樂蟋蟀在房
古長歌行曰青青園中葵朝露待日晞陽春布徳澤萬
物生光輝常恐秋節至焜黄華葉衰百川東到海何時
復西歸少壯不努力老大徒傷悲又曰昭昭清明月輝
光燭我牀憂人不能寐耿耿夜何長微風衝閨闥羅帷
自飄颺攬衣曵長帶屣履下髙堂
魏明帝長歌行曰静夜不能寐耳聆衆禽鳴大城育狐
兔髙墉多鳥聲中心感時物攬劒下閒庭翔佯於階際
景星一何明
晉陸機長歌行曰逝矣經天日悲哉帶地川寸隂無停
晷尺波徒自旋逺期鮮克及盈數固希全
梁沈約長歌行曰連連丘壑改微微市朝變局塗頓逺
䇿留歡限奔箭春貌既移紅秋水豈停蒨一倍茂陵道
寧思柏梁宴長戢兎園情永别金華殿
魏文帝煌煌京洛行曰嗟彼樂生古之雅人智矣燕昭
可謂得臣峩峩仲連齊之髙士北辭千金東蹈滄海
宋鮑照代京洛篇曰鳳臺十二重四户八綺窓繡桷金
蓮花桂柱玉盤龍珠簾無隔露羅幌不勝風春吹廻白
日霜歌落塞鴻但懼秋塵起盛愛逐衰蓬坐視青苔滿
卧對錦筵空琴瑟縦横㪚舞衣不復縫
梁簡文帝京洛篇曰南遊偃師縣斜上灞陵東廻瞻龍
首堞遥望徳陽宫重門逺照耀天闕復穹窿夜輪懸素
魄朝光蕩碧空秋霜曉驅鴈春雨暮成虹曲陽造甲第
髙安還禁中劉蒼歸作相竇憲出臨戎惟此两京盛歡
宴遂無窮
梁戴暠煌煌京洛篇曰欲知佳麗地為君陳帝京由来
稱侠窟争利復争名鑄銅門外馬刻石水中鯨黒龍過
飲渭丹鳳俯臨城羣公惡郭觧天子問黄瓊詔幸平陽
第騎指伏波營五侯同拜爵七貴各垂纓揮金留客座
饌玉待鐘聲獨有文園令偏嗟武騎輕
魏陳王曹植名都篇曰名都多妖麗京洛出少年寳劒
直千金被服麗且鮮闘雞長安道走馬長楸間驅馳未
能半䨇兎過我前左挽因右發一縱兩禽連餘巧未及
展仰手接飛鳶歸来宴平樂羙酒斗十千又白馬篇曰
白馬飾金羈連翩西北馳借問誰家子幽并逰俠兒少
小去鄉邑揚名沙漠垂控弦破左的右發摧月支仰手
接飛猱俯身㪚馬蹄邉城多警急胡人數遷移羽檄從
北来厲馬登髙隄棄身鋒刃端性命安可懐名在壯士
籍不得中顧私捐軀赴國難視死忽若歸
宋袁淑效曹子建白馬篇曰劒騎何翩翩長安五陵間
秦地天下樞八方湊才賢荆魏多壮士宛洛冨少年義
分明於霜信行直如絃侠烈良有聞古来共知然
宋鮑照代陳王白馬篇曰白馬騂角弓鳴鞭垂北風要
途問邉急雜虜入雲中薄暮雪雲起飛沙被逺松棄别
中國愛要兾胡馬功但令塞上兒知我獨為䧺
梁沈約白馬篇曰白馬紫金鞍停鑣過上蘭赤坂塗三
折龍堆路九蟠水生肌裏凍風起骨中寒唯見恩義重
豈覺衣裳單本持驅命苦幸遇身得完
梁徐悱擬白馬篇曰要功非汗馬報効有鋒端日沒塞
雲起風悲胡地寒歸報明天子燕然今復刋
魏文帝燕歌行曰秋風蕭瑟天氣凉草木揺落露為霜
羣燕辭歸鴈南翔念君逺逰多思腸慊慊思歸戀故鄉
何為淹留寄他方賤妾㷀㷀守空房憂来思君不敢忘
魏明帝燕歌行曰白日晼晼忽西傾霜露慘悽塗階庭
秋草捲葉摧枝莖翩翩飛蓬常獨征有似逰子不安寧
晉陸機燕歌行曰四時逝代序不追寒風習習落葉飛
蟋蟀在堂露盈墀念君逺逰苦恒悲君何緬然久不歸
宋謝惠連燕歌行曰四時推遷迅不停三秋蕭瑟葉辭
莖霏霜被野鴈南征念君客逰羇思盈何為淹留無歸
聲愛而不見傷心情
梁元帝燕歌行曰燕趙佳人本自多遼東少婦學春歌
黄龍戍北花如錦𤣥莵城前月似蛾如何此時别夫壻
金羈翠眊徃交河還聞入漢去燕營怨妾愁心百恨生
漫漫悠悠天未曉遥遥夜夜聽寒更自從異縣同心别
偏恨同時成異節横波滿臉萬行啼翠眉暫歛千重結
並海連天合不開那堪春日上春臺唯見逺舟如落葉
復看遥舸似行杯沙汀夜鶴嘯羇雌妾心無趣坐傷離
翻嗟漢使音塵斷空傷䏼妾燕南垂
周王襃燕歌行曰初春麗日鶯欲嬌桃花流水沒河橋
薔薇花開百重葉楊栁覆地數千條自從昔别春燕分
經年一去不相聞無復漢地闗山月唯有漠北薊城雲
屬國小婦猶年少羽林輕騎數征行遥聞陌頭採桑曲
猶勝胡笳邉地聲胡笳向暮使人泣長望閨中空佇立
桃花覆地杏花舒桐生井底寒葉疎試為来看上林鴈
應有遥寄隴頭書
周庾信燕歌行曰代北雲氣晝昏昏千里飛蓬無復根
寒鴈一一度遼水桑葉紛紛落薊門晉陽山頭無箭竹
疏勒城中乏水源屬國征戍乆離居陽闗音信絶能疏
願得魯連飛一箭持寄思歸燕将書度遼本自有将軍
寒風蕭蕭生水紋妾驚甘泉且烽火君訝漁陽多陣雲
自從将軍出細栁蕩子空牀定難守盤龍明鏡餉秦嘉
辟惡生香寄韓夀洛陽逰絲百丈連黄河春氷千片穿
桃花顔色如好馬榆莢新開似細錢蒲萄一杯千日醉
無事九轉學神仙定取金丹作㡬服能令華表得千年
魏文帝月重輪行曰三辰垂光照臨四海煥哉何煌煌
悠悠與天地乆長愚見目前聖覩萬年明闇相絶何可
勝言
魏明帝月重輪行曰天地無窮人命有終立功揚名行
之在躬聖賢度量得為道中
梁戴暠月重輪篇曰皇基屬明朗副徳表重輪輪重非
是暈桂滿自恒春海珠全更減階蓂翳且新婕妤譬圑
扇曹王比洛神北堂豈盈手西園偏照人
魏陳王曹植飛龍篇曰晨逰太山雲霧窈窕忽逢二童
顔色鮮好乗彼白鹿手翳芝草西登玉堂金樓複道授
我此藥神皇所造夀同金石永世難老又吁嗟篇曰吁
嗟此轉蓬居世何獨然長去本根逝宿昔無休閒願為
中林草秋随野火燔又鰕䱉篇曰鰕䱉逰潢潦不知江
海流燕雀戲蕃柴安識鵠鶴遊世士比誠明大徳故無
儔又種葛篇曰種葛南山下葛蔓自成隂與君初定婚
結髪恩義深行年将晚暮佳人懐異心恩紀曠不接我
情遂抑沉又驅車篇曰神哉彼太山五岳顯其名隆髙
貫雲霓嵳峩出太清周流二六候間置十二亭上有涌
醴泉玉石揚華英東北望吳野西眺觀日精王者以歸
天效厥元功成又當欲遊南山篇曰東海廣且深由卑
下百川五岳雖髙大不逆垢與塵嘉善而矜愚大聖亦
同然仁者必夀考八坐咸萬年又仙人篇曰仙人攬六
著對博太山隅湘娥拊琴瑟素女吹笙竽玉樽盈桂酒
河伯獻神魚廻駕過紫微與帝合靈符閶闔正嵳峩䨇
闕萬丈餘又升天行曰乗蹻追術士逺之蓬莱山靈液
飛素波蘭桂上叅天𤣥豹逰其下翔鵾戲其巔乗風忽
登舉彷彿見衆仙又曰扶桑之所出乃在朝陽谿中心
陵蒼昊布葉蓋天涯日出登東幹既夕沒西枝願得紆
陽轡廻日使東馳
宋鮑照升天行曰倦見物興衰驟覩俗屯平窮途悔短
計晚志重長生從師入逺岳結友事仙靈風餐委松宿
雲卧恣天行暫逰越萬里近别數千齡
晉傅𤣥歴九秋篇曰歴九秋兮三春遣貴客兮一賔顧
多君心所親乃命妙妓才人窮八音兮異倫微披素齒
丹唇逸響飛薄梁塵精爽𦕈𦕈入神薺與麥兮夏零蘭
桂踐霜逾馨妾心結意丹青何憂君心中傾又車遥篇
曰車遥遥兮馬洋洋追思君兮不可忘君安遊兮西入
秦願為影兮隨君身
梁簡文帝度闗山行曰闗山逺可度逺度復難思直指
遮歸道都䕶總前期力農争地利轉戰逐天時材官蹶
張皆命中𢎞農越騎盡搴旗搴旗逺不息驅虜何窮極
狼居一封難再覩閼氏永去無容色鋭氣且横行朱旗
亂日精先屠光禄寨却破夫人城凱還歸舊里非是衒
功名
梁戴暠度闗山篇曰昔聽隴頭吟平居已流涕今上闗
山望長安樹如薺千里非鄉邑百姓為兄弟武帝初承
平東伐復西征催令四校出倚望三邉平丈夫意氣本
自然来時辭第已聞天但令此心與命在不持烽火照
甘泉
周王襃闗山篇曰從軍出隴阪驅馬度闗山闗山恒掩
藹髙峯白雲外遥望秦川水千里長如帶好勇自秦中
意氣多豪䧺少年便習戰十四已從戎遼水深難渡榆
闗斷未通
晉陸機太山吟曰太山一何髙迢迢造天庭峻極周已
逺曽雲鬱㝠㝠梁甫亦有館蒿里亦有亭幽塗延萬鬼
神房集百靈長吟太山側慷慨激楚聲
宋謝靈運呉㑹行曰六引緩清唱三調佇繁音列筵皆
寂寂咸共聆㑹吟㑹吟自有初請從文命敷敷績壺兾
始刋木至江汜句踐善廢興越王識行止范蠡出江湖
梅福入城市
晉傅𤣥艶歌行曰蛾眉分翠羽明眸發清揚丹脣翳皓
齒秀色若珪璋容華既以艶志節擬秋霜
梁簡文帝艶歌行曰雲楣桂成户飛棟杏為梁斜窓通
藥氣細隙引塵光裁衣魏后尺汲水淮南牀青驪暮已
及豫使羅魂香
晉陸機前緩聲歌行曰遊仙聚靈族髙宴層城阿長風
萬里急慶雲鬱嵳峩北徴瑶臺女南要湘川娥肅肅宵
駕動翩翩翠盖羅太容揮髙絃洪崖發清歌獻酬既已
終輕舉乗紫霞
宋謝靈運緩歌行曰飛客結靈友凌空萃丹丘習習和
風起采采彤雲浮娥皇發湘浦宵明出河洲宛宛連螭
轡裔裔振龍旒
晉陸機櫂歌行曰遲遲暮春日天氣柔且嘉元吉隆初
已濯穢遊黄河龍舟浮鷁首羽旗垂藻葩乗風宣飛景
逍遥戲中波名謳激清唱榜人縱櫂歌投綸沉洪川飛
繳入紫霞
梁簡文帝櫂歌行曰妾家住湘川菱歌本自便風生觧
刺浪水深能促船葉亂由牽荇絲飄為折蓮濺粧疑薄
汗霑衣似故□浣沙流暫濁汰錦色還鮮參同趙飛燕
借問李延年從来入絃管誰在棹歌前
宋鮑照放歌行曰蓼蟲避葵堇習苦良可哀小人自齷
齪安知曠士懐雞鳴洛城裏禁門平旦開冠盖縦横至
車騎四方来夷世不可逢賢君信愛才一言分珪爵片
善辭蒿莱豈伊白璧賜将起黄金臺今君有何疾臨路
獨遲廻
梁何遜輕薄篇曰長安羙年少重身輕萬億柘彈随珠
丸白馬黄金飾相期百戲傍去来三市側象牀沓繡被
玉盤傳綺食倡女掩扇歌小婦開簾織相看獨隐笑見
人還歛色
張率逺期篇曰逺期終不歸節華坐将變誰将久離别
他鄉且異縣浮雲蔽重山相望不可見
梁庾成師逺期篇曰憶别春花飛已見秋葉稀淚粉羞
明鏡愁帶減寛衣得書言未及夢見道應歸坐使紅顔
歇獨掩青樓扉
梁簡文帝蜀道難曲曰巫山七百里巴水三廻曲笛聲
下復髙猿啼斷還續
梁劉孝威蜀道難篇曰玉壘髙無極銅梁不可攀䨇流
迸巇道九坂澀陽關鄧侯束馬去王生歛轡還嵎山金
碧有光輝遷亭車馬正輕肥彌思王褒擁節去復憶相
如乗傳歸君平子雲寂不嗣江漢英靈已信稀又行行
遊獵篇曰之罘講射所上林娯獵場佽飛具罾繳材官
命蹶張髙罝掩月兎勁矢射天狼蹶地不遑逸排虗豈
及翔又思歸篇曰胡地慿良馬懐驕負漢恩甘泉烽火
入回中宫室燔錦車勞逺駕繡衣疲屢奔櫪下嚴䨇駿
腰邉垂两鞬乗嶂無期限歸思安可言又公莫渡河篇
曰請公莫渡河河廣風威厲牆偃落金烏舟傾沒犀枻
劍飛猶共水魂沉理俱逝君為川后臣妾作江妃娣
梁簡文帝鴈門太守歌曰輕霜中夜下黄葉晚辭枝寒
苦春難覺邉城秋易知風急鈴旗斷塗長鎧馬疲少觧
孫吳法家本幽并兒非闗買鴈肉徙勞皇甫規又曰三
月楊花合四月麥秋初幽州寒食罷鄭國採桑疏便聞
鴈門戍結束事戎車寄語金閨妾勿怨寒牀虗
齊謝眺鼓吹曲十首元㑹曲曰二儀啟昌厯三朝應慶
期分階赩組練充庭羅翠旗觴流白日下吹謐景雲滋
天儀穆藻殿萬宇慶皇基鈞天曲曰髙宴皓天臺置酒
迎風觀笙鏞禮百神鍾石動雲漢瑶臺寳瑟驚綺席舞
衣散已慶明庭樂誰想南風彈入朝曲曰江南佳麗地
金陵帝王州飛甍夹馳道垂楊䕃御溝凝笳翼髙蓋疉
鼓送華輈獻納雲臺表功名良可收從戎曲曰選旅辭
轘轅弭節趨河源日起霜戈照風廻連旗翻寥唳清笳
轉蕭條邉馬煩自勉輟耕願征役去何言送逺曲曰北
梁辭歡宴南浦送佳人方衢控龍馬平路騁朱輪瓊筵
妙舞絶桂席羽觴陳一為清吹激潺湲傷别神登山曲
曰天明開秀㠋瀾光媚碧隄風盪翻鶯亂雲行芳樹低
暮春春服羙遊駕躡石梯汎水曲曰玉霜霑翠草金風
鳴素枝罷遊平樂苑汎鷁昆明池羽旗散容裔簫鼓吹
參差百年如流水寸心寧共知
梁沈約鼓吹曲十二首漢第一曲朱鷺今第一曲木紀謝言
齊謝梁升也木紀謝炎運昌民去癸鼎歸梁轥五帝軼
三王横四海被八荒漢第二曲思悲翁今第二曲賢首
山言武帝破魏軍於司部肇王跡也賢首山險而峻乗
岨慿臨胡陣騁竒謀奮卒徒㫁白馬塞飛狐漢第三曲
艾如張今第三曲桐柏山言武帝牧司王業彌彰也桐
柏山淮之首肇基帝迹遂光區有震邉闗殪獯醜農既
歡民惟阜漢第四曲上之迴今第四曲道亾言東昏喪
道義師起樊鄧也道亾數極歸永元悠悠兆庶盡含寃
矯龍翰自樊漢率兹八百驅十亂登我聖明由多難漢
第五曲翁離今第五曲忱威言破加湖元勲建也忱威
授律命蒼兕言薄加湖灌秋水資此威烈齊文軌漢第
六曲戰城南今第六曲漢東流言義師剋魯山城也漢
東流江之汭逆徒蜂聚旌旗紛蔽仰震威靈乗髙騁鋭
至仁觧網窮鳥入懐因此龍躍言登泰階漢第七曲巫
山高今第七曲鶴樓峻言平郢城兵威無敵也鶴樓峻
連翠微薄言震曜靈威凶衆稽顙天不能違漢第八曲
上陵今第八曲昏主言東昏政亂武帝起義平九江姑
孰大破朱崖伐罪弔民也昏主恣淫慝皆曰自昌盛上
仁矜億兆誓師為請命既齊丹浦戰又符甲子辰悠悠
萬姓民於此覩陽春漢第九曲將進酒今第九曲石首
局言義師先平京邑四城仍廢昏主定大事也石首局
北墉墐新堞嚴東壘峻矢未飛鼓方振競衘璧並輿櫬
翦庶惡靡餘𦙍漢第十曲有所思今第十曲期運集言
武帝膺籙受禪徳盛化逺也期運集惟皇膺寳符龍躍
清漢渚鳳起方城隅謳歌共適夏獄訟两違朱二儀啟
嘉祚千載猶旦暮舞蹈流帝功金玉昭王度漢第十一
曲芳樹今第十一曲於穆言大梁闡運君臣和樂休祚
方逺也於穆君臣君臣和以肅闗王道定天保樂均靈
囿宴同在鎬前庭懸鼔鐘左右列笙鏞纓佩俯仰有則
修禮容漢第十二曲上雅今第十二曲惟大梁言梁徳
廣運仁化溥洽也惟大梁開運受籙膺圖君八極冠帶
被五都
齊王融巫山髙曰髣像巫山髙薄暮陽臺曲煙霞乍卷
舒行芳時斷續無㤀坐相望秋風下庭緑
梁元帝巫山髙曰巫山髙不窮迥出荆門中灘聲下濺
石猿鳥上逐風樹雜山如畫林暗澗疑空無因謝神女
一為出房櫳
梁范雲巫山髙曰巫山髙不極白日隠光暉藹藹朝雲
去冥冥暮雨歸巖懸獸無跡林暗鳥疑飛枕席竟誰薦
相望徒依依
梁沈約芳樹曰發蕚九華隈開跗露寒側氤氲非一香
參差多異色夙昔寒颷舉摧殘不可識霜雪交横至對
之長歎息
梁丘遲芳樹曰芳葉已漠漠嘉實復離離發景傍雲屋
凝暉覆華池輕蜂掇浮頴弱鳥隐深枝一朝容色茂千
春長不移
魏文帝臨髙臺行曰臨臺行髙髙以軒下有水清且寒
中有黄鵠徃且翻行為臣當盡忠願令皇帝陛下三千
嵗宜居此宫鵠欲南遊雌不能隨我欲躬衘汝口噤不
能開我欲負之毛衣摧頽五里一顧六里徘徊
齊謝朓臨髙臺行曰千里常思歸登臺臨綺翼纔見孤
鳥還未辨連山極四面動清風朝夜起寒色誰知倦遊
者嗟此故鄉憶
梁沈約臨髙臺行曰髙臺不望逺望逺使人愁連山無
斷續河水復悠悠所思愛何在洛陽南陌頭可望不可
至何用觧人憂
梁王僧孺登髙臺曰試出金華殿聊登銅雀臺九路平
如砥千門洞已開軒車映日過簫管逐風来若非邯鄲
羙便是洛陽才
梁范雲當對酒曰對酒心自足故人来共持方悦羅襟
觧誰念髪成絲迨余聽歌日及我傾樽時
梁張率當對酒曰對酒誠可樂此酒復能醇如華良可
貴似乳更非珍誰能共遲暮對酒惜芳辰君歌尚未罷
却坐避梁塵
梁栁惲獨不見曰芳草生未積春花落如霰出從張公
子還過趙飛燕奉箒長信宫誰知獨不見
梁元帝闗山月曰朝望清波道夜上白登臺月中含桂
樹流影自徘徊寒沙逐風起春花犯雪開夜長無與晤
衣單誰為裁又隴頭水歌曰衘杯别隴頭闗路漫悠悠
故鄉迷逺近征人分去留沙飛曉成幕海氣旦如樓欲
識秦川處隴水向東流
梁劉孝威横吹曲隴頭流水詩曰從軍戍隴頭隴水滯
沙流時觀胡騎飲常為漢國羞釁妻成兩劒殺子祠䨇
鈎頓取樓蘭頸就觧郅支裘勿令如李廣功遂不封侯
梁簡文帝洛陽道詩曰洛陽佳麗所大道滿春光遊童
時挟彈蚕妾始提筐金鞍照龍馬羅袖拂春桑王車争
曉入潘果溢髙箱
梁元帝洛陽道詩曰洛陽開大道城北達城西青槐隨
幔拂緑栁逐風低玉珂鳴戰馬金爪闘塲雞桑萎日行
暮多逢秦氏妻
陳蕭蕡長安路曰前登灞陵岸還瞻渭水流城形類北
斗橋勢似牽牛飛軒駕良駟寳劍雜輕裘經過狭斜里
日暮且淹留
梁庾肩吾長安路詩曰桂宫延複道黄山開廣路逺聴
平陵鐘遥識新豐樹日落唱歌還塵飛車馬度
宋鮑照代淮南王曰淮南王好長生服藥錬氣讀仙經
琉璃作椀牙作盤金鼎玉匕合神丹合神丹戲紫房紫
房綵女弄明璫朱城九門門九閨願逐明月入君懐入
君懐結君珮怨君恨君恃君愛
宋呉邁逺陽春曲詩曰綠樹揺雲光春城起風色佳人
愛華景流靡園塘側宋玉歌陽春巴人長歎息生重愛
惠輕私自憫何極又長離别詩曰生離不可聞况復長
相思如何與君别當我盛年時蕙華毎揺蕩妾心空自
持又長相思詩曰晨有逺逰客依依造門端人馬風塵
色知從闗塞還煩君尺錦書寸心從此殫道妾長憔悴
無復歌笑顔欄隐千霜樹庭枯十年蘭經春不舉袂秋
落寧復看
梁張率長相思詩曰長相思乆離别羙人之逺如雨絶
獨延佇心中結望雲去去逺望鳥飛飛滅長相思乆别
離所思何在苦天垂鬱鬱相望不得知玉階月夕映羅
帷風夜吹長思不能寢坐望天河移
梁簡文帝烏栖曲曰芙蓉作船絲作筰北斗横天月将
落採蓮渡頭擬黄河郎今欲渡畏風波又曰浮雲似帳
月如鈎那能夜夜南陌逰宜城投酒今行熟停鞍繫馬
暫栖宿又曰青牛丹轂七香車可憐今夜宿娼家娼家
髙樹鳥欲栖羅帷翠帳向君低又曰織成屏風銀屈膝
朱脣玉面燈前出相看氣息望君憐誰能含羞不自前
梁元帝烏栖曲曰沙棠作船桂為楫夜渡江南採蓮葉
復值西施新浣紗共汎江干眺月華又曰月華似璧星
如珮流影澄明玉堂内邯鄲九枝朝始成金巵銀椀共
君傾又曰交龍成錦闘鳳紋芙蓉為帶石榴裙日下城
南两相望月沒參横掩羅帳又曰七彩隨珠九華玉蛺
蝶為歌明星曲蘭房椒閣夜方開那知歩歩香風逐
梁蕭子顯烏栖曲曰濃黛輕紅㸃花色還欲令人不相
識金壺夜永誰能過莫持奢用比懸河又曰芳樹歸飛
聚儔匹猶有殘光半山日莫憚褰裳不相求漢臯遊女
習風流
梁簡文帝龍笛曲曰江真弄真態翔鳳陽春臺同去復
同来
梁栁惲江南曲曰汀洲採白蘋日落江南春洞庭有歸
客瀟湘逢故人故人乆不返春華復應晚不道新知樂
空言行路逺
梁吳均擕手曲曰豔裔陽之春擕手清洛濵雞鳴上林
苑薄暮小平津長裾掃白日廣袖帶芳塵故友一如此
新知詎憶人
梁沈約夜夜曲曰河漢縱復横北斗横復直星漢空如
此寧知心所憶孤燈曖不明寒機猶更織零涕向誰道
雞鳴徒歎息
梁江洪緑水曲曰潺湲復皎潔輕鮮尚可悦横使有情
禽照影遂孤絶又曰塵容不忍飾臨池思客歸誰知取
緑水無趣浣羅衣又秋風曲曰先拂連雲臺罷入迎鑾
殿已折池中荷復馳簷裏燕又胡笳曲曰藏器欲邀時
年来不相讓紅顔征戍兒白首邉城將又曰落日慘無
光臨河獨飲馬瑟䬃夕風髙聨翩鴈飛下
宋吳邁逺秋風曲曰寒鄉無異服氊褐代文練月月望
君歸年年不觧線荆揚早春和幽兾猶霜霰地寒妾已
知妾心君不見又胡笳曲曰輕命重意氣古来豈但今
緩頬獻一説揚眉受千金邉風落寒草鳴笳墜飛禽越
情結楚思漢耳聽胡音既懐離俗傷復悲朝光侵日當
故鄉沒遥見浮雲隂
梁吳均秦王卷衣曲曰咸陽春草芳秦帝卷衣裳玉檢
茱茰匣金泥蘇合香初芳薫複帳餘輝耀玉牀須㬰朝
宴罷持此贈華陽
梁劉孝綽賦得烏夜啼詩曰鵾絃且輟弄鶴操暫停揮
别有啼烏曲東西各自飛倡人怨獨守蕩子猶未歸忽
聞生離唱中夜泣羅衣
周庾信烏夜啼曲曰促柱繁絃非子夜歌聲舞態異前
溪御史府中何處宿洛陽城頭那得棲彈琴蜀郡卓家
女織錦秦川竇氏妻詎不自驚長淚落到道啼烏恒夜
啼又曰桂樹懸知逺風竿詎肯低獨来明月夜孤情猶
未棲虎賁誰見惜御史詎相擕雖言入絃管終是曲中
啼
晉石崇明君辭曰王明君者本為王昭君以觸文帝諱
改之匃奴盛請婚於漢元帝以明君配焉昔公主嫁烏
孫令琵琶馬上作樂以慰其道路之思其送明君亦必
爾也詩曰我本漢家子將適單于庭辭訣未及終前驅
已抗旌僕御涕流離轅馬悲且鳴行行日已逺遂造匃
奴城延我於穹廬加我閼氏名殺身良不易黙黙以茍
生願假飛鴻翼乗之以遐征昔為匣中玉今為糞上英
朝華不足歡甘與秋草并傳語後世人逺嫁難為情
梁沈約昭君辭曰朝發披香殿夕濟汾隂河於兹懐九
折自此歛䨇蛾霑粧疑湛露繞臉状流波日見奔沙起
稍覺轉蓬多唯有三五夜明月暫經過
魏陳王曹植箜篌引曰置酒髙殿上親友從我逰中厨
辦豐膳烹羊宰肥牛秦筝何慷慨齊瑟和且柔陽阿奏
妙舞京洛出名謳樂飲過三爵緩帶傾庶羞主稱千金
夀賔承萬年酬驚風飄白日光景馳西流盛時不再来
百年忽我遒生存華屋處零落歸山邱
晉石崇思歸引曰思歸引歸河陽假余翼鴻鶴髙飛翔
經芒阜濟河梁望我舊館心悦康清渠繳魚彷徨鴈驚
泝波群相將終日周覽樂無方登雲閣列姬姜拊絲竹
叩宫商宴華池酌玉觴
梁簡文帝江南曲曰陽春路時使佳人度枝中水上春
併歸長楊掃地桃花飛清風吹人光照衣光照衣景将
夕擲黄金留上客
梁沈約江南行陽春曲曰楊栁至地燕差池緘情忍思
落容儀絃傷曲怨心自知心自知人不見動羅裙拂珠
殿又朝雲曲曰陽臺氛氲多異色巫山髙髙上無極雲
来雲去長不息長不息夢来遊經萬世度千秋
梁簡文帝悲楚妃歎曰閨閒漏永永漏長宵寂寂草螢
飛夜户絲蟲繞秋壁薄笑未為欣㣲歎還成戚金簮鬂
下垂玉筯衣前滴
宋孝武帝夜聴妓詩曰寒夜起聲管促席引靈寄深心
屬悲絃逺情逐流吹勞衿慿若展誰謂懐㤀易
梁簡文帝夜聴妓詩曰合歡蠲忿葉萱草㤀憂條何如
明月夜流風拂舞腰朱脣隨吹盡玉釧逐絃揺留賔惜
殘弄負態動餘嬌
梁元帝春夜看妓詩曰蛾眉漸成光燕姬戲小堂胡舞
開春閤鈴盤出歩廊起龍調節奏却鳳㸃笙篁樹交臨
舞席荷生夹妓航竹宻無分影花踈有異香舉杯聊轉
笑歎兹樂未央
梁何遜詠妓詩曰管隨羅薦合絃驚雪袖遲逐唱廻纎
手聽曲動蛾眉凝情眄墮珥微睇記含辭日暮留佳客
相看愛此時
周庾信看妓詩曰緑珠歌扇薄飛燕舞衫長琴曲随流
水簫聲逐鳳皇細縷纏鐘格圓花釘鼓牀懸知曲不誤
無事顧周郎
陳劉刪矦司空第山園詠妓詩曰石家金谷妓粧罷出
蘭閨看花争欲笑聞瑟似能啼山邉歌落日池上舞前
溪将人當桃李無處不成蹊
陳隂鏗矦司空第山園詠妓詩曰佳人偏綺席妙曲動
鵾絃樓似陽臺上池如洛水邉鶯啼歌扇後花落舞衫
前翠栁将斜日俱照晚粧鮮
陳蕭琳隔壁聽妓詩曰徒聞絃管切不見舞腰廻唯有
歌梁共塵飛一半来
隋盧思道夜聞鄰妓詩曰娼樓對三道吹臺臨九重笙
随山上鶴笛奏水中龍怨歌聲易㫁妙舞態難逢誰能
暫留客觧珮一相從
隋𢎞執恭和平凉公觀趙郡王妓曰小堂羅薦陳妙妓
命燕秦蛾眉疑假黛紅臉自含春合舞俱廻雪分歌共
落塵齊竽不可厠空願上龍津
論晉阮籍樂論曰昔者聖人之作樂也将以順天地之
性體萬物之生也故定天地八方之音以迎隂陽八風
之聲故律吕協則隂陽和音聲適而萬物類奏之圓丘
而天神下降肆之方岳而地祇上應天地合其徳則萬
物合其生刑賞不用而民自安車服旌旗宫室飲食禮
之具也鐘磬鞞鼓琴瑟樂之器也禮踰其制則尊卑乖
樂失其序則親疏亂禮定其衆樂平其心禮治其外樂
化其内故清廟之歌詠成功之績賔饗之詩稱禮讓之
則百姓化其善異俗服其徳也
　
　
　
　
　
　藝文類聚卷四十二
欽定四庫全書
　藝文類聚卷四十三　　唐　歐陽詢　撰
　樂部三(舞/)　(歌/)
　　舞
爾雅曰婆娑舞也
尚書曰苗民逆命帝乃誕敷文徳舞干羽于兩階七旬
有苗格
樂緯曰武王承命興師渡孟津前歌後舞
周官曰樂師掌教國子六舞凡舞有帗舞有羽舞有旄
舞有干舞
禮記曰治民勞者舞行綴逺治民逸者舞行綴短故觀
其舞知其徳又曰以禘禮祀周公於太廟朱干玉戚冕
而舞大武
毛詩曰舍其坐遷屢舞僊僊側弁之俄屢舞傞傞
左傳曰考仲子之宫將萬焉公問羽數於衆仲對曰天
子用八諸侯用六大夫四士二夫舞所以節八音而行
八風也
楚辭曰二八齊容起鄭舞袵若交竿撫案下又曰翾飛
兮翠曽(曽舞也言舞工/巧似翠鳥之舉)展詩兮會舞
韓子曰長袖善舞多錢善賈
淮南子曰今鼓舞者身若秋葯被風(葯白芷也被/風言其弱也)
漢書曰孝武李夫人本以倡進兄延年知音善歌舞延
年侍上起舞歌曰北方有佳人絶世而獨立一顧傾人
城再顧傾人國寧不知傾城與傾國佳人難再得平陽
公主因言延年女弟上召見實妙麗善舞由是幸生昌
邑哀王又曰髙祖廟奏武徳文始五行之舞武徳者象
天下樂已行武以除亂也文始者本舜韶舞也髙祖更
名曰文始示不相襲
范煜後漢書曰蔡邕坐上章事徙及歸將就還路五原
太守王智餞之酒酣智起舞屬邕邕不為報智者中常
侍王甫之弟智銜之密告邕怨於囚放謗訕朝廷邕慮
卒不免禍乃亡命江海逺跡吳會
吕氏春秋曰陶唐氏之始隂多滯伏民氣壅閼故為作
舞以宣導之
家語曰子路戎服見孔子拔劒而舞曰古之君子固以
劒自衛乎孔子曰古之君子忠以為質仁以為衛
蔡邕月令章句曰樂容曰舞有俯仰張翕行緩長短之
制
三巴記曰閬中有渝水賨民鋭氣喜舞髙祖樂其猛鋭
數觀其舞使樂人習之故名巴渝舞
魏名臣奏王朗表曰凡音樂以舞為主自黄帝雲門至
周大武皆大廟舞樂名也樂所以樂君之徳舞所以象
君之功
魏志曰陶謙為舒令郡守張磐恥為之下磐舞屬謙謙
不為起强之乃舞舞而轉磐曰不當轉耶曰轉則勝人
吳志曰陸遜破曹休王與羣僚共㑹酒酣命遜舞解所著
白鼯子裘賜之
詩宋南平王白紵舞曲曰僊僊徐動何盈盈玉腕俱凝
若雲行佳人舉袖曜青蛾摻摻擢手映鮮羅狀似眀月
汎雲河體如輕風動流波
梁簡文帝詠舞詩曰嬌情因曲動弱歩逐風吹懸釵隨
舞落飛袖低鬟垂又詠舞詩曰戚里多妖麗重娉蔑燕
餘逐節工新舞嬌態似凌虚納花承襵概垂翠逐璫舒
扇開衫影亂巾度履行疎徒勞交甫憶自有専城居又
詠舞詩曰可憐稱二八逐節似飛鴻懸勝河陽伎闇與
淮南同入行看履進轉面望鬟空腕動苕華玉衫隨如
意風上客何湏起啼烏未肯終
梁劉遵應令詠舞詩曰倡女多豔色入選盡華年舉腕
嫌衫重廻腰覺態妍情繞陽春吹影逐相思絃履度開
裙襵鬢轉匝花鈿所愁餘曲罷為欲在君前
梁王訓應令詠舞詩曰新粧本絶世妙舞亦如仙傾腰
逐韻管斂色聽張絃袖輕風易入釵重歩難前笑態千
金動衣香十里傳將持比飛燕定當誰可憐
梁楊曒詠舞詩曰紅顔自燕趙妙妓邁陽阿就行齊逐
唱赴節闇相和折腰送餘曲斂袖待新歌嚬容生舞羽
曼睇出横波雖稱趙飛燕比此詎成多
梁庾肩吾詠舞詩曰飛鳥袖始拂啼烏曲未終聊因斷
續唱試託往還風
梁劉孝儀和舞詩曰廻履裾香散飄衫釧響傳低釵依
促管曼睇入繁絃又和詩曰轉袖隨歌發頓履赴絃餘
度行過接手廻身乍斂裾又舞就行詩曰依歌移弱歩
傍燭豔新粧徐来翻應節亂去反成行
周庾信詠舞詩曰洞房花燭眀燕餘雙舞輕頓履隨疎
節低鬟逐上聲歩轉行初進衫飄曲未成鸞廻鏡欲滿
鶴顧市應傾已曽天上學詎是世中生
陳徐陵詠舞詩曰十五屬平陽因来入建章主家能教
舞城中巧且粧低鬟向綺席舉袖拂花黄燭送空廻影
衫傳箧裏香當由好留客故作舞衣長
賦後漢傅毅舞賦曰楚襄王既遊雲夢將置酒宴飲謂
宋玉曰寡人欲觴羣臣何以娛之玉曰臣聞激楚結風
陽阿之舞材人之窮觀天下之至妙噫可進乎王曰試
為寡人賦之玉曰唯唯鄭女出進二八徐侍姣服極麗
姁媮致態貌嫽妙以妖冶紅顔㷸其楊華眉㜕娟以増
繞目流睇而横波珠翠的皪而照曜華袿飛髾而雜纎
羅顧形影自整装順㣲風揮若芳動朱脣紆清揚亢音
髙歌為樂之方其始興也若俯若仰若来若往雍容惆
悵不可為象羅衣從風長袖交横駱驛飛散颯遝合并
綽約閑靡機迅體輕於是合場遞進案次而俟埒材角
妙夸容乃理軼態横出瑰姿譎起廻身還入廹於急節
紆形赴逺漼以摧折纎縠蛾飛繽猋若絶體如遊龍袖
如素蜺遷延㣲笑退復次列觀者稱麗莫不怡悦
後漢張衡舞賦曰昔客有觀舞於淮南者美而賦之曰
音樂陳兮㫖酒施擊靈鼓兮吹參差叛淫衍兮漫陸離
於是飲者皆醉日亦既􁀈美人興而將舞乃修容而改
襲服羅縠之雜錯申綢繆以自飾拊者啾其齊列盤鼓
煥以駢羅抗修袖以翳面兮展清聲而長歌歌曰驚䧺
逝兮孤雌翔臨歸風兮思故鄉搦纎腰而互折嬛傾倚
兮低昻増芙蓉之紅花兮光的皪以發揚騰嫮目以顧
眄眸爛爛以流光連翩駱驛乍續乍絶裾似飛鷰袖如
廻雪於是粉黛施兮玉質粲珠簮挺兮緇髮亂然後整
笄攬髮被纎垂縈同服駢奏合體齊聲進退無差若影
追形
梁簡文帝舞賦曰酌蒲桃坐柘觀命妙舞徴清彈丱髮
初笄參差俱集信身輕而釵重亦腰羸而帶急響玉砌
而遲前度金扉而斜入似斷霞之照彩若飛鸞之相及
既相看而綿視亦含姿而俱立於是徐鳴嬌節薄動輕
金奏巴渝之麗曲唱碣石之清音扇纔移而動歩鞞輕
宣而逐吟爾乃優遊容豫顧眄徘徊强紆顔而失笑乍
雜怨而成猜或低昻而失侣乃歸飛而相附或前異而
始同乍初離而後赴不遲不疾若輕若重盼鼓㣲吟廻
巾自擁髮亂難持簮低易捧牽情恃恩懐嬌妒寵
　　歌
説文曰詠詩曰歌獨歌謂之謡謳齊歌也
蔡邕月令章句曰樂聲曰歌
山海經曰帝俊八子是始為歌(帝俊帝/舜也)
又曰夏后氏啟上三嬪于天得九辯與九歌以下
毛詩序曰情動於中而形於言言之不足故嗟嘆之嗟
嘆之不足故詠歌之
穆天子傳曰天子東遊于黄澤宿于曲洛(洛水之/曲也)使宫
樂謡(宫樂曲/樂者)曰黄之陁其馬歕沙(歕普/問反)黄之澤其馬歕
玉
列子曰薛談學謳於秦青未窮青之伎自謂盡之遂辭
歸秦青弗止餞於交衢拊節悲歌聲震林木響遏行雲
薛談乃謝求反終身不敢言歸秦青顧其友曰昔韓娥
東之齊匱粮過雍門鬻歌假食既去餘響繞梁三日不
絶
孟子曰昔王豹處於淇而河西善謳綿駒處於髙唐而
齊右善歌
襄陽耆舊傳曰宋玉識音而善文襄王好樂而愛賦既
美其才而憎其似屈原也乃謂之曰子盍從楚之俗使
楚人貴子之徳乎對曰昔楚有善歌者王其聞與始而
曰下里巴人國中唱而和之者數萬人中而曰陽阿採
菱國中唱而和之者數百人既而曰陽春白雪朝日魚
麗含商吐角絶節赴曲國中唱而和之者不過數人盖
其曲彌髙其和彌寡
吕氏春秋曰昔葛天氏之樂三人操牛尾捉足以歌八
闋又曰帝嚳氏命咸黒作為唐歌堯命質效山谷之音
以作歌湯命伊尹作為大濩歌晨露
淮南子曰易道良馬使人欲馳飲酒而樂使人欲歌又
曰瓠梁之歌可隨也其所歌者不可為(瓠梁古善/歌之人也)
劉向别録曰有麗人歌賦漢興以来善雅歌者魯人虞
公發聲清哀盖動梁塵
漢書曰孝武南巡狩至于盛唐自潯陽浮江親射蛟江
中獲之舳艫千里薄樅陽而出作盛唐樅陽之歌又曰
武帝思念李夫人不已方士齊人少翁言能致其神乃
夜設燈燭幃幄而令帝居他帳遥見望好女如夫人之
貌而不得就視愈益悲感為作詩令樂府諸音家絃歌
之曰是耶非耶立而望之偏娜娜何姍姍其来遲又曰
張釋之為中郎將從行至灞陵是時慎夫人從上指視
慎夫人新豐道曰此走邯鄲道也使慎夫人鼓瑟上倚
瑟而歌
漢武内傳曰西王母命侍女安法嬰歌𤣥雲曲上元夫
人自彈雲林之瑟乃歌歩𤣥之曲曰淥景清飈起雲盖
映朱葩蘭房闢琳闕碧室啓瓊沙
鄭緝之東陽記曰歌山在吳寧縣故老相傳云昔有人
乗船從下過見一女子浴汲乃登此山負水行歌姿態
甚妍而莫知所由故名歌山
虞舜作歌曰元首眀哉股肱良哉庶事康哉又歌曰元
首叢脞哉股肱惰哉萬事墮哉又歌曰南風之薫兮可
以解吾民之愠兮南風之時兮可以阜吾民之財兮又卿
雲歌曰卿雲爛兮糺縵縵兮日月光華旦復旦兮八伯
咸進稽首曰眀眀上天爛然星辰日月光華𢎞於一人帝
乃再歌曰日月有常星辰有行四時從經萬姓允誠於
予論樂配天之靈
周穆天子觴西王母于瑶池之上西王母為天子謡曰
白雲在天上陵自出道里悠逺山川間之將子無死尚
能復来天子荅曰予歸東土和治諸夏萬民平均吾顧
見汝比及三年將復而野
齊寗戚扣牛角歌曰滄浪之水白石粲中有鯉魚長尺
半轂布單衣裁至骭清朝飯牛至夜半黄犢上坂且休
息吾將捨汝相齊國
燕荆軻蕭蕭歌曰燕太子丹使荆軻刺秦王丹祖送於
易水之上髙漸離擊筑荆軻歌宋意和之曰風蕭蕭兮
易水寒壯士一去兮不復還
漢髙祖大風歌曰髙祖還過沛留置酒沛宫悉召故人
父老子弟相佐酒發沛中兒得百二十人教之歌酒酣
上擊筑自歌曰大風起兮雲飛揚威加海内兮歸故鄉
安得猛士兮守四方
漢武臨河決悼功之不成乃歌曰瓠子決兮將奈何浩
浩洋洋慮殫為河殫為河兮地不得寧功無已兮吾山
平吾山平兮鉅鹿溢魚弗鬱兮廹冬日
漢司馬相如琴歌曰相如遊臨邛富人卓王孫家有女
文君新寡竊於壁見之相如因以琴歌挑之曰鳯兮鳯
兮歸故鄉遨遊四海求其皇有艷淑女在此房何縁交
接為鴛鴦鳯兮鳯兮從我栖得託字尾永為妃交情通
體心和諧中夜相從知者誰
漢烏孫公主歌曰吾家嫁我兮天一方逺託異國烏孫
王穹廬為室兮氈為牆肉為食兮酪為漿居常思土心
内傷願為黄鶴兮還故鄉
後漢章帝時童謡曰城中好髙髻四方髙一尺城中好
大眉四方且半額城中好廣袖四方用疋帛
後漢桓帝時童謡曰城上烏尾畢逋公為吏兒為徒一
徒死百乗車車斑斕至河間姹女能數錢銀為室金為
堂户上膴膴舂黄粱下有鼓我欲擊之丞相怒
晉劉琨扶風歌曰繫馬長松下發鞍髙岳頭烈烈悲風
起泠泠澗水流鹿遊我前猴戲我側資粮既以乏薇蕨
安足食惟昔李愆期寄在匈奴庭忠信反獲罪漢武不
見眀
晉陸機百年歌曰一十時顔如蕣華曄有暉體如飄風
行如飛終朝出遊薄暮歸六情逸豫心無違清酒將炙
奈樂何清酒將炙奈樂何二十時膚彩津澤人理成美
目淑貎灼有榮光車駿馬遊都城髙談雅歩何盈盈清
酒將炙奈樂何清酒將炙奈樂何三十時行成名立有
令聞力可扛鼎志干雲食如漏巵氣如熏辭家觀國綜
典文清酒將炙奈樂何清酒將炙奈樂何四十時體力
克壯志方剛跨州越郡還帝鄉出入承眀擁大璫清酒
將炙奈樂何清酒將炙奈樂何五十時荷旄杖節鎮邦
家鼓鍾嘈噆趙女歌羅衣綷粲金翠華言笑雅舞相經
過清酒將炙奈樂何清酒將炙奈樂何六十時年亦耆
艾業亦隆驂駕四牡入紫宫軒冕婀那翠雲中子孫昌
盛家道豐清酒將炙奈樂何清酒將炙奈樂何七十時
精爽頗損膂力愆清水眀鏡不欲觀臨樂對酒轉無歡
攬形修髮獨長歎八十時眀已損聰去耳前言往行不
復紀辭官致禄歸桑梓安車駟馬入舊里樂事告終憂
事始九十時日告耽瘁月告衰形體雖是志意非言多
謬誤心多悲子孫朝拜或問誰指景玩日慮安危感念
平生淚交揮百嵗時盈數已登肌肉單四支百節還相
患目若濁鏡口垂涎呼吸嚬蹙反側難茵褥滋味不復
安
晉傅𤣥燕人美兮歌曰燕人美兮趙女佳其室則邇兮
限層崖雲為車兮風為馬玉在泥兮蘭在野雲無期兮
風有止思多端兮誰能理
晉王獻之情人桃葉歌曰桃葉復桃葉桃葉連桃根相
憐兩樂事獨使我纒綿桃葉復桃葉渡江不用楫但渡
無所苦我自楫迎汝
桃葉荅王團扇歌曰七寳畫團扇粲爛眀月光與郎却
暄暑相憶莫相忘青青林中竹可作白團扇動揺郎玉
手因風託方便團扇復向誰持許自障面顦顇無復理
羞與郎相見
齊陸厥李夫人及貴人歌曰别車桂席塵豹尾香煙滅
彤殿向蘼蕪青蒲復萎絶坐萎絶對􁊈蕪臨玉階泣椒
塗寡鶴羈雌飛且止彫梁翠壁網蜘蛛洞房眀月夜對
此淚如珠
晉孫綽情人詩曰碧玉破𤓰時相為情顛倒感郎不羞
難廻身就郎抱
宋鮑昭白紵辭歌曰朱脣動素袖舉洛陽少童邯鄲女
古稱淥水今白紵催絃急管為君舞窮秋九月荷葉黄
北風驅鷹天雨霜夜長酒多樂未央又曰春風澹蕩使
思多天色浄淥氣妍和含桃紅蕚蘭紫芽朝日灼爍發
園花卷幌結帷羅玉筵齊謳秦吹盧女絃千金顧笑買
芳年又曰桂宫柏寢擬天居朱爵文牕韜碧䟽彫屏匼
匝組帳舒秦筝趙瑟挟笙竽垂璫散珮盈玉除停觴不
語欲誰湏又中興歌曰中興太平運化清四海樂祥景
照玉臺紫煙遊鳯閣又曰碧樓含夜月紫殿争朝光綵
墀散蘭麝風起自生芳又曰三五容色滿四五妙容歇
已輸春日觀分隨秋光没
宋謝莊歌眀堂黄帝辭(五言依/土數)履艮宅中㝢司繩揔四
方裁化偏寒燭布政周炎凉景麗條可結霜眀氷可折
凱風扇朱辰白雲流素節又青帝辭(三言依/木數)叅映夕駟
昭晨雲乗震司青春萌動達萬品新潤無際澤無垠又
赤帝辭(七言依/火數)龍精初見大火中朱光北至圭景同庶
物盛長咸殷阜恩覃四溟被九有又白帝辭(九言依/金數)百
川如鏡天地爽且眀雲冲氣舉盛徳在素精又黒帝辭
(六言依/水數)嵗既暮日既馳靈乗坎徳司規𤣥雲合晦鳥歸
白雪繁亘天涯
齊謝朓郊廟歌青帝(木生/數三)營翼日鳥殷霄凝氷泮𤣥蟄
昭景湯湯風習習夷女歌東皇集又歌赤帝(火成/數七)惟此
夏徳徳恢恢兩龍在御美精來族雲蓊鬱温風煽興雨
祁祁黍苗遍又歌黄帝(土數/五)禀火自眀敏資金挺剛克
凉燠資成化羣方載厚徳又歌白帝(金數/九)帝悦于兑執
矩固司藏百川收潦精景應徂商嘉樹離披榆闗命賔
鳥夜光如霜秋風方嫋嫋又歌黒帝(水數/六)霜鍾鳴冥陵
起星廻天月窮紀聽嚴風来不息望𤣥雲黝無色
齊王融眀王歌辭曰眀王日月照至樂天地和幸息雲
門吹復歇咸池歌桂序金匏轉瑶軒絲石羅露凝嘉草
秀煙度醴泉波(右明/王曲)又曰聖君應昌厯景祚啓休眀海
蕩萬川集山崖百草滋大哉君為后何羨唐虞時(右聖/君曲)
又曰湛露改寒司交鶯變陽旭瓊袖藻晨紅瑶塘汙初
淥日霽沙漵眀風泉暗華燭遵渚汎蘭觴乗漪舞清曲
(右淥/水曲)又曰炎光銷玉殿凉風吹鳯樓金華粧翠羽鷁首
畫龍舟荆姬採菱曲越女江南謳良時時一遇佳人難
再求(右採/菱曲)
梁武帝春歌曰堦上香入懐庭中花照眼春心一如此
情来不自恨又夏歌曰江南蓮花水紅光復碧色同絲
有同藕異心無異菂又秋歌曰繡帶合歡結錦衣連理
文懐情入夜月含笑出朝雲又團扇歌曰手中白團扇
浄如秋圎月清風任動生嬌香乗意發又襄陽白銅鞮
歌曰龍馬紫金鞍翠眊白玉羈照曜雙闕下知是襄陽
兒
梁沈約郊廟歌黄帝辭曰鬱彼中壇含靈闡化廻環氣
象輪無輟駕又歌青帝辭曰帝位在震龍徳司春開元
布澤含和上人又歌赤帝辭曰炎光在離火為威徳執
禮昭訓持衡授則又歌白帝辭曰神在秋方帝居西顥
允兹金徳裁成萬寳又歌黒帝辭曰徳盛浮水𤣥冥紀
節隂降陽騰氣凝象閉又元㑹歌辭皇帝出入奏皇雅
歌詩(三曲五言二郊/大廟明堂同用)帝徳實廣運車書靡不賓執瑁朝
羣后垂旒御百神華盖拂紫㣲鉤陳繞太一容裔被緹
組參差羅罘罼清蹕朝萬㝢端冕臨正陽青絇黄金繶
衮衣文繡裳又皇太子出入奏𦙍雅歌詩(一曲/四言)自昔殷
代哲王世有降及周成惟器是守上天乃眷大梁既受
灼灼重眀仰承元首又上夀酒奏分雅詩(一曲/五言)百福四
象初萬夀三元始拜獻惟衮職同心協卿士北極永無
窮南山安足擬又襄陽白銅鞮歌曰分手桃林岸望别
峴山頭若欲寄音信漢水向東流又春白紵歌曰蘭葉
參差桃半紅飛芳舞縠戲春風如嬌如怨狀不同含笑
流盻滿堂中翡翠羣飛飛不息願在雲間長比翼佩服
瑶草駐容色舜日堯年歡無極又夏白紵歌曰朱火灼
爍照佳人含情送意遥相親嫣然一轉亂心神非子之
故欲誰因又秋白紵歌曰白露欲凝草已黄金琯玉柱
響洞房雙心一影俱囘翔吐情寄君君莫忘又冬白紵
歌曰寒閨晝密羅幌垂嬌容麗色心相知雙去雙還誓
不移長袖拂面為君施
梁劉孝威行幸甘泉歌曰漢家迎夏畢避暑甘泉宫棧
車鳴里鼓駟馬駕相風校尉烏丸騎待詔婁煩弓後旌
猶五柞前笳度九嵕才人豹尾内御酒屬車中輦廻百
子閣扇動七輪風鳴鐘休衛士披圖召後宫材官促校
獵凉風戲射熊
古東飛伯勞等歌曰東飛伯勞西飛燕黄姑織女時相
見誰家女兒對門居開花發色照里閭南窻北牖挂眀
光羅帷綺帳脂粉香女兒年㡬十五六窈窕無雙顔如
玉三春已暮花隨風空留可憐與誰同
古河中之水歌河中之水向東流洛陽女兒名莫愁十三能織綺十
四採桑南陌頭十五嫁為盧家婦十六生兒字阿侯盧
家蘭室桂為梁中有鬱金蘇合香頭上金釵十二行足
下絲履五文章珊瑚挂鏡爛生光平頭奴子提履箱人
生富貴何所望恨不嫁與東家王
賦袁山松歌賦曰朱脣不啓皓齒不離清氣獨轉妍弄
潜移或似停而不留或如疾而不馳
牋魏繁欽與太子牋曰都尉薛訪車子年始十四能囀
喉引聲與笳同音乃知天壤之所生誠有自然之妙物
潜氣内轉哀音外激大不抗越細不幽散聲悲奮笳曲
美常均及與黄門鼓吹温胡迭唱迭和喉所發音無不
響應遺聲抑揚不可勝窮暨其清激悲吟雜以怨慕詠
北狄之遐征奏胡馬之長思是時凉風拂袵背山臨谿
莫不泫泣隕涕悲懐慷慨竊惟聖體兼愛好竒是以先
白
魏文帝荅曰披書歡笑不能自勝竒才妙伎何其善也
頃守土孫世有女曰𤨏年始九嵗夢與神通寤而悲吟
哀聲激切渉歴六載于今十五近者督將具以狀聞是
日博延衆賢遂奏名倡曲極數彈歡情未逞乃合從官
引内世女須臾而至厥狀甚美素顔𤣥髮皓齒丹脣詳
而問之云善歌舞於是提袂徐進揚蛾㣲眺芳聲清激
逸足横集然後循容飾粧改曲變度斯可謂聲協鍾石
氣應風律今之妙舞莫巧於絳樹清歌莫善於宋臈豈
能亂靈祇下變庶物漂悠風雲横厲無方若斯也哉固
非車子喉囀長吟所能逮也吾練色知聲雅應此選謹
卜良日納之閑房
啓梁沈約謝齊竟陵王宋永眀樂歌曰鳯綵鸞章霞鮮
錦縟覿寳河宗未必比麗觀樂帝所逺有慙徳雖日月
在天理絶稱詠而徘徊光景不能自息
　
　
　
　
　
　
　
　
　
　
　
　藝文類聚卷四十三
欽定四庫全書
　藝文類聚卷四十四　　　唐　歐陽詢　撰
　樂部四(琴/簫)　(筝/笙)　(箜篌/笛)　(琵琶/笳)　(筍簴/)
　　琴
周官曰孤竹之管雲和之琴瑟冬日至於地上圓丘奏
之孤竹之管空桑之琴瑟夏日至於澤中方丘奏之隂
竹之管龍門之琴瑟於宗廟奏之
詩曰窈窕淑女琴瑟友之
禮記曰舜作五弦之琴以歌南風之詩而天下治又曰
絲聲哀哀以立㢘㢘以立志君子聽琴瑟之聲則思志義
之臣
左傳曰晉侯觀于軍府見鍾儀問其族曰伶人也與之
琴操南音公曰君子也言稱先職不背本也樂操土風
不忘舊也又曰初衛侯有嬖妾使師曹誨之琴師曹鞭
之公怒鞭師曹三百
列子曰瓠巴鼓琴而鳥舞魚躍又曰孔子遊太山見榮
啓期鹿裘帶索鼓琴瑟孔子問曰先生為樂何也對曰
天生萬物唯人為貴吾既為人一樂也男貴女賤今既
為男二樂也今有不見日月不免襁褓吾行年九十有
五矣三樂也貧者士之常死者生之終居常以待終何
憂哉
吕氏春秋曰宓子賤治單父彈琴身不下堂而治又曰
伯牙鼓琴鍾子期善聴之方鼓琴志在太山鍾子期曰
善哉乎鼓琴巍巍乎如太山志在流水鍾子期曰善哉
乎鼓琴洋洋乎若流水鍾子期死伯牙擗琴絶絃終身
不復鼓琴以為世無足鼓琴者也
莊子曰孔子遊乎緇帷之林坐杏壇之上弟子讀書孔
子絃歌鼓琴奏曲未半有漁父者下船而来孔子推琴
而起曰其聖人歟
孫卿子曰伯牙鼓琴六馬仰秣
史記曰萬石君奮年十五為小吏侍髙祖髙祖與語愛
其恭敬問曰若何有對曰獨有母不幸失眀有姊能鼓
琴髙祖乃召其姊為美人以奮為中涓徙其家長安中
戚里又曰騶忌以鼓琴見齊威王威王舍之右室又曰
司馬相如素與臨邛令王吉相善臨邛富人卓王孫有
女文君新寡好音故相如繆與令相重而以琴心挑之
文君竊從户窺之心悦既罷相如乃使人重賜文君侍
者通慇懃文君夜亡奔相如
桓譚新論曰神農氏繼而王天下於是始削桐為琴繩
絲為絃以通神眀之徳合天人之和焉
廣雅曰神農氏琴長三尺六寸六分上有五弦曰宫商
角徴羽文王増二弦曰少宫少商
風俗通曰琴者樂之統與八音並行君臣以相御也和
樂作者其曲曰暢言其道暢美也憂愁作者其曲曰操
言心失其操也
説苑曰雍門周以琴見孟嘗君孟嘗君曰先生鼓琴亦
能令文悲乎周曰臣獨焉能令足下悲哉所能令悲者
先貴而後賤先富而後貧不若身才髙妙適遭暴亂不
若處勢隠絶不及四隣詘折擯厭舞無所告愬臣一為
之徴操援琴則涕零矣今若足下千乗之君廣廈邃房
下羅帷来清風鬭象旗儛鄭妾麗色淫目流聲娛耳水
遊則連方舟戴羽旗野遊則馳弋獵乎平原廣囿入則
撞鍾擊鼓乎深宫之中雖有善鼓琴者則未能使足下
悲也然臣所為足下悲者一也千秋萬世之後宗廟必
不血食髙臺既已壊曲池既已漸墳墓既已下嬰兒竪
子樵採者躑躅其足而歌其上曰夫以孟嘗君尊貴乃
若是乎於是孟嘗泫焉承臉周引琴而鼓之徐動宫徴
拂羽角孟嘗涕泣増哀下而就曰先生之鼓琴令文若
破國亡邑之人
韓詩外傳曰孔子南遊適楚至於阿谷之隧有處女佩
瑱而浣孔子曰彼婦人可與言矣抽琴去其軫以授子
貢曰善為之辭子貢曰於此有琴而無軫借子以調其
音婦人對曰吾野鄙之人五音不知安能調琴
江表傳曰顧雍從蔡邕學琴邕異之曰卿必成故以
名與卿
華嶠漢書曰初蔡邕在陳留鄰人有以酒食召邕者比
往而酒以酣客有彈琴於屏邕至門潛聽之曰以樂召
我而有殺心何也遂反將命者告主人以蔡君至門而
去邕素為邦鄉所宗主人遂自追問其故邕具以告莫
不憮然彈琴者曰我向見螳蜋方向鳴蟬蟬將去而未
飛螳蜋為之一前一却吾心聳然唯恐螳蜋之失蟬也
此豈為殺心而形於聲者乎邕笑曰此足以當之矣
列仙傳曰稷邱公華山道士漢武封禪公乃冠章甫擁
琴来迎
劉向别録曰雅琴之意事皆出龍徳諸琴雜事中趙氏
者勃海人趙定也宣帝時元康神爵間丞相奏能鼓琴
者勃海趙定梁國龍徳皆召入見温室使鼓琴待詔定
為人尚清静少言語善鼓琴時間燕為散操多為之涕
泣者
東觀漢記曰上嘗問宋𢎞通儒之士𢎞薦桓譚譚善鼓
琴憙鄭聲上數聽悦之間坐府上遣吏召譚責問之譚
叩頭良久乃遣後上令譚鼓琴譚為之失次上問之𢎞
言其故其後不復令譚給事中
孫登别傳曰孫登字公和汲郡人清静無為好讀易彈
琴頽然自得覩其風神若遊六合之外者當魏末居北
山中以石窟為宇編草自覆阮嗣宗見登被髮端坐巖
下遥見鼓琴嗣宗自下趨進莫得與言嗣宗乃長嘯與
琴音諧和登因嘯和之妙響動林壑
語林曰嵇中散夜燈火下彈琴有一人面甚小斯須轉
大遂長丈餘黒單衣草帶嵇視之既熟乃吹火滅曰恥
與魑魅争光
阮籍樂論曰漢桓帝聞楚琴扆而悲慷慨長息曰善哉
為聲如此而足矣昔季流子向風而鼓琴聽之者淚下
蔡琰别傳曰琰字文姬蔡邕之女年六嵗夜鼓琴絃斷
琰曰第二弦邕故斷一弦而問之琰曰第四弦邕曰偶
得之矣琰曰吳札觀化知興亡之國師曠吹律識南風
之不競由此觀之何足不知
馬眀生别傳曰眀生隨神女入石室金牀玉几彈琴有
一弦五音並奏
搜神記曰吳人有燒桐以㸑者蔡邕聞其爆聲曰此良
桐也因請之削以為琴而燒不盡因名燋尾琴有殊聲
焉
晉中興書曰戴逵字安道少有文藝善鼓琴太宰武陵
王晞聞其能琴使人召焉逵對使者前打破琴曰戴安
道不能為王門伶人
世説曰㑹稽有防風鬼屢見城邑常跂雷門上脚垂至
地晉横陽令賀韜義鼓琴防風聞琴聲在賀中庭舞
沈約宋書曰蕭思話領左衛將軍嘗從太祖登鍾山北
嶺中道有盤石清泉上使於石上彈琴因賜以銀酒鍾
謂曰相賞有松石間之髙意也
詩梁丘遲題琴樸奉栁吳興詩曰邊山此嘉樹揺影出
雲垂清心有素體直榦無曲枝凡耳非所别君子特見
知不辭去根本造膝仰光儀
陳沈烱為我彈鳴琴詩曰為我彈鳴琴琴鳴傷我衿光
死無人覺入竈始知音空為貞女引誰達楚妃心雍門
何假説落淚自淫淫
陳賀澈為我彈鳴琴詩曰薄暮髙堂上調琴召美人伯
喈聲未盡相如曲復新㸃徽還轉弄亂爪更留賔聊持
一弦響雜起艷歌塵
陳江揔賦詠待琴詩曰可憐嶧陽木雕為綠綺琴田文
承睫淚卓女弄弦心戲鶴来應舞遊魚聽不沈楚妃幸
勿歎此異丘中音
賦後漢傅毅琴賦曰歴嵩岑而將降睹鴻梧於幽阻髙
百仞而不枉對修條以特處蹈通涯而將圖遊兹梧之
所宜盖雅琴之麗樸乃升伐其孫枝命離婁使布繩施
公輸之剞劂遂彫琢而成器揆神農之初制盡聲變之
奥妙抒心志之鬰滯
後漢馬融琴賦曰惟梧桐之所生在衡山之峻陂於是
遨閒公子中道失志孤煢特行懐閔抱思昔師曠三奏
而神物下降𤣥鶴二八軒舞于庭何琴徳之深哉
後漢蔡邕琴賦曰爾乃言求茂木周流四垂觀彼椅桐
層山之陂丹華煒燁緑葉參差甘露潤其末涼風扇其
枝鸞鳯翔其巔𤣥鶴巢其岐考之詩人琴瑟是宜爾乃
清聲發兮五音舉發宫商兮動角羽曲引興兮繁弦撫
然後哀聲既發秘弄乃開左手抑揚右手徘徊指掌反
覆抑案藏摧於是繁弦既抑雅韻乃揚仲尼思歸鹿鳴
三章梁甫悲吟周公越裳青雀西飛别鶴東翔飲馬長
城楚曲眀光楚姬遺歎雞鳴髙桑走獸率舞飛鳥下翔
感激兹歌一低一昻
晉嵇康琴賦曰椅桐之所生託峻岳之崇岡含天地之
醇和吸日月之休光鬰紛紜以獨茂飛英𬎼於旻蒼其
山川形勢則盤紆隠嶙磪嵬岑嵒丹崖嶮巇青壁萬尋
若乃春蘭被其東沙棠植其西涓子宅其陽玉醴涌其
前𤣥雲䕃其上翔鸞集其巔乃斵孫枝准量所任至
人攄思制為雅琴錯以犀象藉以翠綠弦以園客之絲
徽以鍾山之玉爰有龍鳯之象古人之形伯牙揮手鍾
期聽聲華容灼爍發采揚眀伶倫比律田連操張進御
君子新聲嘹亮及其初調則角羽俱起宫徴相證參發
並趣上下累應若乃髙軒飛觀廣廈閑房冬夜肅清朗
月垂光新衣翠粲纓徽流芳於是器冷弦調心閑手敏
觸􁉔如志唯意所擬初渉淥水中奏清徴拊弦安歌新
聲代起曲引向闌衆音將歇改韻易調竒巧乃發或徘
徊顧慕擁鬰抑按盤桓毓養從容秘玩牢落凌厲布濩
半散英聲發越采采粲粲穆温柔以怡懌婉順敘而委
蛇或乗險投會邀隟趍危嚶若離鵾鳴清池翼若遊鴻
翔増崖或摟􁉔櫟捋縹繚潎洌逺而聽之若鸞鳯和鳴
戲雲中廹而察之若衆葩敷榮曜春風若吹其曲引所
宜則廣陵止息東武太山飛龍鹿鳴鵾雞遊弦更唱迭
奏聲若自然下逮謡俗蔡氏五曲王昭楚妃千里别鶴
論其體勢詳其風聲器和故響逸張急故聲清閑遼故
音痺弦長故徽鳴性絜静以端理含至徳之和平誠可
以感盪心志而發泄幽情矣
晉成公綏琴賦曰伯牙彈而駟馬仰秣子野揮而𤣥鶴
翔鳴清角發而陽氣亢白雲奏而風雨零
贊晉殷仲堪琴賛曰五聲不彰孰表太音至人善寄暢
之雅琴聲由動發趣以虚深
晉王珣琴賛曰穆穆和琴至至愔愔如彼清風泠焉經
林
宋謝惠連琴賛曰嶧陽孤桐裁為鳴琴體兼九絲聲備
五音重華載揮以養民心孫登是玩取樂山林
銘後漢李尤琴銘曰琴之在音盪滌邪心雖有正性其
感亦深存雅却鄭浮侈是禁條暢和正樂而不淫
　　筝
釋名曰筝施弦髙筝筝然
史記曰秦逐客李斯上書曰夫擊甕扣缶彈筝搏髀而
歌呼嗚嗚快耳者真秦之聲
風俗通曰謹按禮樂記筝五弦筑身也今并涼二州筝
形如瑟不知誰改也
英䧺記曰吕布詣袁紹紹患布欲殺之遣三十六兵被
鎧迎布使著帳邊卧布知之使於帳中鼓筝諸兵卧布
出帳去兵不覺也
傅子曰郝素善彈筝雖伯牙妙手吳姬竒聲何以加之
又曰筝者上圓象天下平象地中空准六合絃柱十二
擬十二月乃仁智之器也
語林曰桓野王善解音晉孝武祖宴西堂樂闋酒闌將
詔桓野王筝歌野王辭以湏笛於是詔其常吹奴碩賜
姓曰張加四品將軍引使上殿張碩意氣激揚吹破三
笛末取暏脚笛然後乃理調成曲
俗説曰謝仁祖為豫州主簿在桓温閣下桓聞其善彈
筝便呼之既至取筝令彈謝即理絃撫筝因歌秋風意
氣殊遒桓大以此知之
詩梁王臺卿詠筝曰依歌時轉韻按曲動花鈿促調移
輕柱亂手度繁絃唯有髙秋月秦聲獨可憐
梁孝元帝和彈筝人詩曰瓊柱動金絲秦聲發趙曲流
徴含陽春美手過如玉
梁沈約詠筝詩曰秦筝吐絶調玉柱揚清曲弦依髙張
斷聲隨妙指續徒聞音繞梁寧知顔如玉
賦後漢侯瑾筝賦曰於是急絃促柱變調改曲卑殺纎
妙㣲聲繁縟散清商而流轉兮若將絶而復續紛曠蕩
以繁奏邈遺世而越俗若乃察其風采練其聲音美哉
蕩乎樂而不淫雖懐思而不怨似豳風之遺音於是雅
曲既闋鄭衛仍修新聲順變妙弄優遊㣲風漂裔冷氣
輕浮感悲音而増歎愴嚬悴而懐愁若乃上感天地下
動鬼神享祀祖宗酬酢嘉賔移風易俗混同人倫莫有
尚於筝者矣
魏阮瑀筝賦曰惟夫筝之竒妙極五音之幽㣲苞羣聲
以作主冠衆樂而為師禀清和於律吕籠絲木以成資
身長六尺應律數也故能清者感天濁者合地五聲並
用動靜簡易大興小附重發輕隨折而復扶循覆逆開
浮沉抑揚升降綺靡殊聲妙巧不識其為平調足均不
疾不徐遲速合度君子之衢也慷慨磊落卓礫盤紆壯
士之節也曲髙和寡妙伎難工伯牙能琴於兹為朦皦
繹翕純庶配其蹤延年新聲豈比能同陳恵李文曷能
是逢
晉陶融妻陳氏筝賦曰伊夫筝之為體惟髙亮而殊特
應六律之修和與七始乎消息括八音之精要超衆器
之表式后䕫創制子野考成列柱成陳既和且平牙氏
攘袂而奮手鍾期傾耳以静聽奏清角之要妙詠騶虞
與鹿鳴獸連軒而率舞鳯踉蹌而集庭汎濫浮沉逸響
發揮翕然若絶皦如復廻爾乃秘艶曲卓礫殊異周旋
去留千變萬態
晉賈彬筝賦曰温顔既授和志向悦賔主交歡聲鐸品
列鍾子授筝伯牙同節唱葛天之髙韻讃幽蘭與白雪
其始奏也蹇澄䟽雅若將暢而未越其漸成也抑按鏗
鏘猶沉鬰之舒徹何以盡美請徴其喻剖狀同形兩象
著也設弦十二太簇數也列柱參差招揺布也介位允
諧六龍御也
晉顧愷之筝賦曰其器也則端方修直天隆地平華文
素質爛蔚波成君子嘉其斌麗知音偉其含清罄虚中
以揚徳正律度而儀形良工加妙輕縟璘彬𤣥漆緘響
慶雲被身
梁簡文帝筝賦曰聽鳴筝之弄響聞兹弦之一彈足使
客遊戀國壯士衝冠若夫楚王怡蕩楊生娛志小國寡
民督郵無事乃有燕餘麗妾方桃譬李本住南城經居
東里度玲瓏之曲閣出翡翠之香帷腕凝紗薄珮重行
遲爾乃促筵命友銜觴置酒耳熱眼華之娛千金萬年
之夀白日蹉跎時淹樂久玩飛花之度䆫看春風之入
栁命麗人於玉席陳寳器於紈羅撫鳴筝而動曲譬輕
薄之經過若夫釣竿復發蛱蝶初揮動玉匣之餘怨鳴
陽烏之始飛逐東趨於鄭女和西舞於荆妃使長廊之
瓦虚墜梁上之塵染衣
　　箜篌
釋名曰箜篌師延所作靡靡之樂後出桑間濮上之地
師㳙為晉平公鼓焉鄭衛分其地而有之遂號鄭衛之
音為淫樂
桓譚新論曰鄙人謂狐為狸以瑟為箜篌此非徒不知
狐與瑟乃不知狸與箜篌也
司馬相如凡將篇曰鐘磬竽笙筑坎侯
續漢書曰靈帝好胡服作胡箜篌
甄異傳曰永和中吳郡陳緒家平旦忽有扣門自通曰
陳都尉寄住緒有妾姓奚能彈箜篌神意歡悦既令妾
弦歌歌聲焦細歴三年乃别去
班彪上事曰漢宣帝賜呼韓耶單于竽瑟箜篌
琴操曰箜篌引者朝鮮津卒霍子髙所作也子髙晨刺
船而濯有一狂夫被髮提壺而渡其妻追止之不及墮
河而死乃號天嘘唏鼓箜篌而歌曲終投河而死子髙
援琴作其歌聲故曰箜篌引
搜神記曰晉永嘉中有神見兖州自號樊道基有嫗號
成夫人夫人好音樂能彈箜篌聞人歌絃輒起舞
風俗通曰箜篌一名坎侯謹按武帝祀太山太一后土
令樂人侯調依琴作坎侯言其坎坎應節也侯以
姓冠章也
詩梁簡文帝賦得箜篌詩曰捩遲初挑吹弄急時催舞
釧響逐弦鳴衫廻半鄣柱欲知心不平君看黛眉聚
賦晉鈕滔母孫氐箜篌賦曰考兹器之所起實侯氏之
所營逺不假於琴瑟顧無取乎竽笙爾乃陟九峻之増
巖晞承温之朝日剖嶧陽之孤桐代楚宫之椅漆徴班
輸之造器命伶倫而調律浮音穆以遐暢沉響幽而若
絶樂操則寒條反榮哀曼則晨華朝滅邈漸離之清角
超子野之白雪然思超梁甫願登華岳路嶮悲秦道難
怨蜀遺逸悼行邁之離秋風哀年時之速陵危柱以頡
頏憑哀弦以躑躅於是數轉難測聲變無方或冉弱以
飄沉或頓壯以抑揚或散角以放羽或攄徴以騁商
晉曹毗箜篌賦曰嶧陽之桐植頴巖摽清泉潤根女蘿
被條爾乃楚班制器窮妙極巧龍身鳯形連翩窈窕纓
以金采絡以翠藻其弦則烏號之絲用應所任體勁質
朗虚置自吟於是召倡人命妙姿御新肴酌金罍發愁
吟引吳妃湖上䬃沓以平雅前溪藏摧而懐歸
宋臨川王劉義慶箜篌賦曰侯牽化而始造魯幸竒而
後珍名啓端於雅引器荷重於吳君等齊歌以無譬似
秦筝而非羣
　　琵琶
釋名曰琵琶本於胡中馬上所鼓也推手前曰琵引却
曰琶因以為名
風俗通曰謹按琵琶近出樂家所作不知誰作也長三
尺五寸法天地人與五行也又四弦象四時也
三輔決録曰游楚表乞宿衛拜駙馬都尉楚不學問性
好游遨音樂及畜歌者琵琶筝笛每行来將以自隨
傅子曰朱生善彈琵琶雖伯牙之妙舞無以加之
語林曰謝鎮西著紫羅襦據胡牀在大市佛圖門樓上
彈琵琶作大道曲
竹林七賢論曰阮咸善彈琵琶
異苑曰南平國岳在姑孰有鬼附之每占吉凶輒先索
琵琶隨彈而言事有驗或云是老鼠所作名曰靈侯
幽眀録曰晉司空桓豁在荆州有參軍剪五月五日鴝
鵒舌教令學語遂無所不名與人相閿顧參軍善彈琵
琶雊鵒每聽移時
世説曰桓大司馬曰謝仁祖企脚在北牖上彈琵琶故
自有天際意
詩齊王融詠琵琶詩曰抱月如可眀懐風殊復清絲中
傳意緒花裏寄春情掩抑有竒態淒鏘多好聲芳袖幸
時拂龍門空自生
賦晉孫諺琵琶賦曰惟嘉桐之竒生于丹澤之北垠下
修條而廻固上糺紛而干雲開黄鍾以挺幹表素質於
倉春然後託乎公班妙意横施四分六合廣袤應規廻
風臨樂刻飾流離弦則岱谷檿絲篚貢天府伯竒執軛
杞妻抽緒大不過宫細不過羽清朗緊勁絶而不茹伶
人鼓焉景響豐硠操暢駱驛遊乎風颺抑揚按捻拰搦
摧藏爾乃叩少宫驛眀光發下柱展上腔儀蔡氏之繁
弦放莊公之倍簧於是酒酣日晚改為秦聲壯諒抗愾
土風所生延年度曲六彈俱成絀邪在正䟽宻有程離
而不散滿而不盈沉而不重浮而不輕綿駒遺嘔岱宗
梁父淮南廣陵郢都激楚毎至曲終歌闋亂以衆契上
下奔鶩鹿奮猛厲波騰雨注飄飛電逝
晉成公綏琵琶賦曰八音之用誦于典藝簫韶九奏物
有容制惟此琵琶興自末世爾乃託巧班輸如意横施
因形造美洪殺得宜柄如翠虬之仰首盤似靈龜之觜
􁁉臨樂則齊州之丹木柱則梁山之象犀􁉔以玳瑁格
以瑶枝若夫盤圖合靈太極形也三材片合兩儀生也
分柱列位嵗數成也囘窻華表日月星也
　　算簴
釋名曰所以懸鐘者横曰算算峻也在上髙峻也樅曰
簴簴舉也在傍舉算也
毛詩曰設業設簴崇牙樹羽
禮記曰夏后氏之龍算簴殷之崇牙周之璧翣
鬻子曰大禹為銘於算簴銘言曰教寡人以道者擊鼓
教以義者擊鍾教以事者振鐸語以憂者擊磬語以訟
獄者揮鞀
説苑曰秦博士對始皇陛下撞千石之鐘萬石之簴
淮南子曰闔閭伐楚破九龍之鐘簴
東觀漢記曰東海王彊殿鍾簴之懸
莊子曰梓慶削木為􁀙見者驚猶鬼神魯侯問其術對
曰臣將為鐻未嘗敢以耗氣齋七日忘忘四支然後入
山林觀天性區别見成􁀙然後加手(鐻以夹/鐘也)
離騷曰簫鍾兮瑶簴
賦漢賈誼簴賦曰牧太平以深志象巨獸之屈竒妙彫
文以刻鏤舒循尾之采垂舉其鋸牙以左右相指負大
鍾而欲飛
銘後漢李尤鍾簴銘曰周因殷禮損益可知漢因於周
猶若重規人因秦器事有可施鴻鍾怒簴物得其宜聲
揚逺聞文耀委迤
　　簫
釋名曰簫肅也其聲肅肅而清也
風俗通曰按舜作簫其形參差象鳯翼十管長三尺
爾雅曰大簫謂之言小者謂之筊
三禮圖曰雅簫長尺四寸二十四彄頌簫尺二寸十六
彄
尚書曰簫韶九成鳯皇来儀
毛詩曰既備乃奏簫管具舉喤喤厥聲肅雍和鳴
禮記曰仲夏之月命樂師均管簫
莊子曰南郭子綦謂顔成子游曰汝聞人籟而未聞地
籟汝聞地籟而未聞天籟(郭象曰/籟簫也)
吕氏春秋曰客有以吹籟見越王者上下宫商和而越
王不喜也或為之野音而王反悦之亦有如此者要在
聽之而已
列仙傳曰簫史者秦穆公時人善吹簫能致孔雀白鶴
穆公女弄玉好之公妻焉一旦隨鳯飛去故秦樓作鳯
女祠雍宫世有簫聲云
漢書曰元帝多材藝吹洞簫自度曲被歌聲又曰元帝
為太子體不安善忘不樂詔使王褒等之太子宫讀誦
竒文太子善褒洞簫頌令後宫讀誦之
史記曰周勃常為人吹簫給䘮事
蔡邕月令章句曰簫長則濁短則清以臈宻實其底而
増減之則和管而成音定無所復調當與琴瑟相㕘
傅子曰馬先生能使木人吹簫比妙般輸墨翟曰不劣
古矣
叚龜龍涼州記曰吕纂咸寧三年胡人發張駿冢得玉
簫
丹陽記曰江寧縣南四十里慈母山積石臨江生簫管
竹王褒洞簫賦所稱即此也其竹圓緻異於衆處自伶
倫採竹嶰谷其後唯此簳見珍故歴代常給樂府而俗
呼曰鼓吹山
潯陽記曰廬山西南有康王谷又北頒城天欲雨輒聞
鼓角簫笳之聲
詩梁劉孝儀詠簫詩曰危聲合鼓吹絶㺯混笙箎管饒
知氣促敘動覺唇移仙史安為貴能令秦女隨
賦漢王褒洞簫賦曰原夫簫榦之所生出於江南之丘
墟洞條暢以罕節標敷紛以扶疎徒觀其傍山側則嶇
嶔巋﨑倚巇迤㠧誠可悲乎其不安也彌望儻莽連延
曠蕩又足樂乎其敞閒也託身軀於厚土經萬世而不
遷翔風蕭蕭經其末廻江流水溉其山朝露清泠而隕
其側玉液浸潤而承其根孤雌寡鵠娛優乎其下春禽
羣嬉翺翔乎其巔秋蜩不食抱檏而長吟𤣥猨悲嘯捜
索乎其間於是般匠施巧䕫襄准法帶以象牙掍其㑹
合其妙聲則清靜厭應(音/翳)順敘卑迖(他/戾)若孝子之事父
也科條譬類誠應義理澎濞慷慨一何壯士優柔温潤
又似君子或留而不行或行而不留愺恅瀾漫亡耦失
疇故知音者樂而悲之不知音者怪而偉之故其為悲
聲則莫不愴然累􁀙撇涕抆淚其奏懽娛則莫不憚漫
衎凱阿那㾯痿者已是以蟋蟀尺蠖跂行喘息魚瞰雞
睨垂喙宛轉瞪瞢忘食況感隂陽之和而化風俗之倫
哉
　　笙
釋名曰笙生也象物貫地而生以匏為之故曰匏竽亦
是也其中空以受簧也
世本曰隨作笙也
爾雅曰大笙謂之巢小者謂之和
説文曰舜祠之下得笙白玉管笙十三簧象鳯之身
尚書曰笙鏞以閒鳥獸蹌蹌
毛詩曰笙磬同音
周官曰笙師掌教吹笙
禮記曰女媧之笙簧
穆天子傳曰西王母吟曰吹笙鼓簧中心翔翔
尸子曰商容觀舞墨子吹笙墨子非樂而於樂有是也
漢武内傳曰西王母命侍女董雙成吹雲和之笙
列仙傳曰王子喬者周靈王太子晉也好吹笙作鳯鳴
遊伊雒間道士浮邱公接以上嵩山
魏志曰文帝令杜䕫於賔客中吹笙鼓琴䕫有難色遂
黜免
詩梁陸罩詠笙詩曰管清羅袖拂響合絳脣吹含情應
節轉逸態逐聲移所美周王子弄羽一參差
賦晉潘岳笙賦曰河汾之寳有曲沃之懸匏焉鄒魯之
珍有汶陽之孤篠焉若乃緜蔓紛敷之麗浸潤靈液之
滋固衆作者之所詳余可得而略之徒觀其制器也則
審洪纎面短長􁤸生簳裁熟簧設宫分羽經徴列商基
黄鍾以舉韻望儀鳯以擢形寫皇翼以揷羽摹鸞音以
厲聲於是乃有始泰終約前榮後悴激憤於今賤永懐
乎故貴衆滿堂而飲酒獨向隅而掩淚援鳴笙而將吹
先嗢噦以理氣或案衍夷靡或竦勇剽急或既往不返
或已出復入徘徊布護渙衍葺襲舞既蹈而中輟節將
撫而弗及輟張女之哀彈流廣陵之名散詠園桃之夭
夭歌棗下之纂纂歌曰棗下纂纂朱實離離宛其落矣
化為枯枝人生不能行樂何以虚諡為爾乃引飛龍鳴
鵾雞雙鴻翔白鶴飛子喬輕舉眀君懐歸荆王喟其長
吟楚妃嘆而増悲新聲變曲竒韻横逸縈纒歌鼓網羅
鍾律爛熠爚以放艷欝蓬勃以氣出秋風詠於燕路天
光重乎朝日大不踰宫細不過羽唱發章夏導揚韶武
協和陳宋混一齊楚邇不逼而逺無擕聲成文而節有
敘
晉王廙笙賦曰其制器也則取不周之竹曽城之匏生
懸崖之絶嶺邈隆峯以崇髙延修頸以亢首厭瑶口之
陸離舞靈蛟之素鱗衘眀珠於帶垂弱舌紙薄鈆錘内
藏合松臈以宻際糅彤丹以發光
晉夏侯淳笙賦曰嗟萬物之殊觀莫比美乎音聲總衆
異以合體匪求一以取成雖琴瑟之既麗猶靡尚於清
笙爾乃採桐竹翦朱宻摘長松之流肥咸崑崙之所出
抑揚嘘吸或􁀙或吹厭枯挹按同覆互移初進飛龍重
繼鵾雞振引合和如會如離若夫纒綿約殺足使放達
者循察通豫平曠足使㢘規者棄節冲靈冷澹足使貪
榮者退讓開眀爽亮足使慢惰者進竭豈衆樂之能倫
邈竒特而殊絶
　　笛
風俗通曰笛武帝時邱仲所作也笛滌也所以滌邪穢
納之雅正也長尺四寸七孔後有羌笛見馬融賦
傅子曰列和善吹笛吳姬之聲無以加也
伏滔蔡邕長笛賦敘曰余同僚桓子野有故長笛賦傳
之耆艾云蔡邕之所作也初邕避難江南宿於柯亭柯
亭之館以竹為椽仰而眄之曰良竹也取以為笛竒聲
獨絶歴代傳之
廣雅曰籥謂之笛有七孔
魏略曰游楚好音樂畜笛者毎持以自隨
世説曰王子猷聞桓子野善笛而不識遇桓於岸上過
船中客有識之者云此是桓子野王便令人與相問聞君
善吹試為我一奏桓爾時已貴顯素聞王名即便廻下
車踞胡牀為作三調弄畢便去客主竟不交言
俗説曰宋褘是石崇妓綠珠弟子有國色善吹笛後在
晉眀帝宫帝疾患危篤羣臣進諫請出宋褘時朝賢悉
見帝曰卿諸人誰欲得者衆人無言阮遥集時為吏部
尚書對曰願以賜臣即與之又曰謝仁祖妾阿妃有國
色甚善吹笛謝死阿妃誓不嫁郄曇時為北中郎設權
計遂得阿妃為妾阿妃終身不與曇言
叚龜龍涼州記曰吕纂時胡人發張駿冢得玉笛
續搜神記曰合肥口有一大白船覆在水中云是曹公
舶船嘗有漁人夜宿以船繫之聞筝笛弦節之音漁人
夢人驅遣云勿近官妓此人驚即移去相傳云曹公載
妓船覆於此猶存焉
幽眀録曰永嘉中太山民巢氏先為相縣令居在晉陵
家婢採薪忽有一人追隨婢還家不使人見與婢宴飲
輒吹笛而歌歌云閑夜寂已清長笛亮且鳴若欲知我
者姓郭字長生
賦楚宋玉笛賦曰余嘗觀於衡山之陽見竒篠異榦罕
節間枝之叢生也其處磅磄千仞絶谿陵阜隆崌萬丈
磐石雙起丹水涌其左醴泉流其右師曠將為陽春北
鄙白雪之曲取其䧺焉宋意將送荆卿於易水之上得
其雌焉於是天旋少隂白日西靡命巗香使午子延長
頸奮玉手摛朱脣曜皓齒頳顔臻玉貌起吟清商追流
徴
後漢馬融長笛賦曰融既博覽典雅精􁩼術數又性好
音律能鼓琴吹笛為督郵無留事獨卧郿縣平陽鄔中
有雒客舍逆旅吹笛融去京師踰年暫聞甚悲而樂之
作長笛賦其辭曰惟籦籠之竒生兮于終南之隂崖託
九成之孤岑臨萬仞之石溪是以間介無蹊人迹罕到
猿蜼晝吟鼯鼠夜呌於是放臣逐子棄妾離友攅乎下
風收精注耳䕫襄比律子野協吕十二畢具黄鐘為主
詳觀夫曲𦙍之繁㑹叢雜何其富也紛葩爛熳誠可喜
也波散廣衍實可異也律吕既和哀聲五降曲終闋盡
餘弦更興繁手累發宻櫛疊重上擬法於韶箾南籥中
取度於白雪淥水下采制於延露巴人于時也綿駒吞
聲伯牙毁弦瓠巴聑(下抰/反)柱磬襄弛懸近世雙笛從羌
起羌人伐竹未及已龍鳴水中不見已截竹吹之聲相
似易京君眀識音律故本四孔加以一君眀所加孔後
出是謂商聲五音畢
　　笳
蔡琰别傳曰琰字文姬先適河東衛仲道夫亡無子歸
寧于家漢末大亂為胡騎所獲在左賢王部伍中春月
登胡殿感笳之音作詩言志曰胡笳動兮邊馬鳴孤鴈
歸兮聲嚶嚶
曹嘉之晉書曰劉疇曽避亂塢壁賈胡百數欲害之疇
無懼色援笳而吹之為出塞之聲動其遊客之思於是
羣胡皆倚泣而去
世説曰劉越石為胡騎所圍數重城中窘廹無計劉始
夕乗月登樓清嘯胡賊聞之皆悽然長歎中夜吹奏胡
笳賊皆流涕人有懐土之切向曉又吹賊并起圍奔走
或云是劉道真
賦魏杜摰笳賦曰唯葭蘆之為物諒絜勁之自然託妙
體於阿澤歴百代而不遷於是秋節既至百物具成嚴
霜告殺草木殞零賔鳥鼓翼蟋蟀悲鳴羈旅之士感時
用情乃命狄人操笳揚清吹東角動南徴清羽發濁商
起剛柔待用五音迭進倐爾却轉忽焉前引或緼緼以
和懌或悽悽以燋殺或漂淫以輕浮或遲重以沉滯
晉孫楚笳賦曰銜長葭以汎吹噭啾啾之哀聲奏胡馬
之悲思詠北狄之遐征順谷風以撫節飄逸響乎天庭徐
疾從宜音引代起叩角動商鳴羽發徴若夫廣陵散吟
三節白紵太山長曲哀及梁父似鴻鴈之將雛乃羣翔
於河渚
晉夏侯湛夜聽笳賦曰越鳥戀乎南枝胡馬懐夫朔風
惟人情之有思乃否滯而發中南閭兮拊掌北閻兮鳴
笳鳴笳兮協節分唱兮相和相和兮哀諧慘激暢兮清
哀奏烽燧之初驚展從繇之歎乖伸棄兮更纏遷調兮
故顔披涼州之妙㕘𢮓飛龍之竒引垂幽蘭之遊響来
楚妃之絶歎放鵾雞之弄音散白雪之清變
　
　
　
　
　
　
　藝文類聚卷四十四
欽定四庫全書
　藝文類聚卷四十五　　　唐　歐陽詢　撰
　職官部一(總載職官宰諸王/丞相  冡)　(相國/)
　　總載職官
尚書曰成王既黜殷命滅淮夷六服羣辟罔不承徳歸
于宗周董正治官曰唐虞稽古建官惟百内有百揆四
岳外有州牧侯伯
禮記曰有虞氏官五十夏后氏官百殷二百周三百天
子立六官三公九卿二十七大夫八十一元士以聽天
下之外治以明章天下之男教
大戴禮曰古之卿政以治天下者冢宰之官以成道司
徒之官以成徳宗伯之官以成仁司馬之官以成禮司
㓂之官以成義司空之官以成智
尚書大傳曰古者天子三公毎一公三卿佐之每一卿
三大夫佐之毎一大夫三元士佐之
賈誼新書曰王者官人六等一曰師二曰友三曰大臣
四曰左右五曰侍御六曰厮役智足以為源泉行足以
為表儀謂之師智足以為礲礪行足以為輔助謂之友
智足以謀國事行足以為民率謂之三大臣也修身正
行不愆於鄉曲左右也事君不敢有二心侍御者也唯
言之聽以事君者厮役也
説苑曰應侯與賈子坐聞有鼓琴之聲應侯曰今之琴
一何悲也賈子曰夫張急調下故使之悲爾張急者良
材也調下者官卑也取夫良材而卑官之安能無悲乎
應侯曰善
漢書曰建元三年上微行始出北至池陽西至黄山南
獵長楊東逰宜春微行常用飲酎八九月中與侍中常
侍武騎及待詔隴西北地良家子能騎射者期諸殿門
故有期門之號自此始也
東觀漢記曰更始所置官多羣小長安為之語曰竈下
養中郎将爛羊胃騎都尉爛羊頭闗内侯
漢舊儀曰古法聖猶試故今丞相設四科之辟以博異
徳第一科曰徳行髙妙志節清白二科曰學道修行經
中博士三科曰明曉法令足以決疑能案章覆問文中
御史四科曰剛毅多略遭事不惑明足以照姦勇足以
決斷才任三輔劇令皆試以其能然後官之第一科補
西曹南閣祭酒二科補議曹三科補四辭人奏四科補
決曹
李重雜奏議曰古之聖王建官垂制所以體國經治而
功在簡易自帝王而下世有増損舜命九官周分六職
秦采古制漢仍秦舊倚丞相任九卿雖置五曹尚書始
於封奏以宣外内事任尚輕而郡守牧民之官重故漢
宣稱所與為治唯良二千石其有殊勲者輙璽書勉勵
或賜爵進秩禮遇豐厚得治大體所以追蹤三代也乃
至東京雖漸優顯然令僕射出為郡守鍾離意黄香胡
廣是也郡守入為三公虞延第五倫桓虞鮑昱是也
楊泉物理論曰吏者理也所以理萬機平百揆也武士
宰民猶使狼牧羊鷹養鶵也是以人主務在審官擇人
詩魏應璩雜詩曰散騎常師友朝夕進規獻侍中主喉
舌萬機無不亂尚書統庶事官人乘法憲彤管弭納言
貂璫表武弁出入承明廬車服一何煥三寺齊榮秩百
僚所瞻願
頌晉陸機漢髙祖功臣頌曰茫茫宇宙上墋下黷波振
四海塵飛五岳九服徘徊三靈改卜赫矣髙祖肇載天
禄彤雲晝聚素靈夜哭萬邦宅心駿民効足堂堂蕭公
王迹是因綢繆叡后無競惟人外濟六師内撫三秦拔
竒夷難邁徳振民名盖羣后是謂宗臣平陽樂道在變
則通爰淵爰黙有此武功長驅河朔電擊壤東協策淮
隂亞迹蕭公文成作師通幽洞𠖇永言配命因心則靈
窮神觀化望景揣情鬼無隠謀物無遁形運籌固陵定
策東襲三王從風五侯允集霸楚寔䘮皇漢凱入曲逆
宏達好謀能深逰精杳漠神迹是尋竒謀六奮嘉慮四
廻規主以足離項于懐韓王窘執胡馬洞開灼灼淮隂
靈武冠世策出無方思入神契陵險必夷摧剛則脆肇
謀漢濵還定渭表濟河夷魏登山滅趙威掠火烈勢踰
風掃拾代如遺偃齊猶草彭越觀世韜迹隠光威凌楚
城質委漢王靖難河濟即官舊梁烈烈黥布耽耽其眄
名冠强楚鋒猶駭電肇彼梟風翩為我扇天命方集王
在東夏矯矯三雄至于垓下元凶既夷寵禄来假張耳
之賢有聲梁魏俯思舊恩仰察五緯脱迹違難披榛来
洎改策西秦執辱北冀王信韓孽宅土開疆我圖爾才
越遷晉陽盧綰自微婉孌我皇跨功踰徳祚爾暉章吳
芮之王祚由梅鋗功微勢弱世載忠賢肅肅荆王董我
三軍圖掌四方殷薦其勲庸親祚勞舊楚是分安國違
親悠悠我思依依哲母既明且慈引身伏劍永言固之
主亡與亡末命是期絳侯質木多略寡言曽是忠勇惟
帝攸歎雲騖靈邱景逸上蘭平代擒狶奄有燕韓寜亂
以武斃吕以權實惟太尉劉宗以安舞陽道迎延帝幽
藪宣力王室匪惟厥武揔干鴻門披闥帝宇聳顔誚項
掩淚寤主百王之極舊章靡存稷嗣制禮下肅上尊穆
穆帝典煥其盈門風晞三代憲流後昆紀信誑項軺軒
是乘身與烟銷名與風興形可以暴志不可凌
晉張子並楊四公頌曰峩峩西岳峻極太清降神挺賢
實有景靈靈何為四四楊是丁佐我大侯俾作韓貞明
明在上不顯其身帝時疇咨本道求真僉曰於公温故
知新宜保宜傅克賛典墳昔在阿衡左右商王有周文
武股肱旦望我漢楊氏代作棟梁蹇蹇匪躬惟國之綱
綱弛復整政無亂荒功假皇穹率土以康心盡于朝終
然允臧伊徳之輔是乃毛羽匪哲匪賢孰云敢舉楊氏
蹈之為軌為武軌武伊何盡啓基緒穆穆天子以為心
膂於萬斯年克昌厥後
賛後漢班固公孫𢎞傳賛曰公孫宏卜式倪寛皆以鴻
漸之翼困於燕爵逺迹羊豕之間非遇其時焉能致此
位乎是時漢興六十餘載上方欲用文武求之如弗及
始以蒲輪迎枚生見主父而歎息羣士慕向異人並出
卜式拔於芻牧𢎞羊擢於賈竪衛青奮於奴僕日磾出
於降虜斯亦曩時版築飯牛之朋也漢之得人於兹為
盛儒雅則公孫𢎞董仲舒倪寛篤行則石建石慶質直
則汲黯卜式推賢則韓安國鄭當時定令則趙禹張湯
文章則司馬遷相如滑稽則東方朔枚臯應對則嚴助
朱買臣厯數則唐都洛下閎協律則李延年運籌則桑
𢎞羊奉使則張騫蘇武将帥則衛青霍去病受遺則霍
光金日磾其餘不可勝紀是以興造功業制度遺文後
世莫及孝宣承統纂修洪業亦講論六藝招選茂異而
蕭望之梁丘賀夏侯勝韋𤣥成嚴彭祖尹更始以儒術
進劉向王褒以文章顯将相則張安世趙充國魏相邴
吉于定國杜延年治民則黄霸王成龔遂鄭𤣥邵信臣
韓延夀尹翁歸趙廣漢嚴延年張敞之屬皆有功績見
述後世参其名臣亦其次也
晉袁宏三國名臣賛曰赫赫三雄並廻乾軸競收杞梓
争采松竹鳳不及拪龍不暇伏英英文若靈鑒洞照應
變知微探賾賞要日月在躬隠之彌曜公達潛朗思同
蓍蔡運用無方勲攝羣㑹邈哉崔生體正心直天骨疎
朗牆宇髙嶷忠存軌迹義形風色思樹芳蘭翦除荆棘
景山恢誕韻與道合形器不存方寸海納和而不同通
而不雜遇醉亡辭在醒貽荅長文通雅義格終始思戴
元首擬伊同恥嘉謀肆庭讜言盈耳淵哉泰初宇量髙
雅器範自然標凖無假全身由直迹汙必偽處死匪難
理存則易六合徒廣容身靡寄堂堂孔明基宇宏邈器
同生人獨禀先覺標牓風流逺朋管樂士元𢎞長惟性
自融崇善愛物觀始知終䘮亂備矣勝塗未隆先生標
之振起清風公琰植根不忘忠正豈曰模擬實在雅性
推賢恭己久而可敬公瑾英達朗心獨見披草求君定
交一面桓桓魏武外託霸迹志掩衡霍恃戰忘敵卓卓
若人曜竒赤壁三光参分宇宙暫隔子布擅名遭世方
擾撫翼桑梓息肩江表王略威夷吳魏同寳遂賛宏謨
匡此霸道昂昂子敬抜迹草萊荷擔吐竒乃構雲臺子
瑜長者體性純懿諫而不犯正而不毅将命闕庭退忘
私位伯言謇謇以道佐世出能勤功入亦獻替謀翊社
稷解紛挫鋭元歎穆逺神和形撿如彼白珪質無塵㸃
清不増潔濁不加染仲翔髙亮性不和物好是不羣折
而不屈屢摧逆鱗直道受黜歎過孫陽放同賈屈
　　諸王
漢書表曰諸侯王髙帝初置金璽組綬
蔡邕獨斷曰漢制皇子封為王其實諸侯也周末諸侯
或稱王而漢天子自以皇帝為稱故以王號加之總名
諸侯王法律家皆曰列侯天子太社以五色土為壇皇
子封為王者受天子太社之土以所封之方色東方受
青南方受赤他如其方色藉以白茅歸國以立社故謂
之茅土
賈誼書曰髙帝𤓰分天下以王有功之臣反者如蝟毛
而起髙皇帝以為不可制故削去不義諸侯空其國擇
良日立諸子洛陽上東門外諸子畢王而天下乃安
漢書曰楚元王交髙帝弟自帝即位交與盧綰常侍上
出入卧内傳語言諸内事隠謀文帝尊寵元王子爵比
皇子又曰初楚元王敬禮申公等穆生不嗜酒元王每
置酒嘗為穆生設醴又齊悼恵王肥髙帝子食七十餘
城諸民能齊言者皆與齊又梁孝王文帝竇皇后少子
愛之孝王築東苑方三百里得賜天子旌旗從千乘萬
騎出稱警入言蹕擬於天子招延四方豪傑自山東㳺
士莫敢不至又河間獻王徳景帝子修學好古從民得
善書必為好冩與之留其真加金帛賜以招之由是四
方道術之人不逺千里或有先祖舊書多奉以奏獻王
者故得書與漢等被服儒術造次必於儒者武帝時獻
王来朝獻雅樂對三雍宫及詔策所問三十餘事其對
推道術而言得事之中又魯共王景帝子好治宫室苑
囿狗馬王初壊孔子舊宅以廣其居聞鐘磬琴瑟之聲
遂不敢壊於其壁中得古文經傳又淮南王安為人好
書鼓琴不喜弋獵狗馬馳騁亦欲以行隂徳拊循百姓
招致賔客方術之士數千人作為内書三十一篇外書
甚衆又有中篇八卷言神仙黄白之術又淮陽憲王欽
宣帝子好經書法律聰達有才帝甚愛之數嗟歎憲王
曰真我子也
東觀漢記曰東平王蒼少有孝友之質寛仁宏雅帝即
位詔以為驃騎將軍位在三公上四年蒼上疏願朝上
以王觸寒渉道使中謁者賜乘輿豹裘蒼到洛陽使鴻
臚持節郊迎引入不在讃拜之位外殿乃拜上親荅拜
諸王歸國上特留蒼八月飲酎畢大鴻臚奏遣蒼發上
親臨送流涕賞賜以億萬數又眀帝詔書示諸國曰詔
問東平王蒼處家何等最樂王對曰為善最樂帝曰其
言甚大副其腰腹蒼美鬢髯腰帶八尺二寸又北海靖
王興毎朝廷有異政京師雨澤秋稼好醜輙驛馬下興
其見親重如此又廣平鉅鹿樂成王在邸入問起居車
馬鞍勒皆純黒無金銀采飾馬不踰六尺於是以白太
后即賜錢各五百萬
魏志曰鄧哀王沖字蒼舒少聰察岐嶷生五六嵗智意
所及有若成人孫權曽致巨象太祖欲知其斤重訪之
羣下咸莫能出其理沖曰置象大船之上而刻其水痕所
至稱物以載之則斤可知矣太祖大悦即施行焉時軍
國多事用刑嚴重太祖馬鞍在庫而為䑕所齧庫吏懼
必死沖謂曰待三日中然後自歸沖於是以刀穿單衣
如鼠齧者謬為失意貌有愁色太祖問之冲對曰世俗
以為鼠齧衣者其主不吉今單衣見齧是以憂戚太祖
曰此妄言爾無所苦也俄而庫吏以齧鞍聞太祖大笑
曰兒衣在側尚齧况鞍懸柱乎一無所問又曰中山王
衮少好學生十餘嵗能屬文毎讀書文學左右常恐以
精力為患數諫止之然性所樂不能廢也文學防輔相
與言曰受詔察公舉錯有過當奏及善亦宜以聞遂共
表稱陳衮美衮聞之大驚責讓文學曰修身自守常人
之行耳而諸君乃以上聞是適所以増其負累也又任
城威王彰字子文少善射御力過人手格猛獸不避險
阻數從征伐志意慷慨太祖常抑之曰汝不念讀書慕
聖道而好乘馬擊劍此一夫之用何足貴也彰謂左右
曰大丈夫一為衛霍將十萬騎馳沙漠驅戎狄立功建
號爾何能作博士耶又陳思王植字子建年十餘嵗誦
讀詩論及辭賦數十萬言能屬文太祖常視其文謂植
曰汝倩人爾植跪曰言出為論下筆成章顧當面試奈
何倩人時鄴銅爵臺新成太祖悉將諸子登臺使各為
賦植援筆立成可觀太祖甚異之
王隠晉書曰齊王攸學不倦借人書皆為治護時還有
水旱則出租秩加賦以賑國人湏豐年乃收入本直太
康三年詔攸當出方岳遂撫其國加都督青州増封濟
南郡儀物典筞軒懸之樂六佾之舞賜金鉞朝車乘輿
之副又安平獻王孚世祖受禪為太宰四年正㑹上見
太宰身執子孫之禮輿車上殿上於阼階下迎拜王既
坐上又親奉上夀孚雖見尊寵而常有戚容獻王一門
三世同時十人封王二人世子父位極人臣子孫咸居
大官出則旌旗節鉞入則貂蟬衮冕自公族之寵未始
有也
晉百官表曰王古號也夏殷周稱至金璽龜紐細纁朱
綬五時朝服逺逰冠佩山𤣥玉
沈約宋書曰衡陽王義季為荆州刺史先是臨川王義
慶在任巴蜀亂擾師旅應接府庫空虚義季躬行節儉
蓄財省用數年間還復充實隊主續豐母老家貧無以
充養遂斷不食肉義季哀其志給豐毎月白米二斛錢
一千并制豐噉肉義季素拙書上聴使餘人書啟事唯
自著名而已素嗜酒自彭城王義康廢遂為長夜之飲
略無少醒日太祖累加詰責義季引愆陳謝上詔報誡
語終不改以至於終二十一年又始平孝敬王子鸞字
季羽孝武帝第八子也母殷淑儀寵傾後宫子鸞愛冠
諸子凡為上所盼遇者莫不入子鸞府國及為南徐州
又割呉郡以屬之又建平宣簡王宏字休度文帝第七
子也少而閑素篤好文籍太祖寵愛殊常為立第於雞
籠山盡山水之美建平國髙他國一階
賦魏夏侯𤣥皇𦙍賦曰覽二儀之上禮本人倫之大紀
道莫隆於后辟統莫泰於宗祀伊皇衢之光赫享乾祇
之元祉在太和之五載肇皇𦙍之盛始時維孟秋和氣
淑清良辰既啓皇子誕生爾乃發愷悌之眀詔振隆恩
之豐沛殊恵洽乎黎民崇施暢於無外爵羣兆以布徳
赦殊死以崇仁黔首詠而齊樂願皇祚之日新
頌魏陳王曹植皇太子頌曰於我皇后懿章前志克慕
二皇三靈昭事祗肅郊廟明徳敬恵陽和積吉鍾天之
釐嘉月令辰篤生聖嗣慶由一人萬國作喜喁喁萬國
岌岌羣生禀命我后綏之則榮長為臣妾終天之經仁
聖奕世永載明明同年上帝休祥淑禎藩臣作頌光流
徳聲吁嗟卿士祗承予聴
碑梁沈約齊司徒安陸昭王碑曰稷契身佐唐虞功大
於天地商武姬文所以膺圖受籙蕭曹扶翼漢祖滅秦
項以寜亂魏氏時乘於前皇齊握符於後靈源與積石
争流神基與極天比峻公含辰象之秀徳體河岳之上
靈氣藴風雲身負日月姑蘇奥壤任切闗河都㑹殷阜
提封百萬全趙之袨服叢臺方此為劣臨淄之揮汗
成雨曽何足稱乃鴻騫舊吳作守東楚夏首藩要任重
推轂襟帶中流地殷江漢南接衡巫風雲之路千里西
通鄾鄧水陸之塗三七是惟形勝閫外莫先建麾作牧
眀徳攸存以戎羯窺窬伺我邉隙北風未起馬首便則
南向塞草未衰嚴城於焉早閉至公以奉上明謙以接
下撫僚庶盡盛徳之容交士林忘公侯之貴虛懐博納
幽闗洞開宴語談笑情瀾不竭凡我僚屬均哀共戚怨
天徳之無厚痛棠隂之不留思所以克播遺塵敝之穹
壤天命𤣥鳥降而生商是開金運祚始玉筐三仁去殷
五曜入房亦白其馬侯服周王恵露霑吳仁風扇越渉
夏逾漢政成朞月
北齊邢子才廣平王碑文曰公分氣氤氲禀靈昭晉基
搆輪奐源流濬逺積石莫之方委水不能喻山瀆郊神
辰昴降徳自天攸縱鬱為時宗牆宇淹曠標格秀逺道
亞生知徳均殆庶日月在躬水鏡被物望青松而比秀
干白雲而上征侍講金華参逰銅爵出陪芝盖入奉桂
室充㑹友之選當拾遺之舉發言為論受詔成文碧雞
自口靈蛇在握方見建安之體復聞正始之音公年方
弱冠而位居寮右道被生民恵漸萬物鬱為雅俗之表
峩成社稷之鎮公孫聲動天下已非其倫管子光照鄰
國孰云能擬方謂膺兹多福降此永年奪摶風之逸羽
窮送日之逺路同岐山之嘉㑹陪岱宗之盛禮而羣飛
在辰横流具及山崩川竭星霣日銷崑岳既毁玉石俱
燼蘭挺則芬玉生則潤泱泱萬源落落千仞我有徽猷
金聲玉振志猶學海業比登山踟蹰緹衮絳帳韋編尋
微啟奥敷理入𤣥天地或終山河匪夀昔曰先民誰堪
長久立言立事責之身後式銘景行是為不朽
墓誌齊王融豫章文獻王墓誌銘曰領袖傾淪人綱弛
沒半嶽摧峯中河墜月眷然曉隧如何夜臺鯨驂惋慕
葆吹徘徊千秋萬祀顧有餘哀又齊謝朓鬱林王墓誌
銘曰緑車旖旎翠蕤奄暎癸貳戲良臨祧弛盛毁徳歸
桐棄尊君鄭又齊海陵王墓誌銘曰景祚云及多難攸
啟載驅軨轄髙闢代邸西光己謝東龜又良龍纛夕儼
葆挽晨鏘風揺草色月照松光春秋非我曉夜何長
梁簡文安成蕃王墓誌銘曰許氏猶龍荀家鳴鶴豈如
宗子分聫華蕚對䇿雲臺觀書麟閣官美登朝文髙入
洛得意琴書忘言丘壑
梁任昉撫軍桂陽王墓誌銘曰於昭帝緒擅美前王綠
圖丹紀金簡玉筐世載台鼎地居魯衛沛易且傳楚詩
將説桐圭誰戲甘棠何憇
梁沈約丞相長沙宣武王墓誌銘曰山岳鎮地日月麗
天鄰幾者庶亞極稱賢峩峩哲人實惟天縱徳基内美
功成日用亦既東轅實拯朝難迅鋒雷駭霜戈電斷震
主必危功髙不賞哀動上霄痛銘𤣥壤聖武爰發後恥
申寃大禮空備幽駕莫援
陳徐陵司空河東康簡王墓誌曰夫聖人至徳天道福
謙大哉堯舜貽慶長逺明兩之盛中陽纂於豢龍百世
之祀皇家兆於鳴鳳違有丘於海北應紫盖於江南帝
系王基重光累葉髙祖之建天柱聖之補地維蕩蕩乎
民無得而名焉者也王資神昴緯託曜房靈體斯孝烈
不由師保月生之對曽何用於擬議日近之言無階於
等級封河東王加侍中淑貌與金燧相宜清顔與玉壺
同照授使持節南徐州刺史武羌旅拒亭障遷移漠草
非長廣之東湖莱近荆門之北王常譏庾翼使白面之
非才深慕曹彰歎黄鬚之為可火精不退奚應善言氷
蛭難消徒持隂徳薨於沙鎮時年十有七追贈司空加
鼓吹班劍諡曰康簡王洛北占墳河南除道葭悲烟殿
之聲劍動豐城之氣豈惟晉王寵悼重琅邪之贈官魏
后髙文制蒼舒之哀誄
誄後漢傅龍北海王誄曰永平六年北海静王薨於是
境内市不交易塗無征旅農不修畆室無女工感傷惨
怛若䘮厥親俯哭后土仰愬皇旻於是羣英列俊静思
勒銘惟王勲徳是昭是明存隆其實光曜其聲終始之
際於斯為榮乃作誄曰覽視昔初若論往代有國有家
篇籍攸載貴尠不驕滿罔不溢莫能履道聲色以卒惟
王建國作此蕃弼撫綏方域承翼京室對揚休嘉光昭
其則温恭朝夕敦循伊徳
魏文帝蒼舒誄曰建安十二年五月甲戌童子曹蒼舒
卒乃作誄曰於惟淑弟懿矣純良誕豐全質荷天之光
既哲且仁爰柔克剛彼徳之容慈我聿行宜逢分祚以
永無疆如何昊天凋斯俊英嗚呼哀哉惟人之生忽若
朝露促促百年亹亹行暮矧爾既天十三而卒何辜於
天景命不遂
魏陳王曹植任城王誄曰昔二虢佐文旦奭翼武於休
我王魏之元輔將崇懿迹等號齊魯如何奄忽命不是
與仁者悼沒兼彼殊類矧我同生能不憯悴目想官墀
心存平素髣髴神魂馳情陵墓凡夫愛命達者狥名王
雖薨殂功著丹青人誰不沒貴有遺聲乃作誄曰幼有
令質光耀珪璋孝殊閔氏義達参商温温其恭爰柔克
剛心存建業王室是匡矯矯元戎雷動雨徂横行燕代
威慴北胡奔虜無竄還戰髙栁王率壮士常為軍首宜
究長年永保皇家如何奄忽景命不遐同盟飲淚百僚
咨嗟
宋謝靈運廬陵王誄曰事非淮南而痛深於中霧迹非
任城而暴甚於仰毒託體皇極銜怨至盡豈惟有識傷
慨故亦率土悽心盖出罔己之悲以陳酸切之事云爾
哀哀君王終仁且徳在枉無言即罪有黙曽是忍虐古
来一酷身微咎累痛踰酖毒何斯禍斯乃怨乃辱命如
何延人百有贖矜急景之難留悼驚波之易淪自君王
之㝠漠厯彌稔於此春聆鳴禽之響谷視喬木之陵雲
咸感節而興悦獨懐悲而莫申侯射隼於髙墉赫王典
以正刑服二辜於狴犴致九伐於南荆發酸痛於仁詔
令寵贈於哀心布悽楚於帝言攄綢繆於皇音
行狀梁任昉齊竟陵文宣王蕭子良行狀曰公道亞生
知照鄰幾庶孝始人倫忠為令徳公實體之非毁譽所
至天材博贍學綜兼明至曲臺之禮九師之易樂分龍
趙詩析齊韓有一於此罔不兼綜昔沛獻訪對於雲臺
東平齊聲於楊史淮南取貴於食時陳思見稱於七歩
方斯蔑如也夫家國之道互為公私君親之義遞為隠
犯公二極一致愛敬同歸亮誠盡規謀猷𢎞逺矣他人
之善若已有之民之不臧公實貽恥誘接恂恂降以顔
色人有不及内恕諸己非意相干毎為理屈任天下之
重體生民之俊華衮與緼􁀙同歸山藻與蓬茨俱逸良
田廣宅符仲長之言邙山洛水協應叟之志邱園東國
緇銖軒冕乃依林構宇傍巖拓架清猨與壺人争旦緹
幙與素瀬交暉置之虚室人野何辨髙人何㸃躡屨於
鍾阿徴士劉虬獻書於衡岳贈以真人之服𢎞以度外
之禮
梁沈約齊臨川王行狀曰公遵𤣥源於陵壑禀黄中之
正氣其性逸其神凝端華表美弱齒𢎞貴著乎將立雲
虚景曖岳秀川渟蘭桂不踰其質珪璋未究其美幼而
悦學業茂從師洽貫書場該緯文圃清暉秘譽燭野光
朝
梁裴子野司空安成康王行狀曰降七緯之禎靈五行
之正性珪璋特達清明在躬學無常師曽希風乎孔甫㡬
神殆庶諒亞迹乎顔生説禮敦詩方昔人而有裕既明
且哲體大雅而弗渝若乃慈明外朗淑徳内潤夏侯玉
樹之談衛玠璧人之目又授使持節郢州刺史公四居
方岳政刑克舉仁恕以懐君子刑憲以肅小人莅煩以
簡居難則易霈如時雨芬若蘭蓀所去見思所居稱治
遘疾薨竟陵之石梵時年四十四皇上震天倫之悼庶
僚懐人百之感詔贈司空常侍王如故禮也自巴濮以
東郾鄧以北方舟連騎赴者如雲昔王薨及葬仁禽有
踐境之識羊祜云亡市人有罷歸之慟若公恩結三楚
亦異出一時且公幼無擇言長無擇行立功以庇物執
徳以居宗重以道性虚閑居處沖約終日清静如布素
焉
　　相國
漢書百官表曰相國秦官金印紫綬掌丞天子助理萬
機
漢書曰蕭何沛人陳豨反上自將聞吕后用何計誅韓
信拜何相國益封五千户卒五百人為衛衆人皆賀邵
平獨弔邵平者故秦東陵侯秦破為布衣種𤓰長安城
東平謂何曰禍自此始也何乃讓封悉以家財佐軍上
喜又曰曹参聞蕭何薨告舍人趣治装吾將入相使者
果召参参為相日夜飲酒賔客見参不事皆欲有言至
者参輙飲以酒醉而後去終莫得説相舎後園近吏舎
吏舎日飲歌呼從吏患之請参逰後園幸相國召案乃
反張坐飲歌呼與相和参見人細過専掩匿之百官偕
歎
獨斷曰相國自蕭何以後殆非復人臣之位
齊職儀曰相國緑綬衮冕服湯以伊尹為左相仲虺為
右相髙宗夢傅説因立為相魏襄王以公孫衍為相國趙
孝成王以亷頗為相國
誄晉成公綏魏相國舞陽宣文侯司馬公誄曰應期降
命篤生我公九徳聿修百行兼通文皇踐位龍飛天衢
協賛大命啓迪靈符光我聖主齊徳有虞受兹介祉封
國建畿入總納言敷化衡機出登上將奮武明威皇輿
省方作鎮於許旌旗既反撫戎荆楚巴蜀作㓂侵我邉
疆乃眷西顧董統雍京丹麾所指莫之敢抗仁濟宇内
威攝外荒流恵零南齊美甘棠加命九錫尊位相國比
王齊魯以崇殿禮
　　丞相
應劭風俗通曰丞者承也相者助也
史記曰秦武王置二丞相甘茂為左丞相樗里疾為右
丞相又韋丞相賢者魯人以讀書術為吏至大鴻臚有
相工相之當至丞相有男四人使相之至第二子名𤣥
成相工曰此子貴當封侯丞相曰我今為丞相有長子
是安從得之後竟為丞相又匡衡為御史大夫嵗餘韋
丞相死代為丞相封樂安侯十年之間不出長安城門
而至丞相
漢書百官表曰丞相秦官金印紫綬掌丞天子助治萬
幾秦有左右髙帝即位置丞相又陳平武陽人周勃沛
人帝即位以平為丞相平曰臣功不如勃於是以勃為
右丞相以平為左丞相帝問勃曰嵗決獄錢榖出入幾
何勃不知汗出沾背上問平平曰有主者上曰主者誰
平曰決獄責廷尉錢榖責治粟内史上曰君所主何事
平曰臣主上佐天子理隂陽調四時下遂萬物之宜鎮
撫四夷上曰善又曰公孫𢎞淄川人武帝以𢎞為丞相
丞相常以列侯為之唯𢎞無爵詔封平津鄉侯六百五
十户丞相封自宏始也𢎞食一肉脱粟飯故人賔客仰
衣食家無餘財又曰蔡義河内人詔求能為韓詩者徴
義上疏臣行能無比容貌不及衆而不棄人倫者以聞
道於先師自託於經術願賜清閒之燕以詩授昭帝為
丞相短小無鬚眉貌似老嫗行歩俛僂常兩吏扶夹乃
能行又曰王商為丞相有威重長八尺餘單于来朝引
見商坐未央庭中單于前拜謁商商起離席與言單于
仰視商貌大畏之遷延却退天子聞之歎曰此真漢相
也
漢雜事曰田蚡為丞相中二千石拜謁蚡不為禮汲黯
為主爵都尉見蚡未嘗拜揖之而已
漢舊儀曰丞相車兩黒轓騎者戈絳掾吏見禮如師弟
子白録不拜朝示不臣也聽事閣曰黄閣又曰有天地
大變天下大過皇帝使侍中持節乘四白馬賜上尊酒
十斛牛一頭䇿告殃咎使者去半道丞相病上追使者
還未白事尚書以丞相不勝任使者策書駕駱馬即時
布衣歩出府免為庶人丞相有他過使者奉策書駕騅
騩馬即時歩出府乘棧車壮馬賜歸田里思過
應劭漢官儀曰丞相有疾御史大夫三日一問起居百
僚亦然朝廷遣中使太醫髙手膳羞駱驛及瘳視事尚
書令若光禄大夫賜以養牛上尊酒
物理論曰髙祖定天下置丞相以統文徳立大司馬以
整武事為二府焉
箴晉陸機丞相箴曰夫導民在簡為政以仁仁實生愛簡
則易遵罔疏下睦禁宻巧繁深文碎教伊何能存故人
不可以不審任不可以不忠捨賢昵䜛則䘮爾邦且偏
見則昩専聽悔疑耳目之用亦各有期夫豈不察而惟
牆隔之矜己任智是蔽是欺徳無逺而不復惡何適而
不追存亡日鑒成敗代陳人咸知鏡其貌而莫能照其
身
碑晉袁宏丞相桓温碑銘曰文武開業尚父定王佐之
契宗周不競桓公𢎞九伐之勲脱履於必濟之功忘懐
於屈伸之㑹髙氏出乎生民公亮坦於萬物遂復改謀
迴慮䇿馬武闗摠轡丹扸之塗揚鞭終南之嶺兵交則
戰無全敵勸義則襁負雲集從以懸軍輕進因蓄靡儲
而犲狼懼殪保固窟穴乃方軌迴轅反師凱入雖竒功
大勲未㨗於一朝而宏謨神畧義髙於天下公惟秀傑
英特竒姿表於弱冠俊神朗鑒明統備於成徳巾褐衡
門風流推其髙致忘己應務天下謝其勲業輔相兩儀
而通運之功必周虚中容長而方圓之才咸得道濟而
不有處泰而逾約可謂固天將縱生民之傑者也銘曰
美盡黄裳道暢伊吕哲人應運命世作輔卓卓英風略
略宏宇亮心髙列俊神閒舉忘己濟物撫化翼世河洛
澄流華梁卷翳俾我仁公𢎞道作鏡如何不弔雲巒落
暎
晉孫綽丞相王導碑文公胄興姬文氏由王喬𤣥聖陶
化以啓源靈仙延祉以分流賢俊相承世冠海岱二儀
交泰妙氣發暉醇曜所鍾公實應之𤣥性合乎道㫖沖
一體之自然柔暢協乎春風温煦侔於冬日信人倫之
水鏡道徳之標準也恵懐之際運在大過皇徳不建神
轡再絶獫狁孔熾凶類焱起公見機而作超然𤣥悟遂
扶翼王室協賛東岳𢎞大順以一羣后之望仗王道以
應天人之㑹於時乾維肇振創制理物中宗拱己雅伏
賢相尚父之任具瞻在公存烹鮮之義殉易簡之政大
略𢎞規卓然可述公雅好談詠恂然善誘雖管綜時務
一日萬幾夷心以延白屋之士虚己以招巖宂之俊逍
遥放意不峻儀軌公執國之鈞三十餘載時難世故備
經之矣夷險理亂常保元吉匪躬而身全遺功而勲舉
非夫領鑒𤣥達百鍊不渝孰能莫忤於世而動與理㑹
者哉
梁簡文帝長沙宣武王北涼州廟碑文曰昔曲仁之祀
九井尚慙沫水之堂七壁猶在豈非徳含體氣神降空
桑烝民仰其立功太上懐其貴徳公諱蘭陵人皇帝之
長兄也命世降靈峻極開著宗百川而成海倍萬俊而
為英為南梁北秦二州刺史華陽陵黒水改號難堪加
以岳牧遷迴軍民徙散同髙闕以為塞象玉門而置闗
三尉寝謀六屯罷業功同疎勒之守備甚即墨之堅圍
公臨危制變殷如敵國是以六角摧鋒兩賢釁鼓指撝
則破勍敵叱咤而静邉塵公徳應大賢照惟殆庶如鐘
資叩似鐸發聲含朝陽於千仞散風行於萬頃神武所
回士卒忘水火之難簞醪所驅小大一死生之志微管
之風餘芳無絶人畏其神徳音不泯梁秦二州刺史宜
封侯條刺舉漢陽親覩遺愛有表請立碑置廟天子許
焉反宇飛風伏檻含日参差丹桂周流紫房􁀙跜刻獸
下臨綱戸菡萏荷華傍連屈屋庶使邉韶所立之名豈
稱髙於陳郡袁逢所勒之字非獨擅於華陽乃為賛曰
帝圖開道皇源配天功書緑字事燭青編天漢之陽黒
水惟梁如仁永播流詠寜忘扶風髙碣召伯甘棠餘芳
無泯望古可方構斯象室循兹洞房琉璃照戸璧玉開
堂秋條下葉春卉含芳九微夜火百味朝漿又丞相長
沙宣武王碑曰金表龍符緑地龜圖且稱瑞漢實曰開
虞於昭帝緒蟬聨厥初有微𤣥冰亦作司徒重檐偃蹇
曲注逶迤重攄鳳翥桂棟蓮披文檀晚麗采節晨輝春
藤絡戸寒菊臨池惟馨惟徳無絶於斯
梁沈約齊丞相豫章文憲王碑曰世載冠冕之暉家開
配天之業洪源邁於委水雲峯冠於削城公自天攸縱
非待河岳道亞生知徳備藏往摩赤霄而理翰望閶闔
以上馳迴風飊於襟袖宅山川於懐抱爰初弱冠藏器
俟時康荘廣闢飾禮賢之館杞梓備收罄滋蘭之畹既
駕朱驂又敷衮職升降軒陛率由孝敬謙以備物貴以
在身再握勵己三吐忘倦公徳惟民望位冠朝首儀表
瑰雄風神秀傑毎至三元首旦華裔在庭執玉端闈冠
冕百辟外夷震聳猶單于之懼王商羣后瞻慕若衆星
之俯日月雖復以周公之親居周公之任道格皇天光
被四海而小善靡失輶徳必從譬由畎澮匪讓所以淼
致江河土壤同歸故能鬱成嵩岱保翼三善𢎞正九伐
銘彼太常懸諸日月銘曰大徳風邁其美雲從事貴愈
貶禮峻彌恭且有厚命車服以庸羽儀列辟冠冕羣龍
周實多祜漢有餘慶奕奕皇族於斯為盛公之綏之終
和且敬是惟宗國庶邦作詠
梁任昉丞相長沙宣武王碑曰玉暎藍田金鉉之望己
集木秀鄧林輪轅之用先表值戎㓂貪惏覊縻失道憑
凌雉堞逼廹濠湟都護之威既弛副尉之策己謝斧松
晨析易子朝飡乞師援絶飛書路阻公内定不戰之竒
外騁必勝之略神功倐忽有同拾遺南下牧馬既寢折
膠之術北遯燕然將空漠南之地加以廣平簡恵信賞
必罰増貲就賦夷歌成章
誄晉陸機吳丞相江陵侯陸公誄曰根條伊何苗黄裔
舜長發有祥貽我作𦙍劉王負險㓂我西鄰公侯赫怒
干戈啟陳金鉞鏡日雲旗降天元王隕難鯨鯢墜鱗戎
漠時殪方域清塵
　　冢宰
仲長統昌言曰冢宰堯官也
尚書曰冢宰掌邦治統百官均四海
周官曰太宰之職掌建邦之六典以佐王治邦國一曰
治典以經邦國以治官府以紀萬民二曰教典以安邦
國以教官府以擾萬民三曰禮典以和邦國以統百官
以諧萬民四曰政典以平邦國以正百官以均萬民五
曰刑典以詰邦國以刑百官以糾萬民六曰事典以富
邦國以任百官以生萬民
王隠晉書曰武帝時太傅領司徒何曽屢上書遜位詔
以司徒所掌煩務不可以久勞耆艾其進位太宰朝㑹
乘輿劍履上殿如漢蕭何魏鍾繇故事
晉公卿禮族曰安平王孚朗陵公何曽汝南王亮皆為
太宰
齊職儀曰太宰品第一金章紫綬佩山𤣥玉堯命羲和
使主其隂陽之職羲伯司天官也后稷伏事虞夏敬事
民時尊稷為天官夏衰稷後不窋失官由是廢官殷以
其官為冢宰周公在豐為太宰召公又居之秦漢魏無
此職
晉武帝以從祖安平王孚為太宰始置其官安平薨省
咸寜四年又置或謂本太師之職避景帝諱改為太宰
太宰周之卿位晉武依周置職以尊安平非避諱也
元興中恭帝為太宰桓𤣥都督中外博士徐豁議太宰
非武官不應敬都督從豁議
碑晉孫綽太宰郗鑒碑文曰公盖黄帝之苗裔氏族所
由皆紀於祖御史大夫之碑矣靈和誕授載有公侯至
徳碩量天實挺之琅邪王應天啟之運闡中興之道思
延英賢以匡王業乃假兖州刺史金章仍割𤣥鉞載飾
於時羯㓂凶熾羣逆猋起公奮其忠勇精貫白日信順
為甲胄大節為城池故能摧却凶㓂全身濟功惟公徳
器純固體識深𢎞敦尚衡門則服膺曽閔毗亮皇極則
憲章元凱篤誠簡於帝心明允著於莅政信鍾山之珪
璧嵗寒之靈木者也摛藻風雲䇿名帝録肇皆方尺遂
隆台岳王室未休吾何以豫興言再慨思康天歩將俾
皇化歸之大素彼蒼者天曽不遐祚哲人其萎民斯攸
慕嗟爾後昆式瞻宏度
齊王儉太宰褚彦回碑文曰夫太上立徳其次立功此
謂之不朽所以子産云亡宣尼泣其遺愛隨武既沒趙
文懐其餘風乃祖太傅徳合當時行庇州壤深識臧否
不以毁譽形言亮采王室毎懐沖虛之道可謂婉而成
章志而晦者矣公稟川岳之靈暉含珪璋而挺曜和順
内凝英華外發神茂初學業隆弱冠是以仁經義緯敦
穆於閨庭金聲玉振寥亮於區宇孝敬淳深率由斯至
盡歡朝夕人無間言逍遥乎文雅之囿翺翔乎禮樂之
圃風儀與秋月齊眀音徽與春雲等潤既而齊徳龍興
順皇髙禪深達先天之運匡賛奉時之業亦猶稷契之
臣虞夏荀裴之奉魏晉今之尚書古之冢宰雖秩輕於
衮司而任隆於百辟暫遂沖㫖改授朝端邇無異言逺
無異望執五禮以正民簡八刑而罕用故能騁績康衢
延慈哲后仰南風之髙詠飡東野之秘寳雅議於聽政
之晨披文於宴私之夕参以酒徳間以琴心曖有餘暉
遥然流想君垂冬日之温臣盡秋霜之戒肅肅焉穆穆
焉於是見君親之同致在三之如一銘曰永言必孝因
心則友仁洽兼濟愛深善誘觀海齊量登岳均厚五臣
兹六八元斯九率禮蹈謙諒實身幹迹屈朱軒志隆衡
館眇眇𤣥宗萋萋辭翰義既水流文亦霧散
誄晉潘岳太宰魯武公誄曰昂昂公侯實天誕育八元
斯九五臣兹六揜討逆節折衝江湖走欽擒儉梟誕弊
吳公于出征爰整其旅壘未越郊麾不及舉秦涼獲乂
西戎即叙他人之賢譬彼邱陵邈矣公侯如日之昇泰
山其頽寝疾不興遐邇曷仰社稷焉憑生則榮易終哀
實難靡不春華鮮克嵗寒於呼公隕率土含酸趙䘮望
諸列國同傷秦亡蹇叔舂者不相桃李不言下自成行
徳之休眀沒能彌彰
表後魏温子昇上黨王穆讓太宰表曰臣聞䇿蹇長途
終慙一日之致懸縷層臺詎任千鈞之重固知才弱不
可自强力微難以企及智小謀大恐貽折足之憂才輕
任重懼有絶臏之悔既慮鑠金固陳匪石
　藝文類聚卷四十五
欽定四庫全書
　藝文類聚卷四十六　　　唐　歐陽詢　撰
　職官部二(太尉/祭酒)　(太傅/博士)　(太保/)
　　太尉
春秋合誠圖曰堯坐舟中與太尉舜臨觀鳯皇(授/圖)
史記曰孝惠帝六年置太尉官
百官表注曰太尉古官也自上安下曰尉故武官以為
號
月令曰孟夏太尉贊俊傑遂賢良
漢書百官表曰太尉秦官金印紫綬掌武事周勃灌嬰
周亞夫等為之
漢書曰吕后問髙祖曰陛下百嵗之後蕭相國既死令
誰代之上曰曹參可其次曰王陵可然少戅陳平可以
助之陳平智有餘然難獨任周勃重厚少文然安劉氏
者必勃也可令為太尉又曰王龔為太尉在位自非公
事不通州郡書記其所辟命皆海内長者
東觀漢記曰張酺字孟侯為太尉父尚在酺毎遷轉乃
一到洛父來適㑹正臈公卿罷朝俱賀嵗奉酒上酺父
壽極歡莫不嘉其榮又曰鄧彪宇智伯為太尉在位清
白公廉
謝承後漢書曰京兆朱寵字仲威為太尉家貧食脱粟
飯卧布被朝廷賜錦被粱肉皆不敢當又曰鄭𢎞為臨
江太守行春有兩白鹿隨車夾轂而行𢎞怪問主簿黄
國鹿為吉凶國拜賀曰聞三公車圖畫作鹿明府當為
宰相後𢎞果為太尉舉第五倫為司空班次在下毎正
朔朝見𢎞曲躬自卑上後置雲母屏風分隔由此為故
事
續漢書曰太尉公一人掌四方兵事功勤嵗盡則奏其
殿最而行賞罰凡郊祀之事掌亞獻
袁山松漢書曰太尉劉虞讓位於羊續靈帝時為三公
者皆輸禮錢千萬續舉緼袍以示之曰臣之有唯此而
已遂不代虞
華嶠後漢書曰安帝即位太尉徐防以災異冦賊策免
就國凡三公以災免始自防也
范煜後漢書曰曹嵩靈帝時貨賂中官及輸西園錢一
億萬故位至太尉
應劭漢官儀曰章帝詔曰司空牟融典職六年勤勞不
怠其以融為太尉録尚書事又曰冲帝丁酉策書太尉
趙峻二世掌典機衡有匪石不貳之心大司農李固公
族之苗忠直不囘有史魚之風今以峻為大傳固為太
尉與大將軍兾叅録尚書事
幽明録曰常山張顥為梁相天新雨後有鳥如鵲飛翔
稍下墜地民争取即化為一圓石顥椎破之得金印文
曰忠孝侯印顥表上聞藏之秘府顥漢靈帝時至太尉
齊職儀曰魏文帝黄初二年日食奏免太尉賈詡詔曰
天地之災害罪在朕躬勿貶三公遂為永制而太尉華
歆以疾依田千秋故事乘輿上殿大㑹遣散騎常侍繆
襲請歆百官總己聽歆至
贊後漢蔡邕太尉陳公贊曰公在百里有西産之惠賜
命方伯分陜餘慶餘慶伊何兆民其觀少者是懐老者
是安綱紀文王文王用平東督京輦京輦用清乃登三
事三事攸寧契稷之佐具于堯庭今則由古於穆誕成
箴後漢崔駰太尉箴曰天官冡宰庶僚之師師錫有帝
命虞作尉茍非其人斁我帝載昔周人思文公而召南
詠甘棠昆吾隆夏伊摰盛商季世頗僻禮用不匡
碑後漢蔡邕楊太尉碑銘曰於戲公惟岳靈天挺德翼
赤精神氤氲仁哲生應台任作邦禎帝欽亮訪典刑道
不忒迄有成光遐邇穆其清又楊太尉碑銘曰天鑒有
漢挺生元輔世作三事勲在王府乃及伊公克光前矩
悉心畢力𦙍其祖武化洽羣生澤霑區宇又太尉李咸
碑銘曰天垂三台地應五岳降生我公應鼎之足奕世
載德名昭圖録既文且武桓桓紹續外則折衝内則大
麓又太尉橋𤣥碑曰岐嶷而超等總角而逸羣至矣乎
初紳髙明卓異為衆傑之雄其性莊疾尚華樸有折而
不撓拔賢如逝流討惡如霆擊至德在己揚之由人茍
不矯迹夫何舍焉
後漢桓麟太尉劉寛碑曰公誕受純和之氣體有樂道
寧儉之性疾雕飾尚樸素輕榮利重謙讓劣與同好鐫
墳典於茅廬是以根經緯綜精微誨童冠而不倦遷南
陽太守推貞諒以示下顯衆善以厲否惻隱之誠通于
神人故去鞭朴如獲其情弗用刑如弭其姦
晉孫綽太尉庾亮碑曰次黄中以啓曹鍾遐武於軒轅
爰及晉代世號多士公吸峻極之秀氣誕命世之深量
微言㪚於秋毫𤣥風暢乎德音闚門者貴其凝峙入室
者議其通𤣥摽形者得之廊廟悟日者期諸濠川提挈
南翔息肩靈越㑹大君有命納妃德門自求多福辭不
獲己鳳羽籠于華樊麟趾縶于椒房王敦阻兵翫權志
窺神器乃轉公左衛將軍要雄㦸以扶華轂勒武旅以
翼豹尾死難之心義形于色親受中詔奔告方伯於是
羣后契盟同禀髙謀巖栖懷德以嚮赴義拯神器於獸
吻扶帝座於已傾王室之不壊翳伯舅是頼公以為戰
伐之謀仁所恥聞况立德𢎞道年幾不惑闔門沈舟將
逺迹山海詔累遣侍中黄門逼以嚴制知不獲免乃固
求外任江外無烽燧之警宇内歸穆然之美銘曰金德
時昏乾綱絶紀素靈南映中宗蔚起誰其贊之數鍾伊
公達人忘懷形隨運通再濳再躍婉若游龍
梁沈約齊太尉王儉碑銘曰瞻旦奭而齊軫軼䕫龍而
長騖百辟翹首譬列宿之仰望舒千里結轍若𣲖流之
宗江漢及宋道盛運鼎命將改而瞻烏所集未知適歸
公高卧閑宇獨咤虚室眷龍顔以託夢詠日角以興言
佇傅巖之下懷滋水之上慨深版蕩念在濡足霸君亦
慮屬一匡情降三顧卜匪熊羆唯人是與公深覩興廢
妙識人英察榮光於河渚攀龍翼於雲漢傾方寸以奉
國忘七尺以事君殊文共㑹異軫同歸堆案盈几充庭
滿室隨方引應斷决如流辭不輟響紙無停筆精明外
朗神彩傍映曬矚接其光景風雲溢乎帷席囂喧摠至
大薄相填齊鑣共軫竝而不雜銘曰悵公赫矣世載經
綸四彼三傑六兹五臣德參世命道亞如仁屣歩金門
濯纓蘭沚激水上征倍㠶欎起
陳沈烱太尉始興昭烈王碑曰古者帝王之興莫不崇
建親屏泰伯讓而退封武哀終而受號則有之矣至若
勒功鼎鼐銘德太常清廟尊乎國家揚名顯乎子弟在
昭烈王見之焉若夫媯水遥源石砮遐集五絲作而詠
南風八世興而和鳴鳯籍帝王之基居正卿之族有由
來矣孔融汝潁之論許其少多傅暢諸公之書頗有賢
哲自漢至魏渉江而東緜邈蟬聨言之耆舊皇上革命
應運大啓邦國麟趾盤石之宗固具金楨玉幹之戚畢
封文叔掩被之悲無冺仲謀援鞍之慟逾切乃封始興
郡王永定元年下詔曰天倫所感義本因心名器追崇
則惟恒典己兄梁故南兖州刺史長城縣公德範沈邃
風度寛厚性與天通深乎靡測昔彈冠入仕譽重城華
宣力艱難遂顧洪業雖時非季漢勢異桓王海内挹其
風流生民懷其大德者矣朕受天明命爰膺寳厯言尋
永徃興慕增懷可奉贈太尉公昔之宻戚近親宗英令
德若河間之不羣沛獻之受象東平之樂善陳思之藻
麗實聞之也未有身死忠貞名存前代若王之義烈者
銘曰稽古帝舜重瞳有裔曰陳祚土纂虞之系騰波汝
穎承流媯汭四岳有後六竒獻計惟寔惟忠卿長羣公
浮舟震澤佳氣葱葱岐周七十商亳百里婉婉中陽帝
出攸止太常景皇季孫讓于天下不踐間之惇史入孝
出忠清輝何己苞指周藏風流懿德言為世範行成士
則名山可鐫豐碑易勒惜哉徃矣殞身凶慝鼎命既遷
山河是始光啓代郡德表永祀周以别功魯侯戾止禮
茂廟堂恩加松杞
墓誌梁沈約齊太尉文憲王公墓誌銘曰德被九官功
苞十亂帝圖必舉皇猷諧煥斯謂國楨是惟民幹翺翔
禮園優游文館秘義烟涵瓌辭雨散揆路揚輝台庭改
觀方翊隆平變兹天網福履每愆降年多爽微言永謝
庶僚誰長鐃吹罷音松風代響
梁沈約齊太尉徐公墓誌曰公美風儀善言笑愛重琴
碁流連清賞拓宇東郊瞹然閑素榮貴之來無槩懷抱
任居端揆萬務同歸簿領盈前囂塵滿席直舉枉錯虚
來實反天道不仁與善蹇應
北齊邢子才太尉韓公墓誌銘曰立事立言是為弗替
且公正德實兮不朽雖將相無種而公卿有門是以萬
鍾四牡舄奕於徃代長組髙冠陸離於前祀及負笈追
倍結友從師先難後易身佚功倍皆神遊隅隩理合精
微非存甯越廢寢食以存道久殊髙鳯忘冠履以成業
皎皎獨照旁絶囂滓亭亭孤鶴入自雲霞忘情譽毁同
嗣宗之於善惡齊心得喪若叔夜之於愠喜方將受在
三九追蹤二八𢎞大道以事一人敷至理以安百姓而
天德不厚神聽多愆仁勇一亡辯智同盡
晉盧諶太尉劉公誄曰公侯之生固天攸擢高智蕭條
英風卓犖勵操宏壯抗意崇邈雅用深奥明鍳朗出摛
藻雲浮飛辯盆溢驅其豺狼斬其藜藿建立市朝營置
亭徼劉聰南比猗盧北接或以恩燮微我公侯方事焉
㨗委重于外弛禦于中制比鄧禹禮優竇融
碑梁王僧孺為臨川王讓太尉表曰臣聞一疋以長望
千里而成累空輸易騁觸三尺而不登茍曰違方難用
適逺安車駟馬望髙闕而朝至繡服緹麾􁑼康衢而暮
返行瞻盡瘣居對蒼龍陛下海涵春育日鏡雲伸追大
道之無私惜㣲臣之宜極
後魏温子昇西河王謝太尉表曰臣聞拂羽决起力謝
摩天策蹇載馳功微送日將短翮難以陵髙駑乘無由
致逺雖復建旟出郡未追楚趙之風捧壺入侍徒踵金
張之迹及天祚明德運啓興王六遂始遷九鼎初定於
焉承乏有用當官草靡從風未遑克讓常恐執轡輕輪
操刀傷錦
　　太傅
大戴禮曰傅傳德義又曰天子不惠於庶民不信於諸
侯不戒於戎事不誠於賞罰凡是之屬太傅之任也
尚書曰成王黜殷命滅淮夷歸豐作周官立太師太傅
太保兹惟三公論道經邦夑理隂陽官不必備惟其人
賈誼書曰昔文王使太公望傅太子發嗜鮑魚而公不
與文王曰發嗜鮑魚何為不與太公曰禮鮑魚不登乎
爼豈有非禮而可以養太子哉
東觀漢記章帝詔曰行太尉事衞尉趙憙三世在位為
國元老其以憙為太傅
續漢書曰每帝初即位置太傅録尚書事薨輒省
應劭漢官曰太傅古官也周成王康叔為之高后元年
初用王陵金印紫綬八年省哀帝元壽二年復置位在
三公上世祖中興特遣使者備禮徵故宻令南陽卓茂
策曰夫士誠能為人所不能為名冠天下當受天下重
賞故武王誅紂封比干之墓表商容之閭今以茂為太
傅封宣德侯
曹植輔臣論曰葢精微聽察理析毫分規矩可則阿保
不傾羣言系于口而研摭是非典誥總乎心而唯所用
之者鍾太傅也
齊職儀曰太傅品秩冠服同太宰成王即位周公為太
傅遷太師秦無其職漢惠帝崩吕后以右丞相王陵為
少帝太傅位在三公上魏黄初七年詔太尉鍾繇為太
傅華歆為太尉並以疾依田千秋乘輿上殿後三公有
疾多以為凖
沈約宋書曰晉宣帝為魏太傅誅曹爽後置左右長史
掾屬舍人各十人事既非常加又領兵非准例也
箴晉齊王攸太傅箴曰伊昔上皇建國立君仰觀天文
俯察地理創業恢道以惠于民承祀祚延統重故援立
太子尊以𢎞道固以貳己儲德既立邦有所恃固親以
道勿固以恩修身以敬勿託以尊自損者有餘自益者
彌昏
碑後漢蔡邕太傅胡廣碑銘曰用能七登九命篤受介
祉亮皇聖於六世嘉庶績於九有窮生民之光寵享黄
耉之遐紀蹈明哲以保身與福禄于終始五蹈九列七
統三事和神人於宗伯治水土於下台光弼六世厯載
三十自漢興以來鼎臣元輔未有若公者焉覩臯陶之
闈壼究孔氏之房奥通水源於潤下繁后土於稼穡訓
五品於羣黎理人倫於區域曜三辰于混元協太和乎
皇極傳聖德於㓜沖率旦奭之舊職
晉孫綽太傅禇褒碑曰公資清剛之正氣挺純粹之茂
質深量體於自然沖識足乎弱冠含章内映而不運皦
察之明𤣥識沈通而不以浮藻曜物穆然忘容塵務不
干其度黙爾獨得膚受莫測其奥加以温恭孝友少思
寡欲都督兖州刺史將以藩屏畿甸綏授分内㑹康皇
晏駕太后臨朝總己之重民無異望乃徴將軍中書令
録尚書事公要終之識定於介石雖事己未來而情以
本應顧以主少國危方難未夷思清函夏以一天宇且
帝命所存以社稷為寄謀身雖重方此為輕深為意疾
俛首撫順公志在芟夷兇類拯抜晉民繕甲練卒日不
暇給者久矣遂見機而作遺其劒履將龍馬河洛電掃
司豫廟筭以逆徒尚繁困獸難逼命公還斾以俟齊舉
雖元勲未㨗義聲亦足以振暴於華夷矣銘曰邈邈逺
遊亹亹令圖將激淮海灑滌中區雅業未究哲人其徂
敢勒𤣥石敬刋高謨
晉孫楚故太傅羊祜碑曰禀二儀之純靈膺造化之沖
氣文為辭宗行作世表遷黄門侍郎受秘書監公筭滅
呉之畧以為孟獻營虎牢而鄭人懼晏弱城東陽而萊
子服乃進據險處開建五城収膏腴之地奪敵人之資
於是江浦馳義襁負而至雖研精軍政用思滅敵然兼
立學校闡揚典訓是以搢紳之士鱗集仰化雲翔衡門
雖泮宫之詠魯侯菁莪之美育才無以過也銘曰金德
發曜惟公作輔肇造嘉謨建我民主不慙遺公俾屏聖
皇哲人其徂孰不増傷
周王褒太傳燕文公于謹碑銘曰古者六等官人師𫝊
崇其匡輔一命作牧侯伯總其專征南仲成薄伐之功
吉甫作來歸之頌若乃仰叶宸曜上屬台階錫之以彛
器明之以車服除名盛業太傅燕國公其有焉西曄開
其命緒東海傳其世禄父曾致平法之科廷尉稱無寃
之頌駟馬方駕髙門繼軌公禀山岳之上靈含風雲之
秀氣雕良玉於㢘劌錬貞金於鍌鋈于時王業締搆國
歩權輿太祖地雖二公功猶再駕忠誠簡帝有志興王
公運策帷帳叅謀幕府封齊定文成之計間楚資曲逆
之竒仲華訪輿地之圖林叔參兵車之右魏恭帝元年
為大司冦正刑糾慝國無害馬之倫翦暴詰姦民亡飲
羊之俗三刺薦無簡之文兩造陳禁邪之憲大周受命
寳厯攸歸表髙惠之功臣紀山河之著命封燕公邑萬
戸姬氏建國君奭始封昭王禮賢郭隗開館又授太傅
本官如先保定五年賜金石樂一部公世為邊將少習
兵書當敵制機臨戎應變增壘減竈之圖題樹繫桑之
略軍中罷戰無廢雅歌壯士志驕時觀投石及乎名髙
衞霍爵重韓彭錫邑增於鄭僑賜乘同於魏絳丹節比
司𨽻之貴緹騎埒金吾之寵座闕倡歌之娯堂無鐘鼓
之奏辭功坐樹不伐征西之勲還第角巾無競龍驤之
賞銘曰惟岳降神膺期命世量苞川藪道𢎞兼濟昴宿
恊符佐旌㝠契匪躬諒直武節横厲函崤重險鍾鼎淪
覆濳龍勿用瞻烏在屋道賛上台功匡上瀆條教斯理
彛倫載睦懋官惟德明試以功既移上將實董元戎傳
呼甚寵徽章載隆居髙能降處貴思冲寳命惟新王猷
允塞爵班異姓禮均同德林胡以南易州之北帝曰爾
諧俾侯燕國駸駸過隙滔滔川逝明哲詎寳館舍長捐
立言不没遺愛在㫋三河斥土駟馬開泉丹旒毁宗𤣥
堂啓殯寵贈虚加鸞和空引晏子悼齊隋武懷晉謂天
葢髙如何不憖
表陳沈炯為陳太傳讓表曰奏六代之舞不能祚天具
百神之歌無以動聖延首當閽轉増危慄百川沸騰百
室如燬釋位同謀諸侯總至盟書㑹府餘臣一人若使
幅巾衡巷口絶平呉朝遊赤松暮過濟北出就侯服入
禠龍章則四郊有壘誰守社稷如其雄㦸在前強弩自
衞負孺子之圖飾縁鶺之鼎軍威重於䕶將國禮貴於
寒門則臣道尚卑孰云非逼臣所以出謝公卿入訓妻
子拜長陵之園謁太祖之廟不以九族違恩義不以百
姓負國家所期陛下與北極同壽朝廷與南山同固
　　太保
應劭漢官曰太保古官保養也
吕氏春秋曰荆文王得茄黄之狗宛路之矰以田於雲
夢三月不返得丹陽之姬暮年不聽朝保申曰先王以
臣為保今王暮年不聽朝王之罪當笞王伏臣將笞王
王曰敬諾保申束細箭五十跪而加之于背如此者再
謂王曰起矣王曰有笞之名一也遂致之保申曰君子
恥之小人痛之恥之不變痛之何益保申趨出請死罪
文王曰此不榖之過也保申何罪王乃殺茄黄之狗折
宛路之矰放丹陽之姬兼國三十保申之力也
賈誼書曰天子處位不端受業不敬教誨諷誦詩禮不
經不法言語不序凡此其屬太保之任也
王隱晉書曰王祥字休徴琅琊人泰始元年拜太保三
年春御史中丞侯史光上言曰祥久以疾病闕廢朝㑹
應免官詔曰太保朕所毗倚以隆道𢎞治者也前後遜
讓不從所執此非有司所得議也
齊職官議曰太保品秩冠服同太宰成王即位召公為
太保召誥云越三日戊申太保朝于洛
逸禮曰太公為太師周公為太傅召公為太保
沈約宋書曰太師太傅太保為三公訓䕶天子導以德
義天子加拜待以不臣之禮非人則闕矣漢制保傅在
三公上號曰上公自後常然
碑周王褒太保呉武公尉遲綱碑銘曰昔者王室藩屏
周德謂之宗親列國諸侯異姓稱為伯舅元勲懿德姬
崇齊楚之霸疏爵酬庸漢重韓呉之秩司勲載其𢎞烈
典册備其徽章山甫式列辟之功紀迹庸器莊叔匡成
獻之難昭德彛鼎鴻名盛業公實兼焉公命世挺生應
期間出嵩華峻極降惟岳之上靈霜露所均體中和之
秀氣危松擢本且觀後彫之質貞桂挺生便體冬華之
秀是故以辰昴膺慶風雲𤣥感者焉公柔順内凝英華
外發斧藻仁義珪璋令範危勁之節冠四序而踰秀堅
貞之操經百錬而不銷加以逵門射法遠中㦸支養由
箭神遥穿懸葉巧極將軍之技精窮校尉之官及年踰
艾服任隆台衮甲第當衢傳呼啓路不以寵貴驕人每
以卑恭自牧易簀之言無忘寢瘵城郢之志終於瞑目
銘曰珠角應期山庭表德出忠入孝自家刑國人物冠
冕彛章表則任屬屯警官聯極侍行部六條議班三吏
逝水詎停光隂不借遽辭逆旅俄悲恒化旌舒夏錬棺
陳衛幕北郭人希西山景落三千不見九原誰作銘兹
鼎鼐永傅嵩霍又太子太保中都公陸逞碑銘曰公夲
居三呉郡三呉縣丞相遜後也宋武匡定鐘鼎底平涵
洛公曾祖載實賛軍謀及反斾南轅以司武留守赫連
作亂見拘夏州以江右名家為中山太守地既鮮虞途
通靈壽呼沲易水仗武乘邊趙北燕南申威河外祖營
州使君長於戎馬稱雄朔漠南中都督猶纘奕世之基
西校國門無墜承家之業公識度深詳標尚閑遠處衆
撝謙居簡行敬風鍳外明濳機内敏建章門户張華成
立原陵松柏虞廷盡記昔處文房又居内職或傳氷華
時遊甲邸魏祖軍謀還豫南陂之宴梁王師傅猶對宣
室之談出内優隆通籍榮寵升降榮歩便頌官禁銘曰
淮海維揚具區之藪水朝江漢星躔牛斗盛德遺風神
明厥後龍章八命鸞旂四牡賓階昔遇風月相思卿門
今别宿草何悲輪環不已零落無時永矣元伯長從此
辭
周庾信太保鴈門公紇于𢎞碑曰公本姓田氏虞賓在
位基於揖讓之風鳯凰于飛紹於親賢之國論其繼世
之功則狄城有廟序其移家之始則長陵有碑况復髙
廟上書小車而對漢祖聊城祭鳥長兵而驅燕將公以
胎教之月嵗德在寅誕載之辰星精出昴既而受書黄
石意在王者之師揮劒白猿心存霸國之用常願執金
鼔而問呉王横琱戈而反齊地有志不就忠貞死焉銘
曰移茵返葬提柩山行靈墟隴水哀挽長城山如北邙
樹似東平松門石起碑字金生眇眇山河煢煢𦙍子泣
血徒歩奔波千里孝水先枯悲雲即起世數存没哀榮
終始
　　祭酒
韋昭辯釋名曰祭酒者謂祭六神以酒醊之也辯云凡
㑹同饗讌必尊長先用先用必以酒祭先故曰祭酒漢
時呉王年長以為劉氏祭酒是也
漢書曰張安世薦蘇武明習故事奉使不辱命先帝以
為遺言宣帝即時召武待詔宦者署數進見復為右曹
典屬國以武著節老臣令朝朔望號稱祭酒甚優寵之
風俗通曰詩禮春秋至齊襄王時而孫卿最為老師齊
尚修列大夫之缺而孫卿三為祭酒也
蜀志曰先主既定益州廣漢太守夏纂請秦宓為師友
祭酒
百官表注曰博士祭酒一人掌國子學早朝服進賢兩
梁冠佩水蒼玉秦燔書籍而置博士之官博者博通於
藝事也
齊職儀曰晉令博士祭酒掌國子生師事祭酒執經葛
巾單衣終身致敬
沈約宋書曰博士秦官也常通古今員多至數十人有
僕射光武增為十五人葢一經有數家之學故也皆教
弟子光武改僕射曰祭酒祭酒者一位之元長也
表齊王融為王儉讓國子祭酒表曰竊以庠均義重振
古所崇資師道尊有來攸尚匪曰蘭芷疇變入室之情
不自朱藍何遷素絲之質又表曰况臣仁慚富侣德謝
潤身識陋令經器非匣重何以昇墜道於殊身反斯文
於遥日將使良璣修竹無增瑩羽敬遜務時遂騫星嵗
又表曰臣聞修危方湛弱露霑而取覆懸衡紀正輕塵
委而必移况臣才非應俗用乖知治取其集木飲氷旌
懸輪騖方臣之念未足言矣
後魏温子昇為安豐王延明讓國子祭酒表曰臣聞寶
劔未砥猶乏切玉之功美箭闕羽尚無衝石之勢况才
非㑹稽之竹質謝昆吾之金至於敷教束序流訓上庠
置樽候酌懸鐘待叩必須藴朱藍以成彩立規矩以為
式垂三行於貴遊揚六藝於胃子而臣學愧聚沙問慚
攻木雖厯文史不治章句於兹曠官青衿何仰
　　博士
應劭漢官儀曰博士秦官也博者通博古今士者辯於
然否孝武建元五年初置五經博士太常差次有聰明
威重者一人為祭酒總領綱紀
漢書曰賈誼洛陽人年十八以能誦詩書屬稱於郡中
文帝詔以為博士是時年二十餘最為少每詔令議下
諸老先生未能言誼盡能為之對人人各如其意所出
又曰公孫𢎞對策時百餘人太常奏𢎞第居下天子擢
𢎞對為第一召入見容貎甚麗拜為博士待詔金馬門
東觀漢記曰桓榮授皇太子經每朝令榮於公卿前説
經上曰得卿幾晚因除博士
范煜後漢書曰董平永初為博士時草創五郊祭祀及
宗廟禮樂威儀章服輒令均參議多見從用為當世通
儒
李郃别傳曰郃上書太后數陳忠言其辭不能盡施用
輒有策詔褒贊焉博士著兩梁冠朝㑹隨將大夫例時
賤經學博士乃在市長下公奏以為非所以敬儒德明
國體也上善公言正月大朝引博士公府長史前
漢舊儀曰武帝初置博士取學通行修博識多藝曉古
文爾雅能屬文章為高第朝賀位次中都官史稱先生
不得言君其真弟子稱門人又曰孝文皇帝時博士七
十餘人朝服𤣥端章甫冠
晉令曰博士皆取履行清淳通明典義若㪚騎中書侍
郎太子中庶子以上乃得召試諸生有法度者及白衣
試在髙第拜郎中
魯國先賢傳曰漢文帝時聞申公為詩最精以為博士
申公為詩傳號曰魯詩
典儀曰公儀休者魯博士也為魯相無所變更百官自
正使食禄者不得與下爭利
殷氏世傳曰殷亮建武中徵拜博士遷講學大夫諸儒
講論勝者賜席亮重席至八九帝嘉之曰學不當如是
邪
郭子曰張慿舉孝廉詣劉真長還船須臾真長至遣覓
張孝廉船同旅愕然既同載俱詣撫軍劉前進謂撫軍
曰為公得一士太常博士之妙選既前撫軍與之言咨
嗟稱善乃曰張慿勃窣為理窟即用為太常博士
箴漢揚雄博士箴曰洋洋三代典禮是修畫為辟雍國
有學校侯有泮宫各有攸教德用不陵昔在文王經管
其軌朂于德音而思皇多士多士作楨惟周以寧國人
興讓虞芮質成公劉挹行潦而濁亂斯清官操其業士
執其經昔聖人之綏俗莫美於施化故孔子觀夫人之
學而知為王之易大舜南面無為而袵席平還師階級
之間三苗以懷秦作無道斬決天紀漫彼王迹而坑術
士
表梁丘遲為王博士讓表曰臣聞撫臆可以言心量能
則知所止是故矯親魯門簡業事亾雜吹齊稚分聲遽
逝臣才行過汚文質無廉疎達謝於谷杜浹洽乖夫劉
楊非除部飬之勤豈通掌固之業
　
　
　
　
　
　
　
　
　藝文類聚卷四十六
欽定四庫全書
　藝文類聚卷四十七　　　唐　歐陽詢　撰
　職官部三(大司馬/儀同)　(司徒/特進)　(司空/)
　　大司馬
韋昭辯釋名曰大司馬司馬武也大總武事也大司馬
掌軍古者兵車一車四馬故以馬名官
春秋運斗樞曰黄帝與大司馬容光觀鳯御圖置黄帝
前
尚書曰司馬掌邦政統六師平邦國
周官曰大司馬之職掌以九伐之法正邦國
毛詩曰祈父予王之爪牙
管子曰凉風至白露下天子命左右司馬全組甲勵士
衆
漢書百官表曰武帝元狩四年初置大司馬以冠軍印
綬置官屬成帝綏和元年賜大司馬金印綬置官屬禄
比丞相
東觀漢記曰今以平狄將軍孫咸行大司馬以名應讖
王隱晉書曰石苞泰始之初拜大司馬舊參軍於都督
無敬故孫楚抗衡於苞苞以楚傲更相表理參軍有敬
自楚始也
晉中興書曰王猛少貧賤鬻畚為事嘗至洛陽貨畚有
人於市貴買其畚云家近在此可隨我取直隨去忽至
深山此人曰且住當先啓道君須臾猛進見一公踞胡
牀頭白將從十許人有一人引猛云大司馬公可進猛
因拜老公公曰王公何縁拜即十倍售畚直發人送猛
出山既出顧視乃嵩髙山也
博物志曰太公望為灌壇令文王夢見婦人當道哭問
其故曰吾泰山之神也嫁為西海婦灌壇令當吾道不
得作風雨夢覺召太公是日果疾風暴雨文王乃拜太
公為大司馬
晉公卿禮秩曰司馬大台兵官也
魏氏大司馬大將軍各自為官在三司上晉以石苞為
大司馬次三司下
齊職官儀曰大司馬品第一秩二千石金章紫綬武冠
絳佩朝服佩山𤣥玉其在少昊則睢鳩氏之任顓頊以
司馬主火堯命羲叔為司馬夏官也虞夏二代以司馬
夏官棄居其職周成王以畢公高為司馬楚漢之際曹
無咎周殷始居其職
誄後漢杜篤大司馬呉漢誄曰篤以為堯隆稷契舜嘉
臯陶伊尹佐殷吕尚翼周若此五臣功無與疇今漢呉
公追而六之乃作誄曰朝失鯁臣國喪爪牙天子愍悼
中宫咨嗟四方殘暴公不征兹征兹海内公其攸平冺
冺羣黎頼公以寧勲業既崇持盈守虚功成即退挹而
損諸死而不朽名勒丹書功著金石與日月俱
魏陳王曹植大司馬曹休誄曰於穆公侯魏之宗室明
德繼踵奕世純粹闡𢎞汎愛仁以接物藝以為華體兹
亮實年没弱冠志在雄英髙揖名師發言有章東夏翕
然稱曰龍光貧而無怨孔以為難嗟我公侯屢空是安
不躭世禄親悦為歡好彼蓬樞甘此瓢簞味道忘憂踰
憲超顔矯矯公侯不撓其厄呵叱三軍躬奮雄㦸足僦
白刃手接飛鏑終弭淮南保我疆場
晉陸機呉大司馬陸抗誄曰我公承軌髙風肅邁明德
繼體徽㫖奕世昭德昭德伊何克俊克仁德周能事體
合機神禮交徒候敬睦白屋踧踖曲躬吐食揮沐爰及
鰥寡賑此惸獨孚厥惠心脱驂分禄乃命我公誕作元
輔位表百辟名茂羣后因是荆人造我寧宇備物典策
玉冠及斧龍旂飛藻靈鼔樹羽質文殊塗百行異轍人
玩其華鮮識其實於穆我公因心則哲經綸至道終始
自結德與行滿英與言溢
章梁簡文帝為南平王拜大司馬章曰臣度連宸蕚地
寔璿跗王業權輿夙奉締構爰頌盧綰同贊密謀豫均
鄧禹俱奉明詔故搏飛九萬實假扶揺之力冲天百尺
無俟剞劂之勞
　　司徒
尚書曰百姓不親五品不遜汝作司徒敬敷五教在寛
又曰司徒掌邦教敷五典擾兆民
周官曰大司徒以土圭之法測土深淺日至之景尺有
五寸謂之地中天地之所合四時之所交也風雨之所
㑹隂陽之所和也然則百物阜安乃建王國焉
禮記曰司徒脩六禮以節民性明七教以興民德齊八
政以防淫一道德以同俗養耆老以致孝
毛詩曰緇衣美武功也明有國善善之功
管子曰昔者黄帝得祝融辨南方故使為司徒
東觀漢記曰袁安為司徒每朝㑹憂念王室未嘗不流
涕又曰郭丹為司徒在朝名清廉公正
續漢書曰司徒公一人掌人民事凡教民孝悌遜順謹
儉養生送死事則議其制建其度凡四方民事功課嵗
盡則奏其殿最而行賞罰凡郊祀之事嘗省牲視濯
謝承後漢書曰劉寵為司徒臥麄布被
蔡邕鍾鼎銘序曰惟建寧四年三月進公登于玉堂前
庭乃制詔曰其以司空喬𤣥為司徒公拜稽首三讓然
後受命
典略曰契為司徒百姓和親䕫主賓客逺人畢至
九州春秋曰靈帝賣官崔烈入錢五百萬以買司徒烈
子均亦有世名烈問曰吾作三公天下論何如均曰大
人少有高名不謂不當為公但海内嫌銅臭爾
呉録曰丁固為司徒初為尚書夢松出其腹謂人曰松
字十八公後十八年吾其公乎遂如夢
王隱晉書曰魏舒為司徒年過致仕有謙謙意而無居
宅乃漸以俸秩餘為第一所九年正月朝㑹罷送還家
奉送章綬又曰武帝以山濤為司徒頻讓不許濤出徑
歸家左丞白褒奏濤違詔詔杖褒五十又曰王戎代王
渾為司徒髙選長史西曹掾委任責成形狀短陋而目
明徹威儀不足常乘馬轝無日不出以象牙籌晝夜筭
家財逺及田牧性又儉不能善自奉養飲食通財不外
出天下之人謂之膏肓之病
晉中興書曰劉隗從兄疇字王喬有重名司徒蔡謨毎
歎曰若使劉王喬得南渡司徒公之美選也又曰蔡謨
讓司空孝帝臨軒自平旦至日中使者十餘反而謨不
至孝帝時年八嵗甚怒之極問左右曰所召何以不至
今來臨軒何時當竟皇太后詔曰必不來者宜罷朝中
軍殷浩奏曰免吏部尚書江彪官於是公卿奏送謨廷
尉以正刑書謨懼率子弟素服詣闕到廷尉待罪詔可
依舊制免為庶人
齊職儀曰司徒品秩冠服同丞相郊廟服冕同太尉漢
哀帝從朱博議始置三司改丞相為大司徒以孔光為
之魏以華歆為司徒
江氏家傳曰江統字應元時太傅從事中郎庾子嵩以
風韻見重亦竝雅敬君德庾中郎每云當今可以居司
徒充民望者江生其人也
箴漢崔駰司徒箴曰天監在下仁德是興乃立司徒亂
兹黎蒸茫茫庶域率土祁祁民具爾瞻四方是維乾乾
夕惕靡怠靡違恪恭爾職以勤王機敬敷五教九德咸
事嗇民用章黔萌是富
碑宋傅亮司徒劉穆之碑曰公諱穆之字道和彭城人
也公膺陶鈞之秀範該生民之上操三變肇於弱容九
德充於初迪文明在中柔順暢於事業敬以直内義讓
洽於州黨時元兇竄遁擁據荆沔乘輿播幸越蹈九江
公率先羣后電發川湄奬懷本之衆勵思奮之士栢謙
籍累葉之資徐覆忸驟勝之鋒習亂之徒若蝟毛而起
内懷根本之虞外通首尾之勢公靈武獨運竒謀内湛
鞠旅陳衆視險若夷飛雲西泝則水截鯨鯢乘轅東指
則陸殪長蛇迴累棊之危成維山之固豐功茂勲大造
於王室淳風懿化永結於荆南銘曰二儀發揮川嶽恊
靈外恢温雅内鏡文明懷仁履順藴義居貞煌煌衮衣
禮亦隆止翼翼素心亮終如始夷情升降一色愠喜訓
儉於物復禮于已
墓誌後魏温子昇司徒元樹墓誌銘曰昔樞電降祥姬
水成業握八符以馭世膺五命以㑹昌欽明格於上下
光宅被于宇宙卜年永久厯世遐長有文王之孫子啓
周公之苗裔積善所及踵武稱賢毎以辛李為言恒持
韓白自許殫百慮之一致盡能事於生民蒼蒼在上義
歸無厚徒有東平避世之意空懐北海自晦之情疾非
逢霧終異啓手銘曰明允篤誠發於岐嶷未鏤己雕不
扶而直修禮以耕強學為殖孔既歎魯莊亦吟越况以
度思有懷明發翻然髙舉歸于魏闕長路未窮朝光己
没又司徒祖瑩墓誌曰自天命生商王居徙亳源源毖
遠枝葉繁華祖德潤於身聲髙邦國父行成於己名重
京師公鍾美多福資神積善器局閑靈志識開悟口含
碧雞之辨手握雕龍之文門有善業家傳慶靈礪金成
器相遺滿籝琢玉為寳待價聨城匪直也人實惟有道
言析秋毫辭連春藻
梁沈約為司徒謝朏墓誌銘曰嶽神昔降和氣令鍾以
彼天爵欎為人龍崇墓徃峻世德今重漢車作傳靈位
攸待我君應符非公莫宰華衮既襲輕羅自改形雖廟
堂心猶江海經邦已備皇情逥屬素緋輟栁𤣥雲罷曲
誄後漢張衡司徒吕公誄曰昔吕皇祖帝交之緒伯夷
秩唐唐宗允叙四嶽在虞傅士佐禹克厭帝心姓姜氏
吕登是南邦以家以處降及于周穆侯作輔寡于九族
九族用寧登受八命衮職靡傾黄耳金鉉公餗以盈綽
兮其寛皦兮其清既明且哲式保令名斿旍從風駟牡
超驤去此寧㝢歸于幽堂𤣥室冥冥修夜彌長
梁簡文帝司徒始興忠武王誄曰皇源地闡帝業天維
於穆忠武光國之基爰自弱齡英明播越玉潤冰鮮山
静雲發帝曰爾諧僉議彼屬推轂兩江建旗三蜀將旋
上國戀結四民三鱣表服二鹿隨輪方變正衮永範時
規天弗報善哲人其萎響哀挽於北邙去承明而不入
望參差之流影聽潺湲之雨泣
章宋謝莊北中郎新安王拜司徒章曰不惟震施罔匱
鴻慶方稠燮調之重遂臻非據智小謀大周家興規少
陽微暄有鑒前史辨其動植布其安擾以倡九牧阜成
王教豈臣眇末所能克荷又為北中郎將謝兼司徒章
曰臣聞燮理隂陽寅亮天地弗惟其官無人則闕司徒
掌敷五典職擾兆民豈悟乾靈罔匱光渥方闡不次之
任殊絶藩岳豈可權尸三事假備六符慙震周迴顧歩
交悸
表呉筠揚州建安王讓知司徒表曰臣聞𤣥黄之馬事
絶於銜鑣蟠朽之材飾乖於丹漆何則千里之志己窮
萬乘之器無取逺物近身於焉在譬
後魏温子昇為司徒髙敖曹謝表曰委水横流羣龍交
戰徒悲道喪空懷主辱雖復見義援戈臨危奮劔顧慚
後衂終謝先鞭事等泣河無救三川之竭有類憂天豈
支四極之壞
北齊邢子才為潘司徒樂讓表曰武皇帝運屬繼元事
深微禹摧蚩尤之陣破尋邑之師義開金石理朂庸駘
遂曰奉羈勒有事風塵徒備鳥背之毛曾無馬箠之力
　　司空
春秋元命苞曰危東六星兩兩而北曰司空主水
尚書曰僉曰伯禹作司空帝曰俞咨禹汝平水土惟時
懋哉又曰司空掌邦土居四民時地利
禮記曰司空執度度地以居民量地逺近興事任力
尚書刑德攷曰禹長於地理水泉九州得括象圖故堯
以為司空
家語曰孔子初仕為中都宰二年定公以為司空乃别
五土之性而物其所生之宜咸得厥所
漢書曰御史大夫秦官副丞相成帝綏和九年更名大
司空禄比丞相
東觀漢記曰杜林代張純為大司空務於無為第五倫
為司空奉公不撓言事無所依違
續漢書曰張奮為司空時嵗災旱祈雨不應乃上表即
時引見復口陳時政之宜帝召太尉司徒幸洛陽獄録
囚徒大雨三日又曰王梁字君嚴赤伏符曰王梁作𤣥
武𤣥武水神大司空水土之官也於是拜梁為大司空
袁宏漢紀曰第五倫為司空有人與倫千里馬者倫雖
不取每三公有所選舉倫心不忘也然亦終不用
華嶠後漢書曰伏恭為太僕帝臨辟雍於行禮中拜恭
為司空儒者以為榮
魏志曰徐邈拜司空歎曰三公論道之官無其人則闕
豈可以老病沗之哉固辭不受
典略曰禹為司空披九山通九澤決九川定九州使各
以其職來貢
華陽國志曰趙瑤字元珪自扶風太守來之郡司空張
温謂曰第五倫昔從蜀郡為司空今掃吾第以待足下
荀氏家傳曰荀爽字德明董卓徴公公到府三日策拜
司空起巖穴九十五日而為台司世人號曰白衣登三
公
晉中興書曰陸玩字士珤王導郄鑒庾亮相繼殂朝野
憂懼咸以為三良既沒國基墜矣於是遷玩侍中司空
給羽林四十人玩比陳讓不聽既拜歎息謂賓客曰以
我為三公是天下無人也談者以為知言
齊職儀曰司空品秩冠服同太宰舜以禹為司空成王
以毛公為司空宋以武公之諱改司空為司城楚改司
空為莫敖秦置御史大夫省司空
贊魏楊修司空荀爽述贊曰生應正性體含中和篤誠
宣於初言明允朗於始察是以在童齓而顯竒漸一紀
則布名須㓜之可師甘羅之少者何以踰公之性量乎
砥心六經探索道奥瞻乾坤而知隂陽之極載而集之
獨説十萬餘言士林景附羣英式慕由毛羽之宗鵬鸞衆
山之仰五嶽也昔楚思叔敖而作歌鄭謳子産而興歎
瞻望弗及作詞告思詞曰爰在大漢挺荀作貞其德允
明誕發㓜齡行蠲體潔如玉之瑩確乎其志乃勵乃清
遂陟司空天子是毗惟君之德朋僚所咨清水平土茂
哉是力將混六合繩以正直散以禮樂風以道德
晉孫綽賀司空循像贊曰公應天縱之德系命世之期
質與荆玉參貞鑒與南金等照若其好學之性不勸而
而成弱不珍玩雅好博古慨洙泗之邈逺悼禮樂之不
舉於是覃思深講鋭精幽贊雖齊孝之歸孟軻漢王之
宗仲舒無以加焉贊曰思文公侯誕保休祥素質玉潔
華藻金章總角韞德被褐韜光自昔喪亂征鼔日震禮
樂藏器詩書蒙塵哲人遐慨垂幙澄神仰觀洙泗揚波
絶津方矅金鉉協贊衡機昊天不弔㑹不憗遺縉紳頽
範皇德莫毗公之云徂華裔同悲
箴漢楊雄司空箴曰普彼坤靈侔天作則分制五服劃
為萬國乃立地官空惟是職烈烈儁乂翼翼王臣臣當
其官官當其人九一之政七賦以均
銘後漢蔡邕東海銘曰橋𤣥為司空公越在先民毗佐
天子罔不著其股肱畢其思心式率天行式昭德音
表宋謝莊東海王讓司空表曰臣側觀前載與窺洪典
三事之授惟帝其難臣乘少籍長久分踰涯量出滿入
泰毎究榮光不悟乾燭方逺義路同遺下參𢎞化上尸
燮理自非德仞具瞻聲堪民詠未有妄臻此澤空集兹
靈
齊孔稚珪為王敬則讓司空表曰故李通豪贍以親寵
登司王基才勇與聲華入選先帝擢臣以榮華陛下伸
臣以富貴遂得北帶五州東跨六郡内亞三鼎外齊四
嶽蟬佩之暎則左右交暉龜組之華則縱横吐耀輕輪
徐動則劒㦸如雲飛盖暫停則歌鐘成列摐金龍吹欝
其前鳴笳鳯管疊其後鄧禹若不遭漢光則南陽之掾
吏微臣若不逢明聖則孤城之戍客豈可加以正台之
席登以論道之寄啓黄扉而爕五緯躡青帷而調四序
梁劉孝儀為臨川王解司空表曰臣以庸薄謬竊隆重
職班三事任總六條衣衮坐槐既闕論道馳傳憇棠尤
慚為政而俯司土地仰燮隂陽棟橈之譏已彰愆伏之
咎爰著今水沴乃作旱魃為災山無薈蔚雲成煙火陛
下曲私未垂策免臣識是當逃責乞降兹台步協此天
人
梁江淹為齊髙帝讓司空表曰臣聞日發星迴昊天無
以爽其節山盈川冲厚地不能虧其度陛下停若鏡之
明流如雲之曖方求士於版巖宜思賢如蜀肆
北齊邢子才為司空景讓表曰屬平分廣施造物多品
長短入用小人見収連采台階堪均鼎足昨見謫見垂
象災起濳伏此之為累非直微躬
碑後漢蔡邕司空袁逢碑曰凡所臨君明而先覺故能
教不肅而化成政不嚴而事治其惠和也晏晏然其博
大也洋洋焉信可謂兼三才而該剛柔無射於人斯矣
銘曰天鑒有漢賜兹世輔顯允厥德昭𦙍休序峩峩雍
宫禮樂備舉穆穆天子孝敬允叙降拜屏著奉饋西序
威儀聿修化溢區宇乃尹京邑總齊禁旅又為司空房
楨碑銘曰公言非法度不出於口行非至公不萌于心
治身則伯夷之潔也儉嗇則季文之約也盡忠則史魚
之直也剛平則山甫之勵也總兹四德式是百辟夙夜
匪懈以事一人枉絲髪樹私恩不為也討無禮當彊禦
弗避也是以功隆名顯在世孤特不獲愷悌寛厚之譽
享年垂老至于積世門無立車堂無宴客衣不變裁食
不兼味雖易之貞厲詩之羔羊無以加也明明在公寔
惟房后誕應正德式作漢輔邪慝是仇直亮是與剛則
不吐柔則不茹媚兹天子以靖土宇
晉潘岳司空鄭衮碑曰陳謨台階翼和鼎實顯績成于
䑓省清風暢于所莅故能老安少懷遠至邇親凡厥搢
紳之士所以挹酌洪流含咀英芳者猶旱苗之仰膏雨
湛露之晞朝陽也銘曰於鑠元侯則天垂象𢎞操嶽峻
宇量深廣允恭克讓宣哲清朗有始有卒可大可久言
由忠信行履孝友光光金貂再冠其首赫赫皇符仍折
其部義格皇穹德冠羣后清風顯烈沒而不朽
晉孫綽庾司空氷碑曰君喻嵩巖之𤣥精挹清瀬之潔
流貞質謀於白珪明操勵於南金雖名器未及而任盡
臣道正身提衡銓括百揆知無不為謀必鮮過端委待
旦則有心宣孟以約訓儉則擬議季文君平恒無私己
謙寡欲當世之所難於君易之矣於是慨然逺鑒量已
而退髙挹帷幙投迹藩屏夫良玉以經焚不渝故其貞
可貴竹柏以蒙霜保榮故見殊列樹治而不亂者有矣
未有亂而彌治者也考終以證始即事以徴心少長能
一其度貴賤不二其道文康之雅量於是乎𢎞著矣銘
曰洋洋俊潁巖巖神嵩流滌淳氣頗扇祥風篤生公侯
情靈德充臨川擬潔仰華思崇履險思夷處滿思冲方
恢逺猷皇極是贊繁霜夏被脩梧摧幹人之云徂朝野
咸歎儀刑永戢光風長煥
梁劉孝綽司空安成康王碑銘曰昔者重華文命竝胄
髙陽之苗豐邑舂陵俱纂帝堯之緒而虞夏革運姚姒
之姓已分髙光再興大漢之名無改如我皇家梁齊代
建異文叔之紹開起自王族非伯禹之更姓公則本枝
别幹誕自河嶽五百之期實膺命世卜商有問是謂色
難承志望顔在公斯易至如文琰之對食餘㓜權之言
爵里衛子之朗月映山杜生之凝脂㸃漆惟公具美厯
駕前修峩峩焉非嶽陵之所至浩浩焉總江漢而為長
故能擊水三千搏風九萬排天闕而俯眡掩浮雲而上
征皇帝甄名挺聖河洛有徴握衡含樞奄一時夏利建
藩屏固葉深根郕霍酆郇方周啓祚封公為安成王食
邑二千户允同衛叔賜寳器於啇郊殊異唐侯戯桐珪
於汾水乃公為平西將軍荆州刺史楚之對齊屈完引
城池之固荆之比宋墨翟陳輦路之殊品金作貢不異
淮海珠璣犀象又無求於晉國况以雲夢九百之宏侈
章華三休之巨麗公禦煩以寡居髙而降執冲虚之道
無矜滿之情其為政也莊敬足以範物慈惠足以庇民
剛毅足以威暴清貞足以勵俗天監十七年薨春秋四
十有五凡我庶民竊親高義况復祗承帝命來仕王家
兎園晚春叨從者之賜髙唐暮天而奉作賦之私常懼
慶雲之惠不酬而搖落奄至豈謂經塵之効莫展而峻
極先頽思所以立言貞石貽厥長世銘曰昔在文韶五
賢二聖漢藩魏屏微風不競於赫我梁德符姬姓康王
康叔異時同盛爰自妙年令問不已一孝一悌寔光行
始義府文場詞人髦士波瀾莫際牆仞難窺用兹先覺
導此後知德大心小居髙志卑再握不倦三吐忘疲飛
龍在天肇基宛瀆地猶小胏民同世復皇情睠正屬難
推轂允矣宗英移藩改牧誰謂路永江漢已浮彼蒼不
惠遽反成周川迴泝軸塗引歸旒
墓誌宋謝莊司空何尚之墓誌曰逺源長瀾自晉徂韓
潛川韜玉霍岫騰鸞處華民瞻出光帝難寂寞壽仁茫
昧報施調於餁歸經難褰寄晻映流芳煙煴作義
陳徐陵司空章昭達墓誌銘曰周原膴膴佳氣葱葱王
業攸興帝圖斯盛在昔光武佐命鄰縣者鄧侯髙祖元
臣同郡者蕭相公台輔之量便著綺紈瑚璉之姿無待
雕琢起家為東宫直前所奉之君則梁簡文皇帝既而
黒山巨盗慿陵上國白水彊胡䖍劉中夏公傾其産業
募是驍雄思報皇儲累殱鯨冦屬幽風有象代邸方降
搜荆楚之英才資班輸之妙略百樓忽起登雲霄而俯
臨萬弩俱張隨雷霆而並震揚兵於九天之上决勝於
千里之中殪彼羣兇皆無旋踵陳寳應至懷反叛客引
周迪資其食力更事窺窬公奉詔崇朝飲氷將力前茅
後勁歩驟奔馳仍向甌閩殄其巢窟若夫鳴虵之洞深
谷隱於蒼天飛猿之嶺喬樹參於雲日宜越艇而登嶠
蒙燕犀而渉江威武紛紜震山風海於是咸俘偽帥悉
據髙墉爰洎滄溟莫不懲乂既而齊人無信將謀郢藩
鬬艦戈船窺江淹漢公纔聞羽􁘭遽禀師期馳襲荆鄖
應時燒蕩方欲宣威瀧汧大討梁華屬上將之韜光逢
中台之掩曜大建三年薨於軍幕爾乃青烏拍墓白鶺
標墳林有逃車樹同華葢前旍熊軾後乘龍轜介士發
三河之民哀鐃同駟馬之曲長安傳坐恩禮盛於西京
襄陽墮淚悲慟喧於南峴
誄後漢張衡司空陳公誄曰敬仲初育發繇卜筮鳳飛
觀國流光末裔天祚明德德茂于公入孝出友爰肅爰
邕兼學多識窮理知幾德音孔昭飜爾灰飛賦政二城
還集皇闈公寔省之亹亹庶績公寔静之藹藹百僚公
寔愍之乃陟司空纂禹之跡導揚徽庸致訓京畿協和
萬邦萬邦既協殊服來同眇論前績莫與比蹤
行狀梁任昉齊司空曲江公行狀曰公禀靈景宿擅氣
中和一匱初登東嶽之功可監埏埴在器瑚璉之姿先
表豈惟荆南有聖童之目襄城著孔甫之稱而已哉故
以羽儀宗家冠葢後進路叔之一日千里北海之稱美
共治方斯蔑如也志學之年偏治經紀登隆十載網羅
百氏藻斵贍逸蔚為詞宗延賈誼而升堂擕相如而入
室加以翰牘精辯發言有章持論從容辭無矜尚自河
洛丘墟厯載二百俾我逢掖遂淪左衽晉宋所以遺恨
祖宗是用顧懷公自荷方任志在尅復將欲使功遂之
日身退有所爰乃卜宇金陵縈帶林壑用辭聊城之賞以
為疏韓之館人謝運徃遂輟逺圖
梁沈約齊司空柳世隆行狀曰公禀靈華嶽幼挺珪璋
清襟素履發乎齠丱及長風質洞逺儀止祥華動容合
矩吐言被律時沈攸之狼據陜西氣陵物上而太祖登
庸作宰天厯在躬攸之播封豕之情總全荆之力兕甲
十萬鐵馬千羣水陸長騖志窺皇邑公抗威川涘勇略
紛紜顯晦有方出没無緒攸之乃反斾亘圍親受矢石
增櫓乘埤嚴衝駕雉雲輣俯闞地穴斜通半藏晚飡負
户晨汲公乃綏衆以武應敵以竒靈鋒電曜威策雲舉
事切三版之危氣損九天之就殘㓂外老逆黨内離焚
舟委甲掬指宵遯公風標秀徹器範𢎞潤茂乎辭彩雅
善鼓琴摛純蔡之髙芬纂鍾嵇之妙曲雖嬰拂世務而
素業無改臨姑蘇而想八桂登衡山而望九疑七紆邦
組三臨蕩甸五職瑞扇一司百揆固可以齊衡八凱方
駕五臣
　　儀同
東觀漢記曰鄧隲字昭明延平元年拜為車騎將軍儀
同三司儀同三司始自騭也
王隱晉書曰太始七年以鄭襄為司空天子臨軒遣使
就第拜授襄襄推讓上送印綬至于十數久之見許以
侯就第儀同三司置舍人官騎賜牀帳簟縟
齊職儀曰開府儀同三司秦漢無聞始建初三年馬防
為車騎將軍儀同三司事
魏以黄權為車騎開府此後甚衆將軍開府依大司馬
朱服光禄大夫開府依司徒皁服
墓誌簡文帝儀同徐勉墓誌銘曰朱弓表瑞寳劒攸歸
長瀾斯注𤓰瓞含輝舉直斥偽校名責實朝有進賢野
無遺逸違天即地歸幽去冥空谷傳古哀風送旍
章齊王儉拜儀同三司章曰臣聞日中則昃盈虚之定
分器滿必傾徃復之恒理遂乃班同衮章夑和台曜外
叅論道内總百司物議惟塵自識非據
梁庾肩吾為武陵王拜儀同章曰臣宅慶紫霄聨休皇
極地均指日既無跡而成髙仕若乘風故不行而自逺
今者四郊無壘天下同文都尉春田猶居塞外單于冬
獵不入漁陽臣坐収三邊非勞士戰豈能屯兵大夏封
萬里之侯飛箭遼城受千金之壽論其才望有懼茂𢎞
先佩印校常羞叔度
表梁王筠為王儀同瑩初讓表曰執玉獻金卒先五等
親冕迎軺光導百辟坐階逺大遂致隆滿自位昇朝首
職冠禮闈辭滿之願將際致仕之請方奏而思渥恩皆
昭奬必被寵章爰降朝野驚矚是以安石歸禾固請元
規終以致讓况臣才質空疎器量庸淺而可以妄參鉉
席靦貎槐庭
梁沈約為始興王譲儀同表曰徒塵翠渥方降紫泥以
兹上令用隔下情况髙擬萬石爰均八命室等天黄服
加黼黻出則高陪千乘入則仰司百揆陛下道苞九舜
明出十堯萬徽必理一物興念有紆𤣥鏡暫垂止水
梁王僧孺為南平王讓儀同表曰臣聞石瓠難剖用謝
缾罍瘣木云庀事乖丹雘逢聖徼天一朝賞至非能聲
均河楚譽埒梁陳故以神夢紫霄心飛丹掖品同儀比
媿鉉莫殊
陳沈炯為周儀同失律後復官表曰日者驂驚鄭馬害
在晉軍獄囚悲其夜數縲人切其曉奏危光似燭察命
如絲云誰之尤自貽其咎假令誅以妻子戮及墳墓漢
非負德陵實孤恩况伏鑕俛眉遂受淮隂之間吞聲飲
恨不與臧洪共死陛下憐而宥之伊臣豈不獨愧喪其
子弟六謝父兄百萬之師干夫有長問臣安在誰曰董
司魂遊奉髙不知何對
陳江總太保蕭公謝儀同表曰陂泉野戰曽無汗馬之
勞代邸運籌又闕前歌之勇薄伐專征早遊邊外執玉
奉酎又虧朝則王人降止朝册逺臨奉述敇書曲停表
奏滄波阻夐既杜敬仲之辭閑路悠長致絶趙襄之讓
心馳紫路登文石而莫由目送白雲拜承明而未日
　　特進
漢雜事曰諸侯功德優盛朝廷所敬異者賜位特進在
三公下
百官表注曰特進官品第二漢制皇后之父率為此官
傅咸集曰特進執皮帛坐侍臣之下門下屬漢武特進
執璧己有舊制今特進宜執璧
齊職儀曰特進以功德特進見也
沈約宋書曰特進魏世驃騎將軍劉放衞將軍孫資等
遜位以侯就第葢位特進其諸官加特進者從本官供
給特進但為班位而已不别有吏卒車服也
墓誌梁孝元帝特進蕭琛墓誌銘曰山東流水關西城
市義府辭鋒風飛雲起遊楚宦梁桂馥蘭芳蓮花可賦
迷迭成章學類五行書倅三篋已研金匱兼探玉牒石
詞既擬欒社兹同桃李成徑松柏為叢天地長久永扇
高風
陳江總特進光禄大夫徐陵墓誌銘曰耕耘書圃弋獵
文場藻思綺合尺牘繡揚辭奔太史筆利干將心緘武
庫口定雌黄奉使巡採絶域遐深市朝遷貿陵谷相侵
形寄玉績多宣攀附高排閶闔鬰轉雲路年踰致仕齒
及懸車夜漏方盡馳光復斜平原出宿庠序為家隴愁
宿霧松悲閒鳥地迴雲低山重樹小九原孤月三泉送
旐疇曩行役共上河梁余因病免君事遠將痛心期之
徂謝憫時代之銷亡冀鐫石於𤣥冡留清風於故鄉
　
　
　
　
　
　
　
　
　
　
　
　
　藝文類聚卷四十七
欽定四庫全書
　藝文類聚卷四十八　　　唐　歐陽詢　撰
　職官部四(録尚書書/吏部尚)　(尚書令/尚書)　　(僕射郎/吏部)
　　　　　(侍中中/給事)　　(黄門侍郎/中書令)　(散騎常侍/中書侍郎)
　　　　　(驃騎將軍/)
　　録尚書
應劭漢官儀曰章帝詔曰司空牟融典職六年勤勞
不怠其以融為太尉録尚書又曰和帝䇿書曰故太
尉鄧彪元公之族三讓彌髙海内歸仁為羣賢首其以
彪為太尉録尚書事百官總已以聽又曰殤帝䇿書曰
司徒徐防以臺閣機宻施政牧守其以防為太尉録尚
書事百官總已以聴又曰冲帝䇿書曰太尉趙峻二世
常典機衡有匪石不貳之心大司農李固公族之苗忠
直不回今以峻為太傅固太尉叅録尚書事又曰靈帝
䇿書曰故太尉陳蕃忠亮謇諤有不吐茹之節司徒胡
廣惇徳允元五世從政今以蕃為太傅與廣叅録尚書
事
王隐晉書曰賈充為太尉録尚書五年伐呉為大都督
呉平上遣侍中程咸犒勞増邑八千户
晉中興書曰明帝后庾氏為皇太后九月癸丑皇太后
臨朝制司徒王導録尚書事
沈約宋書曰髙祖永初三年尚書令揚州刺史徐羡之
為司空錄尚書事又曰孝武帝即位以大將軍江夏王
義恭為太尉録尚書事又曰諸公録尚書事古制也王
肅解尚書納于大麓曰堯納舜於尊顯之官使大録萬
機之政案漢氏諸吏平尚書奏事後霍光以大司馬大
將軍平尚書事
傅暢故事曰何劭王戎張華裴楷楊濟和嶠為愍懷太
傅通省尚書事張華為光祿大夫尚書七條事皆諮而
後行惠帝之世太保衛瓘太宰河間王顒太傅東海王
越皆録三省尚書秘書事
表齊謝朓為明帝拜録尚書表曰升降玉階對揚休命
六轡在手千里何偕司㑹天官之統尚書百僚之本𢎞
之即庻績惟凝替之則彛倫斯斁修身踐言本慙五美
果行育德未階六正妄屬負圖之寄多謝五仁之績操
檜檝於龍津荷梓梁於雲構無以輔位明堂遺象麟閣
啟陳徐陵安成王讓錄尚書表後啟曰臣聞間平就國
乃盛漢之常儀郕霍無官實宗周之明典何則皇季之
重非待歴階王爵之隆自高羣辟况臣戢翼要荒亟離
寒暑進慙趙勝能定楚從退匪齊文馳免秦厄固以内
切皇心外貽家恥甘輸重餌降禮單于迾城十五如諸
和璧市鄉三十聊同寶劔武夫力而獲諸原微臣還而
反諸敵瞻言馬駿著隴右之功追念曹彰克烏丸之虜
前王子弟若此勲庸偏其反而豈可勝愧
　　尚書令
漢書曰張安世字子孺少以父任為郎因善書令給事
尚書精力於職休沐未嘗出行幸河東亡書三篋詔問
莫能知唯安世識之具作其事後購求得書以相校無
所遺失上竒其才擢尚書令
漢雜事曰尚書黄香為東郡太守乞留宿衛拜為尚書
令秩二千石
漢官儀職曰尚書令主贊奏揔典綱紀無所統秩二千
石
東觀漢記曰侯霸為尚書令深見任用樊準為尚書令
明習漢家舊事周宻畏愼申屠剛為尚書令謇謇多直
言無所屈撓又曰永平七年宋均徴為尚書令忠正直
言數納䇿謀毎駮議未嘗不合上意
張璠漢書曰左雄為尚書令限年四十先試經然後舉
孝亷
續漢書曰陳蕃出為豫章太守性方峻不接賔客徴為
尚書令送者不出郭門
百官表曰尚書令是謂文章天府銅印墨綬五時朝服
納言幘進賢兩梁冠佩水蒼玉揔攝諸曹出納王命敷
奏萬機書曰龍命汝納言夙夜出納朕命惟允詩云惟
仲山甫王之喉舌蓋此謂也
魏志曰明帝即位進陳矯為尚書令車駕常卒至尚書
門矯跪問帝曰陛下何之帝曰欲案行文書耳矯曰此
自臣職分非陛下所宜臨也若臣不稱其職則請就黜
退陛下宜還帝慙廻車而返又曰太祖進荀彧為漢侍
中守尚書令又曰裴潜為尚書令奏正分職簡名實出
事使斷官府者百五十餘條
費禕别傳曰禕代蔣琬為尚書令以朝晡聽事其間接
納賔客加之博奕不廢後董允代之旬日之間事多諐
積允曰人之才力相懸若此
曹羲九品議曰尚書尊官也親作納言易曰樞機之發
榮辱之主
漢和帝南陽左雄為尚書令天下皆愼選舉選舉所知
自其職也
山濤啟事曰尚書令李𦙍遷處缺宜得其人征南將軍
羊祜體儀玉立可以肅整朝廷
王隱晉書曰樂廣為尚書令所在無當時之功譽然為
後人所思又曰咸寧二年李𦙍為尚書令雖歴職内外
而在公退食家室至貧儉兒病無以市藥上賜錢十萬
齊職儀曰秦漢之世委政公卿尚書之職掌於封奏令
賛文書僕射主開閉令不在則僕射奏下其事魏主重
内職八座尚書任同六卿舜舉八元八凱以隆唐朝令
號八座為元凱謂曰賢能用事義如昔也
箴晉摰虞尚書令箴曰舜納大麓七政以齊内成外平
風雨不迷補我衮闕闡我王繇王繇允塞四海咸休雖
聖雖明必賴良才無曰我智官不能任發言如絲其出
成綸千里之應樞機在身
碑後漢潘朂尚書令荀彧碑曰夫其為德也則主忠履
信孝友温惠高亮以固其中柔嘉以宣其外亷愼以為
己任仁恕以察人物踐行則無轍跡出言則無辭費納
規無敬辱之心機情有宻靜之性若乃奉身蹈道勤禮
賁德後之事間匪云予克然後教以黄中之叡守以貞
固之直注焉若洪河之源不可竭也確焉若華嶽之停
不可拔也故能言之斯立行之斯成身匪隆汚直哉惟
清紊綱用亂廢禮復經於是百揆時序王猷允塞告厥
成功用俟萬嵗
表後魏温子升臨淮王彧謝封開府尚書令表曰臣道
愧山東氣慙隴右激水弗功搏風無力但以平原帶地
資緒極天發趾自高理翮以遠出臨侯服既乏刺舉之
能入踐帝閽又無應對之美空復受弋清廟推轂朱門
孝闕淚河功慚汗海大寶遠隆横草未樹顧以有涯願
言知止又為魏南陽王允寶拒讓尚書令表曰臣聞立
而託乘乃成致遠之功坐以運舟遂有利涉之用若以
輕任重課憑虛責實雖欲自勤終焉靡效
梁范雲為柳司空讓尚書令初表曰陛下繼明南面復
垂顯錄増榮益觀豈側身限而露不廣海塵不増山微
物知止敢忘自退誠以懷音感遇久妨彛序尸祿昧寵
取蹈風歌中寐軫心方飡凝慮寧可冒釐綜之重負學
製之談將玷朝徽匪伊身議第二表曰臣聞聖人在上
愚智無以息隱天下有道方圓歸其能是如以駑蹇之
才不致問于千里瓦礫之質佇待價於十城伏願陛下
矜臣負乘之尤照臣匪飾之情迹言觀用允授上才斂
㑹流恩曲蠲下第則雲序斯平彛章載穆
梁沈約拜尚書令到都上表曰竊位之譏允當斯責王
命私請有事相傾油雲湛露徒降旻昊之德弱縞輕蟬
不載邱嶽之重登階望席悦焉失歩
北齊邢子才為文襄皇帝讓尚書令表曰揚職萬機揔
任百揆想銜庻物凖納羣僚何以助日月之光華増天
地之高厚反鑒取照匹此何難倒裳求領方之為易又
表曰正以晝覽太山不假秋毫之察夜仰列宿豈籍燭
龍之明爵人以世既非盛德之舉公門有私故是陵夷
之運
陳江揔讓尚書令表曰臣弱嵗立朝本無竒志每謂任
登常伯足承基緒値梁季不造牧拙人間東竄三江南
徂百越不知秦漢十有七年心跡退黜平生畢矣但性
疎懶不屑死増俯仰乖時人物多忤天飛踐祚寄隆重
謬以商邱之木遂比舟檝之材燕岱之石混同瑚璉之
器當由崇賢使舉早守名節竊以天府文昌萬方之藪
天官冡宰無所不統禮革三獨事昭百揆曠職云久三
十餘載一旦開置必資望實豈期廷典私偏濫庸菲薄
陛下聽覽餘辰曲垂昭納遂斯反汗高選具瞻則敝蓋
敝帷使暮齒嵗制月制賒臣皓髪不以一怠
啟陳江揔除尚書令謝䑓啓曰竊以昔之冡司今日端
揆頃同台衮無人則闕陛下將守安可叨賁謹當奏承
夜月兾奉三思之㫖聲寄浮雲方祈九天之路又除尚
書令㫁表後啓曰司㑹治本冡宰朝端搢紳所屬儀刑
攸在皇代以來無人則闕陛下將備厥職用穆臣僚不
容始自庸菲以讙物議當今藩翰至戚不無其才廊廟
重臣亦有其器伏願檢俞往之則闡平章之道公心布
欵有理存焉
　　僕射
漢書曰僕射秦官也古者重武官有主射以督課之自
侍中尚書博士及騶宰武職官人皆有取其領事之號
又曰鄭崇哀帝時擢為尚書僕射數求見諫諍上初納
用之每聞曵革履上歎曰我識鄭尚書履聲
續漢書曰尚書僕射一人六百石令不在則奏下衆事
百官表注曰僕射一人銅印墨綬五時朝納言幘進賢
兩梁冠佩水蒼玉建安以贈執金吾榮劭為尚書左僕
射僕射之有左右自此始也
鍾離意别傳曰意為尚書僕射其年匈奴羌胡歸義詔
賜縑三百匹尚書侍郎廣陵暨酆誤以為三千匹詔大
怒鞭酆欲死意入諫曰海内遐邇謂陛下貴微財而賤
人命愚臣所不安明帝以意諫且酆錯合大義貰酆勅
大官賜酒藥詔謂意曰非鍾離尚書朕幾降威於此郎
魏志曰桓範薦徐宣為僕射車駕幸許宣揔留事帝還
主者奏呈文書詔曰吾省與僕射何異竟不視又曰陳
泰為尚書左僕射典選舉
晉諸公賛曰司馬珪時多令望早歴顯職晉受禪為尚
書左僕射時年三十七衆論以為美
晉公卿禮秩曰司馬珪三十七為尚書僕射魏晉以來
或置左右或不置
世説曰周顗字伯仁過江積年恒大飲酒嘗經三日醒
時論謂之三日僕射
王隱晉書曰太康元年以山濤清虛恬簡轉為僕射
齊職儀曰魏朝以尚書僕射毛玠領選曹
晉武以僕射山濤領吏曹後依擬至今或領焉
沈約宋書曰劉延孫為尚書左僕射延孫疾病不任拜
起上使乘舩自清溪至平昌門入尚書下舍
墓誌梁沈約尚書右僕射范雲墓誌銘曰合契興王匪
勞物色乘風鬰起化成龍翼乃作喉唇帝猷必舉乃作
銓衡彛倫有序北京徂峻東川廻薄藴吾名臣終天靡
作
表宋傅亮讓尚書僕射表曰自皇基肇創豫班䇿勛纎
善微績未聞朝野百揆治樞揔貳殷要誠非庸臣所宜
叨擬臣聞權衡既懸錙銖靡遁厲駑習驥終莫之近敗
駕傷錦備之前誥必將上増國垢下招私黷
齊王儉讓左僕射表曰待臣於常均之外眄臣於代僚
之右親乖其章乘非其器霸府方隆超居元佐國朝草
昧叅賛百揆
梁沈約讓僕射表曰臣聞役壯休老上典所優晨行暮
息事身恒分若夫𤣥黄未已非狄駕之衞筋力為用豈
強飯之時養老杖鄉抑推前典服戎告謝親學匪任宿
肉極其虛憊嵗制防其不辜寔所以蠲假衰疾收屏淪
暮
梁張纉讓尚書僕射表曰加以矯心飾貌酷非所閑不
喜俗人與之共事雖復吐言如傷屈體無骨動容竊斧
猶成多憾曽闈如闕坐客恒滿情態叅差世塗盈虛薏
苡興謗舍塵見猜疑似雖分聖賢致惑人之包藏山川
非險况在於臣焉可證綜
陳徐陵讓左僕射初表曰臣聞七十三嵗揚雄擬經六
十三年平津對䇿若斯强壯無歎耆老臣勵則胄華軒
冕才允卿相出納流譽朝野具瞻臣𢎞正國老儒宗情
尚虚簡𤣥風勝業獨王當年臣種氣懷沈宻文史優裕
東南貴秀朝廷親賢並見壯猷皆宜左執若漢武好少
則微臣已老若周文愛老則有此羣才伏願天明更謀
梓匠求其妙選稱是能官又讓右僕射初表曰加以言
尋盟好仍屬亂罹丁零盗其牛馬烏孫竊其印綬子卿
茹雪叔向為國雖獲東歸備離此厄昔李廣遺恨不値
漢初寗戚自歸悲逢堯換臣隨望聖運實在權輿時參
决勝之籌頗奏發兵之䜟當塗錫舍非無董昭之誠典
午禪文不降張華之實
陳江揔讓尚書僕射表曰藻鏡官方品裁人物門驚如
市不慚屋漏心抱如氷無欺暗室但屢淹星烏每知忝
素世網拘束事歸僶勉今此召㑹尤増據蒺竊以端揆
副職官稱師長革履升降傳呼寵赫儀刑朝首冠冕彛
倫兼復户揔衡流匡佐繁俗妄膺重責必踐危機
　　吏部尚書
魏志曰盧毓為侍中在職三年多所駁易詔曰官人秩
才聖帝所難必須良佐進可替否侍中毓禀性貞固心
平體正可謂明試有功不懈于位者也其以毓為吏部
尚書使毓自選代曰得如卿者乃可毓舉常侍鄭冲帝
曰文和吾自知之更舉吾所未知者乃舉阮武孫邕帝
於是用邕
袁子曰魏家置吏部尚書專選天下百官夫用人人君
之所司不可以假人者也使治亂制在一人之手權重
而人才難得居此職稱此才者未有一也
王隱晉書曰山濤為太常遭母喪手植松栢詔曰今風
俗凌遲豈宜鎭以退讓山太常雖在諒隂古人亦墨絰
從戎其以濤為吏部尚書濤用人皆先密啓然後公奏
又曰鄧攸遷吏部尚書牧馬於家庭妻自素食不受一
飯於人
世説曰王濬沖裴叔則二人總角詣鍾士季須臾去後
客問向二童是誰曰裴王客曰何如鍾曰裴楷清通王
戎簡要後二十年此賢當為吏部尚書兾爾時天下無
復滯才
語林曰袁眞為監軍范去平作吏部尚書大坐語袁卿
此叚還不失䕶軍袁曰卿何事人中作市井
百官表注曰吏部尚書一人秩六百石掌選舉齋祠
晉諸公賛曰李𦙍為吏部尚書正身率職不橈故能行
其所見遂刋定選例而著于令
沈約宋書曰蔡廓為吏部尚書廓因傅隆問傅亮選事
若悉以見付不論不然不能拜亮以語錄尚書徐羨之
曰黄門以下悉以委蔡自此上宜共叅同異廓曰我不
能徐干木署紙尾遂不拜干木羡之小字也選案錄尚
書與吏部尚書連名故廓云紙尾又曰江湛為吏部尚
書家甚貧約不營求利餉饋盈門一無所受無兼衣餘
食常為上所召値澣衣稱疾經日衣成後起又曰顔竣
為吏部尚書留心選舉自强不息任遇既隆奏無不可
謝莊代竣意多不行竣容貌嚴毅莊風姿甚美賔客喧
訴常懽笑答之時人語曰顔竣嗔而與人官謝莊笑而
不與人官
箴晉傅𤣥吏部尚書箴曰明明王軌制為九秩君執常
道臣有定職各有攸司非用不慝昔舜舉臯陶而俊乂
在官䕫龍出入朕命周仲山甫亦允納言
誄齊邱遲侍中吏部尚書何府君誄曰遠量夷雅淹姿
英茂進德方新循名以舊分鑣先達爭驅俊秀匪直羽
儀實惟領袖知人斯哲在帝之難僉謂往諧是謂能官
園阿望幣釣嶼投竿金張之貴允兹七侍有美一人柔
貂三珥服冕乘軒鳴玉飛翠不貪為寶貴而能貧唯靜
是悦惟寂是珍履信兹從積善方慶如何斯德曽是知
命彼高者天與人焉咏𦕈望周行式瞻林壑灑沃紛埃
擯揚流俗言必𤣥遠神唯珠玉色恬喜愠心豈榮辱
宋謝莊讓吏部尚書表曰招才琴釣之上取士歌牧之
中終能克夷景命榮懷萬宇豈容先私首曲近有經過
且不習冠制趙客興鑒未閒統馭鄭臣有規匪痗身譏
後魏温子升廣陵王讓吏部尚書表曰假勢風雲非由
羽翮徒得推遷就列僶俛當官曽無辟雍議禮之名詎
有銅爵獻賦之敏而政本寔繁司㑹尤切抑揚智地用
捨時流實當年之準的乃一世之權衡得其人則分職
之任隆非其才則曠官之失起
梁任昉為范雲讓散騎常侍吏部尚書霄城侯表曰夫
銓衡務重關治隆替遠惟則哲在帝猶輕漢魏以降遠
識經軌雅俗所歸唯稱許郭齊季凌遲官方淆亂草創
惟始議存改作恭己南靣責成斯在豈宜妄加寵私以
乏王事附蟬之飾空成寵章求之公私授受交失近世
侯者功緒參差或足食關中或成軍河内或盛德如卓
茂或師道如桓榮四姓傳祠已無定紀五侯外戚且非
舊章而臣之所附唯在恩澤且去嵗冬初國學之老博
士耳今兹首夏將亞冡司雖千秋之一日九遷荀爽之
十旬遠至方之微臣未為速達
梁沈約為禇炫讓吏部尚書表曰竊惟𤣥素未辨必謬
朱紫之察規矩或昧理䘮方圎之功東西兩漢左雄孤
絶於前南北二晉山濤莫嗣於後良由性藏於貌才隱
乎心楚越無以况其迥殊山川未足方其險阻雖復拂
暗為明免過生智亦何以登竒抜異離渭分涇
梁張纉讓吏部尚書表曰漢革民曹魏仍東掾毛孝先
以清公見美盧子家以貞固任職降及晉代希覩其人
樂彦輔雍容自守當時恨其寡譽山巨源意存賞拔不
免與世浮沉鄧攸牧馬家庭何益止競之操卞壼如含
瓦石未聞撿裁之功
梁王筠為第六叔讓重除吏部尚書表曰臣聞剸犀截
鴈必俟昆吾之鋒逐日追風信資伯樂之駿未有驂駕
蹇足而方騁遥塗採藝鈆刀而求其㫁割伏惟則哲為
體事艱歴代明别攸竒義重前王必使玉石薰蕕區别
靡雜涇渭𤣥黄條流不爽自非伯豪之天下稱公仲子
之時人歸德孝先之抜眞抑偽巨源之黜惡舉善然後
可以銓鏡流品平均衡石
陳江揔讓吏部尚書表曰竊以漢置五曹方今六尚魏
隆八凱擬古六卿近喻喉舌遠膺樞斗至如東京西晉
裴王仰首伸眉可得論列此矣但臣門基世緒晉宋以
來内侍帷扆入尸衡尺或年甫將立或嵗未强仕是以
退思弱冠追傷疇昔早塵華任見知名軰常謂忝竊匪
朝伊夕豈期梁室多故有志無時平生意氣颯爾零落
特由邀奉嘉運千載一時惟奮寵靈遂臻於此又為沈
尚書君理讓右僕射領吏部表曰辛香以來安石以後
遵其軌躅必大廈之棟梁揔其寄任亦巨川之舟楫未
有綿力薄材輕膺此舉
　　尚書
應劭漢官儀曰尚書唐虞官也書曰龍命汝作納言朕
命惟允
漢明帝詔曰尚書蓋古之納言出納朕命機事不宻則
害成可不愼歟
韋昭辯釋名曰尚上也言最在上揔領之也辯云尚猶
奉也百官言事當省案平處奉之故曰尚尚食尚方亦
然
漢書百官表曰成帝罷中書官初置尚書員五人如淳
曰主天子文書曰尚書如主壻曰尚主
桓子新論曰堯官舜於大麓者錄天下事如今之尚書
官矣宜得大賢智乃使處議持平焉
謝承後漢書曰朱穆為尚書讜言正直
華嶠漢書曰韋彪上疏曰欲急民所務當先除其患其
原在尚書典樞機天下事一决之不可不察
東觀漢記曰章帝東廵過任城乃幸鄭均舍敕賜尚書
祿以終其身故時人號為白衣尚書
續漢書曰李固上疏曰陛下之有尚書猶天之有北斗
北斗為天喉舌尚書為陛下喉舌
魏志曰陳羣為尚書制九品為官人之法羣所建也
王昶考課事曰尚書侍中考課一曰掌建六材以考官
人二曰綜理萬機以考庻績三曰進視惟允以掌讜言
四曰出納王命以考賦政五曰罰法以考典刑
㑹稽典錄曰鄭𢎞拜尚書郎舊典科滿補縣長令史為
丞尉𢎞奏以為臺職位尊而賞薄人無樂者諸使郎補
縣令令史為長上從其議自此為始
齊職儀曰尚書六人品第三秩六百石進賢兩梁冠納
言幘絳朝服佩水蒼玉執笏負荷
沈約宋書曰顧琛傳曰寺門有制八座以下門生隨入
者有差不得雜以人士琛以宗人顧碩頭寄尚書張茂
度門名而與碩頭同席坐遣出凡尚書官大罪則免小
罪則遣出出者百日無代人聽還本職
箴漢揚雄尚書箴曰允勅百工命作齋慄龍惟納言是
機是宻出入王命王之喉舌獻善宣美而讒説是折我
視云明我聽云聰載夙載夜惟允惟恭故君子在室出
言如風
誄晉潘岳庾尚書誄曰寛而能懷威而不猛化行如形
民應如影曀曀虚坐翩翩𤣥幕几筵生塵空館寥廓
晉盧湛尚書武强侯盧府君誄曰湛罪重五嶽釁深四
海身不灰滅延于家門方今斬焉在疾死已無日大懼
先意遺烈將墜乎地罔極之哀終不宣寫是以忍在草
土之中撰述平素之迹篤生我君天挺賢俊𢎞闡大風
光隆洪胤蔚矣其姿綽乎其韻天不予晉厄運時臻陽
九之㑹雖聖莫振君實振惶國難是圗跋履山川東征
西徂方恊遐任言復皇輿不見楚申致命郢都往古來
今自遠及近凡在䘮親猶思俱殞况我荼毒靡經不盡
日月逾邁寒暑代遷恩慈彌遠窮思日纒撰述遺跡臨
文煩寃
陳江揔度支尚書陸君誄曰陸公國士之眷惠好之深
臨䘮能誄久願揺筆時事迍邅不惶削藁梁季適越未
戢止戈陳世入仕累牽物役杼柚於懷三十餘載隋開
皇九年於長安致仕懸車以洎就木何幾但東海成田
南冠承縶龜山更徙空想吹笛之哀馬角徒生絶望通
波之水嗚呼哀哉於是攬涕操觚乃為誄曰鴈行攸序
龍作間才讓珠不拜錫劒恩來世故天禍臣悲主辱露
盡朝陽風驚夜燭悠悠世路辛苦艱虞尋戈滿道曝骨
父衢家無半菽地絶飛芻念羣桑梓零落彫枯傷君井
邑了盤﨑嶇悽涼故友擗樹遺孤臨穴别野撫襯長塗
梁張纉故左民尚書忠子沈憎旻墓誌銘曰漸東振古
龜組三襲政若解繩吏如燥濕十升龍管四至九卿居
高首映比德腰明
表梁沈約讓五兵尚書表曰臣聞百舍之趙非宿舂所
資千里之越豈一葦能泝何者裝輕適于路遠舟弱疲
於濟深醜貌悴容不藉鑒於淄水駑足蹇歩終取躓於
鹽車
梁邱遲為范尚書拜表曰昔滕公移晷於泗亭陳遂留
懽於博進祿止一守官窮九列臣獲照秋陽取沃淮海
發蒙去吝已若松喬匪富伊榮須㬰至此賞叅十亂躬
越五兵歴覽前載孰與為匹
梁蕭子範為兄宗正讓都官尚書表曰納言之授皇命
所由五星懸曜差池紫宮之曲百官根本聨曹建禮之
内孔蔡詣博垂芳於兩京陳鍾令才比肩於魏世逖望
前英俯修薄義無尸素禮而絶祗奉
陳徐陵讓五兵尚書表曰臣聞仲尼大聖猶云書不盡
言士衡高才嘗稱文不逮意臣比衰疴自積思緒茫然
頻託朋遊為裁章表雖復陳琳健筆未盡愚懷孫惠辭
人頗加煩飾所以髙天緬邈弗降昭回瞻拜絲綸更増憂
憊臣雖不敏弱冠登朝伊昔承華豫遊多士晚逢興連
爰濫寵私爾時四郊多壘七雄分爭國家制度日不暇
給趙宮論受命之宜隨邑奏升壇之禮而叅聞秘計弗
解單于之兵飛箭馳書未動聊城之將不期枚乘老叟
忽降時恩馮唐暮年見申明主擢宰京邑朝坐棘林遂
致洛陽無雨非比長安多盜其宜屏錮用寘嚴科猶處
名僚久為叨竊但著書天祿雖如劉向朔望登朝轉同
王隱於其朽劣尚可從容司㑹文昌邈然非據
　　吏部郎
郭子曰許允妻阮德如妹允為吏部郎多用其鄉里帝
遣虎賁收允婦出閣戒允曰明主可以理奪難以情求
允至明帝核之允答曰舉爾所知臣之鄉人臣所知也
願陛下檢校為稱職與不若不稱臣宜受其罪既檢校
皆其人於是乃釋允舊服敗壞詔賜新衣初被收舉家
號哭允新婦自云無憂尋還作粟粥待之須㬰允至
魏志曰諸葛誕為吏部郎有屬託則顯其言而承用之
後有當否則云議其得失自是羣僚莫不愼其所舉
山濤啟事曰人才既自難知中人以下情偽又難吏部
郎與碎事日夜相接非但當正己乃當正人
王隱晉書曰李𦙍為吏部郎精愼選舉號為亷平
山濤為吏部郎文帝與書曰足下在事清明潔操邁時
念多所乏今致錢二十萬絲百觔穀二百斛又曰王戎
名位清貴二十四為吏部郎
晉中興書曰畢卓字茂世新蔡人少亦放達泰興末為
吏部郎常飲酒廢職比舍郎釀熟卓因醉夜至其甕間
取酒飲掌酒者不察執而縛之郎往視之乃畢吏部也
遽釋其縛卓遂引主人宴於瓮側取醉而去卓嘗謂人
曰右手持酒巵左手持蟹螯拍浮酒船中便足了一生
又曰阮放與從弟孚齊名在銓管之任甚有稱譽性清
儉終不治産業為吏部郎不免饑之王導庾亮以其名
士給衣食放由是得立
王藴别傳曰藴字叔仁為吏部郎欲使時無屈滯曽下
鼓急出日昳乃至家去臺數里高褰車帷先後與語不
得進也一官缺者求者十軰藴連狀呈宰錄曰某人有
地某人有才不得者甘心無怨
世説曰吏部缺文帝問其人於鍾㑹㑹曰裴楷清通王
戎簡要皆其選也於是用裴又曰山公舉阮咸為吏部
郎曰情眞寡欲萬物不能移也
沈約宋書曰王微字景𤣥吏部尚書江湛舉微為吏部
郎微與湛書曰君平云生我名者殺我身天爵猶滅名
安用吏部郎哉其舉可陋其事不經非獨搢紳者不道
僕妾皆笑之
表梁陸倕拜吏部郎曰銓衡庻品歴選賔僚阮盛眞素
屢薦未登陸亮忠心裁居拜職自非季重清識字文恬
正可以區分管庫式鑒胥吏
梁王僧孺吏部郎表曰臣生輕飛籜品細疏壤寂寞州
閭取淪窐竇不自求於善管寧許人以能官從班隨牒
自安踈遠豈望翰飛終知跡滯一逢浸漉幾聞昭晉假
拙為心變竒成偶寧為天覆地長復與雨露相滋秋成
春發必如暄寒無爽自變况塗多超嵩鄧屢考固其比
越在累誠於可聞方愧朱紫永懵鈞衡固惟許李終非
王畢取其清尚同所經企求之碎宻寧可庻幾
梁任昉吏部郎表曰郎官之重千金非譬爰在前世實
光選造清通為首終遂弗居深識為度累薦無獲承乏
攝官顧知其望方今皇明御宇昇長咸亨涇渭搢紳無
謬衡石抑揚庻品亦自能官顧已循涯孰用祗荷唯知
死所未識所報
梁陸倕遷吏部郎啓曰臣器均濩落材同擁腫效非積
山勤乖附地自叨榮秩列裁移氣序而坐延曲私遂被
洪造自非割蚌識珠覩石知玉寧可以獲名理俗見操
敦教
梁王僧孺除吏部郎啓曰自一遇休明多逢渥澤出斯
溝壤置之霄漢清塗華轍叨厠累仍顯職名階俄來倐
至而智効必其無取尤怠忽焉已彰不意涵養更滋霶
霈愈此始職樞華紛體相選知非腆族必待俊民何言
賤劣所或叨假循涯測限生所不勝瞻恩奉德死何能
報
　　侍中
環濟要畧曰侍中古官也或曰風后為黄帝侍中周時
號常伯者言其道德可常遵也
秦始皇復古冠貂蟬漢因而不改此内官侍帷幄受顧
問拾遺於左右出則負璽以從秩二千石
漢舊儀曰侍中無員或列侯將軍衛尉光祿大夫為侍
郎得舉非法又曰侍中左右近臣見皇后如見帝見媫
妤行則對壁坐則伏茵也
應劭漢官儀曰侍中周官也金蟬左貂金取堅剛百鍊不
耗蟬居高食潔目在掖下貂内勁悍而外温潤侍中便
繁左右與帝升降卒思近對拾遺補闕百僚之中莫宻
於兹秦始皇破趙得其冠以賜侍中
漢書曰桑𢎞羊雒陽賈人子以心計年十二為侍中又
曰霍去病以皇后姊子年十八為侍中善騎射又曰留
侯子張辟疆為侍中年十五又曰孝惠帝時侍中皆冠
鵔鸃貝帶傅脂粉又曰張安世子孫自宣元以來為侍
中又曰元帝以史丹為侍中出則陪乘又曰侍中金敞
與劉更生拾遺左右蕭望之周堪四人同心輔政又曰
衛尉金敞病甚成帝拜子渉為侍中使綠車載送衛尉
府(載以皇孫/車寵之)
三輔故事曰金日磾忠勤守節七世為侍中
魏志曰蘇則拜侍中與董昭同僚昭常枕則膝臥則推
之曰蘇則之膝非佞人之枕又曰陳羣為侍中領丞相
東西曹掾
華陽國志曰譙隆為上林令武帝欲廣上林苑隆言堯
舜至治廣德不務林苑帝後思其言徴為侍中
益部耆舊傳曰蜀郡張寛漢武帝時為侍中從祀甘泉
至渭橋有女子浴於渭水乳長七尺上怪其異遣問之
女曰帝後第七車知我所來時寛在第七車對曰天星
主祭祀者齋戒不嚴則女子見
文士傳曰張衡拜侍中恒居帷幄儀容諷議拾遺左右
摯虞决疑要注曰漢末䘮亂絶無玉佩侍中王粲識舊
珮始復作之今日玉珮受法自於王粲也
王隱晉書曰韋誕以能書留補侍中魏氏寶器銘題皆
誕書也
七賢傳曰山濤太始七年為侍中詔書曰濤清風惇履
思心通遠宜侍帷幄盡規左右
顔含别傳曰顔髠字君道儀狀嚴整風貌端美大司馬
桓公歎曰廊廟之望喉舌機要
續捜神記曰程咸字延休其母始懷咸老公授藥與之
服此當生貴子晉武帝時歴位至侍中有名於世
語林曰晉孝武好與虞嘯父飲酒不醉不出後臨出拜
殆不復起帝因呼人扶上殿虞侍中嘯父答曰臣位未
及扶醉未及亂非分之賜所不敢當帝美之勅左右疏
其語
相書占氣雜要曰氣如連珠入闕門為侍中
沈約宋書曰陸仲元者晉太尉玩曽孫也為侍中呉郡
太守自玩至仲元四世為侍中時人方之金張二族又
曰殷景仁遷侍中與王華王曇首劉湛四人並時為侍
中皆以風力局幹冠冕一時同升之美近代莫及又曰
王僧綽遷為侍中任以機宻時年二十九始興王濬嘗
問其年僧綽自嫌早達逡廵良久乃答其謙虚自退若
此
碑晉裴希聲侍中嵇侯碑曰夫君親之重非名教之謂
也愛敬出於自然而忠孝之道畢矣樸散眞離背生狥
利禮法之興於斯為薄悲夫晉弋陽子嵇紹字延祖資
乾剛之純粹體中和之淑虛少有清劭之風長懷𢎞仁
之度加以通朗淹濟靡才不經學為儒宗庻績光被弱
冠登朝則敷文秘閣晚節强仕則納言樞極太安之初
權臣擅命皇輿親征次於蕩隂六軍奔攻兵交御輦紹
儼然端冕正色以扞鋒刃遂殞命于御側忠誠感人神
義聲振四海銘曰二儀肇建君臣攸序峩峩侍中應期
作輔外播仁風内舉心膂執慈弗勇靡仁不武見危授
命背生殉主確乎其操邈乎其崇矯矯王臣憲慈遺風
在親成孝於敬成忠
宋傅亮侍中王公碑曰體亞黄中道及微管元勲盛德
光于晉載于時運距無妄陵夷有漸至于兵纒象魏壘
結四郊公以民望晉朝居疑間之際懷方履順處艱以
貞顛沛不能廻其操彊禦無以蕩其守鑠矣公侯乘和
挺生識深冬潭文艶春榮爰初素履好是冲黙亦既端
委振風育德
墓誌宋孝武故侍中司徒建平王宏墓誌曰含榮幼耀
膺和早慧徘徊天人優遊經藝鴻沴纔流皇根中絶體
孝盡性懷追孝烈反我宸居毁網更結管機凝務端朝
賛契召輝才融士頴風折秘路長隂昭塗永㓕
梁元帝侍中新渝侯墓誌銘曰爰始降神誕兹初載方
琮有燭圎珠無類義若聫環文同藻繪三分竹使再徙
建旟朱帷自舉白鹿隨車武實威邉文能懷遠乍歌去
速時謡來晚昔我往矣千駟連輈今兹旋斾䨇鴈隨舟
山廻素旐水導丹旒寂寥原野揺落徂秋又侍中呉平
光侯墓誌曰惟嶽降神表山甫之德敬如君所顯成季
之徴潔靜精微岐嶷天挺學兼義府談均理窟歴太子
洗馬八人掌籍為崇賢之領袖五日來朝冠承華之楷
模遷豫章内史法井鸞峯甘露嵗下蕭崖鶴嶺連理成
隂徴為太子左衞率遘疾薨于道頗類陶基民號無比
取譬羊祜巷哭荆南副軍早垂隆眄憫其石火瞻斯翠
蓋忽變丹旒方使桓侯石椁載銘盛夏滕令佳城式鐫
韶濩
陳江揔故侍中沈欽墓誌曰早結南陽之親致興沛市
之役四埏多難三江屢梗君敦淳化以勵澆風庻滌清
流以蕩濁俗早遘紫雲萍濡碧海奮里閈之寵躍車馬
之貴哂竇氏之青山恥郭家之金穴
誄魏陳王曹植侍中王粲誄曰惟建安二十三年侍中王
君薨皇穹神察哲人是恃如何靈祇殱我吉士誰謂不
痛早世即㝠誰謂不傷華孕中零存已分流天墜同期
朝聞夕没先民所思何以誄德表之素旟何以贈終哀
以送之强記洽聞幽賛微言文若春華思若涌泉發言
成詠下筆成篇吾與夫子義貫丹青庻幾遐年携手同
征如何奄忽棄我宿零
表梁任孝恭為羊侍中讓表曰摶風扇翮不覺髙升擊
水揚鬐遂迷遠大猶願長城巨防射魯仲之書白羽朱
旗振武安之瓦深入五千張空拳以報主横行十萬勒
燕嶺而酬君
梁邱遲為范衞軍讓梁䑓侍中表曰是以懷鉛蚤嵗不
以隕穫累心躡履晚坐豈以充詘在念易農伊泰仕焉
已幸遂復分竹九嶷擁旄百越値天地中開神武再廓
麻絲是蓄菅蒯靡遺今霸運肇基四海明目樞㨗規獻
寔在得人况處庸微何用膺荷又為何尚書重讓侍中
領驍騎表曰臣擢自散軰之中寘彼周行之上既慙伯
䝉使天下愼選又乖平叔令内外得人且玉壺獨掌見
榮昌期當尺可叅必簡英俊
梁王筠為從兄讓侍中表曰至如元勲舊儒之胄積德
累仁之基九世七葉之華相韓事漢之資不然則子駿
之學洞古今平子之思侔造化仲宣之辯識無滯次
重之解經不窮然後可以喻㫖公卿問對帷扆陪六尺
之身通四方之意求之微臣此塗頓隔
梁任昉為王思遠讓侍中表曰行則六尺之内陪接天
光語則親璽申命誠信區宇獻可替否出納惟幾敷表
白於聲華之上進讓於玉堂之下金遷七貴之茂王粲
二公之孫雖復仲蔚孤緒元卿末裔未有不階民譽妄
承曲私者也
北齊邢子才為彭城王韶讓侍中表曰貂鼹映首日月
在前冠蓋庻僚跨躡多士雖智慙量力明闕自知在梁
之譏無得諠華之議素飡之責豈須噂沓之口何悟天
之情眷復延今寵遂揔錄百揆寅亮萬機文昌治本得
失所繫用才長短隆替以之何容以斯寡薄豈得用膺茲忝
啟梁陸倕張侍中啓曰陳力就列不能者止實欲强飯
據鞍自窮心力濡足磨頂少報洪私徒課虛無空延鍾
箭不悟爰降曲慈復叨清顯職司近切任掌揔綸魏選
異才漢求高德官次恪居鮮非民譽仰瞻内省無一可
階
　　黄門侍郎
漢書百官表曰中黄門有給事黄門位從將軍大夫皆
秦制
漢書曰張禹為太傅有疾成帝臨視拜於牀下禹有少
子在側目之帝知其意於前拜黄門侍郎又曰劉向字
子政宣帝時以中郎為給事黄門侍郎又曰董賢字聖
卿雲陽人為太子舍人隨太子官為郎二嵗餘賢傳漏
在殿下為人美麗白晳哀帝望見悦其儀貌識而問之
曰是舍人董賢耶因引上與語拜為黄門侍郎又曰揚
雄成帝時為郎至平帝猶為黄門侍郎
漢舊儀曰黄門郎日暮入對青瑣門名曰夕郎
三輔决錄曰杜恕字務伯拜黄門侍郎每直省閤威儀
矜嚴又曰卓茂字子康元帝時遊學長安以儒行為給
事黄門郎又曰馬后志在克己輔王不以私家干朝廷
兄為虎賁中郎將弟為黄門郎訖永平世不遷
魏略曰董遇字季直為黄門侍郎旦夕侍講為天子所
愛信又曰王粲字仲宣山陽人年十七司徒辟詔除黄
門侍郎以西京擾亂皆不就又曰夏侯𤣥字太初少知
名弱冠為散騎常侍黄門侍郎嘗進見與皇后弟毛曽
竝坐𤣥恥之不悦形之於色明帝恨之左遷為羽林監
又曰鍾毓年十四拜散騎侍郎遷黄門郎
英雄記曰曹純字子和年十六為黄門侍郎
任嘏别傳曰嘏字昭先魏文帝以嘏為黄門郎每納忠
言輙手懷其本自在禁省歸不書封文帝嘉其淑愼
王隱晉書曰張華為黄門侍郎博覽圖籍四海之内若
指諸掌世祖問華長安千門萬户畫地便成
齊職儀曰給事黄門侍郎四人秩六百石武冠絳朝服
漢有中黄門位從諸大夫秦制也與侍中掌奏文案賛
相威儀典署其事
沈約宋書曰給事黄門侍郎秦官也有事郊廟則一人
持蓋與侍中俱管門下衆事
墓誌梁元帝黄門侍郎劉孝綽墓誌銘曰蔡墨攸陳有
草有茵梁荆世樻或魏或秦積善餘慶時推俊民孝乎
惟孝其德有鄰曰風曰雅文章動神鶴開阮瑀鵬翥楊
循身兹惟屈扶揺未申人罔石火山有楸椿佳城無曙
寒野方春
誄宋謝莊黄門侍郎劉琨之誄曰秋風散兮凉葉稀出吳
洲兮謝江畿瞻國門兮聳雲路睇舊里兮驚客衣魂終
朝而三奪心一夜而九飛過建春兮背闕庭歴承明兮
去城輦旌徘徊而北係轜逶遲而不轉挽掩隧而辛嘶
驥含愁而鳴俛顧物色之共傷見車徒之相泫
　　散騎常侍
應劭漢書曰秦官及漢置散騎及中常侍各一人獻可
替否也
華嶠集曰散騎以從容侍從承答顧問為職又掌賛詔
命平處文籍故前世多叅用言語文學之士
王隱晉書曰鄭黙為散騎常侍世祖祀南郊侍中已陪
乘詔曰使鄭常侍黙曰卿知何以得叅乘昔州内舉卿
相輩常愧有累清談
七賢傳曰阮籍高貴鄉公以為散騎常侍非其好也
晉中興書曰庾闡有文章才義議者以為宜綜國史於
是召為散騎常侍又曰謝萬升平五年詔曰前西中郎
萬才義簡亮宜居獻替其為散騎常侍
墓誌梁元帝散騎常侍裴子野墓誌銘曰幾原博聞裁
為典墳比良班馬等麗卿雲薫蕕既别涇渭以分聖皇
御極欽賢旴顧儲后特聖降情文苑既匹嚴朱復同徐
阮如何不憗卜期不遠
誄晉潘岳散騎常侍夏侯湛誄曰英英夫子灼灼其㒞
飛辯摛藻華繁玉振疇昔之遊二紀于兹班白携手何
歡如之居吾語爾衆不勝悲人惡俊異世疵文雅執㦸
疲揚長沙投賈無位爾髙恥居物下子乃洗然變化易
容慨然歎曰道固不同為仁由己匪我求蒙誰毁誰譽
何去何從莫湼匪緇莫磨匪磷子獨正色居屈志申我
聞積善神降之吉宜享遐紀長保天秩如何斯人而有
斯疾曽未知命中年殞卒
晉劉琨散騎常侍劉府君誄曰爰自上葉帝堯之𦙍堂
堂漢祖豁豁髙韻茂載孝景克紹前訓穆矣靖王開國
作鎭惟祖惟父乃光有晉積行累仁世篤忠順是用感
和誕育竒儁叔質英挺金聲玉振嗟乎君侯仍寢斯疾
命不可延中年殞卒衝飇摧華閬風彫實如可贖兮人
百其質存若燭龍銜曜沒若庭燎俱滅搢紳頽範於高
模邦國彌悴於隕哲
表陳徐陵讓散騎常侍表曰臣聞五十知命宗師之格
言六百辭滿通賢之高槩昔墨子諸生褰裳求楚魯連
隱士高論却秦况乎謬蒙知己寧無感激洪私過誤寘
以通班司憲文昌遂諧常伯今者昆吾小器諦視不見
𤣥黄均天並奏靜聽能聞鐘鼓雖神農分藥岐伯提針
㝠衆因縁難可匡救陛下嗣臨寶歴光闡大猷屬意銓
衡㽞情槱棫燕臺裝玉儻不精眞齊客吹竽諒宜澄簡
南郊奉乘當求鄭黙之才西省文辭應用羅含之學
　　給事中
東方朔記曰東方朔為中郎賜帛百匹拜給事中
漢書曰蕭望之元帝詔望之傅朕八年可賜爵關内侯
給事中
漢書百官表曰給事中亦加官或大夫博士議郎掌顧
問應對位次中常侍
胡廣曰給事中常侍從左右無員位次侍中之下常侍
或名儒或國親
漢書曰劉向字子政諌議大夫給事
魏略曰邯鄲淳字子淑黄初初為博士給事中
束晢集曰員外侍郎及給事中皆是帝室茂親或貴游
子弟
晉武帝詔燕王師陳劭清貞亷潔博通六籍宜在左右
以敦儒訓可給事中
荀綽兖州記曰袁凖字孝尼有俊才太始中為給事中
誄宋顔延之給事中楊瓉誄曰瓉少禀志節資性忠淳
永初之末佐守滑䑓獯虜間釁劑剥司衮瓉立乎將帥
之間以緝華裔之衆疲困相保堅守四旬兵盡器竭斃
於旗下非夫貞壯之氣勇烈之志豈能臨危引義以死
殉節者哉之子之生立績宋皇如彼竹栢負雪懷霜如彼
騑駟親驂衡驤邉兵喪律王略未恢函陜堙阻纒路蒿
萊朔馬東驚胡風南埃帝圖斯艱簡賢授才實命楊子
佐師危臺逷矣獯虜乘障犯威鳴驥厲霜羽鏑高翬軼
我河縣俘我洛畿攅鋒成林投鞍為圍師老變形地孤
援闊卒無菽麥馬乏芻秣烈烈楊子在困彌達力雖可
窮氣不可奪義立邉疆身終鋒栝
　　中書令
漢書曰馬遷既被刑之後為中書令尊寵在職
臧榮緒晉書曰潘尼性澹退唯以著述為事永興末為
中書令
晉諸公賛曰陳准為中書令張華為監准與華俱處機
宻而准崇之每至宣日有詔書無大小輙先示華了不
厝意華得詔書不以示准又曰懷帝以繆播為中書令
朝事莫不諮之人君之所取信於臣下無以尚也
晉中興書曰肅祖以温嶠為散騎常侍侍講太寧初手
詔曰卿既以令望忠允之懷著於周旋且文清而㫖遠
宜居深宻今欲以卿為中書令朝論亦咸以為宜又曰
顯宗加王洽中書令帝曰敬和清裁貴重昔為中書郎
吾尚小數呼見意甚親之今以為中書令欲共講文章
之事也又曰禇裒授衛將軍中書令以中書銓管詔命
不宜以親居之固讓
檀道鸞陽秋曰温嶠為中書令詔曰中書之職酬對多
方斟酌禮宜非唯文疏而已非望士良才何可妄居
王導表曰臣乞得除中書監專壹所司竭誠保傅惟力
是視詔曰昔荀公曽從中書監為尚書令人賀之乃發
恚云奪我鳯凰池卿諸人賀我耶願足下處之勿疑
王珉别傳曰珉字季琰詔曰新除侍中王珉才學廣贍
理識清通宜處機近以叅時務其以珉為長兼中書令
沈約宋書曰傅亮永初元年為太子詹事中書令專典
詔令以亮任揔國權聽於省中見客神虎門外每旦車
嘗數兩
世語曰司馬景王令尚書令虞松作表輒不可意令更
定松思竭不能改鍾㑹為定五字松悦服焉
墓誌梁簡文帝中書令臨汝靈侯墓誌銘曰昔太祖時
其惟宣武講道開天儀嵩作輔是曰邢第籍規承矩如
康嗣衛以禽居魯息轡巖隈塗窮夜臺靈檐永閴松路
方開草茂故轍松挿新枚月明泉暗暑往寒來
梁元帝中書令庾肩吾墓誌曰荆山萬重地産卞和之
玉隋流千仞水出靈虵之珠故能胤兹屈景育斯唐宋
掌庚命族世濟琳琅遂昌開國蟬聮冠冕父易髙尚其
道遁肥貞吉關吏早逢威表眞人之氣少微晚映還彰
隱士之星肩吾氣識淹通風神閒逸鍾鼔辭林笙簧文
苑入為度支尚書任同北斗錫韓稜之劒朝比南宮識
鄭崇之履余以其為人也瑚璉之器無慚垂棘杞梓之
材有均廊廟故贈散騎常侍蓋旌賢也
梁張纉中書令蕭子顯墓誌曰君狀貌邱墟風神磊落
閒瞻動于容止英奕發於流盻筆鋒席上皆如素蓄切
問近思見稱閑敏帝嘗顧問君曰我撰通史若成衆史
可廢乃答詔曰仲尼賛易道黜八索述職方除九邱聖
制符同復在兹日儲君毓德少陽情恊陳阮親攄妙思
式表𤣥石
表宋謝莊讓中書令表曰伏惟陛下登取震維臨齊璿
政澤與風翔恩從雲動臣聞璧門天䆳鳯沼神深絲綸
王言出納帝命自非望允當時譽宣庠塾未有謬垂曲
寵空席兹榮在於平壯猶不可免况今綿痼百志俱淪
　　中書侍郎
魏志曰明帝舉中書郎謂吏部尚書盧毓曰得其人與
不得其人在盧生爾選舉莫取有名如畫地作䴵不可
噉也毓舉韓暨敦篤至行帝乃用之
王隱晉書曰華表子簡字奉駿有智器文藻官至中書
郎又曰陳壽舉孝亷為著作郎與張華友善華當啓轉
中書郎荀勗黨疾壽華語吏部出為長廣太守
臧榮緒晉書曰夏侯孝若為野王令居邑累年朝野多
歎其屈除中書郎
曹嘉之晉紀曰汝南史曜為山濤所知曜字季茂父為
征南府小吏鄉人周浚一見曜而友之配之妹官至中
書郎
沈約晉書曰裴潜風神髙邁為中書郎出入禁門見者
皆肅然改容
晉中興書曰范寗為臨淮太守徴拜中書郎專掌西省
以職在機近固辭不許多所獻替有益治道
晉起居注詔曰今之士大夫多不樂出宰牧而好内官
令皆先經外郡治民著績然後入為常伯中書郎
沈約宋書曰王微與弟綽書曰闔門皆蒙時私吾髙臥
家巷遂至中書郎此足以闔棺也
王濛别傳曰濛為中書郎在職四年首尾如一人難與
比肩故也
詩齊卞伯玉赴中書詩曰大方信苞容優泥遂不以躍
鱗經鳯池揮翰紫宸裏
表梁庾肩吾為寧國公讓中書表曰臣聞陟彼太行伯
厚之車屢怠望兹呉坂少游之馬難躋是知美非流水
立致摧轅駿匪浮雲便期頓轡起登天漢寧陪九萬之
風坐濟星橋非使千年之翼豈有功稱辯慧足對元禮
弱標後頴能嘲子叔玉重組長空見休寵深宮䆳宇孰
知懷憂
　　驃騎將軍(位次/丞相)
漢書曰武帝以霍去病為嫖姚校尉征匈奴累有功寵
冠羣臣始置驃騎將軍秩與大將軍同
韋昭辯釋名曰驃騎將軍車騎將軍秩皆比三公辯云
此三將軍秩本二千石
百官表注曰驃騎將軍漢官也長史司馬各人金章紫
綬五時朝武冠佩山𤣥玉光武中興諸將皆稱大後天
子既定武官悉省
東觀漢記曰其將軍不常置比公者又有驃騎將軍建
武二十年復置驃騎將軍位次公有長史一人又曰光
武以景丹為驃騎將軍又曰明帝詔曰東平王蒼寛博
有謀可以託六尺之孤臨大節而不可奪其以蒼為驃
騎將軍又曰永平二十五年左中郎將劉隆為驃騎將
軍即日行大將軍事
魏志曰王昶距毋邱儉進位驃騎將軍
世説曰何驃騎弟五以高情避世而驃騎勸令仕對曰
然第五之稱何必驃騎
誄晉張華魏劉驃騎誄曰昔在殷周惟伊惟呂穆穆公
侯紹兹勲緒如何上天殱我鼎輔金剛玉潤水潔冰清
郁郁文彩煥若朝榮功遂身退致仕懸輿志邈留侯心
邁二踈風凛凛以翼衡雲霏霏以承葢旐聨翩以飄颻
旌繽紛以奄薄
表梁簡文帝讓驃騎揚州刺史表曰常願親侯就列希
同特進之班角弓還地不競龍驤之賞天澤無涯名器
揔集竊以驃騎之官既為上將神州之重實號中土故
以彈麾六戎冠冕九牧豈止可𨽻絳節金吾提騎況復
任揔皇畿位重連率何則驃騎之號歴選為重元狩之
中始自去病永初之建特授劉蒼齊憲為公主所申呉
漢因羣臣之舉
　
　
　
　
　
　
　
　
　
　藝文類聚卷四十八
欽定四庫全書
　藝文類聚卷四十九　　　唐　歐陽詢　撰
　職官部五(太常/司農)　(衛尉/将作)　(太僕大廷尉/光禄  夫)　(鴻臚詹事/太子)
　　　　　(太子中庶子/太子舍人)
　　太常
尚書曰伯夷秩宗典朕三禮
周官曰春官宗伯掌天地神祇
漢書曰太常秦官掌宗廟禮儀
漢官典職曰惠帝改太常為奉常景帝復太常蓋周官
宗伯也
漢書解詁曰太常掌社稷郊畤事重職尊故在九卿之首
衛宏古文官書曰太常主導贊助祭皆平冕七旒𤣥上
纁下畫華蟲七章漢陵屬三輔太常月一行
史記曰叔孫通為奉常賜金五百斤通因進言曰諸弟
子儒生隨臣久矣與共為儀願陛下官之髙帝悉以為
郎通出皆以五百金賜諸生諸生曰叔孫生聖人也知
當世務
漢書曰武帝元鼎二年廣安侯任越人為太常坐廟酒
醉論又曰武帝元封四年鄼侯蕭壽成為太常坐犧牲
不如令論又曰孝武帝元朔元年孔臧為太常坐南陵
橋壊衣冠道絶免
續漢書曰太常卿毎祭祀先奏其禮儀及行事賞罰天
子每選試博士奏其能否
華嶠後漢書曰劉愷為太常論議常引正大義諸儒為
之語曰難經伉伉劉太常
東觀漢記曰桓榮為太常上幸太常府榮東靣坐設几
㑹賓子郁以明經復為太常
應劭漢官儀曰周澤為太常齋有疾其妻憐其年老被病
闚内問之澤大怒以為干齋掾史爭之不聽遂收送詔
獄幷自劾謝論者譏其激發不實又諺曰居世不諧為
太常妻一歲三百六十日三百五十九日齋一日不齋
醉如泥既作事復低迷
益部耆舊傳曰趙典為太常雖身處上卿而布被瓦器
齊職儀曰太常卿一人品第三秩中二千石銀章青綬
進賢兩梁冠絳朝服佩水蒼玉王朗云西京太常行陵
赤車千乘
賛晉潘岳故太常任府君畫贊曰堂堂我君鑒象開慶
逸徳宣猷含真履素味道無悶守終純固弓輿爰集撫
翼清舉翰飛公庭龍升天路初掌萬國流化千里遂管
秘籍辯章舊史入登常伯出作卿士外内惟允庶績咸
理中節日新令問不已濟濟儒林翼翼國子
晉孫綽太常碑賛曰海岱恊靈育此多士峩峩君侯東
國之紀金徳發耀英風劭起文齊游夏行儔魯史有邈
其升令問不已人亦有言徳崇譽髙束帛既言旌節仍
招儀刑朝堂流風丹霄将振華衮永煥皇朝上帝靡監
曾不遐齡衛霍頹鎮哲人其傾邦國殄瘁搢紳䘮情仰
拜髙範永播休聲
箴漢揚雄太常箴曰翼翼太常寔為宗伯穆穆靈祗寝
廟奕奕稱秩元祀班于羣神我祀既祗我粢孔蠲匪愆匪忒
公尸攸宜無曰我材輕身恃筮東鄰之犧牛不如西鄰之麥
魚秦殞望夷隱斃鍾巫常臣司宗敢告執書
墓誌梁元帝太常卿陸倕墓誌銘曰如金有鑛如竹有
筠體二方擬知十可鄰兩升鳳詔三侍龍樓南皮朝宴
西園夜遊詞峯飈竪逸氣雲浮日往月來暑流寒襲東
耀方逺北芒已及墜露曉團悲風暮急
梁沈約太常卿任昉墓誌銘曰天才俊逸文雅𢎞備心
為學府辭同錦肆含華振藻鬱焉髙致川谿望歸岩阿
待闕幽光忽㫁窮燈黯滅爾有令問蘭薫無絶
表梁陸倕為王光禄轉太常讓表曰昔者楚徳方盛孫
叔濯衣漢道克隆王陽結綬故拜命無辭受爵不讓况
宗卿清重厯選所難漢晉以降莫非素範辭爵則桓郁張奮
讓封則丁鴻劉愷潘尼之文雅深純華表之從容退默
自此迄兹風流繼軌以臣况之曾無等級
陳沈炯為周𢎞讓太常表曰臣聞玉為彫楹不數材於
蟠木丹成繡黼豈襲冕於蘿薜何則適用各有所宜朝
野不可一指叔孫之分定禮儀倍資典實刁恊之躬為
唱引豈易其儀賔主闕對封禪失儀責以司存云誰之
咎况南史執簡轉見違才君舉必書尤輕妄冒
傳梁王僧孺太常敬子任府君傳曰恥一物之不知惜
寸陰之徒靡下帷閉户投斧懸梁雖𤣥晏書淫文勝經
溢康成之忽忘所往公叔之顛墜硎岸無以異也若夫
天才卓爾動稱絶妙辭賦極其清深筆記尤盡典實若
聞金石似注河海少孺速而未工長卿工而未速孟堅
辭不逮理平子意不及文孔璋傷於健仲宣病於弱其
有集論尚書窮文質之敏駐馬停信極亹亹之功莫尚
於斯焉君職等曹張聲髙左陸時乃髙闢雪宮廣開雲
殿秋窻春户冬燠夏清九醖斯浮百羞竝薦雲銷月朗
聿兹遊客朋來旅見辭人才子辯圃學林莫不含毫咀
思爭髙競敏乃整袂端襟翰飛紙落豪人貴仕先達後
進莫不心服貌慚神氣将索顧余不敏厠夫君子之末
可稱冥契是為神交二三君子唯以從游日暮亭號昭
仁庶子雲咫尺康成斯在借此嘉言将無絶乎千載
　　衛尉
漢書曰衛尉秦官掌宫門衛屯兵景帝初更名中大夫令
後元年復為衛尉
漢官觧詁曰衛尉主宫闕之内衛寺於垣下為廬各有
貟部凡居宫中者皆施籍於掖門案其姓名若有醫巫僦
人當入者本官長吏為封啓傳審其印信然後内之人
未定又有籍皆復有符符用木長二寸以當所屬官兩
字為䥫印亦太卿炙符當出入者案籍畢復齒符乃引
内之也其有官位得出入者令執御之官傳呼前後以
相通從昏至晨分部行夜夜有行者輒前曰誰誰若此
不觧終歲更始所以重慎宿衛也
東觀漢記曰光武二十三年太尉鮑昱兼衛尉永元二
年司徒丁鴻兼衛尉
魏志曰辛毗為衛尉清貧與徐邈胡質皆憂國忘私不
營産業賜穀二千斛錢三十萬布告天下又曰田豫為
并州刺史徴為衛尉屢乞遜位司馬宣王以豫克壯書
喻未聽豫書荅曰年過七十而以居位譬猶鍾鳴漏盡
夜行不休是罪人也遂引疾拜太中大夫
沈約宋書曰南郡王義宣子恢為侍中領衛尉晉氏過
江不置衛尉世祖欲重城禁故復置衛尉自恢始也
箴漢揚雄衛尉箴曰茫茫上天崇髙其居設置山險畫
為防禦重垠累垓以難不律闕為城衛以待暴卒國有
以固民有以内各保其守永修不敗
碑後漢孔融衛尉張儉碑銘曰其先張仲實以孝友左
右周室晉主夏盟而張老延君譽於四方君禀乾綱之
正性蹈髙世之殊軌氷潔淵清介然特立雖史魚之勵
操叔向之正色未足比焉中常侍同郡侯覽專權王命
豺虎肆虐威震天下君以西都督郵上覽禍亂凶國之
罪鞠沒贓姦以巨萬計俄而制書案驗部黨君為覽所
䧟亦章名捕逐當世英雄受命殞身以籍濟君厄者蓋
數十人故克免斯艱旋宅舊宇衆庶懐其徳王公慕其
聲州宰爭命辟大将軍幕府公車特就家拜少府皆不
就也復以衛尉徴明詔嚴切勑州郡乃不得已而就之
銘曰桓桓我君應天淑靈皓素其質允廸忠貞肆志直
道進不為榮赴㦸驕臣發如震霆凌剛摧堅視危如寧
　　太僕
漢書百官表曰太僕掌輿馬屬官有大廐未央廐家馬三令又
車府路軨騎馬駿馬四令丞又龍馬閑駒槖泉騊駼承華五
監長丞又邉郡六牧師苑令各三丞又牧槖昆蹄令丞
皆屬焉武帝太初元年更名家馬為酮馬注乳馬取其汁
挏治之味酢可飲因以名官也
文類曰所主揔酮雜合非上選所别異之馬也酮音洞
主乳馬韋革為夾兠受數升盛馬乳挏取其上肥因名
酮馬今梁州亦名馬酪為馬酒
漢舊儀曰太僕牧師諸苑三十六所分布北邉以郎為苑
監官奴婢三萬人分養馬三十萬頭擇取給六廐牛羊
無數以給犧牲
漢書曰夏侯嬰自上初起沛常為太僕竟髙祖世以太僕
事惠帝惠帝崩以太僕事髙后髙后崩代王之來嬰與
東牟侯入清宫以天子駕迎代王共立文帝後為太僕
東觀漢記曰祭肜字次孫旅力過人嘗貫三百斤弓入
為太僕從至魯明帝指子路室曰此太僕室也
續漢書曰趙岐字臺卿獻帝以為太僕持節安慰天下
王隱晉書曰武帝以羊琇為太僕卿遜位加特進
晉諸公贊曰郭展為太僕留心於養生是以廐馬充多
其後征吳得以濟事
帝王世紀曰穆王即位命伯冏為太僕今尚書君牙伯
冏二篇是也
箴漢揚雄太僕箴曰肅肅太僕車馬是供鏘鏘和鸞駕
彼時龍昔在上帝廵狩四宅王用三驅前禽是失廐多
肥馬野有餓殍僕臣司駕敢告執皂
誄晉傅𤣥永寧太僕龎侯誄曰蒸蒸孝敬行著閨庭如
蘭之芳如金之貞在亂不囘處暗斯明仁象春日威配
秋霜慈恩雨施惠化風揚嘉善獻親疾惡若讎品定人
倫清濁異流将繼四祖世據削定天假其年主優其禄
等勲伊吕比夀東嶽
　　廷尉
韋昭辯釋名曰廷尉縣尉皆古官也尉以尉民心也
尚書曰帝曰臯陶蠻夷猾夏㓂賊姦宄汝作士
文子曰臯陶喑而為大理天下無虐刑有貴乎言者也
韓詩外傳曰晉文公使李離為大理過聽殺人自拘廷
尉請死於君君曰官有貴賤罰有輕重下吏有罪非子
之罪也李離曰法失則刑刑失則死遂伏劒死
漢書曰廷尉秦官掌刑辟有正左右監景帝中元六年更
名大理武帝建元四年復廷尉又曰下邳翟公為廷尉
賔客填門及罷門外可設雀羅後復為廷尉乃署其門
曰一死一生乃知交情一貴一賤交情乃見一貧一富
乃知交態又曰張釋之為廷尉上行出中渭橋有一人
從橋下走乘輿馬驚於是使騎捕之屬廷尉釋之奏此
人犯蹕當罰金上怒釋之曰廷尉天下之平也一傾天
下用法皆為之輕重民安得措其手足上良久曰廷尉
當是也又曰于定國為廷尉朝廷稱之曰張釋之為廷
尉天下無寃民于定國為廷尉民自以不寃又曰朱博
遷廷尉恐為官屬所誣召見正監典法掾史謂曰廷尉
本起於武吏不通法律然廷尉治郡斷獄以來且二十年
亦獨耳剽日久三尺律令人事出其中掾史試與正監
共撰前世决事吏議難知者數十事特以問廷尉得為
諸君意覆之正監即共條白博博皆召掾史為平處其
輕重十中八九官屬咸服又曰文帝初立河間守吳公
治天下第一故與李斯同邑乃徴吳公為廷尉
華嶠後漢書曰河間吳雄以明法律桓帝時自廷尉致
位司徒雄子訢孫㳟三世為廷尉以法為名家又曰郭
躬為廷尉正遷廷尉家世掌法凡郭氏為廷尉者七人
新序曰楚昭王有士曰石奢公正而好義王使為理於
是廷尉有殺人者石奢追之則其父也及於廷尉曰以
父成政不孝也不行君法不忠也㢮罪法而伏其辜僕
之所守也君曰庸有罪乎子其治事矣石奢曰不私其
父非孝也不行君法非忠也臣不敢失法下之行也遂
不離斧鑕刎頸而死
東觀漢記曰永平六年以廷尉皆曹吏强為廷尉以明
用逹法理超遷非次又曰陳寵為廷尉有疑獄輙手筆
作議所活者甚多
魏志曰髙文惠明帝時為廷尉時法甚峻而宜陽典農
劉龜竊於禁内射兔收龜付獄文惠表請告者曰廷尉
天下平也安得以至尊喜怒而毁法乎
㑹稽典録曰盛吉拜廷尉吉性多仁恩務在哀矜每至
冬月罪囚當斷其妻執燭吉手丹筆夫妻相向垂泣
摯虞新禮議曰故事祀臯陶於廷尉寺新禮移祀於律
寺以同祭先聖於太學也又故事祀以社日新禮改以
孟秋之月以應秋政臣虞謹按臯陶作士惟明克允國
重其功人思其當是以獄官祀其神繫者致其祭律非
正署廢興無常宜如舊禮
晉中興書曰王彪之遷廷尉時揚州刺史殷浩劾永嘉
太守謝毅付廷尉彪之執法不受發詔彪之又上疏執
據時人云張釋之以來復見斯事
箴漢揚雄廷尉箴曰天降五刑惟夏之績亂兹平民不
囬不僻昔在蚩尤爰作淫刑延于苗民夏氏不寧穆王
耄荒甫矦伊謀周輕其制秦繁其辜故有國者無云何
謂是刖是劓無云何害是剥是割殷以刑顛秦以酷敗
獄臣司理敢告執謁
　　鴻臚
韋昭辯釋名曰腹前肥者曰臚此主王侯及蕃國言以
京師為心體王侯外國為腹臚以養之也辯云鴻臚本
故典客掌禮鴻大也臚陳序也欲大以禮陳序賔客
漢書曰典客秦官掌諸侯歸義蠻夷景帝六年更名大
行令武帝太初元年更名大鴻臚
漢雜事曰蕭由為陳留太守入為鴻臚卿不任賓贊乃
還官
東觀漢記曰大鴻臚漢舊官建武元年復置屬官有治
禮員三十七人主齋祠儐賛又有中都官升食以下功次
相輔
續漢書曰大鴻臚卿一人中二千石諸王入朝當郊迎
典其禮儀及郡國上計并屬焉皇子拜王贊授及拜諸
侯諸侯嗣子四方夷狄封者鴻臚召拜之
魏略曰常林性既清白當入官又嚴少府寺與鴻臚對
門時崔林為鴻臚性闊達不與林同數數聞林撾人吏
聲不以為可林嘗夜撾吏吏不勝其痛嚾呼嗷嗷其明
崔出門與林語曰聞卿為廷尉爾耶林不覺荅曰不也
崔曰卿不為廷尉昨夜何故考囚乎林慚笑又曰韓宣
明帝時為大鴻臚始南陽韓暨以宿徳在宣前為大鴻
臚鴻臚中為之語曰大鴻臚小鴻臚前後治行曷相如
襄陽耆舊傳曰習郁為侍中時從光武幸黎丘與帝通
夢見蘇山神光武嘉之拜大鴻臚録其前後功封襄陽
矦使立蘇嶺祠刻二石鹿夾神道百姓謂之鹿門廟或
呼蘇嶺山為鹿門山
山濤啓事曰鴻臚職主故事前後給之率多不善今當
選御史丞刁攸舊人不審於宜爾不
箴漢揚雄大鴻臚箴曰蕩蕩唐虞經通陔極畫為上下
該羅百職文不可武武不可文大小上下不可奪倫鴻
臣司爵敢告在鄰
碑漢邯鄲淳鴻臚鍾紀碑銘曰内苞九徳外兼百行川
深淪於不測瞻智應於無方𢎞裕足以容衆矜嚴足以
正已然後研㡬道藝涉覽文學凡前言往行竹帛所載
靡不悉該於穆上徳時惟我君固天縱之允鍾厥純命
世作則實紹斯文遭險龍潛抗志浮雲所貴在己樂存
事親雖庭畎畆天子屢聞
　　司農
漢書曰治粟内史秦官武帝太初元年更名大司農
應劭漢官曰大司農古官也唐虞分命羲和四子敬授
民時髙祖受命懲秦之弊與民休息逮到文景國家無
事家給人足京師之錢累百巨萬貫朽而不校太倉之
粟陳陳相因充溢露積腐敗而不食
史記曰韓信歸漢以為治粟内史
漢書曰武帝天漢元年以桑𢎞羊為大司農置丞數十
部於郡國又曰宣帝地節四年北海太守朱邑以治行
第一入為大司農
東觀漢記曰牟融字子優為大司農性明達稱為名卿
又曰髙詡以儒學徵拜大司農在朝以清白方正稱
魏志曰梁習為并州二十餘年政治為天下最乃徵拜
為大司農
沈約宋書曰大司農卿一人稱棄后稷其職也
齊職儀曰司農卿耕藉則掌其禮儀
箴漢揚雄大司農箴曰厥僚后稷實均實贏有無遷易
惟都作程㫄施衣食厥民攸生上稽二帝下閲三王什
一而征為民作常逺近貢篚百姓不忘帝王之盛盛在
農殖季周爛熳而東作不勑膏腴不獲庶物竝荒府藏
單虗靡積倉倉
晉張華大司農箴曰在周之季不䖍政首弃稷弗修不
籍千畆匱神乏祀敗於戎醜嗇臣司農敢告左右
墓誌陳江揔司農陳暄墓誌銘曰其文􁀙骫其筆縱横
背碑即誦據馬俄成誹諧見賞調笑忘情兩宫寵官四
主恩榮萬事依息一朝追送疇昔命觴文可吟諷今日
酹酒長悲且慟
誄後漢張衡大司農鮑德誄曰昔君烈祖丕顯奕世敬
叔生牙美管交頼至于中葉種徳以邁種徳伊何去虗
適叅建旄屯留其茂如林降及我君揔角有聲遺蒙萬
穀寵禄斯丁守約勤學克勞其形濬哲之資日就月成
業業學徒童蒙求我舍厥往著去風即雅濟濟京河寔
為西魯昔我南都惟帝舊鄉同于郡國殊於表章命親
如公弁冕鳴璜若惟允之實耀其光導以仁惠教以義
方習射矍相饗老虞庠羌髠作虐艱我西鄰君斯整旅
耀武月頻蠢蠢戎虜是慴是震知徳者鮮惟君克舉既
厭帝心将處台輔命有不永時不我與天實為之孰其
能禦股肱或毁何痛如之國䘮遺愛如何無思
　　将作
漢書曰将作秦官掌治宫室
應劭漢官曰世祖中興以謁者領其官章帝建初元年
乃置真位次河南尹永元七年大匠應慎上言百郡計
吏觀國之光而舍逆旅﨑嶇私館貢篚之物朽濕曝露
昔晉國霸之盟主耳舍諸侯於𨽻人鄭子産以為大譏
况今四海之大而可無乎和帝嘉納之即創業焉
漢書曰将作大匠馬延年勤苦賜秩二千石
漢舊儀曰将作大匠改作少府景帝中元六年更名也
續漢書曰将作大匠掌木土之工并樹桐梓之類列于
道側
華嶠漢書曰劉寵拜㑹稽太守除省煩苛徵為将作大
匠有老叟五六人人齎一百錢送寵寵為一人受一文
大錢
魏志曰楊阜為大匠卿治宫室發美女充後庭阜上疏欲省
宫人諸不見幸者乃召御府史問後宫人數吏守舊令對
曰禁宻不得宣露阜怒杖吏一百數之曰國家不以九
卿為宻反與小吏為宻乎帝聞而愈敬憚
汝南先賢傳曰應仲華為将作大匠發擿姦伏除藻飾
割浮費凡所省息七億餘萬
箴漢揚雄将作大匠箴曰侃侃将作經構宫室牆以禦
風宇以蔽日寒暑攸除鳥鼠攸去王有宫殿民有宅居
昔在帝世茅茨土階夏卑宫觀在彼溝洫桀作瑶臺紂
為琁室人力不堪而帝業不卒詩詠宣王由儉改奢春
秋譏刺書彼泉臺兩觀雉門而魯以不恢或作長府而
閔子以仍
　　光禄大夫
漢書百官表曰光禄勲屬官有大夫掌論議
漢官觧詁曰武帝以中大夫為光禄大夫與博士俱以
儒雅之選異宫通職周官所謂聨者也温故知新率由
舊章皆能分明古今辨舊聞者也
漢官儀曰光禄大夫秩比二千石不言屬光禄光禄勲
門外特施行馬以旌别之
百官表注曰光禄大夫古官也銀章青綬詩云三事大
夫莫不夙夜職掌言議毗亮論道獻可替不贊揚徳化
漢書曰杜陵王仲翁出入蒼頭廬兒傳呼甚寵又曰元
帝以少傅周堪為光禄大夫秩中二千石領尚書事務
又曰谷永既為大将軍鳳説能實最髙由是擢為光禄
大夫
東觀漢記曰張湛為光禄大夫數陳政常乘白馬光武
每有異政輙曰白馬生且復諫矣
魏志曰黄初四年光禄大夫楊彪詔給吏卒門施行馬
樊英别傳曰詔書告南陽太守曰五官中郎将樊英委
榮辭禄不降其節今以英為光禄大夫賜歸家所在縣
穀千斛常以八月致牛一頭酒三斛
表梁邱遲為柳僕射讓光禄表曰竊聞敬孫以規獻為
職彞品常貴飛翠鳴玉升降禁明臣以痁疾豈伊或忝
匪稱其服終朝三褫近取諸身皎日非喻臣之庸薄久
塵物論假以克壯報効無階而嬰離沉痼日月滋甚聖
朝㽜簮履之舊愍降帷蓋之餘矜榮不徒行事存寵渥
誄魏陳王曹植光禄大夫荀侯誄曰如氷之清如玉之
潔法而不威和而不䙝百僚士庶欷㱆霑纓機女投杼
農夫輟耕輪結轍而不轉馬悲鳴而倚衡
　　太子詹事
漢書百官表曰太子詹事掌皇后太子家丞屬諸官皆
屬焉成帝鴻嘉三年省詹事屬大長秋
應劭漢官曰詹事秦官詹省也給也秩二千石
漢書曰竇嬰乃太后兄子景帝即位為詹事帝母弟梁
孝王太后愛之孝王朝因燕酒酣上曰千秋萬歲後傳
位於王嬰引巵進上曰天下髙祖之天下父子相傳漢
之約也上何得傳王太后因憎嬰嬰亦薄其官因病免
也又曰孔光父霸宣帝時以經授太子為詹事又曰孝
哀元夀元年馬宫為詹事又曰漢文以鄭當時為景帝
詹事又曰昭帝元鳳中以韋賢為詹事
王珉荅徐邈書曰詹事彈肅一宮如尚書令中丞矣
晉公卿禮秩曰太始中立詹事掌宫事
齊職儀曰詹事品第三茂陵書秩二千石銀章紫綬局
擬尚書令位視領䕶将軍
沈約宋書曰詹事一人初領官屬成帝時悉屬少府魏
氏更置詹事摠衆職晉初又屬二傅咸寧復置詹事
俗説曰江夷右僕射主上欲用其領詹事語王准卿可
覔比例准對曰臣當出外尋訪准後見主上問近所道
事卿已得例未准曰謝琰右僕射領詹事琰即謂公之
子恐夷非其例事遂不行
表齊孔稚珪讓詹事表曰太子霞騫青殿日光春宫駕
紫谷之英振洛笙之響自非器上白雲韻同明月何以
延芳芝苑挿羽瓊條竇嬰戚貴於西京陸曄風素於東
國伊人之美方曰可舉臣亦何斯而敢叅冐也
梁陸倕除詹事免讓表曰中陽白水徒庇微軀送珥抱
薪未聞成績陳席不棄故劒無遺遂宣時髦升降清顯
尊官厚秩無因而至陋巷蓽門鬰成爽塏儲端華重實
異恒司南章馬宫已擇儒雅竇嬰許商爰取姻戚自兹
已降名器日隆歴選才賢若何叨越也
陳江摠謝宫為製讓詹事表曰如攀珠樹徒仰照匣之
輝若踐玉田不知照廡之價芙蓉之水亟奉北園迷迭
之文屬陪南館久降嘘枯之㫖許賜凌雲之筆清夜讌
斯謂言善戲黄金然諾竝遂殊寵年齊栢寢豈報恩榮
紙罄蘭臺未書悚戴
啓陳江摠除詹事謝宫啟曰庇身修徳濫迹端形陳蘿
故葛攀附不涯觧角蜕鱗超踰非次方辭璽㑹覬收渥
澤
　　太子中庶子
漢書百官表曰太子中庶子如侍中又曰太子太傅屬
官有庶子又曰王商涿郡人少為太子中庶子以肅敬
敦厚稱
環濟要略曰庶子謂官中諸吏之適子及支庶在版籍
者也行其秩叙作其徒役授八次八舍之職以徼候
漢書曰歐陽地餘為中庶子授皇太子經元帝即位遷
侍中
魏志曰鮑勛為中庶子又曰王昶字文舒為中庶子
文章叙曰應貞晉室為中庶子
晉齊王攸與山濤書曰中庶子東宫顯職加以侍接左右誠
宜得篤粹有行檢六人想悉在尊意必允衆望也
晉中興書曰温嶠拜中庶子在東宫甚見嘉寵僚屬莫
與為比數規諌諷議又獻侍臣箴甚有補益太子時起
西池樓觀頗多勞費嶠口疏切諌太子納焉
沈約宋書曰中庶子漢置古者世禄卿大夫之子既為
副倅謂之國子天子諸侯子必有庶子官以掌教之
墓誌梁簡文帝庶子王規墓誌銘曰玉挺藍田珠潤隋
水價重連城聲同埀棘偶應龍之籥影等威鳳之羽儀
名理超於荀王博洽侔於終賈稍遷侍中佩玉璽於文
昌珥金貂於武帳文雅與綺縠相宣逸氣並雲霞俱逺
副君取敬杜夷時廻晉儲之駕追嗟徐幹亦降魏兩之
書爰發睿辭為銘云爾七略百家三藏九部成誦其心
談天其口勝氣無儔髙塵誰偶榮珪掩采靈劒摧鋒宋
郊淪鼎洛水沉鐘𤣥扉不晝幽夜恒冬
　　太子舍人
漢書曰文帝使晁錯詣伏生受尚書還拜太子舍人
漢雜事曰鄭當時景帝時為太子舍人每五日沐洗常
置驛馬長安請諸賔客夜以繼日常恐不徧
魏畧曰張茂上便宜擢為太子舍人
山濤啓事曰臣近舉氾源為太子舍人源見稱有徳素
久沉滯舉為大臣欲以慰後聞之士
晉諸公贊曰張華博識多聞無物不知盧浮髙朗經傳
有美於華起家為太子舍人
墓誌梁簡文帝太子舍人蕭特墓誌銘曰威鳳五色朝
陽千仞孫枝發響将雛流韻馥哉若蘭頌矣懐瑾瑾既
誕子恒乃懽𦙍銀鉤之巧重世遹雋况此臨池蟬輕露
潤丹旐輕飛哀歌徐引壠水春帷山雲晚陣
　
　
　
　
　
　
　
　
　
　
　藝文類聚巻四十九
欽定四庫全書
　藝文類聚巻五十　　　　　唐　歐陽詢　撰
　職官部六(刺史/太守)　(尹長/令)
　　刺史
漢書曰武帝時田叔以壯勇舉刺三河奏事稱意又云
王尊遷益州刺史先是琅邪王陽為益州刺史行部至
九折坂歎曰奉先人遺體柰何數乘此險後以病去及
尊為刺史至其坂問吏曰此王陽所畏道邪吏對曰是
尊叱其馭曰驅之王陽為孝子王尊為忠臣又曰朱博
遷冀州刺史博本武吏不習文法及為刺史行部吏民
數百人遮道自言博駐車决遣如神五六百人皆罷去
吏驚不意博臨事乃至於此又曰何武為揚州刺史行
部必先即學宫見諸生試其誦論得失然後入傳舍問
墾田頃畆五穀美惡
司馬彪續漢書曰郭伋拜并州刺史行部至西河美稷
有數百小兒各騎竹馬迎伋拜伋問曰兒何自逺來對曰聞
使君到喜故來迎伋曰苦諸兒復送到郭外問使君何
日當還伋謂從事計日告之行部還入美稷先期一日
伋念負諸兒即止野須期乃往又曰周舉為并州刺史
太原舊俗以介子推焚骸有龍忌之禁輙一月寒食莫
敢煙㸑老小不堪歲歲多死者舉既到州乃作弔書以
置子推之廟言盛冬去火殘損人命非賢者之意以宣
示愚民使還温食又曰皇甫嵩領冀州牧奏請一年租
賑饑民民歌之曰天下亂兮市為墟母不保子兮妻失
夫賴得皇甫兮復安居又曰种暠為益州刺史在職三
年宣恩逺夷開曉殊俗岷山雜落皆懐服漢徳其白狼
槃木諸國並貢前刺史卒後遂絶暠至乃復向化永昌
太守鑄黄金為文蛇以獻梁冀暠糾發追捕馳傳上言
冀由是銜怒
東觀漢記曰李珣為兖州刺史所種小麥胡蒜悉付從
事無所留清約率下席羊皮布被又曰段熲起於徒中
為并州刺史有功後徵還京師熲乘輕車介士鼓吹曲
蓋朱旗騎馬殷天蔽日連騎相繼數十里
謝承後漢書曰王閎遷冀州刺史閎性刻不發私書不
交豪族賓客號曰王獨坐又曰李燾為青州刺史
發璽書於本縣傳舍乘法駕騑驂朱軒就路奏免
四郡相百城怖懼悉豫棄官又曰先時交趾屯兵
反有司舉賈琮為刺史即移書告示使其安資業
百姓歌之曰賈父來晚使我先反今見清平吏不
敢飯乃以琮為冀州刺史舊典驂駕垂赤帷裳迎
於州界及琮之部升車言刺史當逺視廣聽糾察美惡
何有反埀帷裳以自掩塞乎乃命御者褰之百城聞風
自然悚震又曰百里嵩為徐州刺史州境遭旱嵩行部
傳車所經甘雨輙注東海金鄉祝其兩縣僻在山間嵩
傳駟不往二縣獨不雨老父干請嵩曲路到二縣入界
即雨又曰巴祗為揚州刺史幘毁壊不復改易以水滲
曝用之處暝暗之中不燃官燭
華陽國志曰趙琰為青州刺史有貴要屬託琰於㕔事
前置大器水發書投置水中無有所報又曰郭賀為荆
州刺史百姓歌之曰厥徳仁明郭喬卿明帝到南陽廵
狩賜三公服去襜露冕使百姓見之以彰有徳
三輔决録曰蘇章為冀州刺史行部有故人為清河太
守案得其奸贓乃設酒接以温顔太守喜曰人各有一
天我獨有二天章曰今夕蘇孺文與故人歡飲私恩也
明日冀州刺史白奏事公法也遂舉正其罪又曰韋康
代父為涼州刺史父出止傳舍康入官時人榮之
魏志云劉馥為掦州刺史馥既受命單馬造合肥空城
建立州治貢獻相繼數年恩化大行
晉陽秋曰胡質為荆州刺史子威自洛陽至荆州定省
家貧自驅驢單行見父停十餘日臨歸質賜絹一匹為
道糧威跪曰大人清髙不審安得此質曰吾俸禄之餘
故以為汝糧爾晉武帝問威曰卿孰與卿父清威曰臣
不如也帝曰何以為不如威曰臣父清畏人知之臣清
畏人不知之
魏志曰徐邈為涼州刺史進善黜惡風化大行百姓歸
心焉西域流通荒戎入貢皆邈勲也又曰田豫䕶匈奴
中郎将領并州刺史胡聞其威名相率來獻州界寧肅
百姓懐之又曰陳泰為并州刺史懐柔民夷甚有威惠
京邑貴人多寄寳貨因泰市奴婢泰皆挂之於壁不發
其封及徵為尚書悉付還之又曰張既為雍州刺史太
祖謂既曰還君本州可謂衣繡晝行矣又曰賈逵為豫
州刺史其二千石以下阿縱不如法者皆舉奏免之帝
曰逵真刺史矣布告天下當以豫州為法
魏略曰裴潜為兖州時嘗作一胡牀及去留以挂壁
王隱晉書曰羊祜都督荆州諸軍事招擕以禮懐逺以
徳吳人悦服稱為羊公又曰山濤轉為冀州刺史自濤
居州甄㧞隠屈搜求賢才旌命所加三十餘人皆顯名
當世冀州之士於是為盛又曰杜預為鎮南大将軍都
督荆州諸軍事南土美而謡之曰後世無叛有杜翁孰
識智名與勇功又曰陶侃為都督荆雍益梁四州諸軍
事是時荆州大饑百姓多餓死侃至秋熟輙糴至饑復
减價糶之士庶歡悦咸蒙濟頼又曰庾氷為中書監揚州
刺史乃心夙夜情存治道賔禮朝賢升擢後進由是朝
野注心咸曰賢相又曰庾翼都督江荆益三州刺史制
度規模每出於人數年之中軍國充實人情翕然稱其
才明由是自河以南皆懐歸附又曰吳隱之為廣州刺
史州界有水名貪泉父老云飲此者皆使廉士變貪隱
之始踐境先到水所酌而飲因賦詩曰古人云此水一
㰱重千金若使夷齊飲終當不易心
曹嘉之晉紀云羊暨為青州刺史暨牛産犢及遷以官
舍所生遺之而去
詩梁元帝後臨荆州詩曰擁旄去京縣褰帷辭未央弱
冠從王役從容遊豈張不學胡威絹寧挂裴潛牀所冀
方留犢行當息飲羊戲蝶時飄粉風花乍落香髙欄來
蕙氣疎簾度晚光綺錢臨仄宇阿閤繞長廊又示民吏
詩曰闕里尚撝謙厲鄉裁知足咨余再分陜少思宜寡
欲霞出浦流紅苔生岸泉綠方令江漢士變為鄒魯俗
又别荆州吏民詩曰玉節居分陜金貂摠上流麾軍時
舉扇作賦且登樓年光徧原隰春色滿汀洲日華三翼
舸風轉七星斿向觧青絲纜将移丹桂舟
梁劉孝綽和湘東王理訟詩曰馮翊亂京兆廣漢欲兼
治豈若兼邦牧朱輪褰素帷淮海封畿地雜俗良在兹
禁姦擿銖兩馭黠震豺狸
碑後漢蔡邕荆州刺史庾侯碑曰君資天地之正氣含
太極之純精明潔鮮於白珪貞操厲乎寒松視鑒出於
自然英風發乎夭骨事親以孝則行侔於曾閔結交以
信則契明於黄石温温然𢎞裕虗引落落然髙風起世
信荆山之良寳靈川之明珠也爰在弱冠英風固以揚
於四海矣拜為荆州刺史仗沖靜以臨民施仁義以接
物恩惠著於萬里誠信暢於殊俗由是撫亂以治綏擾
以靜也帝嘉其功錫以車服方将掃除㓂逆清一宇宙
廓天歩之艱難寧陵夷之屯否
晉潘岳荆州刺史東武戴侯楊使君碑曰君誕保靈和
繼期載徳宣哲清朗直道髙尚若乃嘉號推賢博愛濟
衆鄉黨服其義而縉紳慕其風于時文后歷數在躬相
國幕府實允華夏九徳咸事俊乂在官成君名器納字
叅軍宏略被于南國美化行乎江漢西陵之役懸軍深
入親薄冦壘躬行天誅既而救兵不進糧盡道窮因乃
憮然廻慮殿其衆而返雖為法受黜勲庸未崇而天下
伏其勇世主思其忠
晉潘尼益州刺史楊恭侯碑曰君毓乾靈之醇德挺一世
之殊量禀天然不渝之操體蘭石芳堅之質夫其器膺
𢎞濟智能周逹窮不怨否顯不矜泰履行則為模楷吐
言則成櫽括徳實充於内而光華發乎外也君發迹州
國委質明主自景皇帝攝政文皇帝繼業值天下多虞
疆埸未靜以君先帝所㧞懐寳後時而深達逺識有經
國之量故為腹心謀臣而監度政事焉君出則簡練熊
羆職司是圖入則從容諷議盡規帷幄其所以進可替
否決疑定䇿者皆言効於既往而事簡於帝心君再臨
司官三撫名郡方将宣文徳以來逺建武功於所牧銘
曰天生蒸民有類有則誕育恭表應期秀特文兼六行
武備七徳忠肅𢎞毅柔嘉温克機事無瑕臨疑不惑我
謀既精我化既清澤流河朔勲著王庭西南未夷侯其
是寧上天不惠早世潛靈
北齊邢子才冀州刺史封隆之碑曰公世載儒雅之風
家傳鐘鼎之業出三代而克阜歴兩都而轉盛五世祖
游游子孚恥斯鳥獸狹此丘壑濡足焚首念在一匡委
質中山並充衮闕故已援墜拯溺大庇生民祖定功業
建斾懐藩揚旌冀部耳目相接歌詠獨存父司空孝宣
公禀潤玉府承華桂簿望振鷺而齊舉軼歸鴻而竝運
以兹一徳光事三主七登九伯之重再處八元之任必
有餘慶事屬才子莫之與京理歸世禄非因原隰之氣
詎待河嶽之靈發純粹而成址禀中和而樹質神體秀
異志識閒爽幼體成人弱不好弄同鳳凰之五色非豫
章之七年太昌初平洛除侍中驃騎大将軍密勿樞功
逶迤衮職貂蟬承弁華藻披衣鳴䨇璜於峻陛驅六轡
於廣路升華輦以弼一人踐太階而平天下
周王褒故陜州刺史馮章碑曰其先陶唐氏之苗裔堯
少子生而手有馮字因以為氏俾侯于魯義等房心之
地余與之廣事符河汾之邑使君禀靈河嶽比徳璁珩
閨門和美譽聖開宗握文命氏濁水北流秦關東徙巖
險襟帶山河枕倚陸離組甲從容青紫
周庾信少保幽州刺史豆盧府君碑曰本姓慕容燕文
帝皝之後也其先保姓受氏初存栁城之功開國承家
始靜遼陽之亂尚書府君改姓豆盧筮仕于魏公資忠
履孝藴義懐仁直幹百尋澄波千頃留心職仕愛翫圖
籍官曹案牘未嘗煩擁戎馬交馳不妨殊俗兄弟公侯
國朝親戚宜春有湯沐之盛濯龍無流水之譏渭南千
畆之竹尚懼盈滿池陽三頃之田常思止足銘曰朝鮮
稱國孤竹為君地稱髙柳山名密雲遼陽趙列武遂秦
分寳珪世冑雕戈舊勲名稱實賔言謂身文朝傾地鎮
夜落台星石壇承祀豐碑頌靈渭城髙柏昌陵下亭須
知地布為讀山銘
墓誌梁王僧孺豫州墓誌曰自姬發系因魏傳緒留路
在趙名賢世襲相秦将漢英雄係踵忘寵辱無愠喜靡
矜夸慎嗜欲其行軍用武勲合竒正乃治邉御衆威裕
兼行常懔懔然以中原為己任或欲十萬而横行乍思
五千而深入尅反舊京飲馬函渭然後髙臥閒帷晤言
空谷思魯連之辭賞慕田疇之髙蹈而火傳川逝長塗
已廹雖景鍾良史有功必書刻板鏤石宜兼不朽銘曰
髙勲藹藹長旌髙斾入作爪牙出司襟𢃄民謡不息王
言有㑹功為上等政稱九最日隆寵秩方登逺大羲轡
難留濛水易收秘邱𤣥户杳杳悠悠
陳徐陵裴使君墓誌銘曰君五音之候兼其方牧八陣
之圖窮其巧變用能戰必勝攻必取督稱無難兵號觧
煩朝飛火箭夜聳雲梯燧象從奔聨狼已合於是厥顔
不撓極咍諸戎龎徳髙聲肆言羣逆胡夷摠至猶持子
路之纓鋒刃相交終荷温生之節每以財輕篻籜義重
嵩衡割宅字貧友之孤開門延故人之殯篤好朋遊居
常滿席每至鮮雲藹藹披王安之衣明月團團似班姬
之扇日帶花以如笑風鳴條而若歌傍列絲桐對揚文
酒一石之後逾能斷獄五斗之量猶未觧酲嗟乎潘岳
之詩致哀周密莊公之誄用愍縣賁
陳江摠廣州刺史歐陽頠墓誌曰公家習尚書少府儒
髙於漢册世居渤海太守文重乎晉原中原䘮亂避地
南徙公孝敬純深友悌敦睦家積遺財並讓諸季兼賙
同壤公含章内映逺識沈通窒嗜欲謹言行資貞幹事
亷隅梁室不造凶羯憑陵公被鋭執兇有志匡復梁孝
元帝授㪚騎常侍東衡州刺史始興縣侯而犬戎弑逆
宗社播遷陳纂揖讓攸歸髙祖恩加惟舊横使持節都
督南衡二十二州諸軍事廣州刺史進為開府儀同三
司山陽郡公進號征南将軍加皷吹一部巫山逺曲喧
騎吹於日南芳樹清音肅軍容於海截追贈車騎将軍
司空公涉獵六經優游百氏寛徭省賦化百越之歸心
撫寒投醪感三軍之死力在室如賔寧慚屋漏不貪為
寳每畏人知殺青無兼兩之疑薏苡豈懐珠之謗如羊
如粟不改夷齊之心遺慶遺風方留豹産之徳
表魏武帝領兖州牧表曰入司兵校出摠符任臣以累
葉受恩膺荷洪施不敢顧命是以将戈帥甲順天行誅
雖戮夷覆亡不暇臣愧以興隆之秩功無所執以偽假
實條不勝華竊感譏誚益以惟谷
梁簡文帝為武陵王讓揚州表曰臣延首青冥傾心紫
府言非東里誠譬北辰而滔滔雲漢不被霈然之澤鬰
鬰仙居方隔下臣之奏周任量力請固所陳明主理奪
伏兾照許臣聞繫風捕影涉求之路靡階玉馬金舟過
逺之資無託
南康王㑹理讓湘州表曰絲言自天而忽委玉刻披雲
而下墜浮舟千仞吕梁之惕已深摠轡萬尋懸車之懼
非淺
梁劉孝儀安成王讓江州表曰臣聞失晨之雞雖不忘
於改旦敗駕之馬終取忸於銜鑣臣昔牧淮岱皇風咫
尺一變至道易以為政而亂政莫理美錦徒傷豈可復
宣六條闡化千里又曰臣聞六轡沃若不䇿𤣥黄之馬
九成輪奐無求擁腫之材何則跳跼之路已窮梁棟之
用斯闕
南平王讓徐州表曰竊以淮岱務殷事乖坐嘯枌榆望
重非可臥治臣緜頓枕席動移旬晦恒恐尺波易流寸
隂難保寧可復冒此寵膺兹恩榮
臨川王觧揚州表曰臣自馳傳斗牛作牧淮海政刑兩
空璿璣六運既昧弛張之要尤慚大小之獄故以結泳
濡翼取愧能官每一進思無忘退食誠復恩私可憑而
彞倫難紊敢恃慈𢎞冒披心欵乞觧州任少弭素飱又
為鄱陽嗣王初讓雍州表曰臣大邦維屏既慚宗子之
詩思樂泮宫有缺僖公之頌特以周開元伯錫壤參墟
漢啓三陲分珪舊楚身私家慶摠集微躬擁部襟帶跨
制數州西距嶢關南踰鄧塞雖復呼韓來朝藁街納質
二鹵尋戈四郊無警猶如王戎雅識羊祜尚義臣求諸
己無或宴安進思盡忠歸乎私謁
李揚州舅讓表曰人心彼此盡為敵國金柝夜警和門
晝閉加以淮水淼漫危同三坂懐山之勢已成為魚之
期可見若使身死可以益國城没足用報恩雖葬魚鼈
其甘如薺政以朽耄無庸必負恩寄恥辱之甚非止老
臣
啓梁陸倕勑使行江州事啓曰封畛遐曠㕓井奥實陸
海神臯偏屬兹境兼以茂親明徳維翰作鎮宣述條教
匡贊盛猷自非問望兼𢎞寧可擢膺嘉舉
教齊謝朓為録公拜揚州恩教曰昔召南分陜流甘棠
之徳平陽好道深獄市之寄吾沗属負荷任摠侯伯受
餞元戎作牧中甸此地五都雜㑹四方是則而向隅之
矜斯積納隍之歎猶繁興念下車無忘待旦有齊禮導
德致之仁夀𢎞漏網之寛申在宥之澤
梁簡文帝罷雍州恩教曰折以片言事關往聖寄之勿
擾傳彼昔賢故刻木不對畫獄無入吾自之雍矜懐圄
犴幸得天無虐旱地歇怪蟲今軸車行塗舟艎且戒植
柳官渡尚或依然寄飯曹僖猶思恩宥况義化君民節
離寒暑憫兹岐路宜留惠澤
臨雍州原減民間資教曰誠欲投軀决堤曝身求雨九
伐方𢎞三驅未息役㸑之憂兵家斯急師興之費日用
彌廣今春流既長艫舳爭前轉漕相追饋糧不闕義存
矜急無俟多費
臨雍州革貪惰教曰壯夫疲於擐甲匹婦勞於轉輸藜
藿難充轉死溝壑春蠶不暖寒肌冬收不周夏飽胡寧
斯忍復加裒削傷盗抵罪遂為十一之資金作贖刑翻
成潤屋之産
　　尹
應劭漢官儀曰河南尹所理周地也秦兼天下置三川守
洛陽尹也漢更名河南孝武皇帝增云太守世祖中興
徙都雒陽改號為尹尹正也
王隠晉書曰樂廣為河南尹郡中多怪無敢數在㕔事
者唯廣處之
晉中興書曰晉太興元年改丹陽内史為丹陽尹又曰
劉隗為長兼侍中出補丹陽尹隗雖在外而萬機秘宻
皆豫聞之
語林曰許𤣥度出都詣劉真長先不識至便造之一靣
留連摽劉貴略無造詣遂九十日一詣許語曰卿為不
去家将成輕薄京尹
詩梁元帝去丹陽尹尹荆州詩曰驂駕乘駟馬謁帝朝
承明分符蒞閩越終然慚勵精又曰副君埀奨眄仁慈
穆且敦終朝陪北閣清夜侍西園降責深知已寧思食
椹恩未嘗辭畫室誰忍去轘轅
梁蕭琛和元帝詩曰妙善有兼姿羣材成大廈奕奕工
辭賦翩翩富文雅麗藻若龍雕洪才類河瀉案牘時多
暇優游閲典墳儒墨自𤣥觧文史更區分平臺禮申穆
兎苑接卿雲軒葢䕃馳道珠履忽成羣徳音髙下被英
聲逺近聞
梁徐勉和元帝詩曰敬愛良是賢謙恭實所務尊賢遺
道徳重學嚴師傅六藝誠為敏三雍稱有裕覆被唯仁
義吐納必珪璋壯思如泉湧逸藻似雲翔夙有匡時調
早懐經世方留心在庶績厲精思治綱
表梁劉孝儀晉安王讓丹陽尹表曰臣聞盈尺徑寸易
取琢磨南箕北斗難為簸挹何則良工質美在器成珍
假名責實涉求必殆
梁邵陵王讓丹陽尹初表曰臣進非民譽退異宗英尸
居崇號已紊彞典况京兆五守西漢難追河南二尹東
京罕繼審已循涯自知莫可街談巷議尤見不勝
梁庾肩吾為南康王讓丹陽尹表曰臣聞劒鏤七星非
有司天之用簾圖五嶽寧識崇朝之雲是知䇿彼泥龍
不能令其逐日乘斯流馬安可使其奔電方今振鷺盈
庭白駒空谷惟帝念功惟明克允君子之國幸聞其讓
石門之水獲免於貪
序梁元帝丹陽尹傳序曰傳曰大夫受郡漢書曰尹者
正也及其用人實難授受廣漢和顔接下子髙自輔經
術孫寳行嚴霜之誅袁安㽜冬日之愛自二京版蕩五
馬南渡固乃上燭天文下應地理爾其地勢可得而言
東以赤山為城臯南以長淮為伊洛北以鍾山為華阜
西以大江為黄河既變淮海為神州亦即丹陽為京尹
雖得人之盛頗愧前賢而眄遇之深多用宰輔皇上受
圖負扆寳厯惟新制禮以告成功作樂以彰治定豈直
四三皇六五帝孕夏陶周而已哉若夫位以徳叙徳以
位成每念忝莅京河兹焉四載以入安石之門思勤王
之政坐真長之室想清談之風求瘼餘晨頗多暇景今
綴采英賢為丹陽尹傳
　　太守
漢書曰郡守秦官掌理其郡秩二千石景帝中元二年更
名太守又曰季布為河東太守孝文時人有言其賢召
欲以為御史大夫人又言其勇使酒至㽜邸一月罷布
曰臣待罪河東陛下無故召臣此人必有欺陛下者夫
以一人譽召臣一人毁去臣恐天下有識聞之以窺陛
下上曰河東吾股肱郡故特召君爾又曰文翁廬江人
少好學景帝末為蜀郡守修起學館於成都招下縣子
弟以為學官童子得教令吏民見而榮之由是大化蜀
地學京師者比齊魯焉又曰黄覇字次公為潁川太守
户口歲增治為天下第一徵守京兆尹是時鳳皇神雀
數集郡國潁川尤多天子以覇治行終長者下詔賜爵
關内侯黄金百觔又曰哀帝時南郡多盗賊授蕭育為
太守上以育耆舊名臣乃以三公使車載育入殿中受
䇿加賜黄金二十觔育至南郡盗賊斷跡
韓子曰李悝為魏文侯上地守而欲民之善射乃下令
云民有狐疑之訟者令之射狗中之者勝不中者負民
皆習射日夜不休與秦戰大敗之以民之善射也
東觀漢記曰馮勤曾祖揚宣帝時為𢎞農太守生八男
皆典郡趙魏號為馮萬石又云趙熹字伯陽為平原太
守後青州大蝗入平原界輙死歲屢有年百姓歌之又
曰朱暉字文季再遷臨淮太守吏民畏愛為之歌曰强
直自遂南陽朱季吏畏其威民懐其惠又曰張堪字君
淑試守蜀郡太守遷漁陽太守開治稻田八千餘頃教
民種田百姓以殷富童謡歌云桑無附枝麥穗兩岐張
君為政樂不可支視事八年匈奴不敢犯塞又曰亷范
字叔度為蜀郡太守成都邑宇逼側舊制禁民夜作以
防火而更相隱蔽燒者日日相屬范乃毁削前令但嚴
使儲水百姓為便乃歌之云廉叔度來何暮不禁火民
安堵昔無襦今五袴又曰王阜為益州太守神馬四出
滇河中甘露降白烏見連有瑞應世謂其用法平正寛
慈惠化所致
三輔決録曰馬援誡兄子書龍伯髙敦篤周慎口無擇
言吾愛之重之願汝曹效之世祖見援書即擢為零陵太
守在郡四年甚有治化
張璠漢書曰宋登字叔陽出為潁川太守市無二價路
不拾遺病免卒於家汝隂人配社祀之
沈約宋書曰羊𤣥保為黄門郎善奕棊棊品第三太祖
亦好奕數蒙引見與太祖賭郡戲勝以補宣城太守
詩宋謝靈運去永嘉郡詩曰野曠沙岸靜天髙秋日明
憩石挹飛泉攀林搴落英
梁簡文帝罷丹陽郡往與吏民别詩曰久歸從事麥非
留故吏錢柳栽今尚在棠隂君詎憐
梁沈約去東陽與吏民别詩曰微薄叨今幸忝荷非昔
期唐風豈異世欽明重在兹飾驂去關輔分竹入河淇
下車如昨日曵組忽彌朞霜載凋秋草風三動春旗無
以招臥轍寧望後相思
碑晉孫楚鴈門太守牽府君碑曰君體徳允直才量髙
潔明鑒達於世變𢎞毅足以致逺聿振鴻翼於衮塵之
表卓爾先覺於擬議之前遷鴈門太守教民耕戰聽斷
以情信賞必罰下服其命是以夷狄窘迫罔知所安譬
秋枯之隕晨風激雹之不及掩耳目也代叛柔服威震
沙漠遺種逺迹萬里無煙烈烈君侯文武允崇少兼七
徳翰飛撫戎名揚河朔威震漢中臨危運竒在難匪從
廻旌東麾撫司徐青截彼降賊海岱以平剖符千里為
國干城
晉孫綽潁州府君碑曰君天縱傑邁竒逸卓犖茂才亮
㧞雅度恢廓通理逺鑒之識禮樂飾身之具固以足之
於天仞冠之於搢紳出匡南位功深於爵金龜三曜冲
懐再發道光古賢風改彫偽允可謂明徳宏猷贊世之
偉器者矣矯矯秀姿卓卓英韻他人之髙及肩而已邀
命有數託生皇代所忝之至人知其幸况在懐情而無
自識但親勤末效違離已及低徊房禁攀戀罔遺
表梁范雲除始興郡表曰臣被沐恩靈棲息榮幸貶貌
兢視挺襟軫慮徒誓蠡管之誠終沈螢爝之用不悟懸
景麗天通涇潤下月緒未交鎔光再鑠修鞠慙疑驩不
及抃且地鄰舊越甸分故楚厥壤惟腴實邦斯大将何
以再宣王猷陶奉惠渥
梁蕭子範為蔡令樽讓吳郡表曰全吳奥區地廹都輦
譬彼西京則扶風馮翊方之洛下則潁川河内自非時
雨之政觧䋲之才寧可奉共理之言承河潤之㫖鄧攸
亷白廼著不留之歌賀劭沈靜猶致題門之責
陳徐陵為始興王讓琅琊二郡太守表曰甫離懐袖裁
脱綺紈適荷隆私使膺珪組執玉不起摳衣未勝自甘
泉通火細柳屯兵㫄帶戎臣頗同疆埸言瞻漢草廼曰
中州遥望胡桑已成邉郡誠復居藩體國應思馬駿之
功論地惟親宜慕蕭彰之勇
陳江摠為衡陽王讓吳郡表曰芝泥馳印發命開顔(闕/)潁
之誠夏霜易霣兢惶之至春氷可涉臨淄囘軾即事何
取廣川無聲頗知自匹
教梁簡文帝復臨丹陽教曰昔越張脩猛用𢎞美績邉
延善政實著民謡吾冲弱寡能未明理道猥以庸薄作
守京河将恐五袴無謡兩岐難頌思立恩惠微宣風範
梁邱遲永嘉郡教曰貴郡控帶山海利兼水陸實東南
之沃壤一都之巨㑹而曝背拘牛屢空於畎畆績麻治
絲無聞於窐巷其有耕灌不脩桑榆靡樹遨遊鄽里酣
酺卒歲越伍乖鄰流宕忘返才異相如而四壁獨立髙
慚仲蔚而三徑沒人雖謝文翁之正俗庶㡬龔遂之移
風
梁任昉為齊竟陵王世子臨㑹稽郡教曰富室兼并前
史共蠧大姓侵威往哲攸嫉而權豪之族擅割林池勢
富之家專利山海至乃水稱峻巖嚴我君后崇墉增仞
内通神明出符大順火焱崑岡神嶽崩潰蘭艾同燼玉
石俱碎哲人遭命哀有餘慨
碑桓宣城碑曰君器量髙濬神明披朗商略雅俗隱括
真偽擢竒取異不軌常流固以凖的當時擬議郭許矣
處身立朝不峻功名俯仰顯黙之際優游可否之間迹
卑而道不汚身屈而志不屑矣銘曰於穆我后禀兹純
爽虗豁髙暢蕭條邁上風任外舒卓鑒内朗神栖冲慎
形同俯仰将登槐棘宏振綱網令儀早徂徳音永響
銘晉傅𤣥江夏任君銘曰君偉倐承洪苗之髙冑禀岐
嶷之上姿質美珪璋志邈雲霄景行足以作儀範柱石
足以慮安危弱冠而英名播乎遐邇拜江夏太守内平
五教外運六竒邦國乂安飄塵不作銘曰峩峩任君應
和秀生如山之峙如海之渟才行闡茂文武是經羣后
利徳泊然弗營宜享景福光輔上京如何夙逝不延百
齡
宋傅亮故安城太守傅府君銘曰爰自漢季以及晉朝
髙明逺徳係軌于時貞風亮節流聲累葉君承世徳之
芳流蕩二象之淑靈含章藴粹佩蘭藉蕙韋帶飯蔬朝不
及夕不以棲遲改其間不以隱約囘其操楊生所謂久
幽而不改隨和之徳者其斯之謂歟棲心古烈擬踵前
脩淹留孔老宛然内求于言中倫庸行歸周神之聽之
匪明匪幽
章梁簡文帝為王規拜吳郡太守章曰臣今願歛袵後
思循牆所忝示山河而形勝顧浮橋而不見蒼鷹一遊
望仙掌而逮然方當駕吉祥之車入句吳之地驅緹扇
之馬撫奉徳之鄉製錦何階棼絲方始
梁陸倕授潯陽太守章曰鏤氷雕脂不見大龍之象課
虗叩寂寧聞駕辯之音徒荷容葢空班推擇不能使府
庭生梓横閣誦經俯睨朱輜仰瞻繒葢漏上嚴辦伏軾
多慚
表宋顔延之拜永嘉太守辭東宫表曰抗志絶操芼陸
謝芻代食賓士何獨匪民又為齊竟陵王世子臨㑹稽
郡表曰此郡歌風蹈雅既髣髴於淹中春誦夏絃實依
稀於河上頃者以來稍有訛替可推擇明經式寄儒職
使琢玉成器無爽昔談鑄金待價有符舊説
教梁陸倕未至潯陽郡教曰第五倫之臨㑹稽躬斬馬
草鄧伯道之莅吳郡自運家糧故能使吏作頌歌民胥
興詠太守薄徳謬叨龜組竊願巴祗闇坐接客思匹吳
隠被絮對賓常藥自隨式瞻無逺單車入境竊所庶㡬
舊須發民治道及戍邏榆樵採諸如此類一皆省息又
云太守家本諸生伏膺典紀光武靈臺之籍較涉根基
張華聚土之書略見庭户貴郡圖載具存方䇿校以
山經參諸括象原野城寺宛在心目龍泉鶴嶺不易窮
登所撰郡圖可勿親用公孫陛㦸既似井蛙延夀執戈
實同兒戲
　　令長
左傳曰子皮使尹何為邑子産曰少未知可否子皮曰
使夫往而學焉夫亦愈知治矣子産曰不可人之愛人
求利之也今吾子愛人則以政猶未能操刀而使割也
其傷實多子之愛人傷之而已
晏子春秋曰景公使晏子為阿宰三年而毁聞於國公
不悦召而免之嬰謝曰嬰知過矣請復阿三年而譽必
聞於國公召而賞之辭而不受公問其故對曰昔者嬰
之所治當賞而今所以治當誅是故不敢受
説苑曰宓子賤治單父彈琴身不下堂單父治巫馬期
亦治單父以星出以星入日夜不處以身親之而單父
亦治巫馬期問其故宓子曰我之謂任人子之謂任力
任力者勞任人者佚又曰晉平公問趙武曰中牟三國
之股肱邯鄲之肩髀也寡人欲其良令也其令空誰使
而可趙武曰邢子可公曰邢子非子之讎邪對曰私讎
不入公門又問曰中府之令空誰使而可趙武曰臣子
可故外舉不避讎内舉不避子
新序曰昔子竒年十八齊君使之治阿既行矣悔之使
使追之未到阿及之還之已到勿還也使者及之而不
還君問其故對曰臣見所以共載者白首也夫以老者
之智以少者决之必能治阿矣是以不還
史記曰西門豹為鄴令㑹長老問民所疾苦禁巫祝為
河伯取民之女為婦鑿渠十二灌溉民田到今皆得水
利
漢書曰焦延夀字贛為小黄令以伺候先知姦邪盗賊
不得發愛養利民當遷三老官屬上書願留贛有詔許
之又曰蕭育為茂陵令㑹課育第六而漆令郭舜殿見
責問育為之請扶風怒曰君課第六裁自脱何暇為之
左右及罷傳召茂陵令詣後曹當以職事對育徑出曹
書佐隨牽育育按佩刀曰蕭育杜陵男子何能詣曹也
遂趨出欲去官明旦詔召入拜為司𨽻校尉育過扶風
府門官屬掾吏數百人拜謁車下又曰召信臣以明經
甲科為郎出補穀陽令舉髙第選上蔡長其治視民如
赤子所居見稱述
司馬彪續漢書曰牟融舉茂才為豐令視事三年政化
流行縣無獄訟吏畏而愛之治有異績為州郡最又曰
卓茂遷宻令其治民舉善而教不能則勸口不出惡言
勞心憂念吏民知其有緩急以恩信待吏吏畏而愛之
不忍欺也元始中天下蝗河南二十縣蝗獨不入密界
督郵書言太守太守大怒自出案行密界中實然乃驚
又曰魯恭為中牟令導民以孝推誠而治建中初郡國
螟傷稼犬牙縁界不入中牟河南尹袁安疑其不實遣
仁恕掾肥親往察驗之恭隨行阡陌俱坐桑下有雉止
其傍有童兒親曰何不擊之兒曰雉方将雛親矍然而
起與恭訣曰所以來者欲察治之善惡爾今蟲不犯境
此一異也化及鳥獸此二異也豎子有仁心此三異也
久㽜徒擾賢者可還府以状白安美其治以勵属縣又
曰孔奮守姑臧長治有異道時天下擾亂河西獨安而
姑臧市日四合為河西富縣每前長居官數月輙致貲
産奮在姑臧積四歲財産不增奮素孝自來為長時供
養至謹在姑臧唯母極膳妻子飲食但葱韭又曰祭肜
除偃師長視事五年縣無盗賊州課第一遷襄賁令時
盗賊抄剠肜到官誅姦猾縣界清靜詔書增秩一等賜
縑百匹册書勉勵又曰劉寵除東平陵令是時民俗奢
泰寵到官躬儉訓民以禮上下有序都鄙有章視事數
年以母病棄官歸百姓士女攀車距輪充塞道路車不
得前乃輕服潛遁又曰劉陶為順陽長政化大行道不
拾遺以病去官童謡歌曰悒然不樂思我劉君何時復
來安此下民又曰虞詡為朝歌長故舊皆弔詡曰難者
不避易者不從不遇盤根錯節何以别其利器乎又曰
公孫述補清水長太守以其能使兼治五縣政事修理
姦盗不發郡中謂有神明又曰虞延除細陽令每至歲
時伏臘休遣徒繫各使還家並感其恩應期歸有一囚
於家被病自載詣獄既至城門而死又曰董宣為洛陽
令寧平公主乳母奴白日殺人因匿主家吏不能得及
主出行以奴驂乘宣於大廈門亭候之乃駐車叩馬以
刀畫地數主失者三叱奴下車格殺之主即馳車入宫
上大怒召宣曰令欲死乎宣叩頭曰臣奉法之吏不敢縱
法不欲死也上曰捶之宣曰願一言死無恨上曰何言
宣曰陛下聖徳中興而縱奴殺良民以奴殺臣臣死之
後陛下何以治天下捶殺臣不如臣自殺即以頭撑楹
流血被靣上令小黄門持之曰癡令叩頭謝主宣不從
上頓癡令頭宣兩手據地不肯低頭上敕强項令出詣
太官賜食又曰鄭𢎞為縣令政化大行民王逢得路遺
寳物懸於衢道求主還之又曰胡紹為河内懐令三日
一視事十日一詣倉俸米於閤外炊作乾飯食之不設
釡竈得一彊盗問其黨與得數百人皆誅之政教清平
為三河表又曰劉昆除江陵令時縣連火災昆輙向火
叩頭多能降雨止風
益部耆舊傳曰閻憲為綿竹令有男子杜成夜行於路
得遺装開視有錦二十疋明早送詣吏曰縣有明府君
犯此則慚
風俗通曰俗説孝明帝時尚書郎河東王喬遷為鄴令
喬有神術每月朔嘗詣臺朝明帝怪其來數而無車騎
宻令太子史候望言臨至時常有雙鳬從東南來因伏
伺見鳬舉羅得一隻舄使尚方識視四年中所賜尚書
郎屬履也
魯國先賢傳曰孔翊為洛陽令置水庭前得囑托書皆
投水中一無所發
詩晉潘岳懐縣詩曰小國寡人民終日寂無事白水過
庭激綠槐夾門植信美非吾土秪攪懐歸志眷然顧鞏
洛山川邈離異願言還舊鄉畏此簡書忌
晉河陽令潘安仁詩曰宓生化單父子竒蒞東阿桐鄉
建竒勲武城播弦歌逸驥騰夷路潛龍躍海波弱冠步
鼎銘既立宰三河徒美天姿茂豈謂人爵多
陳隂鏗罷故章縣詩曰秩滿三秋暮舟虗一水濵漫漫
遵歸道悽悽對别津晨風下㪚葉岐路起飛塵長岑舊
知逺萊蕪本自貧被裏恒容吏正朝不繫民唯當有一
鹿留持贈後人
頌後漢蔡邕陳㽜太守行小黄縣頌曰太皥為政建時
春陽我君勸止戾兹小黄濟濟羣吏攝齊升堂乃訓乃
厲示之憲方原罪以心察獄以情欽于刑濫惟務求輕
有辜小罪放死從生元化洽矣黔首用寧惟以作頌式
昭徳聲又考城縣頌曰曖曖𤣥路北至考城勸兹穡民
東作是營農桑之業為國之經我君勤心徳音邈成率
爾苗民慎不敬聽女執伊篚男執其耕申戒羣僚務在
寛平罪人赦宥囹圄用清
晉江偉襄邑令傅渾頌曰君禀二儀之醇粹履元亨之
貞和比徳金玉而堅白不磨自處户庭而名稱家邦不
出門庭而聲播諸華矣弱冠而應式叙起家而君斯民
其為政也同勵秋霜等惠春仁刑不濫踈賞不僣親儀
天地之簡易則大道之清純是以其道易行其教易遵
也凡我士民襁老擕幼惴惴而懐君之恩顒顒而戀君
之徳相與援衡軒而雨涕若赤子於父母也明明君侯
臨下有赫克隆有光惠我咫尺于以具瞻有觀其宅乃
氷其清乃玉其白風抗其髙雲埀其澤宛荆未清淮夷
孔熾春日萋萋我車既備光光我君爰登其司微微襄
魯有坰斯記君有遺愛民有餘思敢揚斯頌埀之來志
贊晉孫綽孔松楊象贊曰君德器純固基宇髙邃荆玉
不及喻其温南金未能方其勵夫其温恭篤誠善誘勤
勸外身崇物菲躬厚人指撝必謙動靜克讓允有古賢
之流風乃祖之遺令矣肇階方尺臨政弊邑潔齊冬氷
澤侔春露於穆我后含和體純行範乃祖徳冠搢紳降
迹埀化澤侔三春超然遐舉遺愛在民
頌孫楚梁令孫侯頌曰於穆君侯英才宣朗神鑒将來
思通既往受佐陕西臨我邦壤聲之所振下應如響明
斷决疑易於指掌野有㓂盗惟侯屏之我有田疇惟侯
闢之古人慎獄惟侯平之凡此三惠如何勿思
啓梁任孝恭辭縣啓曰但以執笏丹墀累飛庭葉垂纓
禁裏屢改欄花顧慕階墀不願違奉下使戀主之心施
於犬馬傾日之志偏在葵藿
梁劉孝儀除建康令謝啓曰所恐長安少年易為操彈
渭城游徼矜其獨勇清路道奴固知難摺輕綏飛駕且
見為榮
　
　
　藝文類聚巻五十
欽定四庫全書
　藝文類聚巻五十一　　　唐　歐陽詢　撰
　封爵部(總載封爵/外戚封)　(親戚封/婦人封)　(功臣封絶遜讓封/尊賢繼  封)
　　總載封爵
周官曰王畿其外方五百里曰侯服又其外方五百里
曰甸服又其外方五百里曰男服又其外方五百里曰
采服又其外方五百里曰衛服又其外方五百里曰蠻
服又其外方五百里曰夷服又其外方五百里曰鎮服
又其外方五百里曰藩服
吕氏春秋曰太公望封於齊周公旦封於魯二君者甚
相善也相謂曰何以治國太公望曰尊賢上功周公曰
親親上恩太公曰魯自此削矣周公曰魯雖削有齊者
亦必非吕氏也其後齊日以大至於霸二十四世而田
氏有齊國魯日以削至於僅四十四世亡
史記曰殷以前尚矣周封五等公侯伯子男然封伯
禽康叔於魯衛地各四百親親之義襃有徳也太公
兼五侯地尊勤勞也武王成康所封數百而同姓五
十地上不過百里下三十以輔衛王室又曰騶忌見
威王王説之三月而受相印淳于髠曰善説哉髠
有愚志願陳諸前髠説畢趨出至門而面其僕曰是
人者吾與之微言五其應我若響之應聲是必封不
久矣
漢書曰李廣與望氣王朔語曰漢擊匈奴廣未嘗不在
其中而諸候校尉已下材能不及中人以軍功取侯者
數十人廣不為後人然終無尺寸功以得封邑者何也
豈吾相不當侯耶朔曰將軍自念豈嘗有所恨者乎廣
曰吾為隴西太守羌嘗反吾誘降八百餘人詐而同日
殺之至今恨獨此爾朔曰禍莫大於殺已降此乃將軍所
以不得侯也
漢雜事曰天子太社以五色為壇封諸侯者取其土苴
以白茅授之各以所封方之色以立社於其國故謂之
受茅土漢興唯皇子封為王者得茅土其他臣以户賦
租入為節不受茅土不立社
東觀漢記曰上封功臣皆為列侯大國四縣餘各有差
博士丁恭等議古帝王封諸侯不過百里故利以建侯
取法於雷上曰古之亡國皆以無道未嘗聞功臣地多
而㓕者也乃遣謁者即授印綬又曰馮勤使典諸侯封
事勤差量功次輕重國土逺近地勢豐薄不相踰越莫
不厭服焉自是封爵之制非勤不定
白虎通曰受命之王致太平之美羣臣上下之功故盡
封之及中興征伐大功皆封盛徳之士亦封之以徳封
者必試之為附庸三年有功因而封之五十里元士有
功者亦為附庸也其位大夫有功成封五十里卿成封
七十里公成封百里又曰王者即位先封賢者憂民之
急也故列土分疆非為諸侯張官設府非為卿大夫皆
為民也
鹽鐵論曰昔太公封營邱之墟辟草萊而居焉地薄人
少於是通利末之道極女工之功是以鄰國交於齊財
畜貨殖世為彊國管仲相桓公襲先君業輕重之變南
服彊楚而霸諸侯
袁子曰今有卿相之才居三公之位修其治政以寧國
家未必封侯也今軍政之法斬一牙門將者封侯夫斬
一將之功孰與安寧天下者乎夫斬一將之功者封侯
失封賞之意也
相書曰天中容半印封侯又曰天中正臽如刀者封侯
周易曰我有好爵吾與爾靡之
左傳曰齊莊公為勇爵殖綽郭最欲與焉州綽曰東閭
之役臣左驂廹還於門中識其枚數其可以與乎公曰
子為晉君也對曰臣為隷新
管子曰爵不尊禄不重者不與圖難犯危以其道為未
可以求之也是故先王制軒冕足以著貴賤不求其美
設爵禄足以守其服不求其親使君子食於道小人食
於力
孟子曰有天爵有人爵仁義忠信樂善不倦此天爵也
公卿大夫此人爵也古之人脩其天爵而人爵從之脩
其天爵以要人爵既得人爵而棄其天爵則惑之甚者
也
商君書曰明主之所貴唯爵爵賞不榮其民不急列爵
不顯則民不事爵易得則民不貴禄賞不道則民不以
死争位也又曰凡人主之所以勸民者官爵也國之所
以興者農戰也今民求官爵皆不農戰而以功言虛道
此謂勞民者其國必削
周官禮曰諸公之地封疆方五百里其食者半又曰公
執桓圭又曰諸侯之地封疆方四百里其食者三之一
又曰諸侯諸伯七命其國家宫室車旗衣服禮儀皆以
七為節又曰侯用信圭又曰諸伯之地封疆方三百里
其食者三之一又曰伯用躬圭又曰諸子之地封疆方
二百里其食者四之一又曰子男五命其國家宫室車
旗衣服禮儀皆以五為節又曰子執榖璧又曰諸男之
地封疆方百里其食者四之一又曰男執蒲璧
百官表注曰五等諸公周官金章朱綬朱質四采𤣥文
織百四十首廣尺四寸長一丈六尺朝服進賢三梁冠
官品第二地方七十五里位視三公班次邑三千八百
户國秩絹千八百匹妾六人車前司馬十四人旅賁五
十人又曰縣侯漢官也自縣侯而下通號列侯金章紫
綬朝服進賢三梁冠官品第三光武中興論功封大功
臣呉漢鄧禹各四縣賈復朱浮三縣耿弇等二十九人
又縣侯有家丞庻子之官列侯亦皆如之
漢官解詁曰列侯金印紫綬以賞其有功功大者食縣
邑小者食鄉亭得臣其所食吏民本為徹侯避武帝諱
曰通侯舊時文書或爵通侯是也後更曰列侯今俗人
或都言諸侯乃王爾非此也列侯歸國不受茅土不立
宫室各随貧富
環濟要略曰爵有五等公者無人也故文背厶為公又
曰伯把也持政事也又曰子猶孳孳恤下之稱也又曰
男任也任治事受王命為君也
周書曰能移於衆與百姓同謂之公又曰能樹名生物
與天道俱謂之侯
謚法曰執應八方曰侯
孝經援神契曰侯候也所以守蕃也
詔梁任昉初封諸功臣詔曰草昧權輿事深締構康俗
成務義在庇民自非羣才並軌文武宣翼將何以啓兹
景祚𢎞此帝圖或運籌帷帳經啓王業或攻城略野殉
義忘生或腹心爪牙折衝禦侮忠勤茂徳夷險一致並
宜建國開宇蕃屏王室山河之誓永永無窮
論後魏王粲爵論曰依律有奪爵之法此謂古者爵行
之時民賜爵則喜奪爵則懼故可以奪賜而法也今爵
事廢矣民不知爵者何也奪之民亦不懼賜之民亦不
喜是空設文書而無用也今誠循爵則上下不失實而
功勞者勸得古之道合漢之法以貨財為賞者不可供
以復除為賞者租税損减以爵為賞者民勸而費省
故古人重爵也
晉陸機五等論曰五等之制始於黃唐郡縣之治創自
秦漢得失成敗備在典謨是以其詳可得而言夫先王
知帝業至重天下至廣廣不可以偏制重不可以獨任
任重必於借力制廣終乎因人於是乎立其封疆之典
財其親疎之宜使萬國相維以成磐石之固宗庻雜居
而定維城之業知其為人不如厚己利物不如圖身安
上在於悦下為己在乎利人是以分天下以厚樂而已
得與之同憂饗天下以豐利而我得與之共害故諸侯
享食土之實萬國受世及之祚夫然則南靣之君各務
其治世治足以敦風道衰足以禦暴故彊毅之國不能
擅一時之勢雄俊之民無所寄覇王之志降及亡秦棄
道任術懲周之失自矜其得尋斧始於所庇制國昧於
弱下國慶獨饗其利主憂莫與共害雖速亡趣亂不必
一道顛沛之釁實由孤立是盖思五等之小怨忘經國
之大徳知陵夷之可患闇土崩之為痛漢矯秦枉大啓
侯王境土逾溢不遵舊典是以諸侯阻其國家之富憑
其士民之力勢足者反疾土狹者逆遲六臣犯其弱綱
七子衝其漏網皇祖夷於黥徒西京病於東帝是盖過
正之災而非建侯之累也
　　親戚封
左氏傳曰太上以徳撫民其次親親以相及也昔周公
弔二叔之不咸故封親戚以蕃屏周管蔡郕霍魯衛毛
聃郜雍曹滕畢原鄷郇文之昭也䢴晉應韓武之穆也
凡蔣邢茅胙祭周公之𦙍也
毛詩曰乃命魯公俾侯于東錫之山川土田附庸又曰
奄有龜蒙遂荒大東至於海邦淮夷來同
史記曰成王與叔虞戲削桐葉為珪予虞曰以唐封汝
史佚因言請擇日立叔虞成王曰吾與之戲耳史佚曰
天子無戲言言則史書之禮成之樂歌之於是遂封叔
虞於唐
漢書曰漢興之初尊王子弟大啓九國京師内史凡十
五郡公主列侯頗邑其中蕃國大者跨州兼郡連城數
十宫室百官同制京師諸吕之難頼於諸侯也
孟子曰象至不仁封諸有庳仁人之於其弟也不藏怒
焉不宿怨焉親愛之而已矣親之欲其貴愛之欲其富
也封之有庳者富貴之也身為天子弟為匹夫可謂親
愛之乎
詔魏明帝詔曰古之帝王封建諸侯所以蕃屏王室也
詩不云乎懐徳維寧宗子維城秦漢繼周或強或弱俱
失厥中大魏創業諸王開國随時之宜未有定制非所
以永為後法也其改封諸王皆以郡為國
梁任昉武帝追封永陽王詔曰亡兄徳履沖粹識業深
通徽聲善譽風流籍甚道長世短清塵緬邈感惟既徃
永慕慟心可追封永陽郡王又追封丞相長沙王詔曰
夫襃崇名器率由舊章光昭徳祀永世作則亡兄道被
如仁功深微管懸諸日月久而彌新故能拯龜玉於己
毁導涸源於將塞今理運惟新賢戚並建感惟永逺觸
目崩心可追封長沙郡王又追封衡陽王桂陽王詔曰
亡弟暢風標秀特器體淹𢎞朱方之役盡勤王事策出
無方物惟不賞亡弟融業行清簡風度閒綽蚤優名輩
夙廣令聞朕應天紹命君臨萬㝢祚啟郇滕感興魯衛
事徃運來永懐傷切暢可追封衡陽郡王融可追封桂
陽郡王又封臨川安興建安等三王詔曰神州帝城冠
冕列岳渚宫樊鄧形勝是歸居中作衛翼宣戎重隆兹
寵號實允舊章並非親勿居惟賢斯授宏朕之介弟早
富徳譽董一蕃政緝是嘉庸國禮家情瞻寄隆重季風
頴儁邁誠業標簡任居蕃翰政以化成偉體韻淹穆神
㝢凝正經綸夷險參賛王業
陳徐陵始興王詔曰漢祖天倫伯叔追封晉元世系琅
邪傳國仰惟二后重光率由前典朕昔因蕃次蒙繼本
宗分在要荒久離寒燠天嘉紹祚别命皇枝歸自崤函
禮隔登獻每至霜庭可履矚垣寢而懐悲風樹鳴條望
章陵而增感今嗣王乖徳獲罪慈訓永言主奠宜自朕
躬但國歩時艱皇基務切復奉家業升纂帝圖重違情
理言深哽慟可以第二皇子升陵為始興王
策漢武帝使御史大夫策諸子立閎為齊王曰於戲小
子閎受兹青社朕承祖考道惟稽古建爾國家封于東
土世為漢蕃輔於戲念哉共朕之詔唯命不于常人之
好徳克明顯光義之丕圖俾為君子無怠爾心允執其
中又立子旦為燕王曰小子旦受兹𤣥社建爾國家封
于北土又立子胥為廣陵王曰小子胥受兹赤社建爾
國家封于南土戰戰兢兢乃惠乃慎無同好佚無邇小
人
章魏陳王曹植改封陳王謝恩章曰臣既弊陋守國無
效自分削黜以彰衆誡不意天恩滂霈潤澤横流猥蒙
加封茅土既優爵賞必重非臣虛淺所宜奉受非臣灰
身所能報塞又封二子為公謝恩章曰詔書封臣息男
苗為髙陽鄉公志為穆鄉公臣伏自惟文無升堂廟勝
之功武無摧鋒接刃之効天時運幸得生貴門遇以親
戚少荷光寵竊位列侯榮曜當世顧影慙形流汗反側
洪恩罔極雲雨增加既榮本榦枝葉并蒙苗志小竪既
頑且稚猥荷列爵並佩金紫施崇一門惠及父子
齊謝朓為宣城公拜章曰惟天為大日星度其象謂地
盖厚河岳宣其氣斯冕旒所以貞觀衮職所以代終慙
下穆而上尊豈南征而北怨何以克詠九歌載宣七徳
銘彼旂裳勒斯鍾鼎
表陳思王曹植謝初封安鄉侯表曰臣抱罪即道憂惶
恐怖不知刑罪當所限齊陛下哀愍臣身不聽有司所
執待之過厚即日於延津受安鄉侯印綬奉詔之日且
懼且悲懼於不修始違憲法悲於不慎速此貶退上增
陛下垂念下遺太后見憂臣自知罪深責重受恩無量
精魂飛散忘軀殞命(云云/)
齊謝朓封鄄城王表曰臣愚駑垢穢才質疵下過受陛
下日月之恩不能摧身碎首以答陛下厚徳而狂悖發
露始干天憲自分放棄抱罪終身茍貪視息無復睎幸
不悟聖恩爵以非望枯木生葉白骨更肉非臣罪戾所
當宜蒙俯仰慙惶五内戰悸奉詔之日悲喜參至雖因
拜章陳荅聖恩下情未展又轉封東阿王謝表曰奉詔
太皇太后念雍邱下濕少桑欲轉東阿當合王意可遣
人按行知可居否奉詔之日伏增悲喜臣以無功虛荷
國恩爵尊禄厚用無益於時脂車秣馬志在黜放不圖
陛下天父之恩猥宣皇太后慈母之念遷之陛下幸為
久長計聖㫖惻隠恩過天地臣在雍邱劬勞五年左右
罷怠居業向定園果萬株枝條始茂私情區區實所重
棄然桑田無業左右貧窮食財餬口形有躶露臣聞古
之仁君必有棄國以為百姓况乃轉居沃土人從蒙福
江海所流無地不潤雲雨所加無物不茂若陛下念臣
入從五年之勤少見佐助此枯木生華白骨更肉非臣
之敢望也饑者易食寒者易衣臣之謂矣
呉胡綜請立諸王表曰受命之主繫天而王建化垂統
為一代制雖禮有損益事有質文至於崇建懿親列土
封爵内蕃國朝外鎮天下古今同契其揆一也周室之
興寵秩子弟姬姓之國五十有五諸王子受國者漸多
光武中興四海擾攘衆諸制度未徧而九子受國明章
即位男則封王女為公主故詩曰既受帝祉施于孫子
陛下踐阼以來十有二載皇后無號公主無邑臣下歎
息逺近失望是以屢獻愚懐依據典禮庻請具陳足寤
聖心深辭固拒不蒙進納恐天下有識之士將謂呉臣
闇於禮制不知陛下謙以失之也加今迎夏盛徳在上
大呉之慶於是乎始開國建號吉莫大焉唯陛下割謙
謙之徳副兆民之望留臣祐許天下幸甚
晉孫毓賀封諸侯王表曰臣聞軒轅二十五宗黄祚以
繁姬姓建國七十周過其厯故禦侮莫如同徳伏惟陛
下聖哲欽明稽乾作則超五越三與靈協契天祚明徳
克昌祚𦙍秦王楚王淮南王光濟碩美冠于羣后改建
大國分鎮方岳皇太子皇孫並啓土宇培敦潼索制𢎞
徃代内輔皇畿外蕃九服羣生仰徳向風懐義率土臣
妾莫不稱慶
梁任昉為蕭侍中拜襲封表曰詔書拜臣襲封竟陵郡
王臣以凡庸素乏才植皇朝尚徳詔爵惟賢遂復出修
職貢入頒卿士但有道之守海外重扃蕃籬近甸無勞
擊柝仰閲舊章俯增私感報國承家豈云萬一
奏宋傅亮尚書八座封諸皇弟皇子奏曰臣聞懿親廣
樹聖主所先明徳並建古之休典所以維城皇代磐石
帝基内衛畿服外綏四海者也第某皇弟皇子等神姿
頴哲大成俱茂地均魯衛徳兼庸賢顯進徽號啓建疆
宇𢎞道作屏光翰邦家並可封郡王
宋謝莊為尚書八座封皇子郡王奏曰臣聞桐珪睦親
書河汾之䇿賜帶懐賢敬東平之祚諒以訓經終始義
洽垣墉第某皇弟等器彩明敏令識頴悟並宜憲章前
典光啓祚宇作屏王室式雍帝載臣等參議可封郡王
　　功臣封
周官曰司勲掌六卿賞地之法以等其功王功曰勲國
功曰功事功曰勞治功曰力戰功曰多凡有功者銘書
於王之太常
史記曰古之人臣功有五品以徳立宗廟定社稷曰勲
以言曰勞用力曰功明其等曰伐積日曰閲又曰武王
克紂太公之謀居多於是武王封尚父於齊營邱成王
少時管蔡作亂淮夷叛周乃使召康公命太公東至海
西至河南至穆陵北至無棣五侯九伯實得征之齊由
此征伐大于諸國又曰召公奭與周同姓武王之滅紂
封召公于燕其在成王時自陜以西召公主之自陜而
東周公主之又曰鬻熊事周文王早卒當成王之時舉
文武勤勞之嗣乃封其後熊繹於楚又曰晉獻公伐霍
耿魏滅之因以魏封畢萬為大夫卜偃曰畢萬之後必大
萬盈數也魏大名也以是始賞天啓之也又曰陳完奔
齊懿仲欲妻之卜之吉曰是謂鳳凰于飛和鳴鏘鏘有
媯之後將育于姜五世其昌並于正卿八世之後莫之
與京卒妻之完卒諡為敬仲六世而至田常田常弑簡
公立簡公弟為平公乃割齊安平以東為己封邑始大
於齊
漢書曰漢五年克項天下乃平始論功侯者百四十有
三人時人民散亡大侯不過萬户封爵之誓曰使黄河
如帶太山如礪於是申以丹書之信重以白馬之盟藏
之宗廟副在有司又曰陳平凡六出奇計輙益封凡六
萬家又曰髙祖封項伯等四人為列侯賜姓劉氏又曰
項羽曰吾聞漢購我頭千金邑萬户吾為公得之乃自
剄王翳取其頭楊喜吕馬童郎中吕勝楊武各得一體
故分其地以封五人皆列侯
東觀漢記曰上謂耿丹曰今關東故王國雖數縣不過櫟
陽萬户邑夫富貴不歸故鄉如衣繡夜行故以封卿爾
又封竇融曰率厲五郡積兵羌胡畢至兵不血刃而虜
土崩瓦解功既大矣篤意分明斷之不疑吾甚嘉之其
以六安安豐陽泉蓼安風四縣封融為安豐侯又曰三
輔豪傑入長安攻未央宫庚戌殺莽於漸臺東海公賓
就得其首傳詣宛封滑侯又曰班超定西域五十餘國
乃封超為定逺侯
魏志曰夏侯惇文帝追思惇功欲使子孫畢侯分邑千
户賜惇七十二孫皆闗内侯惇弟廉及子楙素列侯又
曹真字子丹以功封邵陵侯曹真少與宗人曹遵鄉人
朱讃並事太祖早亡真愍之乞分食邑封遵等子詔曰大
司馬有叔向撫孤之仁晏平久要之分聽分賜遵等子
爵闗内侯及真薨明帝悉封真五子皆列侯又曰太祖
表封荀彧為萬歲亭侯太祖又與彧書曰君之相匡弼
君之相為舉人君之相與建計君之相密謀亦已多矣
大功未必野戰也十二年復增邑合二千户又曰太祖
表封荀攸曰前後剋敵皆攸之謀也於是封攸陵樹亭
侯又曰太祖自栁城還過攸舎稱攸前後謀曰昔髙祖
使張子房自擇齊三萬户今孤亦欲君自擇所封又曰郭
嘉字奉孝冀州平封洧陽亭侯及薨太祖表曰良策未
决嘉輙成之平定天下謀功為髙宜增邑并前千户又
曰任峻字伯逺為典農中郎大興屯田軍國致饒太祖
以峻功髙表封都亭侯又曰朱靈字文博封鄃侯文帝
曰將軍佐命先帝威過方邵平王所志願勿難言靈謝
曰髙唐宿所願乃更封髙唐侯
詔後漢獻帝詔勅鎮東將軍領兖州牧費亭侯故特進
顯授上將鈇鉞之任復食舊土䨇金之寵董統一州委
成之重榮曜昭示亦以優崇投節効命自首之秋也又
詔書拜鎮東將軍襲費亭侯曹操業履忠貞輔幹王室
頃遭凶暴海内離析操執義討截黄巾為國出命夫禄
以賞功罰以絀否今以操為鎮東將軍領兖州牧襲父
費亭侯嵩爵并印綬符策
魏文帝册孫權太子登為東中郎封侯詔曰盖河洛寫
天意符䜟述聖心昭晰著明與天談也故易曰河出圖
洛出書聖人則之孫將軍歸心國朝忠亮之節同功佐
命而其子當為魏將軍著在圖䜟猶漢光武受命李氏
為輔王梁孫咸並見符緯也斯乃皇天啓祐大魏永令
孫氏仍世為佐其以登為東中郎將封縣侯萬户昔周
嘉公旦祚流七𦙍漢禮蕭何一門十侯今孫將軍亦當
如斯若夫長平之榮安豐之寵方斯蔑如
陳徐陵進武帝為長城公詔曰徳懋懋官功懋懋賞皇
王盛則所謂元龜司空公南徐州刺史長城縣開國侯
諱志懐寅亮風度𢎞逺體文經武明允篤誠曩者率五
嶺之彊兵誅四海之讎敵固以勒功彞鼎書勲太常克
定京師勤勞自重自鎮撫枌榆永寧豐沛東凉既息北
蔡無歸代馬燕犀氣雄天下裹糧坐甲固敵是求方欲
大討於秦崤敦修於與睦叶謀上相爰納朕躬思所以
敬荅忠勲用申朝典可進爵為長城縣公
表宋謝靈運謝封康樂侯表曰昔強臣暴虐恃僭厯紀
既噬五都志吞六合遂䧟没西河傾覆南漢凌籍紀郢
跨越淮泗于時策畫惟疑地險已謝咸懼君臣同冺有
生無餘亡祖奉國威靈董符戎重盡心所事剋黜禍亂
功參盤鼎胙土南服逮至臣身值遭泰路日月改暉榮
落代運輸税唐化生幸無已不悟天道下濟鴻鈞曲成
乃眷遐績式是興徴分虎紐龜復顯茅土鳴玉拖紱班
景元勲澤洽徃徳恩覃來𦙍永惟先蹤逺感崩結豈臣
尫弱所當忝承臣聞至公無私甄善則一皇恩逺被殊
代可侔是以信陵之賢簡在髙祖之心望諸之道復獲
隆漢之封觀史歎古欽兹盛美豈謂榮渥近霑微躬傾
宗殞元心識其㑹酬恩荅厚罔知所由
宋顔延之謝子竣封建城侯表曰伏見策書降錫息竣
開國建城縣侯爵踰三等户越兼千生邀洪禮身茂盛
世闔宗革聽盡室改觀誠慙末品誤參其泰臣聞子之
能仕父教之忠忠教善信臣實負其前誥能仕志政竣
固暗於明試徒以數遇㑹昌消憂啓聖幸與靈祚福徳
共從義勲分賞執珪登朝析金受邑慶重慮愆恩徃懼
積非臣耄蔽所任圖報豈竣庸薄所能奉服
梁沈約謝封建昌侯表曰陛下投袂萬里拯厥塗炭臣
雖心不吠堯而迹淪桀犬此則王業始基臣所不與徒
荷日月之私竟無蒸燭之用天命𤣥鳥非止今日受命
作周其來久矣雖復備數樂推與同謳頌而誠微弱草
效闕纎塵遂班山河之誓叨佐命之賞亦何以慰悦帷
帳酬報爪牙
　　遜讓封
左氏傳曰㑹于戚討曹成公也諸侯將見子臧於王而
立之子臧曰前志有之曰聖達節次守節下失節為君
非吾節也遂逃奔宋又曰呉諸樊既除䘮將立季札季
札辭曰曹宣公之卒諸侯不義曹君將立子臧子臧去
之君子曰能守節也誰敢姦君有國非吾節也棄其室
而耕
韓子曰楚莊王既勝晉于河雍歸而賞孫叔敖叔敖請
漢間之地沙石之處楚國之法禄臣再世收唯叔敖獨
存九世而祀不絶
漢書曰韋賢薨子𤣥成當為嗣心知非賢意即佯狂妄
語笑既𦵏當襲爵𤣥成素有名疑其欲讓兄遂奏劾之
𤣥成不得已乃受侯爵
東觀漢記曰竇融數辭爵位又上疏曰臣有一子質性頑
鈍何况乃當傳以連城廣土享諸侯之國哉他日㑹見
迎詔融曰公欲讓職還土今相見不宜論也又曰桓榮卒子
郁當襲爵讓於兄子顯宗不許不得已受封而悉以租
入與之又曰丁綝從上渡河及封功臣上令各言所樂
謂綝曰諸將皆欲縣子獨求鄉何也綝曰昔孫叔敖勑
其子受封必求磽确之地今綝能薄功微得鄉亭厚矣
上從之封為定陵新安鄉侯後徙封陵陽侯又曰張純
臨終謂家丞曰吾無功於時猥蒙爵土身死之後勿議
傳國爵子奮上詔奮嗣爵奮稱純遺㫖固不肯受帝以
奮違詔收下獄奮乃襲封又曰帝欲封樊興置印綬於
前興固讓曰臣未有先登䧟陣之功而一家數人並蒙
爵土令天下觖望上嘉興之讓不奪其志又曰上欲封
諸舅馬太后輒斷絶曰吾計之熟矣勿疑也至孝之行安親
為上今遭變異穀價數倍憂惶晝夜不安坐卧而欲封
爵違逆慈母之拳拳吾素剛急有胷中氣不可不慎穰
歲之後唯子之志吾但當含飴弄孫不能復知政
魏志曰田疇從太祖入盧龍塞太祖獨欲侯之疇素與
夏侯惇善太祖語惇曰且徃以情喻之荅曰豈可賣盧
龍塞以易賞禄哉縱國私疇疇獨不愧於心乎涕泣横
流惇具答太祖太祖喟然知不可屈乃拜為議郎
晉起居注曰故南城侯羊祜固辭歴年志不可奪身没
讓存遺操益厲此亦夷齊所稱賢也今聽復本封以彰
厥美
表齊謝朓為齊明帝讓封宣城公表曰如其懸旌㶚滻
刷馬伊榖灑酒望屬車之塵整笏侍升平之禮陛下訏
謨𤣥覽欽若宏圖鑒臣匪躬共申彞訓雖量能之請近
遂微躬則𢎞長之風足軌來世
梁簡文帝為子大心讓當陽公表曰日蝕之餘無黄童之
對荷㦸入榛異子烏之辯遂復早建茅社夙開井賦爵
列五等綬參四色又帝為子大欵讓石城公表曰詭對
鶴書俯羞鴉翼臣生處深宫未覿焦原之險不出户庭
豈觀砥柱之峻臣聞㘭堂汎水豈議大瀆之流覆簣為
峯終乖小魯之説又為長子大器讓宣城王表曰襄野
之辯尚對軒君𢎞羊之計猶干漢主徒以結慶璿源乗
䕃霄極一日千里困騏驥之馳髙隂百尺藉雲崖之逺
熈祖流聰慧之稱方建臨淮之國元仲表岐嶷之姿乃
啓平原之封南郡奥部春谷名區民化仲翔之俗山峻
陵陽之嶺而緑車赤綬交映相暉金璽銀劵炤灼光彩
梁江淹為齊髙帝讓進爵為王表曰昔虞思勤夏不别
殊物之錫晉叔臣周豈頒上公之典魯蕃懿親裁蒙衮
舄之榮梁國戚屬方忝旌旗之貴
梁任昉為齊明帝讓宣城郡公表曰臣本庸才智力淺
短太祖髙皇帝篤猶子之愛降家人之慈世祖武皇帝
情等布衣寄深同氣武皇大漸實奉話言雖自見之明
庸近所蔽愚夫至此已實不忍自固於綴衣之辰拒違
於玉几之側遂荷顧托道揚末命雖嗣君棄常獲罪宣
徳王室不造職臣之由何者親則東牟任惟博陸徒懐
子孟社稷之對何救昌邑爭臣之譏四海之議於何逃
責且陵土未乾訓誓在耳家國之事一至於斯非臣之
尤誰任其咎將何以肅拜髙寢虔奉武園悼心失圖泣
血待旦寧容復徼榮於家耻晏安於國危且虚飾寵章
委成禦侮臣知不愜物誰謂攸宜命輕鴻毛責重山岳
存没同歸毁譽一貫辭一官不减身累增一職已黷朝
經便當自同體國不為飾讓至於功均一匡賞同千室
光宅近甸奄有全邦殞越為期弗敢聞命亦願曲留降
鍳即垂順許乃君臣之道綽有餘裕茍曰易照敢守難
奪
梁沈約為栁世隆讓封公表曰臣聞懸旌玉塞貳師尚
黜其功伐鼓炎州伏波猶懼其賞徒以兼委之施或難
固辭抽心之情必無䨇奪是故俛容青閣願還慈於裂
壤竊歩丹墀希收寵於開賦昔竄命窮雉難廹勢孤沈
板末難負户非切及顧温清之館懼結尊慈之懐累葉
喁喁舉門惴惴臣事逼君親理非外奬實頼朝謨謹肅
宰略遐震奔鯨外剿臣何力焉幸得扶老携弱重出幽
堵還軸歸驂再踐鄉路豈可資國眚以邀其功因衆功
而饗其報遂使甘霜受電之心有同於飾請皎日大河
之志匪殊於貌謁
書魏武帝上書讓增封曰無非常之功而受非常之福
是用憂結比章歸聞天慈無已未即聽許臣雖不敏猶
知讓不過三所以仍布腹心至于四五上欲陛下爵不
失實下為臣身免於茍取又上書讓封曰臣誅除暴逆
克定二州四方來貢以為臣之功蕭相國以關中之勞
一門受封鄧禹以河北之勤連城食邑考功效實非臣
之勲臣祖父中常侍侯時但從輦扶翼左右既非首謀
又不奮㦸並受爵封暨臣三葉臣聞易豫卦曰利建侯
行師有功乃當進立以為諸侯也又訟卦六三曰食舊
徳或從王事謂先祖有大徳若從王事有功者子孫乃
得食其禄也伏惟陛下垂乾坤之仁降雲雨之潤逺録
先臣扶掖之節採臣在戎犬馬之用優策襃崇光曜顯
重非臣尫頑所能克堪又上書讓費亭侯曰臣伏讀前
後策命既録臣庸才微功乃復追述先臣幽讃顯揚見
得思義屏營怖懼未知首領所當所授故古人忠臣或
有連城而不辭或有一邑而違命所以然者欲必正其
名也又禮制諸侯國土已絶子孫有功者當更受封不
得增襲其有所增者謂國未絶也或有所襲者謂先祖
功大也數未極無故斷絶故追紹之也臣自三省先臣雖
有扶輦微勞不應受爵豈逮臣三葉若録臣闗東微功
皆祖宗之靈祐陛下之聖徳豈臣愚陋所能克堪又上
書讓增封武平侯及費亭侯曰伏自三省姿質頑素材
志鄙下進無匡輔之功退乏拾遺之美雖有犬馬微勞
非獨臣力皆由部曲將校之助陛下前追念先臣微功
使臣續襲爵土祖考蒙光照之榮臣受不貲之分未有
絲髪以自報效昔齊侯欲更晏嬰之宅嬰曰臣之先容
焉臣不足以繼之卒違公命以成私志臣自顧省不克
負荷食舊為幸雖上徳在𢎞下有因割臣三葉累寵皆
綂極位義在殞越豈敢飾辭
　　外戚封
史記曰武帝衛后弟青封長平侯四子皆封侯貴震天
下天下歌曰生男無喜生女勿怒獨不見衞青子夫霸天下
漢書曰漢興外戚與定天下侯者二人后父據春秋襃
紀之義帝舅縁大雅申伯之恩浸廣博矣又曰髙祖封
吕后父吕公為臨泗侯兄澤為周吕侯又曰文帝封后
弟薄昭為軹侯又封齊淮南王舅駟鈞等二人為侯又
曰景帝封太后弟姪竇廣國為章武侯竇彭祖為南皮
侯竇嬰以破吳楚功封魏其侯后弟王信為蓋侯又
河平二年上悉封舅譚為平阿侯商成都侯根曲陽侯
逢時髙平侯立紅陽侯五人同日封故世謂之五侯又
曰武帝封太后同母弟田蚡為武安侯勝周陽侯皇后
姊子霍去病伐匈奴封冠軍侯
東觀漢記曰馬防兄弟三人各六千户防為潁陽侯特
以前參醫藥勤勞綏定西羌以襄城羮亭一千二百户
增防防身帶三綬寵貴至盛又光武封新野主子鄧泛
為吳侯伯父皇皇考姊子周均為富波侯追封外祖樊
重為夀張侯重子丹為射陽侯孫茂為平望侯彞鄉侯
從子冲更父侯后父隂隆宣陽侯子識原鹿侯就為信
陽侯皇考女弟子來歙征羌侯弟由宜西侯以寧平公
主子李雄為新市侯后父郭昌為陽安侯子㳘緜曼侯
兄子竟新郪侯匡發干侯以姨子馮邯為鍾離侯又曰
明帝封太后弟隂興為鮦陽侯子傅隐強侯隂盛為無
錫侯楚王舅子許昌龍舒侯又曰鄧訓自中興後累世
寵貴凡侯者二十九人東京莫比
魏志曰文帝欲追封太后母父尚書陳羣議自古無婦
人分土命爵之制秦違古法漢氏因之非先王之令典
也帝曰此議是也
表晉庾亮讓封公表曰觀聖賢之於名爵敬戒之甚重
豈先哲宜重之於古而聖朝可輕之於今耶譬猶廻太
陽以消湛露運滄海以灌燎火其功易成其事易立
　　婦人封
左傳曰晉敗齊師齊侯遂自徐闗入見保者曰勉之齊
師敗矣辟女子女子曰君免乎曰免銳司徒免乎曰免
矣茍君與吾父免矣可若何乃奔齊侯以為有禮既而
問之辟司徒之妻也封之石窌
陳留風俗傳曰封邱者髙祖與項氏戰厄於延鄉有翟
母者免其難故以延鄉為封邱縣以封翟母焉
表魏陳王曹植謝妻改封表曰璽書今以東阿王妃為
陳王妃并下印綬因故上前所假印以其拜授書以即
日到臣輙奉詔拜其才質底下謬同受私遇寵素飡臣
為其首陛下體乾坤育物之徳東海含容之大乃復随
例顯封大國光揚章灼非臣負薪之才所宜克當非臣
穢釁所宜蒙獲夙夜憂歎念報罔極洪施遂隆既榮枝
榦猥復正臣妃為陳妃熠燿宣朗非妾婦惷愚所當蒙
被葵藿草物猶感恩飬况臣含氣銜佩𢎞惠没而後已
誠非翰墨屢辭所能報荅
梁沈約謝母封建昌國太夫人表曰伏見詔書以臣母
封為建昌國太夫人慶溢蓬門榮流素族恭荷屏營罔
識攸寘臣禀訓私閨志塗靡立勉以為義誠有由然輸
力致身曾無萬一天慈罔已至徳彌光探其私志降此
洪澤榮親之至始自微臣率斯道也方流萬物草卉輕
命固莫云酬又為長城公主謝表曰奉策書封妾為長
城縣公主徽命降臨慙腆罔寘妾膺靈禀氣育景璇閨
弱志易淪柔徳難樹雖復式修姆保莫敢或遑而肅雍
不著穠華盖闕不悟宸暉曲漸彞章夙賁籍此恩加遽
延典策湯沐光啓珩緄昭被
梁王僧孺為南平王妃拜改封表曰拜妾為南平王妃
奉命震慙有灼丹寸妾瞻絲望帨且或多慙鏡史觀圖
是焉知愧以兹眇薄有儷蕃儀紃組不聞饘􁉦盖闕不
悟𤣥造曲被徽渥愈臻改服逓名事華品貴恩深外邸
榮照下庭豈斯輶弱所能勝荷
奏宋謝莊為尚書八座改封郡長公主奏曰臣聞爵厚
懿戚國之恒典景祚既新禮與時渥永興等七公主可
封郡長公主
　　尊賢繼絶封
禮記曰天子存二代之後猶尊賢尊賢不過二代武王
克殷未及下車而封黄帝之後於薊封帝堯之後于祝封
帝舜之後於陳下車而封夏后氏之後於杞殷之後於
宋
左傳曰鄭子産曰昔虞閼父為陶正以服事我先王先
王頼其利器用與其神明之後也庸以元女太姬配胡
公而封諸陳以備三恪
史記曰髙帝過趙問樂毅有後乎得樂臣叔封之囂鄉
號華成君華成君毅之後也
漢書曰自古受命及中興之君必興滅繼絶修廢舉逸
然後天下歸仁四方之政行焉傳稱武王克殷追存賢
聖至乎不及下車世代雖殊其揆一也髙祖撥亂日不
暇給然猶修祀六國求聘四皓過魏則寵無忌之墓適
趙則封樂毅之後孝武疇咨前代初得周後復加爵邑
元成之間晚得殷世以備賓位又曰武帝還過洛陽曰
三代邈逺以其三十里地封周後為周子南君又曰髙
祖功臣侯者子孫驕逸多䧟法禁訖于孝武靡有孑遺
於是成帝復紹蕭何而哀平之世復曹參周勃之後又
曰元康四年立靳翕夏侯嬰陳平張良周勃等一百一
十八人後紹爵復家也又漢武元狩中復以鄼户二千
四百封蕭何曾孫慶為鄼侯布告天下令明知朕報以
蕭相國徳慶厚也
東觀漢記曰髙祖功臣蕭曹為首有傳世不絶之誼曹
相國後容城侯無嗣朕甚愍焉望長陵東門見二臣之
墓生既有節終不逺身誼臣受寵古今所同遣使者以
中牢禱大鴻臚悉求近親宜為嗣者須景風紹封以彰
厥功
晉陽秋曰夏侯惇魏之元功勲書竹帛昔庭堅不祀猶
或悼之况朕受終于魏而可忘其功臣哉其擇惇近屬
封之
晉中興書曰泰元二年興滅繼絶後故陳騫後浩之為
髙平公裴秀後球為鉅鹿公王沉後朴之為博陵公荀
朂後軌為濟北侯何曾後闡為朗陵侯羊祜後法興為
鉅平侯又曰元帝紹封魏後曹勵為陳㽞王
表魏武帝謝襲費亭侯表曰不悟陛下乃尋臣祖父厠
豫功臣克定㓂逆援立孝順皇帝謂操不忘獲封茅土
聖恩明發逺念桑梓日以臣為忠孝之苗不復量臣才
之豐否既勉襲爵邑忝厥祖考復寵上將鈇鉞之任兼
領大州萬里之憲内比鼎臣外參二伯身荷兼紱之榮
本枝頼無窮之祚也昔大彭輔殷昆吾翼夏功成事就
乃備爵錫臣束脩無稱綂御無績比荷殊寵策命襃績
未盈一時三命交至䨇金重紫顯以方任雖不識義庻
知所尤又郭嘉有功臣死宜追贈封表曰臣聞襃忠示
寵未必當身念功惟績恩隆後嗣是以楚宗孫叔敖顯
封厥子岑彭既没爵及支庻誠賢君殷勤於清良聖祖
敦篤於明勲也故軍祭酒洧陽亭侯潁川郭嘉立身著
行稱茂鄉邦與臣參事盡節為國臣今日所以免戾嘉
與其功方將表顯使賞足以報效薄命夭隕不終美志
上為陛下悼惜良臣下自毒恨䘮失奇佐昔霍去病蚤
死孝武為之咨嗟祭遵不究功業世祖望柩悲慟仁恩
降下念發五内今嘉隕命誠足憐傷
梁任昉為褚蓁代兄襲封表曰一日被司徒符印稱詔
二日許臣兄賁所請以臣詔封南康郡公臣世屬啓聖
運偶時來尚徳疇庸光錫土宇臣賁載世承家兄居長
徳而量已夙退内事園蔬以臣行達幽明早酷荼苦賁
天倫𡨕至友愛淳深非直引瘠推温故能逃迹讓位鞠
育提飬以及人次事死讓生尚均脱屣取信十室本若
錙銖乃逺謬推恩近霑庸薄能以國讓𢎞義有歸匹夫
難奪守以勿二昔武始廹家臣之策陵陽感鮑子之言
張以誠請丁為理屈且大宗絶緒命臣出纉傍統禀承
在昔理絶終天永懐情事觸感崩裂伏惟陛下俯權孤
門哀榮之重爰奪臣賁一至之輕察其丹欵特賜停絶
至公允穆微臣剋幸又表曰近冒披款庻蒙哀亮奉被
還詔未垂矜允伏讀周遑罔寘心誠臣本凡劣身名不
限摽一善不足以驗風流存小讓不足以𢎞進止若乃
富埒千駟貴有邦家二者之來不期而至中人猶其趦
趄凡近固宜勉朂直以門緒有歸長徳無二若使賁髙
延陵之風臣忘子臧之節是廢徳舉豈曰能賢陛下留
心孤門特深追逺故臣窮必呼天憑威咫尺賁嬰疾沉
固公私廢禮逢不世之恩遂良已之志確然難奪有理
存焉臣既承先㫖出纉傍統受命有資反身何奉叙心
感悼義迫窮誠臣賁息霽年將志學禮及趨拜且私門
世適二三攸序若天眷無已必降殊私乞以臣霽奉膺
珪社伏願陛下聖慈曲垂矜慎如蒙哀允施重含育
周庾信功臣不死王事請門襲封表曰臣聞以法施民
必傳祀典以勞定國必有承家孫叔敖祭酹無聞有傷
良相汝叔齊𦙍嗣絶没實貶賢臣謹案大統十六年格
先有封爵死於王事絶嗣者聽以支子繼襲非死王事
不許承封前牒五等功臣皆是勤勞王室身當患難扞
禦災禍翼賛大猷一日遇疾身捐館舍不幸無𦙍享祀
便絶於禮則不足於義則有傷未求上林之獵已削其
侯不服襜䄖之衣先除其國伏惟皇帝崇徳旌庸興亡
繼絶聞鼓鼙而思將帥畫雲臺而念舊臣豈有功存社
稷而無後可守事盡忠貞而無祠可祭周於蕃屏為約
事在世功漢以山河為誓義存長久臣聞存人之國大
於救人之災立人之後重於封人之墓竊以殷朝繼及
無廢小宗周室興亡貴存身後紹髙密者累葉豈專鄧
禹之正𦙍嗣平陽者重世何必曹參之嫡孫愚謂生有
其勞死非王事雖在支庻並聽承襲幸使伯有之魂不
能為厲若敖之鬼其無餒而幽顯對揚人神咫尺
　
　
　藝文類聚巻五十一
欽定四庫全書
　藝文類聚巻五十二　　　唐　歐陽詢　撰
　治政部上(論政/)　(善政/)　(赦宥/)
　　論政
釋名曰政正也下所取正也
禮記曰聖人南面而聽天下所宜先者五一曰治親二
曰報功三曰舉賢四曰使能五曰存愛(察有仁/愛者也)五者一
得於天下民無不足不贍者
大戴禮曰徳法者御民之銜勒也吏者轡也刑者策也
天子御者内史太史左右手也古者以法為銜勒以官
為轡以刑為策以人為手故御天下數百年而不解惰
管子曰國有四維一維絶則傾二維絶則危三維絶則
覆四維絶則滅傾可正危可安覆可起滅不可得復也
四維一曰禮二曰義三曰廉四曰恥又曰堯舜之民非
生而治桀紂之民非生而亂故治亂在上又曰聖君設
度量置儀法如天地之堅如列星之固如日月之明如
四時之信然正令往而民從之
晏子曰景公問治國何患對曰患社䑕社有鼠不可灌
人君之左右出則賣重寒熱入則矯謁収利
老子曰治大國若烹小鮮
書曰懍乎若朽索之馭六馬
商君書曰凡人主所以勸民者官爵也國之所興者農
戰也令民求官爵皆不以農戰而以巧言虚道也此為
勞民勞民者其國必無力無力者其國必削又曰善治
者使盜跖可信不能治者使伯夷可疑
韓子曰夫堯生在上位雖十桀紂不能亂者勢治也桀
紂亦生在上雖有十堯舜而不能治者勢亂也
史記曰齊威王召即墨大夫而語之曰自子之居即墨
也毁日至然吾使人視即墨田野闢民人給官無留事
是子不事吾左右以求譽也封之萬家召阿大夫語之
曰自子之守阿譽日聞矣然使使視阿田野不闢民貧
苦是子以幣享吾左右以求譽也是日烹阿大夫及左
右嘗譽者於是齊國震懼人不敢飾非
陸賈新語曰君子為治也混然無事寂然無聲官府若
無人亭落若無吏郵無夜行之卒鄉無夜召之征耆老
甘味於堂丁男耕芸於野
淮南子曰治國者若耨田去害苗而已今沐者墮髪而
猶為之不已以其所去者少所利者多也又曰盛國之
道工無偽事農無遺力士無謟行官無失法譬若設網
者引其綱而萬目張又曰張琴瑟者小絃絙而大絃緩
(絙者/急也)立事者賤者勞而貴者逸也舜為天下彈五絃之
琴歌南風之詩周公肴膳不撤於前鐘鼓不解於懸而
四夷服贏秦政晝決獄夜理書(政秦始/皇名也)御史冠葢相接
於道戍五嶺以備越(五嶺鐔城之嶺九疑之塞畨/禺之都南野之界射干之水)桀修
城以守胡然姦邪萌生而亂愈滋又曰太清之始天覆
以徳地載以樂四時不失其序風雨不降其虚日月淑
清而揚光五星循軌而不失行鳳麟至蓍龜兆甘露下
竹實滿流黃出朱草生(滿成也流黄土精也朱/草生於庭皆瑞應也)逮至衰
世松柏箘簵宛而夏槁江河三川絶而不流夷羊在牧
(夷羊土神也殷之/將亡見於南郊也)飛蛩滿野(蛩蟬蔑/蒙屬)又曰楚王問詹何
曰治國奈何詹何曰何明於治身不明於治國楚王曰
寡人得奉宗廟社稷願學所以守之詹何對曰臣未嘗
聞身亂而國治者也故本身不敢對以末楚王曰善
説苑曰政有三品王者之政化之霸者之政威之强國
之政脇之夫此三者各有所施而化之為貴矣化之不
變而後威之威之不變而後刑之夫至於刑則非王者
之所貴也
新序曰臧孫行猛政子貢非之曰夫政猶張琴瑟也大
絃急則小絃絶矣是以位尊者徳不可以薄官大者治
不可以小地廣者制不可以狹民衆者政不可以苛獨
不聞子産相鄭乎其掄材惟賢抑惡而揚善故有大畧
者不問其所短有徳厚者不非其小疵其牧民之道養
之以仁敎之以禮因其所欲而與之從其所好而勸之
賞之疑者從重罰之疑者從輕
議晉潘岳九品議曰天生蒸民而樹之君使司牧之勿
失其性君不獨治於是乎建牧立監陳其輔佐故曰天
工人其代之然則髙官厚禄非明崇賢所以興治卑位
下役非為鄙愚所以供職雖或開榮辱之門有爭競之
弊而百王莫之能易者此道不可以二故也方今天下
隆平四海攸同薦賢逹善各以類進夫觀民宣化為治
之本雖實小邑猶須其人又中正之身優劣懸殊茍知
人者智則不知者謬矣莫如逹官各舉其屬萬嶽九列
朝所取信郡守雖輕有刺史薦舉之當否實司其事考
績累名施黜陟焉進賢受賞不進賢甘戮沮勸既明
人自為謀庶公道大行而私謁息矣
論後漢崔寔政論曰自堯舜之帝湯武之王皆賴明哲
之佐博物之臣故臯陶陳謨而唐堯以興伊箕作訓而
殷周以隆及繼體之君欲立中興之功者曷嘗不賴賢
哲之謀乎凡天下之所以不治者常由世主承平日久
俗漸弊而不悟政浸衰而不改是以受命之君每輒創
制中興之主亦匡時失俗人拘文牽古不逹權制竒偉
所聞簡忽所見焉可與論國家之大事哉孝宣皇帝明
於君人之道審於為政之理故嚴刑峻法破姦宄之膽
海内清肅天下謐如嘉瑞並集屢獲豐年薦勲祖廟享
號中宗筭計見效優於孝文元帝即位多行寛政卒以
墮損威權始奪遂為漢室基禍之主治國之道得失之
理於斯可以鑒矣昔孔子作春秋褒齊桓懿晉文歎管
仲之功夫豈不美文武之道哉誠逹權救弊之理也故
聖人能與世推移而俗士苦不知變以為結繩之約可
復治亂秦之緒干戚之舞足以解平城之圍文帝乃除重
刑非輕之也以嚴致平非以寛致太平也
後漢王符潛夫論曰夫為國者以富民為本以正學為
基民富乃可以敎學正乃得以義民貧則背善學淫則詐
偽明君之法務此二者以為太平之基致休徴之隆夫
富民者以農桑為本以逰業為末百工者以致用為本
以巧飾為末商賈者以通乏為本以鬻貨為末三者守
本則民興富國之所以為國者以民也治國之日舒以
長故其民閒暇而力有餘亂國之日促以短故其民困
務而力不足所謂治國之日舒以長者非能請羲和而
令安行也乃君明察而百官理民安静而力有餘故視
日長也所謂亂國之日促以短者非能謁羲和而令疾
驅也乃君暗則百官亂而姦宄興細民懷賄而趨走故
視日短也
魏王粲儒吏論曰士同風於朝農同業於野雖官職務
殊地氣異宜然其致功成利未有相害而不通者也至
乎末世則不然矣執法之吏不闚先王之典搢紳之儒
不通律令之要彼刀筆之吏豈生而察刻哉起於几案
之下長於官曹之間無温裕文雅以自潤雖欲無察刻
弗能得矣竹帛之儒豈生而迂緩也起於講堂之上逰
於鄉校之中無嚴猛斷割以自裁雖欲不迂緩弗能得
矣先王見其如此也是以博陳其敎輔和民性逹其所
壅袪其所蔽吏服雅訓儒通文法故能寛猛相濟剛柔
自克也
表魏武帝陳損益表曰陛下即祚復蒙試用遂受上將
之任統頷二州内參機事實所不堪昔韓非閔韓之削
弱不務富國强兵用賢任能臣以驅驅之質而當鐘鼎
之任以闇鈍之才而奉明明之政顧恩念責亦臣竭節
授命之秋也謹條遵奉舊訓權時之宜十四事奏如左
庶以蒸螢增明太陽言不足採
魏陳王曹植降江東表曰臣聞士之羨永生者非徒以
甘食麗服宰割萬物而已將有以補益羣生尊主惠民
使功存於竹帛名光於後嗣今臣文不昭於俎豆武不
習於干戈而竊位藩王尸禄東夏消損天日無益聖朝
淮南尚有山竄之賊吳會猶有潛江之虜使戰士未獲
歸於農畆五兵未得戢於武庫葢善論者不恥謝善戰
者不羞走夫凌雲者泥蟠者也後申者先屈者也是以
神龍以為徳尺蠖以昭義昔湯事葛文王事昆夷固仁
者能以大事小若陛下遣明哲之使繼能陸賈之蹤者
使之江南發愷悌之詔張(日/)月之信開以降路權必奉
聖化斯不疑矣
　　善政
禮記曰哀公問政子曰文武之政布在方䇿其人存則
其政舉其人亡則其政息
左氏傳曰鄭人逰於鄉校以論執政然明謂子産毁鄉
校如何子産曰何為夫人朝進夕退而逰焉以議執政
之善否其所善者吾則行之其所惡者吾則改之是吾
師也又曰子産知然明問為政焉曰視民如子見不仁
者誅之如鷹鸇之逐鳥雀也子産喜以語子太叔且曰
他日吾見篾之面而已今吾見其心矣子太叔問政於
子産子産曰政如農功日夜思之思其始而成其終其
過鮮矣又曰鄭子産有疾謂子太叔我死子必為政唯
有徳者能以寛服民其次莫如猛夫火烈民望而畏之
故鮮死者水懦民狎而玩之則多死焉疾數月而卒太
叔為政不忍猛而寛鄭國多盜取人於萑蒲之澤太叔興徒
兵攻萑蒲之盜盡殺之仲尼曰善哉政寛則民慢慢則
糾之以猛猛則民殘殘則施之以寛寛以濟猛猛以濟
寛政是以和
論語曰子貢問政子曰足食足兵民信之矣子貢曰必
不得已而去於斯二者何先曰去食自古皆有死民無
信不立又曰季康子問政於孔子孔子對曰政者正也
子帥以正孰敢不正又曰季康子問政於孔子曰如殺
無道以就有道何如孔子曰子為政焉用殺子欲善而
民善矣君子之徳風小人之徳草草上之風必偃又曰
或謂孔子曰子奚不為政子曰書云孝乎惟孝友于兄
弟施於有政是亦為政奚其為為政
家語曰子路治蒲三年孔子過之入其境曰善哉由乎
恭敬以信矣入其邑曰善哉由乎忠信以寛矣至其庭
曰善哉由乎明察以斷矣子貢問曰夫子未見由之政
而三稱其善可得聞乎孔子曰入其境田疇治草萊闢
溝洫深此恭敬以信故其民盡力也入其邑牆屋完固
樹木甚茂此其忠信而寛故其民不偷也至其庭甚清
閒諸下用命此其明察以斷矣又曰哀公問政於孔子
孔子對曰政之急者莫大乎使民富且夀也公曰為之
奈何孔子曰省力役薄賦歛則民富矣敦禮敎逺罪戾
則民夀矣公曰寡人欲行夫子之言恐吾國貧孔子曰
詩云愷悌君子民之父母未有其子富而父母貧也又
曰衛靈公問孔子曰有語寡人為國家者謹之於廟堂
之上則政治矣何如孔子曰其可也愛人者則人愛之
惡人者則人惡之又曰哀公問於孔子曰寡人欲國小
則能守大則能攻其道何如孔子曰使君朝廷有禮上
下和親天下百姓皆君之民也將誰攻焉茍違此道民
叛如歸皆君之讐也將誰與守公曰善哉於是廢澤梁
之禁以惠百姓
管子曰凡為國之道必先富民民富則易治也貧則難
治也奚以知然民富則安鄉安鄉則重家重家則敬上
畏罪敬上畏罪則易治也貧則危鄉危鄉則輕家輕家
則凌上犯禁凌上犯禁則難治也昔者七十九代之君
法制不一號令不同然而俱王天下何也必國富而粟
多也又曰政之所行在順民心政之所廢在逆民心民
惡憂勞我佚樂之民惡貧賤我富貴之民惡危墜我存
安之民惡滅絶我生育之又曰凡牧民者欲民之正欲
民之正也則㣲邪不可不禁也㣲邪者大邪之所生也
㣲邪不禁而求大邪之亡傷固不可得也
鄧析書曰夫水濁則無掉尾之魚政苛則無逸樂之士
孟子曰為髙必因丘陵為下必因川澤為政必因先王
之道
莊子曰至徳之世山無蹊隧澤無舟梁鳥鵲之巢可攀
援而闚也
孫卿子曰夫一仞之牆民不能踰百仞之山童子升而
逰焉凌遲故也今仁義之凌遲久矣能謂民弗踰焉
商君書曰古者民聚生而羣處故求有上也然則天下
之樂有上將以為治也今有主而無法其害與無主同
有法而不勝其亂與無法同也
韓子曰故言毛嬙而西施之美無益君面用脂澤粉黛
則倍其初言先王仁義無益於治必賞罰則國治賞罰
法度者國之脂澤粉黛又曰勢者君之馬也威者君之
輪也勢固則輿安威定則策勁臣從則馬良民和則輪
利為國有失於此覆輿奔馬折策敗輪矣輿覆馬奔策
折輪敗載者安得不危
新序曰魯君使宓子賤為單父宰子賤辭去因請善書
者使書憲法魯君與之至單父使書子賤從旁引其肘
書醜則怒之欲好書則又引之書者患之辭去歸以告
魯君魯君曰子賤苦吾擾之使不得施其善政也乃命
有司無得擅徴發單父單父大理
碑梁裴子野丹陽尹湘東王善政碑曰皇上建顯號垂
鴻名廣大配乎天地光革象乎日月長駕逺撫横逸乎
都外策鏡區域充塞乎無垠上冠九垓旁濟八表制禮
以告成功作樂以彰治定福應允臻祥慶符合六府孔
修九官咸事於往嵗也有司奏以湘東王為宣惠將軍
丹陽尹既而下車為政振民育徳循名責實舉無遺慮
若夫據饋累起求賢如不及卑身折節用人若由已玉
帛旅於丘園辟書交乎塗路求餘論於故府想遺風於
舊哲延儒生於東閣命文學於後車重門洞唘列筵廣
置四民總至獄訟殷集王兼而治之綽有餘裕上𢎞其
禮下悦其風虚往實歸人得所至由是百吏仰成具僚
歛衽千里之間有懷必亮躬親勸課賦政授時辨相物
宜務盡地利由是仍歳有秋餘糧栖畆是以搢紳先生
愀然相顧遂造象魏拜而陳之有詔報曰纖介之善春
秋必書吏民歸美難用抑絶於是二三君子歡得所奏
乃擇工良匠追石名山撰徳選辭興事篆刻俾萬代之
下知斯文之在斯銘曰茫茫禹迹經唘萬方平秩肇定
曰若我皇并包九域畫野分疆猗歟帝子日就月將疏
爵分品奄有瀟湘君王先唘既表南國肇允神童翻飛
上徳導逹𤣥㣲優㳺翰墨行成師範文為麗則帝曰爾
諧出康庶績勿替敬典大猷允廸我王顯允洵美且麗
夙夜乾乾有隆無替光贊大朝庇民濟世京邑翼翼永
承嘉惠
陳徐陵為司空徐州刺史侯安都徳政碑曰巖巖天柱
大矣周山之峯桓桓地軸壯哉崑崙之阜三光懸而不
墜九土鎮以無疆承乾合徳之君則天體元之后所以
並咨四鎮咸建五臣業配蒼祗功成㝢縣至於流名雅
頌著美風詩年代悠然寂寥無紀其能繼兹歌詠者司
空侯使君乎自文昭武穆祚土開家濮水盛其衣簪滎
波分其緒秩仁義之道夷門美於大梁儒雅之風司徒
重於强漢自通人許劭託命於江湖髙士袁忠寄身於
交越俱違建安之難獨處衡山之陽祖天資秀傑世載
雄豪卓富擬於公侯班佃必於旌鼔父光禄大夫邑里
開通徳之門州縣無抗禮之客自茫茫禹迹赫赫宗周
家滅驪戎國亡夷羿我髙祖武皇帝迎河圖於浪泊括
地象於炎洲南興涿鹿之師北問共工之罪天生宰輔
堯年致白虎之祥神賜英賢殷帝感蒼龍之傑公亦觀
時佇聖嘯咤風雲跪開黄石之書髙詠𤣥池之野沉吟
梁甫自比管仲之才惆悵莘郊久負伊生之歎自羯虜
侵華羣蠻縱軼後臯桂部之地四戰五逹之郊郡境賢
豪將謀禦難長者僉論推公主盟義士雄民星羅霧集
公既膺五聘方唘六韜率是驍徒仍開嶺嶠自大討瀟
湘同茲樊酈下軍違命上策不宣敗我王師受拘勍盜
大陳格于文祖咸秩具神率土依風羣靈禀朔公亦忠
為令徳天纂之謀吳帳斯開衛門無擁雖復季孫還魯
隨武濟河國慶民歡相儔匪若即授使持節開府儀同
三司丹陽尹昔光武不尤於馮異穆公深禮於孟明終
報王官之師遂舉咸陽之地斯乃聖主之宏略而名臣
之逺圖者焉皇帝以陶唐唘國致玉版於河宗顓頊承
家佐金天於江水經綸草昧定鼎之業居多締構權輿
斷鼇之功相半固以英聲馳於海外信義感於寰中主
器攸歸當璧斯在公於是抗表長信清宫未央從億兆
以同心引公卿而定策馳輕軒於軨轕奉侍駕於中都
七廟之基於焉永固萬邦之本由此克寜乃後司空公
南徐州刺史於是鎮之以清静安之以惠和望杏敦耕
瞻蒲勸穡室歌千耦家喜萬鍾陌上成隂桑中可詠春
鶊始囀必具籠筐秋蟀載吟競鳴機杼或肅拜靈肅躬
瞻舞雩去駕擁於風塵還旌阻於飄沐京坻歳積非勞
楚堰之泉倉廩年豐無用秦渠之水雖復東過小縣夏
雨逐其輕輪南渡滄江秋濤弭其張葢固不得同年而
語矣若夫聽採民訟昏曉必通召引軒櫺躬親辯決立
受符於前案無留詣於後曹接務髙城之中非異甘棠
之下欣欣美俗濟濟都塵以賈琮郭賀之風行建武永
平之化於是州民散騎常侍王瑒等拜表宫闕請揚兹
美化樹彼髙碑民欲天從允彰絲誥銘曰鬱鬱三象茫
茫九州綿天慘沴浹地􁌎劉赫矣髙祖爰清國讐元勲
佐命力牧風后亦既旋歸邦家有暉宫亭蠡浦奮翅髙
飛電巻勍冦風行國威文身被髪作貢來綏我皇纂武
攀號東序謁渭同周迎門惟呂流矢為暴攙搶斯舉喋
喋蒼黎峗峗刀俎自我徂征妖氛克平爰驅大彘實翦
長鯨北震巢浦南俘灌城青羌卷介赤狄迴兵蹈舞難
踰歌謡靡宣曰我黎庶俱祈上𤣥山移兩越海變三田
公為上相復倍斯年又廣州刺史歐陽頠徳政碑曰弱
水導其洪源軒臺表其增殖懿哉少府師儲皇於二京
盛矣司徒傳儒宗於九世廣陵邕邕族擅江右渤海赫
赫名重洛陽若夫岳鎮龍蟠星懸鶉火衡山誕其髙徳
湘水降其清輝千仞孤標萬頃無度年當小學志冠成
童因孝為心欲仁成體屯騎府君早棄榮禄易簀之日
幾將毁終不杖之言深非通制遺貲巨萬富擬猗頓裁
變槐榆並賑宗戚南茨大麓北眺清湘得性於橘洲之
間披書於杏壇之上三冬文史五經縱橫頻致嘉招確
乎難㧞既而帝唘黃樞神亡赤伏天地崩霣川冢沸騰
羣悍酋豪更為禍亂朝披羽檄夜炤爟烽浴鐵蔽於山
原摐金駭於樓堞公疲兵屢出獨據胡牀勍賊重圍尚
凭書几揚灰既散駕棒將揮咸剋凶梁以保衡服常以
二主蒙塵三光掩曜出入逾於甞膽殷憂獨其撫心不
治第宅深符去病志梟羣醜彌同越石自禹珪既錫堯
玉已傳物變謳謡風移笙管商周之際孤竹尚其哀歌
曹劉之間蘇子猶其狂哭況畨禺連帥實謂宗枝迷我
天機自窺梁鼎以公威名本重逼統前軍乾數難違剥
象終悔髙祖永言惟舊彌念竒功即訓皇家深𢎞朝紀
檻車才至輿櫬已焚祝史祅於夷吾擅塲延於井伯綢
繆安樂造次訏謀爰珥豐貂允光金蟪但八桂之土蠻
夷不賔九疑之陽兵凶歳積以公昔在衡臯深留夙愛
仁恩可以懷猛獸威名可以懼啼兒乃授持節散騎常
侍衡州刺史我皇帝從唐侯以𦙍國屈唘筮而登家一
恭寶祚開定江沔三改璇衡苞羅湘峽昔中宗屈申於
處仲髙祖遺恨於平城漢武承基方通沙塞晉明紹運
裁平姑孰方其盛業綽有光前踐祚之初進公位征南
將軍廣州刺史又都督東衡州二十州諸軍事宜公乃
務是民天敦其分地火耕水耨彌亘原野賊盜皆偃工
賈競臻鬻米商鹽盈衢滿肆新垣既築外户無扃脂脯
豪家鍾鼎為樂揚祛洒汗振雨流風市有千金之租田
多萬箱之詠僧釋慧羨等來朝絳闕備唘丹誠乞於大
路康莊式刋豐琰庶樊卿寶鼎復述台司之功羊叟髙
碑更紀征南之徳於是跪開黃素爰登紫泥鑒此誠祈
皆如所奏乃詔庸臣為其銘曰赫赫宗陳桓桓鼎臣千
乘建學五典攸因盛徳斯逺公門日新崇髙惟嶽貺甫
生申去衡移廣遷征自鎮悠悠銅界藐藐金鄰莫逺非
督無思不賔三江靡浪五嶺奚塵式歌式舞仁哉至仁
公其饗福於萬斯春又晉陵太守王勵徳政碑曰若夫
睢陵世傳已詳載徳之華徐州先賢亦著清風之美偉
哉文獻光唘中興郭莖表其深源何籌慚其逺慶豈惟
桓氏之鳴玉張家之珥貂袁姓之朱衣楊宗之華轂又
有佽飛遮列班弓夾門濯龍俯望緹騎盈道奕世如此
何其盛哉君以藍田美玉大海明珠灼灼美其聲芳英
英照其符彩風神雅淡識量寛和既有崔琰之鬚眉非
無鄭𤣥之腰帶爛爛如髙巖下電騷騷若長松裏風勢
利無擾於胸衿行藏不槩於懷抱家門雍睦孝友為風
上交不謟下交不凟脱貂救厄情靡矜吝釋馬窮途唯
濟危殆至於網羅圖籍脂粉藝文學侣揖其精㣲詞宗
稱其妙絶出為仁武將軍晉陵大守五雞三彘勤䘏有
方問羊知馬鈎距兼設濟北移樹累政之所未治汝南
爭水連年之所無斷一朝明決曾不留滯四民商販咸
用殷阜康哉寶運美矣良臣冑自灃水源于洛濵公侯
世及宰輔相因曰我民秀山川降神風情穆穆孝友恂
恂學則經笥文為世珍髙風逺矣曠代難倫鼎鉉虚職
台階未臻安知霜霰遽夭松椿碣石斯表民情既陳徒
然下拜何報陽春
周王襃上庸公陸騰勒功碑曰在昔洞庭彭蠡三苗有
逺竄之君太室陽城九州無同姓之國是知周衛設險
所務非山川河岳作固所寶惟休徳至於三峽蹇産九
折崢嶸髙峰尋雲深谷無景秦開漢閉雖阻荷㦸之虞
魏塞晉通終因束馬之利我大周開闢宇宙混同文軌
御六氣於天樞頓八紘於地絡彭濮未恭卭笮不討外
憑劒道之難内負銅梁之阨大將軍上庸公仗國威靈
奉辭伐罪長㦸萬隊巨艦千舳板楯酋豪斯榆君長歴
稔逋冦累代稽誅廓清江源蕩滌巴濮若夫荆門千里
蜀置永安之宫巴水三廻吳阻夷陵之縣巫峽使君之
灘淪波洽沒建平督郵之道棧徑威紆路阻蠻陬途橫
夷落擅彊専險輕法侮吏天子爰詔有公奉命天討
星言載塗指日遄邁冊授公大將軍信州刺史韓信召
拜軍中致設壇之禮衛青出征臨河聞後距之令夫鍾
鼎大禮之器昭徳必書金石不朽之質庸勲斯樹某等
乃建碑于某地敢作頌云遐觀命氏𦕈求世禄龍圖紀
河鴻漸于陸霸楚傳姓命吳唘族君子篤生降靈惟岳
朝陽擢彩荆山曜璞巴庸自擅彭濮稱王南泊𤏡道西
通夜郎内憑玉壘外阻銅梁介視荒服斗絶邊疆赫赫
南仲堂堂方叔天子命我遐征越逐竇氏車騎去病冠
軍封山刋石鐫銘刻勲逺隔年代懸感風雲盛徳必祀
千載斯文
陳江總吳興郡廬陵王徳政碑曰卓爾吾王天人可擬
早成夙智謙懷虛己偃息流略翺翔文史三雍雅對九
師名理好古如斯學兼之矣睢陽肇構碣石初開賜田
待士牓道求材剖符彭國述職琅臺去謡曙鼓留歌暮
來
表梁劉孝儀為雍州栁津請留刺史晉安王表曰楚備
寶臣秦兵不入齊多君子魏珠恥照足使文公懼而側
席孟軻歎而廢寢敢言借冦之願切望申耿之恩陛下
昔在潛龍因茲或躍固以陋膴膴於周原包葱葱之佳
氣昔次君出撫近駕斑輪喬卿在政遥授衮服焉馮熊
軾而督盜御龍章而行部無虧燮理有光司牧
敎梁簡文帝圖雍州賢能刺史敎曰冀州表朱穆之象
太丘有陳寔之畫或有留愛士氓或有傳芳史籍昔越
王鎔金尚思范蠡漢軍染畫猶髙賈彪矧彼前賢寜忘
景慕可並圖象㕔事以旌厥善
　　赦宥
易曰雷雨作解君子以赦過宥罪
周官曰國君過市刑人赦
尚書曰象以典刑流宥五刑鞭作官刑朴作敎刑眚災
肆赦怙終賊刑又曰五刑之疑有赦五罰之疑有赦
論語曰赦小過舉賢才
管子曰凡赦者小利而大害也久而不勝其禍無赦者
小害而大利也久而不勝其福故赦者犇馬之委轡也
漢書曰宣帝元年詔曰迺者鳳皇集泰山陳留甘露降
未央宮其赦天下
史記曰陶朱公中子殺人囚於楚朱公曰殺人死職也
使少子往視之裝黄金千鎰長男請行公不許長男曰
長子家督也今不遣是吾不肖欲自殺不得已乃為一
封書及金令遺故所善莊生莊生乃見王曰某星犯某
宿宜以徳報王乃使使封三錢之府長男為王當赦弟
固當出見莊生曰弟今自赦固辭去乃取金莊生恥為
兒子所賣乃入見王曰陶朱公子多賂王左右今赦恐
失望王遂殺之載喪而歸
東觀漢記曰吳漢疾篤車駕親臨問所欲言對曰臣愚
無所識知唯願慎無赦而已
謝承後漢書曰學中諸生與李膺等更相褒重莫不畏
其貶議時河内張成善説風角推占當赦遂敎子殺人
李膺為河南尹督之促収捕既而逢宥獲免膺愈憤竟
案殺之初成以方伎交通宦官帝亦頗信其占成弟子
牢脩因上書誣告膺等多養太學逰士交結諸郡生徒
更相驅馳共為部黨於是天子震怒班下郡國逮捕黨
人
續漢書曰建武二年詔曰其赦天下惟殘賊用刑戮深
刻獄多寃人朕甚愍之自今已後有犯者將正厥辜
袁山松後漢書曰賈彪字偉節逰京師與郭林宗等為
談論之首一言一行天下以為凖的黨事起彪謂同志
曰吾不西行大難不解即入闗設方略天子為之大赦
華陽國志曰諸葛亮時有言公惜赦者亮答曰治世以
大徳不以小惠故匡衡吳漢不願為赦先帝亦言吾周
旋陳元方鄭康成間每見唘告治亂之道悉矣曾不語
赦也若劉景升父子歳歳赦宥何益於治
蜀志曰孟光字孝裕延熙九年秋大赦光衆責大將軍
費禕曰夫赦者偏枯之物非明世所宜有也衰弊窮極
必不得已然後乃可權而行之耳
裴頠集曰臣聞感神以政應變以誠故桑榖之異以勉
己而消漢末屢赦猶凌遲不反由此言之上協宿度下寜
萬國唯在賢能慎厥庶政殆非孤赦所能增損也
郭子曰孫秀降晉武帝厚存寵之妻以姨妹蒯氏室家
甚穆妻嘗妬秀乃罵為貉子秀大不平之遂出不復入
蒯氏自悔責請救於帝時大赦羣臣咸見既出帝獨留
秀從容語曰天下曠蕩蒯夫人可得從其例否秀免冠
謝遂為夫婦如初
風角書曰春甲寅日風髙去地三四丈鳴條以上常從
申上來為大赦期六十日應也
賦後漢崔寔大赦賦曰惟漢之十一年四月大赦滌惡
棄穢與海内為始亹亹乎思隆平之道也寔就而賦焉
以為五帝異制三王殊事然其承天據地興設法制一
也陛下以苞天之大承前聖之迹朝乾乾於萬機夕􁌎
敬以厲惕然猶痛刑之未錯厥將大赦所以創太平之
迹旌頌聲之期新邦家而更始垂祉美乎將來此誠不
可奪也方將披𤣥雲照景星獲嘉禾於疆畆數蓂莢於
階庭攔麒麟之肉角聆鳳皇之和鳴農夫歡於時雨女
工樂於機聲雖羲皇之神化尚何斯之太寜
詔後魏温子昇孝莊帝殺尒朱榮詔曰蓋天道忌盈人
倫疾惡疏而不漏刑之無捨是以吕霍之門禍譴所伏
梁董之家咎徴斯在爾朱榮爰自晉陽同憂王室義旗
之建大會孟津與其樂推其誠鴻業論其所由乃有勲
効但致逺恐泥終之實難習未崇朝豺聲已露既位極
宰衡地踰齊魯容養之至豈復是過但心如猛火山林
無以供其暴意等漏巵江河無以充其溢既見金革稍
寜方隅漸泰不推天功謂為己力與奪任情臧否肆意
無君之迹日月已甚乃有裂冠毁冕之心將為拔本塞
源之事天既厭亂人亦悔禍將而有聞罪無攸縱是而
可懷孰不可忍並以伏辜自貽伊戚元惡既除人神慶
泰便可大赦天下又遷都拜廟鄴宫赦文曰建國所先
理屬於宗廟立事為大禮歸於禋祀大丞相渤海王神
武命世重匡頽厯導塞源於將竭扶神器於己傾立天
地之大功成人臣之重義朕以沖昧猥當樂推闗路多
虞衿帶難固瞻言往事取則前修乃襲去酆用追遷亳
定鼎鄴都卜世惟永民用子來功成不日今清廟初興
閟宮始就靈祗萃止祖考來格神光夜照香氣朝聞令
月吉辰躬展誠敬時和氣婉景麗雲柔四表來庭萬國
在位哀樂相交感慶兼集固宜觀象雷雨布寛大之恩
取類澤風申肆𤯝之令可大赦天下
北齊邢子才為受禪登極赦詔曰典徳而稱化刑以禮
不言而信先春後秋故知惻隱之心天地一揆𢎞宥之
道今古同風朕以寡薄功烈無紀昔先獻武王值魏世
不造四海幅裂九鼎行出祭器無歸乃驅御侯伯大號
燕趙拯厥顛墜俾亡若存文襄王外挺武功内資明徳
纂成先業闢土服逺年逾二紀世歴兩都獄訟有適謳
歌斯在魏帝俯遵厯數念在褰裳逺取唐虞終同脱屣
實幽憂未已志在陽城而羣公卿士誠守逾功遂屬代
終居於民上如涉深氷有睠終朝始發晉陽九尾呈祥
升壇告天赤雀效祉惟爾文武不二之臣股肱爪牙之
將左右先王光隆大業永言誠烈共茲休慶然三皇存
敎非易可免七名改呪庸可庶幾思共億兆同始茲日
敎梁陸倕豫章王拜後赦敎曰夫議獄緩死著在令圖
疑罪惟輕聞諸雅誥是以虞經惻隱流涕冬決鍾意垂
仁哀矜寒送吾以虚薄夙頒寵章光宅襟險奄有全粤
非有沛獻矜嚴空紆青組東平智思徒舉赤惟思所以
仰述皇猷導揚𢎞澤遵彼下車譬茲解網
　
　
　
　
　
　
　
　
　
　
　
　
　
　藝文類聚卷五十二
欽定四庫全書
　藝文類聚卷五十三　　　唐　歐陽詢　撰
　治政部下(錫命/)　(薦舉/)　(奉使/)
　　錫命
周官九儀之命正邦國之位一命受職再命受服三命
受位四命受器五命賜則六命賜官七命賜國八命作
牧九命作伯
韓詩外傳曰諸侯之有徳天子錫之一錫車馬再錫衣
服三錫虎賁四錫樂器五錫納陛六錫朱户七錫弓矢
八錫鈇鉞九錫秬鬯謂曰九錫
易曰王三錫命懷萬邦也
尚書曰平王錫晉文侯秬鬯圭瓚作文侯之命
左傳曰王命尹氏策晉文公為侯伯錫之大輅之服戎
輅之服彤弓一彤矢百玈弓矢千秬鬯一卣虎賁三百
人
范曄後漢書曰董昭等欲共進曹操爵國公九錫備物
宻以訪荀彧彧曰曹公本興義兵以匡振漢朝雖勲徳
崇著猶稟忠貞之節君子愛人以徳不宜如此事遂寢
操心不能平會南征孫權彧勞軍于譙輒表留彧
晉中興書曰烈宗冲幼桓温威震外内人情噂􁀨互生
同異謝安與王坦之盡忠匡翼諷朝廷為九錫使驍騎
將軍袁宏具草時温以疾篤宏以呈安安視輒云不好
更勾改之使彌歴旬日至於温薨錫命遂寢
文後漢潘朂策魏武帝九錫命文曰朕以不徳少遭愍
凶越自西土遷於唐衛當此之時危若綴旒然宗廟乏
主社稷無位羣凶覬覦連城帶邑一人尺土朕無獲焉
即我髙祖之命將墜于地朕用夙興假寐震悼於厥心
乃誘天𠂻誕育丞相保乂我皇家𢎞濟於艱難朕實賴
之今將授君典禮其敬聽朕命昔者董卓初興國艱羣
后釋位以謀王室君則攝進首唘戎行此君之忠於本
朝也後乃黃巾反易天常侵我三州延于平民君又討
之翦除其迹以寜東夏此又君之功也君有定天下之
功重之以明徳班叙海内宣美風俗旁施勸敎恤慎刑
獄敦崇帝族援繼絶世舊徳前功罔不咸秩雖伊尹格
於皇天周公光于四海方之蔑如也朕聞先王並建明
徳祚之以土分之以民崇其寵章備其禮物所以蕃衛
王室左右厥世也其在周成管蔡不靖懲難念功乃使
召康公錫齊太公履東至于海西至於河南至于穆陵
北至于無棣五侯九伯實得征之爰及襄王亦有楚人
不供王職又命晉文登為侯伯錫以二輅虎賁鈇鉞秬
鬯弓矢大唘南陽世作盟主故周室之不壞繄二國是
賴今君稱丕顯明徳保朕奉答天命導揚𢎞烈綏爰九
域莫不率俾功髙於伊周而賞卑乎齊晉朕甚恧焉今
以十郡封君為魏公錫君𤣥土苴以白茅爰契爾龜用
建冡社昔在周室畢公毛公入為卿佐周召師保出為
二伯外内之任君實宜之其以丞相領冀州牧如故又
加君九錫其敬聽朕命魏國置丞相以下羣卿百僚皆
如漢初諸侯之制君往欽哉敬服朕命簡恤爾衆時亮
庶功用終爾顯徳對揚我髙祖之休命
魏文帝策命孫權九錫文曰葢聖王之法以徳詔爵以
功制禄勞大者禄厚徳盛者禮豐故叔旦有夾輔之勲
太公有鷹揚之功并唘土宇并受備物所以表章元功
殊異賢哲也朕以不徳承運革命思齊先代坐而待旦
惟君天姿忠亮命世作佐深覩厯數逹見廢興逺遣行
人浮于潛漢望風景附抗疏稱藩忠肅内發款誠外照
信著金石義葢山河朕甚嘉焉今封君為吳王使持節
髙平侯其授君璽綬策書以大將軍使持節都督交州
領荆益州牧事錫君青土苴以白茅對揚朕命以君東
夏今又加君九錫其敬聽後命
宋傅亮作宋武帝九錫文曰朕以寡昧仰纘洪業夷羿
乗釁蕩覆王室越在南鄙至於九江宗祀絶饗人神無
位提挈羣凶寄命江介則我祖宗之烈奄墜于地七百
之祚翦焉莫嗣天未絶晉誕育英輔振厥綱維再造區
夏興亡繼絶俾昏作明元勲至徳朕實賴焉今將授公
典策其敬聽朕命乃者桓𤣥肆僭滔天泯夏拔本塞源
顛倒六位庶僚俛首四方莫䘏公精貫朝日氣凌虹霓
奮其靈武大殲羣醜尅復皇邑奉帝歆神此公之大節
而始於勤王者也授律羣后沂流長騖薄伐峥嶸獻捷
南郢大憝折首羣逆夷殄三光旋照舊物反正此又公
之功也公有康宇内之勲重之以明徳爰初發迹則竒
謨冠世電擊彊妖則鋒無前對聿寜東夏大造黔首辨
方正位納之軌度蠲削煩苛較若畫一淳風美化盈塞
區宇雖文命之東漸西被咎繇之邁于種徳何以尚茲
朕聞先王之宰世也庸勲尊賢建侯胙土褒以寵章崇
其徽物所以夾輔皇室外隆藩屏故曲阜光唘遂荒徐
宅營丘表海四履有聞其在襄王亦賴匡霸又命晉文
備物九錫惟公道冠前烈勲髙振古而殊典未加朕甚
瞢焉今進授相國
表魏武帝讓九錫表曰臣功小徳薄忝寵已過進爵益
土非臣所宜九錫大禮臣所不稱惶悸征營心如炎灼
歸情寫實冀蒙聽省不悟陛下復詔褒誘喻以伊周未
見哀許臣聞事君之道犯而勿欺量能處位計功受爵
茍所不堪有殞無從加臣待罪上相民所具瞻而自過
謬其謂臣何
梁江淹為齊髙帝讓相國齊公九錫表曰臣聞日月權
輿二儀所以克靈君臣設極三統所以式固惟生與位
謂之大寶是以二周之治珪河逾廣兩漢之初封賞彌
盛然表東海者實牧野之日瞻魯邦者乃負圖之辰若
乃衣裳之會九合一匡猶慚於斯禮也臣實鄙才靡識
大體徒以忠貞為槩而勞不足銘雖以丹素為誠而功
無可勒又表曰御龍勤夏未聞冠俗之爵大彭翼商豈
見超世之典況吕梁不鑿而器重𤣥圭越裳未獻而賦
擬千乗鏡前修而慙形覿往徳而聳慮也
　　薦舉
禮記曰趙文子所舉於晉國管庫之士七十有餘家生
不交利死不屬其子焉
尸子曰人知用賢之利也不能得賢其何故也夫買馬
不論足力以白黑為儀必無走馬矣買玉不論美惡以
大小為儀必無良寶矣舉士不論才而以貴勢為儀則
伊尹管仲不為臣矣
説苑曰楚令尹虞丘子舉孫叔敖虞丘子家干法叔敖執
而戮之虞丘子喜入見于王言孫叔敖果可使持政奉國
法而不黨施刑戮而不亂可不謂公乎莊王曰夫子之賜也
呂氏春秋曰百里奚之未遇時飯牛於秦傅鬻以五羊
之皮公孫枝得之獻諸繆公三日請屬事焉公曰買之
五羊之皮而屬事無乃為天下笑乎枝曰信賢而任之
君之明也讓賢而下之臣之忠也境内將服夫誰暇笑
哉遂用之謀無不當舉必有功
史記曰王稽使於魏問鄭安平魏有賢人可與俱西乎
安平曰臣里中有張禄先生欲見君言天下事王稽知
其是范睢也乃載以入秦
漢書曰韓安國為人多大略所推舉皆廉士賢於己者
又曰薛宣知翟方進有宰相器深結之方進竟代宣為
丞相免二嵗方進薦宣明習文法上徴宣復爵又曰何
武為人仁厚好進士稱人之善為楚内史厚兩龔在沛
郡厚兩唐為公卿薦之朝廷此人顯於世者何侯力也
漢雜事曰辛慶忌為酒泉太守大將軍王鳳薦慶忌正
直仁勇通於兵事柱國石臣鳳不宜久處其右上乃復
徴為光禄大夫執金吾
東觀漢記曰東平王倉薦吏吳良上以章示公卿曰蕭
何薦韓信設壇即拜不復考試以良為議郎又曰杜林字
伯山為侍御史先與鄭興同寓隴右乃薦之上徴興為
大中大夫又曰陳寵字昭公為尚書寵性純淑周宻重
慎時有所表薦輒自手書削草
續漢書曰橋𤣥為司空轉司徒素與南陽太守陳球有
隙及在公位而薦球為廷尉又曰虞詡以左雄有忠節
上疏薦之曰伏見議郎左雄數上封事實有王臣蹇蹇
之節宜擢在喉舌之官必有匡弼之益由是拜雄尚書
吳越春秋曰孫子者吳人名武善為兵法僻隱幽居世
人莫知其能子胥明於識人乃薦孫子吳王問以兵法
每陳一篇王不覺口之稱善
三輔決録曰㳺子殷為郡功曹有童子張既為書佐殷
察異之具設賔饌以子楚託之後魏王以既為雍州時
漢興郡闕王以問既既稱楚文武兼才遂以為漢興太守
魏志曰潁川盧志才籌畫士也早卒太祖與荀彧書曰
自志才亡後莫可與計事者汝潁固多竒士誰可以繼
彧薦郭嘉召見論天下事太祖曰使孤成大業者必此
人也表為司空軍祭酒
吳志曰劉繇字正禮兄岱字公山平原陶丘洪薦欲令
舉茂才刺史曰前年舉公山奈何復舉正禮乎洪曰若
明使君用公山於前擢正禮於後所謂御二龍於長塗
聘騏驥於千里不亦可乎
王隱晉書曰杜夷隱身不仕鎮東軍司顧榮等薦夷於
相國府元帝以為儒林祭酒
徐廣晉紀曰張華少自牧羊而篤志好學初為縣吏盧
欽竒其才數稱薦之
詔魏明帝詔曰世之質文隨敎而變兵亂已來經學廢
絶後生進趨不由典謨豈朕訓導未洽將進用者不以
徳顯乎其令郎吏學通一經才任牧民博士策試擢其
髙第者亟用其浮華不務道本者皆罷退之
梁任昉求薦士詔曰夫進賢茂賞蔽善明罰前王盛則
咸必由之朕纂統鴻業夤畏大寶思用俊異協贊雍熙
歴聽九工物色輿皁而白駒盈谷萇楚未刈所以臨朝
永歎日昃伊佇便可博詢卿士各舉所知將量才授能
擢以不次庶同則哲之明稱朕急賢之旨
陳江總舉士詔曰堯施諫鼓禹拜昌言求之異等久著
前冊舉以滯淹復聞昔典斯乃治道之深規帝王之切
務朕以寡昧丕承洪緒未明虛己日旰興懷萬機多紊
四聰弗逹思聞謇諤採其黙語王公以下各薦所知傍
詢管庫爰及輿皁一介有能片言可用朕親加聽覽佇
茲唘沃
表後漢班固為第五倫薦謝夷吾表曰夷吾才兼四科
行包九德奉法智察有召公之風居儉履約紹公儀之
操雖宻勿在公身出心隱不狥名以求譽不馳騖以要
寵誠社稷之蓍龜大漢之甍棟宜當拔擢使登鼎司願
乞骸骨更授夷吾
後漢蔡邕薦皇甫規表曰昔孝文愠匈奴之事思李牧
於前代孝宣忿姦猾之不散舉張敞於亡命論其武勞
則漢室之干城課其文徳則皇家之腹心
後漢孔融薦禰衡表曰衡淑質貞亮英才卓躒初涉藝
文升堂覩奥目所一見輒誦於口耳所暫聞不忘於心
性與道合思若有神忠果正直志懷霜雪見善若驚疾
惡若讐鷙鳥累百不如一鶚飛辯騁辭溢氣坌涌解疑
釋結臨敵有餘昔賈誼求試屬國詭繫單于終軍欲以
長纓牽致勁越弱冠慷慨前世美之如得龍躍天衢振
翼雲漢揚聲紫㣲垂光虹霓鈞天廣樂必有竒麗之觀
帝室皇居必畜非常之寶
魏陳思王曹植自試表曰士之生世入則事父出則事
君事父尚於榮親事君貴於興國故慈父不能愛無益
之子仁君不能畜無用之臣夫論徳而授官者成功之
君也量能而受爵者畢命之臣也故君無虛授臣無虛
受虛授謂之謬舉虛受謂之尸禄昔二虢不辭兩國之
任其徳厚也旦奭不讓燕魯之封其功大也今臣無徳
可述無功可紀上慙𤣥冕俯愧朱紱西有違命之蜀東
有不臣之吳使邊境未得脱甲謨士未得髙枕而髙鳥
未挂於輕繳淵魚未懸於鈎餌者恐釣射之術或未盡
也夫君之寵臣欲除患興利臣之事君必殺身静亂以
功報主也如㣲才弗試沒世無聞徒榮其軀而豐其軆
生無益於事死無損於數虛荷上位而忝重禄禽息鳥
視終於白首也常恐先朝露填溝壑墳土未乾而身名
並滅冀以塵霧之㣲補益山海螢燭末光增輝日月又
表曰五帝之世非皆智三季之末非皆愚用與不用知
與不知也夫相者文徳昭者也將者武功烈者也文徳
昭則可以匡國朝叙百揆稷契䕫龍是矣武功烈則可
以征不庭廣邦境南仲方叔是矣昔伊尹之為媵臣至
賤也呂尚之處屠釣至陋也及其見舉於湯文誠道合
志同豈復假近習之薦因左右之介哉昔騏驥之於吳
坂可謂困矣及其伯樂相之孫子御之形體不勞而坐
取千里伯樂善御馬明君善御臣誠任賢使能之明效
也昔段干木修徳於閭閻秦軍為之輟攻而文侯以安
穰苴授節於邦境燕晉為之退師而景公無患皆簡徳
尊賢之所致也願陛下垂髙宗傅巖之明以顯中興之
功
魏殷襃薦朱倫表曰葢聞虞書非俊乂無以光帝載西
伯非髦士無以開王業是故髙世之主必廣登命之禮
有為之君務通賢者之路所以成大治也切見同郡朱
倫字文信天真清亮雅性忠篤純粹足以激清源美行
足以廣風俗當仁不讓見得思義疏逹之才强記博聞
飛辭抗論駱驛竒逸誠當世之俊異一時之秀出也如
得毗佐銓衡翼亮右曹濟濟之觀足用華國
晉庾亮薦翟陽郭翻表曰葢聞舉逸拔幽帝王之髙士
旌徳禮賢治道之所先是以西伯摽渭濵之伏而帝基
以隆漢髙延商洛之隱而王道以固仄陋無明敡之稱
空谷廢白駒之詠恐千里之足屈於槽櫪之下贊世之
才委於壟畆之間若解其巾褐服以纓冕必能奮贊皇
極敷訓彞倫
梁元帝薦鮑幾表曰旌蒲出魯賁帛歸齊頌聲既興盛
業斯在幾忠公抗直出宰廉平將齊毛玠古人之服實
同吳隱酌水之廉臣才非往哲識愧前修輕塵聽覽伏
待鈇鉞
梁沈約薦劉粲表曰陛下則天開業冠帶要荒輶軒韋
轂交軫於遐路捨築投竿相望於魏闕或以開坼未採
管庫遺賢執㦸忘疲倚輈不息
梁劉孝儀為江僕射禮薦士表曰陛下緝禮裁樂化俗
移風當扆思治分宵夢相枯岸之珠既掄潤山之玉已
薦伏見兼太學博士會稽賀瑒字徳璉幼能斧藻長則
琢磨結卷就賢擔簦來學鄉塾染其丹采朋友扣其洪
鍾聲無愧於東筠材有踰乎西杞如使聨事宗伯握蘭
建禮庶用得其才人知自朂臣鑒非止水職豫搜揚前
竭䛕聞先自鄉曲又為江侍中薦士表曰臣聞天道不
言資寒暑而成嵗宸居垂拱寄守宰以宣風若夜魚不
欺朝琴在奏則殘殺自去汾射可追伏見鎮北府水曹
參軍濟陽江興字休恭立身貞白操業清廉頗涉書記
彌閑刀筆前攝縣沮漳無傷錦製巡行淮海不忝繡衣
若處以百里之邑使導一鄉之賦必能治文無害迄用
有成臣舉不避族非欲異姓居後知人為難實縁所悉
而薦
北齊邢子才為李衛軍疾以國子祭酒讓東平王表曰
臣聞運舟歸於積水致逺在於逸足未有涓澮之流可
成奔飛之用駑蹇之乘而有滅沒之功既列趙衰先人
之敏請同虞丘退身之義具官臣某民望時宗聲實攸
在斧藻川流雕篆霞蔚蕉蒲既茂枝葉實繁故以學窮
齊魯聲髙梁魏詔美司朝僉諧允在伏願迴恩徙授以
答具瞻
牋魏應璩薦和慮則牋曰璩聞唐堯因羣士以興治齊
桓假衆能以定業是故八元進則太平之化成六賢用
則九合之功立切見同郡和模字慮則質性純粹體度貞
正履仁蹈義動循軌禮方今海内企踵欣慕捉髮之徳
山林投褐思望旌弓之招實英竒叙用之時賢逹進致
之秋也令夜光之璧顯價於和氏之肆千里之足定
功於伯樂之庭庶有以宣明大道光益時化又薦費禕
牋曰璩聞景雲浮則應龍翔治道明則俊乂臻是故良
哉之歌興於唐堯之世多士之頌起於周文之朝
晉孫楚薦傳長虞牋曰楚聞騏驥不遺能於伯樂良寶
不藏耀於卞和是以輝光夜射價連秦趙飛駟絶影終
朝千里物尚有之士亦宜然
晉庾闡薦唐㞵牋曰葢桂林生於五嶺杞梓出於南荆
夫以卉木之盛猶載在方志况千里之朝懷其良彦而
使人滯於常流莫登於龍津者乎郡功曹史泉陵唐㞵
永延履道敏素和而有正立身持操行著一邦若得驂
軌鸞衡服襄駿足則機石之良選可以對揚萬里者也
唘齊王融求試效唘曰臣聞春鶊秋蟀集候相悲露木
風螢臨年共悦夫惟動植且或有心況在生靈而能無
感夫君道含𢎞臣術無隱翁歸乃居中自是充國曰莫
若老臣切慕前修敢蹈輕節雖冒不媒之鄙式罄奉公
之誠抑又唐堯在上不參二八管夷吾恥之臣亦恥之
梁元帝唘東宫薦石門侯唘曰切以鳳鳴朝陽必資藍
田之寶龍門㸃額亦俟棠溪之珍是以紫玉見稱黃金
為貴文傳夢鳥學重靈蛇㸃漆凝脂事逾衛玠渾金璞
玉才疋山濤昔翟陽隱逸見稱庾亮陳平器局被薦無
知以人廢言誠增竦讋進賢上賞伏待慈照
梁丘遲答舉秀才唘曰方今八友盈庭五丞在幄七敎
畢修九功具舉猶乃物色闗屠夢想巖釣故已天不愛
寶野無遺賢輒仰宣皇猷俯罄愚蔽覘察衡閻詢事茅
草如有片言入善一介可題謹聞絳闕恭奏青蒲
敎宋孝武臨徐兖二州搜揚敎曰徐方地兼梁楚秀士
攸出兖土樂頌所流風禮自古豈不異人比肩鴻才世
及或疎散山林不聞進逹或栖息閭閻懷寶待耀孝性
義門明經善政者所在搜揚舉進咸用名聞
梁王僧孺至南海郡求士敎曰是以文舉下車寤夢於
根矩長孫入境明發於龍丘此境三閩奥壤百越舊都
漢開吳别分星畫部風序泱泱衣簪斯盛其川岳所産
豈直明珠大貝桂蠧翠羽而已哉孝實人經則有羅威
唐頌學惟業本又聞陳元士燮至於髙尚獨往相望於
􁫎巗懷仁抱義繼蹤於前史
書漢張敞與朱邑書曰明主逰心太古廣延茂士此誠
忠臣竭思之時也值敞逺守劇郡馭於繩墨胸臆約結
固無竒矣足下以清明之徳掌周稷之官昔陳平雖賢
須魏倩而後進韓信雖竒賴蕭何而後信故士各逹其
時之英雋若必伊尹呂望而後薦之則此人不因足下
而進矣邑感敞言薦賢士大夫多得其助者
魏阮稽與晉文王薦盧播書曰是以八士歸周周道以
隆虞舜登庸元凱咸事誠以鄧林昆吾翔鳳所栖懸黎
和肆垂棘所集伏見鄙州别駕盧播字景宣耽道悦禮
仗義依仁研精墳典升堂覩奥若得佐時理物則政事
之器銜命聘享則専對之才潛心圖籍文學之宗敷藻
載述良史之表
　　奉使
周官曰使適四方朝覲宗遇㑹同君之禮也存頫省
聘問臣之禮也
毛詩曰四牡勞使臣之來也有功而見知則説矣四牡
騑騑周道逶遲豈不懷歸王事靡盬我心傷悲又曰皇
皇者華君遣使臣也送之以禮樂言逺而有光華也皇
皇者華于彼原隰駪駪征夫每懷靡及
左傳曰齊侯以諸侯之師侵蔡蔡潰遂伐楚楚子使與
師言曰君處北海寡人處南海惟是風馬牛不相及也
不虞君之涉吾地也何故管仲曰昔召康公命我先君
太公曰五侯九伯汝實征之爾貢苞茅不入王祭不供
無以縮酒寡人是徴昭王南征而不復寡人是問對曰
貢之不入寡君之罪也敢不供給昭王之不復君其問
諸水濵
榖梁傳曰季孫行父秃晉郄克眇衛孫良夫跛同時而
聘於齊齊使秃者迓秃者眇者迓眇者跛者迓跛者蕭
同叔子處臺上而笑之聞於客客不悦而去相與立胥
閭而語移日不解齊人有知之者曰齊之患自此始也
論語曰蘧伯玉使人於孔子孔子與之坐而問焉曰夫
子何為對曰夫子欲寡其過而未能也使者出子曰使
乎使乎為使之難不辱君命
晏子曰晏子短使楚楚為小門而延晏子晏子不入曰
使狗國者從狗門入而臣使楚不當從狗門入
史記曰趙平原君使於春申君趙使欲誇楚為玳瑁簪
刀劒悉以珠飾之春申君客三千餘人上客皆躡珠履
以見趙使趙使大慙又曰陸賈楚人以客從髙祖定天
下名有口辯居左右常使諸侯時中國初定尉佗平南
越因王之髙祖使賈賜佗印為南越王賈至尉佗魋結
箕踞見賈賈因説佗曰足下中國之人親戚昆弟墳墓
在真定今足下欲以區區之越與天子抗衡為敵國禍
且及身矣佗乃蹶然起坐謝賈曰居蠻夷之中久殊失
禮儀
詩北齊裴讓之公館讌詶南使徐陵詩曰嵩山表京邑
鍾嶺對江津方域殊風壤分野各星辰出境君圖事尋
盟我恤鄰有才稱竹箭無用忝絲綸列樂歌鐘響張旃
玉帛陳皇華徒受命延譽本無因韓宣將聘楚申胥欲
去秦方期飲河朔翻屬臥漳濵禮酒行三獻賔筵盛八
珍歳稔鳴銅雀兵戢坐金人雲來朝起葢日落晚催輪
異國猶兄弟相知無舊新
北齊裴訥之鄴館公宴詩曰晉楚敦盟好僑札同心賞
禮成罇俎陳樂和金石響朝雲駕馬進曉日乘龍上雙
闕表皇居三臺映仙掌當階篁篠宻約岸荷蕖長束帶
盡欣娛誰言騖歸兩
周庾信將命至鄴詩曰大國修聘禮親鄰自此敦張旜
事原隰負扆報成言西過犯風露北指度轘轅交歡值
公子展禮覿王孫何以譽嘉樹徒欣賦采蘩四牢盈折
俎三獻滿罍樽人臣無境外何由欣此言風俗既險阻
山河不復論無因旅南館空欲祭西門眷言惟此别風
期幸共存又酬祖正員詩曰我皇臨九有聲敎洎無隄
興文成禮樂偃武息民黎承乏驅騏驥旌旃事鼓鞞古
碑文字盡荒城年代迷被隴文𤓰熟交塍香穗低投瓊
實有意報李更無蹊
隋盧師道贈司馬幼之南聘詩曰故交忽千里輶車莅
逺盟幽人重離别握手送征行晚霞浮極浦落景照長
亭拂霧揚龍節乘風遡鳥旌楚山百重映吳江萬仞清
夏雲樓閣起秋濤帷葢生陸侯持寶劒終子繫長纓前
修亦何逺君其朂令名
隋虞世基接北使詩曰會玉二崤至瑞節三秦歸林蟬
疎欲盡江鴈斷還飛墻垣崇客館旌葢入王畿共此敦
封植方欣薦紵衣
論梁元帝鄭衆論曰漢世銜命匈奴困而不辱者二人
而已子卿手持漢節臥伏氷霜仲師固無下拜隔絶水
火況復風生稽落日隱龍堆瀚海飛沙臯蘭走雪豈不
酸鼻痛心憶雒陽之宫陛雪泣横悲想長安之城闕直
以為臣之道義不為生事君之節生為義盡豈望拔幽
泉出重仞經長樂抵未央及還望塞亭來依候火傍觀
上郡側眺雲中雖在己之願自隆而於時之報未盡
書後漢孔融與韋林甫書曰使君足下懷逺垂勲西戎
即叙前别意恨甚多不悉幸從事至承獲所訊喜而起
居不恙而到也云便結駟徑至舊治西土之人宗服令
徳解仇崇好以順風化萬里雍穆如樂之和雖為國家
威靈感應亦實士縠堪事之效也昔伯安由幽都而登
上司子琰以豫州而取宰相近事未逺當勉功業以豐
此慶耳間僻疾動不得復與足下岸幘廣坐舉杯相於
以為邑邑前日元將來雅度𢎞毅偉世之器也昨仲將復
來文敏篤誠保家之主也不意雙珠近出老蚌甚珍貴
之遣書通心
梁任孝恭為李慶州孟堅使與覃無名書曰昔陸賈皇
華定交知於南越長卿披繡通夷險於夜郎故傳美於
往書流芳於篆素足下南中盛族嶺表豪門籍譽既深
承芳已舊但道曠風雲論平生而是即江山間阻銜杯
酌以何因空想神魂徒勞夢寐僕世禀威儀門勒鍾鼎
提戈海岳推轂數千逮我不才無兼文武鴻私弗替膺
茲閫外麾葢所臨實宣慈造足下刺舉一隅同奉家國
進止之宜實俟髙算
梁劉孝儀北使還與永豐侯書曰足踐寒地身犯朔風
暮宿客亭晨炊謁舍飄颻辛苦迄届氊鄉雜種覃花頗
慕中國兵傳李緒之法樓擬衛律所治而毳幙難淹酪
漿易饜王程有限時及玉闗射鹿胡奴乃共歸國刻龍
漢節還持入塞馬銜苜蓿嘶立故墟人獲蒲萄種歸舊
里稚子出迎善鄰相勞倦握蟹螯亟覆蝦椀未改朱顔
略多自醉用此終日亦以自娛
　
　
　
　
　
　
　
　
　
　
　藝文類聚巻五十三
欽定四庫全書
　藝文類聚巻五十四　　　唐　歐陽詢　撰
　刑法部(刑法/)
　　刑法
爾雅曰律法也又律法銓也(易坎卦主法律/銓衡輕重也)
管子曰正月之朔百吏在朝君乃出令布憲于國五鄉
五師五屬大夫皆受憲于君矣又曰法者所以興功懼
暴律者所以定分止争也又曰凡國無法則衆不知所
為無度則事無儀有法不正有度不直則治僻治僻則
國亂故曰正法直度罪殺無赦殺戮必信民畏而懼武
威既明令不再行又曰法者天地之位象四時之行以
治天下四時之行有寒有暑聖人法之故有文有武天
地之位有前有後有左有右聖人法之以建經紀春生
於左秋殺於右夏長於前冬藏於後生長之事文也収
藏之事武也是故文事在左武事在右聖人法之以行
法令以治事理也
申子曰君必有明法正義若懸權衡以稱輕重所以一
羣臣也又曰堯之治也善明法察令而已聖君任法而
不任智任數而不任説黄帝之治天下置法而不變使
民安㤗安樂其法也又曰昔七十九代之君法制不
一號令不同然而俱王天下何也必當國富而多粟也
家語曰孔子初仕為中都宰制為養生送死之節長幼
異食强弱異任男女别塗路不拾遺器不雕偽市不二
價行之一年而四方諸侯皆則焉
定公謂孔子曰學子之法以治魯國何如孔子對曰雖
天下可何但魯國而已矣
韓子曰治大國而數變法則民苦之是以有道之君貴
虛静而重變法又曰聖人立法賞足以勸善威足以勝
暴備足以必完又曰釋法術而思治堯不能正一國去
規矩而妄意度奚仲不能成一輪廢尺寸而差長短王
爾不能命中使中主守法術拙匠執規矩尺寸則萬不
失一又曰董安于行石阜山中見深澗峭如牆深百仞
因問其鄉左右曰人嘗有入者乎對曰無有安于喟然
嘆曰吾能治矣使吾法之無改猶入澗之必死也則民
莫之犯何為不治又曰越王問於大夫種曰吾欲伐吳
可乎對曰可矣君賞厚而信罰嚴而必君欲知之何不
試焚宮室於是遂焚宮室民莫救火乃下令曰人救火
而死者比敵死之賞勝火而死者比勝敵之賞不救火
者比降北之罪民之塗其體被濡衣走火者左三千人
右三千人此知必勝之勢也
文子曰文子問老子法安所生曰法生於義義生於衆
適合乎人心此治之要也法非從天下非從地出發於
人間及己自正
申子曰君子之所以尊者令令不行是無君也故明君
慎令
慎子曰堯為匹夫不能使家化至南面而王則令行禁
止由此觀之賢未足以服不肖而勢位足以屈賢也又
曰法之功莫大使私不行君之功莫大使民不争今立
法而行私是與法爭其亂甚於無法立君而尊賢是賢
與君爭其亂甚於無君故有道之國法立則私善不行
君立則賢者不尊民一於君斷於法國之大道也又曰
故治國無其法則亂守法而不變則衰有法而行私謂
之不法以力役法者百姓也以死守法者有司也以道
變法者君長也
漢書曰漢興髙祖初入闗約法三章曰殺人者死傷人
及盜抵罪蠲削煩苛兆民大悦其後四夷未附兵革未
息三章之法不足以禦姦於是相國蕭何捃摭秦法取
宜於時者作律九章又曰杜周為廷尉其治獄倣張湯而善
伺候上所欲擠者因而陷之上所欲釋久繫待問而㣲
見其寃狀客有謂周曰君為天下決平不修三尺法(以/三)
(尺簡書/法律也)専以人主指為獄獄者固如是也周曰三尺安
出哉前主所以著為律後主所是疏為令當時為是何
古之法又曰時上方向文學張湯決大獄欲傅古議乃
請博士弟子治尚書春秋補廷尉使平疑法奏讞疑事
必奏先為上分别其原上所是受而著讞法廷尉挈令
揚主之明
東觀漢記曰陳寵曾祖父咸成哀間以明律令為侍御
史王莽簒位父子相將歸鄉里閉門不出入收家中律
令文書壁藏之以俟明王咸常勑戒子孫為人議法當
依輕雖有百金之利無與人重比故世謂陳氏持法寛
范曄後漢書曰鄭𢎞建初初為尚書令舊制尚書郎限
滿補縣長令史報丞尉𢎞奏以為臺職雖尊而酬賞甚
薄至於關選多無樂者請使郎補千户令史為長帝從
其議𢎞前後所陳有補益王政者著之南宫以為故事
説文曰科程也程品也十發為程十程為寸
揚雄劇秦美新論曰金科玉條(科條謂所施法/律金玉當珍之)
鹽鐵論曰昔秦法繁於秋荼而宻於凝脂然上下相趨
姦偽萌生又曰夫善言天者合之於人善言古者考之
於今二尺四寸之律古今一也
風俗通曰咎陶謨虞始造律蕭何成九章此闗諸百王
不易之道也時所制曰令漢書着于甲令夫吏者治也
當先自正然後正人故文書下如律令言當承憲履繩
動不失律令也
王隱晉書曰荀朂與賈充共定律令班下施用各加禄
賜
詩周庾信正旦上司憲詩曰詰旦唘門欄繁辭湧筆端
蒼鷹下獄吏獬豸飾刑官司朝引玉節盟載捧珠盤孟
門久失路扶揺忽上摶栖烏還得府棄馬復歸闌榮華
名義重虗薄報恩難枚乘還起疾貢禹遂彈冠方乗蓮
葉劒未用竹根丹一知懸象法誰思垂釣竿
賦晉傅咸明意賦曰侍御史傳咸奉詔治獄作賦用明
意云舍控款以彌載令棲遲以淹留吏砥身以存公古
有死而無柔彼背正以從邪我沒世而是尤敷腎腸以
為效兮豈文飾之足修感恩輸命心口自滅加我數年
竭力効節春秋既不吾與日月忽其不屈周道兮如砥
吉人兮是由材曲兮枉橈朽木兮難抽
晉傅𤣥釋法篇曰釋法任情姦佞在下多疑少決譬執
腐索以御奔馬専任刑名民不聊生通儒逹道政乃升
平浩浩大海百川歸之洋洋聖化九服仰之春風暢物
秋霜肅殺同則相濟異若胡越
贊梁昭明太子爾雅制法則贊曰惟斯法則信如四時
嚴此刑政刑輕罪疑霜威已振民不敢欺
後漢李尤鞠城銘曰貟鞠方牆倣象隂陽法月衡對二
六相當建長立平其例有常不以親疎不有阿私端心
平意莫怨其非鞠政由然況乎執機
令魏陳王曹植黄初五年令曰夫逺不可知者天也近
不可知者人也傳曰知人則哲堯猶病諸諺曰人心不
同若其面焉唯女子與小人為難養也近之則不遜逺
之則怨詩云憂心悄悄愠于羣小自世間人或受寵而
背恩或無故而叛違顧左右曠然無信大嚼者咋斷其
舌右手執斧左手執鉞傷夷一身之中尚有不可信況
於人乎惟無深瑕潛釁隱過匿愆乃可以為人諺曰榖
千駑不如養一驢又曰榖駑養虎大無益也乃知韓昭
使藏弊袴良有以也使臣有三品有可以仁義化者有
可以恩惠驅者不足以導之則當以刑罰使之刑罰復
不足以率之則明所以不畜故堯舜至仁不能容無益
之子湯武至聖不能養無益之臣九折臂知為良醫吾
知所以待下矣諸吏各敬爾在位孤推一槩之平功之
宜賞於疏必與罪之宜戮在親不赦此令之行有若皎
日於戲羣司其覽之哉又黃初六年令曰身輕於鴻毛
而謗重於泰山賴蒙帝主天地之仁違百寮之典議赦
三千之首戾反我舊居襲我初服雲雨之施焉有量哉
孤以何功而納斯貺富而不吝寵至不驕者則周公其
人也孤小人爾深更以榮為戚何者將恐簡易之尤出
於細㣲脱爾之愆一朝復露也故欲修吾往業守吾初
志欲使皇帝恩在摩天使孤心常存入地將以全陛下
厚徳究孤犬馬之年此難能也然固欲行衆之難詩曰
徳輶如毛鮮克舉之此之謂也
難漢張敞議入榖贖罪蕭望之難曰國兵在外軍以夏
發隴西以北安定以西吏民並給轉輸田事頗廢素無
餘積雖羌虜以破來春必乏窮僻之處買無所得縣官
榖度不足以振之願令諸有罪非盜受財殺人及犯法
不得赦者得以差入榖此八郡贖罪務益致榖以豫備
百姓之急事下有司望之與少府李彊議以為民含隂
陽之氣有仁義欲利之心在敎化之所助雖堯在上不
能去民欲利之心而能令其欲利不勝其好義也雖桀
在上不能去民好義之心而能令其好義不勝其欲利
也故堯桀之分在於義利而已導民不可不慎也今欲
令民量粟以贖罪如此則富者得生貧者獨死是貧富
異刑而法不一也人情貧窮父兄囚執聞出財得以生
活為人子弟者將不顧死亡之患敗亂之行以赴財利
夫親戚一人得生十人以死如此伯夷之行壞公綽之
名滅政敎一傾雖有周召之佐恐不能復古者藏於民
不足則取有餘則予詩曰爰及矜人哀此鰥寡上惠下
也
議後漢孔融肉刑議曰古者敦龎善否區别吏端刑清
治無過失百姓有罪皆自取之末世凌遲風俗壞亂政
撓其俗法害其民故曰上失其道民散久矣而欲繩之
以古刑投之以殘棄非所謂與時消息也紂斮朝涉之
脛天下謂之無道夫九牧之地千八百君若各刖一人
是天下常有千八百紂也求世休和弗可得已且被刑
之人慮不念生志在思死類多趨惡莫復歸正夙沙亂
齊伊戾禍宋趙髙英布為世大患不能止其源遂為非
也雖忠如鬻拳信如卞和智如孫臏寃如巷伯才如史
遷逹如子政一罹刀鋸没世不齒漢開改惡之路凡為
此也故明徳之君逺度深惟棄短就長不茍革其政也
魏傅幹肉刑議曰葢禮樂所以導民刑罰所以威之是
故君子忌禮而小人畏刑雖湯武之隆成康之盛不専
用禮樂亦陳肉刑之法而康哉之歌興清廟之頌作由
此推之肉刑之法不當除也經有墨劓剕割之制至於
鑿顛抽脅烹煑之刑衛鞅所為非咎陶所造吕侯所述
據經按傳肉刑不當除有五驗請言其理荀卿論之備
矣太古質簡制事樸略故耒耜未用於牛而弧矢不加
筋鐵智非闇也不識事宜以為聖人純一之敎不如賢
者支離之術鄭衛可以易咸池激楚可以陵韶武耶斯
不足復難矣
晉曹志議曰嚴刑以殺犯之者寡刑輕易犯蹈惡者多
臣謂玩常茍免犯法乃衆黥刖彰罪而民甚恥且創制
墨則見者知禁彰罪表惡聞者多服假使惡多尚不至
死無妨産育茍能殺以止殺為惡縱寡積而不已將至
無人天無以神君無以尊矣故古人寜過不殺是以為
上寜寛得衆不寜急積殺若及于張聽訟刑以止刑可
不革舊過此以往肉刑是宜假令漢文于張承大亂之
後創基七十國寡民稀止禁刑書鞭杖為治也
晉程咸女適人不從坐議曰夫司冦作典建三等之制
甫侯修刑通輕重之法叔世多變秦立重辟漢因循之
大魏承襲未革其弊大逆之誅不差已出之女者誠欲
絶惡類於一族然法貴得中刑慎過制臣以為女人有
三從之義無自専之道出適他族還喪父母降其服紀
所以明外成之節異在室之恩父母有罪追刑已出之
女夫黨見誅又隨異姓之戮一人之身内外受辟男不
衍禍於他族女獨嬰罰於二門非所以哀矜蒙弱立法
之本分也今女既嫁則為異姓之妻如或産育則為他
族之母此為元惡之所輕忽戮無辜之所重於恩則傷
孝子之心而興嫌怨之路臣以為在室之女宜從父族
之誅既醮之婦使就夫家之罰宜定齊科以為永制
表晉盧諶理劉司空表曰臣聞經國之體在於崇明典
刑立政之務在於固慎開塞典刑不明則人情歴揞閉
塞乏慎則逆節滋明竊見故司空廣武侯琨在東皇帝
擾攘之際值羣臣鼎沸之難戮力皇家義誠彌厲躬統
華夷親受矢石王彌授首於河南吕朗面縛於滎陽社
稷克寜鑾輿反斾奉迎之勲琨効忠之一驗也琨授并
州屬承其弊到官之日遺户無幾荆棘茂於街里豺狼
居於府舎既無句踐甲楯之卒又無衛文共滕之民當
易危之勢處難濟之中鳩集傷夷撫和戎狄會遭京都
失守孝懷板蕩羣逆縱逸充斥王畿咸以為并州之地
四塞為固東阻井陘西限藍谷前有太行之嶺後有句
注之闗琨抗辭厲聲忠亮奮發以為天子沉辱而不隕
身死節言情則非所能安言罪則不容於誅遂乃鞠誓
百姓修繕甲兵跋履山川東征西討以喪氣之衆當天
下嚴敵蟣虱生於甲胄燕雀巢於帷幕雖不能摧殄聰
勒且得據其心腹琨破家為國之二驗也琨乃稽民神
之旨通天下之意唱上尊號歸重聖躬令南北萬里若
合符契此又琨乃心本朝之三驗也比夫遇害知匹磾
必有禍心惟恨不能効節於一方上不得歸誠於陛下
辭上日慷慨動於左右聽其言者莫能仰視昔子囊垂
終遺言城郢古人稱以為忠貞琨匪躬之操義實茂之
此琨沒不忘國之四驗也取亂侮亡仲虺之遺言也兼
弱攻昧隨季之善經也匹磾之狹謀踊躍一隅無以自
展精卒勁騎不得致力以一人之身妨一國之用當今
二賊未殄方難尚殷而使殊俗疆國懷怨自相疑懼非
國家静難之逺術也伏惟陛下以淑聖之姿隆中興之
緒方將平章典刑以序萬邦而琨受害悲哀寃痛已甚
也未聞朝廷有以甄論昔壺關三老訟衛太子之罪谷
永劉向辯陳湯之功下足以明功罪之分上足以寤主
上之懷
晉殷仲文罪釁解尚書表曰臣聞洪波振壑川無活鱗
驚飈拂野林無静柯何者勢弱則受制於人力㣲則無
以自保於理雖昧可得而言於臣實非所敢論桓𤣥之
世誠復驅廹者衆於㣲臣罪實深矣進不能見危授命
亡身殉國退不能辭粟首陽拂衣髙謝遂乃宴安昏寵
叨昧偽封錫文簒事曾莫獨固名義以之俱淪情節自
茲兼橈宜其極法以判忠邪鎮軍臣裕匡復社稷大𢎞
善貸紆一戮於㣲命由三驅於大信既恵之以首領復
引之以縶維于時皇輿否隔天人未泰用忘進退唯力
是視是以僶俛從事自同全人今宸極反政惟新告始
憲章既明品物思舊臣亦胡顔之厚何以顯居榮次乞
解斯職待罪私門違謝闕庭乃心愧戀
宋傅亮為劉毅軍敗自解表曰遂令犬羊内侮兵纏紫
極聖朝肝膽社稷幾殆稽之典刑罪不容宥賴天祚有
底冢宰靈武長蛇翦毒醜類宵遯今畿甸告寜四封有
截臣元釁大責既積朝野桑榆之效又無與立而聖恩
含宥弛其徽纆偏私之譏既彰民聽況可重荷岳牧之
任復當推轂之重
宋趙伯符以息舊犯罪乞解侍中讓軍表曰臣識慙羊
媪慮闕日磾致咎猖狂初不自悟形影相弔心情喪恧
無宜復管司喉脣作統連率
齊孔稚珪上新定法律表曰臣聞匠萬物者以繩墨為
政馭大國者以法理為本故定國釋之聲著漢臺元
文慧績應魏閣則臯陶之謨指掌可致杜鄭之業鬱焉
何逺然後姦人無所逃其刑惡吏無所窮其詐如身手
之相驅弦括之相接矣
梁任昉為梁公請刋改律令表曰臣聞淳源既逺天討
是因畫衣象服以致刑厝草纓艾韠民不能犯及淳徳
下衰運距澆季湯刑禹政不足禁姦九法三章無以息
訟所以赭衣塞路圄犴成市凝脂已疎秋荼非苦姦吏
為市生殺並用可為慟哭豈徒一緒夫肖貌天地禀靈
川岳受體愛敬髪膚為重流矢影風顧有憂色而當妄
加刳斮金木為伍且夫刻木不對畫地不入畏避若是
而動貽非命王道為虧良在於此法開二門為政之蠧
生殺多緒誰其適政
書奏漢杜欽奏記於王鳳曰切見令曰吏二千石告過
長安謁不分别予賜今有司以為予告得歸賜告不得
是一律兩科失省刑之意夫三最予告令也病滿三月
告不賜告詔恩也今吿則得詔恩不得失輕重之差又
二千石病賜吿得歸有故事不得去郡亡著令傳曰賞
疑從予所以廣恩勸功也罰疑從去所以慎刑闕難知
也今釋令與故事而假不敬之法甚違闕疑從去之意
即以二千石守千里之地任兵馬之重不宜去郡將以
制刑為後法者則馮野王之罪在未制令前也賞罰大
信不可不慎鳳不聽竟免野王郡國二千石病賜告不
得歸家自此始也
漢貢禹上書曰孝文皇帝時貴廉潔賤貪汙賈人贅壻
及吏坐贓者禁固不得為吏無贖罪之法故令行禁止
海内大化武帝始臨天下尊賢用士自見功大遂從嗜
欲廼行一時之變使犯法贖罪入榖者補吏是以官亂
民貧盜賊並起故俗皆曰何以孝悌為財多而官榮使
黥劓髠鉗者猶復攘臂為政俗之壞敗乃至於此今欲
興至治致太平宜除贖罪之法
漢張俊上書曰臣辜恩負義自䧟重刑情斷意訖無所
復望廷尉鞫遣歐刀在前絮棺在後魂魄飛揚形容已
枯陛下聖澤以臣嘗在近宻識其狀貌傷其眼目留心
曲慮特加偏覆喪車復還白骨更肉披棺發椁起見白
日天地父母能生臣俊不能使臣俊當死復生陛下徳
過天地恩重父母誠非臣俊破碎骸骨舉宗肉爛所報
萬一
魏鍾繇上書曰大魏受命繼蹤虞夏孝文革法不合古
道先帝聖徳固天所縱墳典之業一以貫之是以繼世
仍發明詔思復古刑為一代法連有軍事遂未施行陛
下逺追二祖遺意惜斬趾可以禁惡恨入死之無辜使
明習律令與羣臣共議出本當右趾而入大辟者復行
此刑書云皇帝清問下民有辭于苗此言堯當除蚩尤
有苗之刑先審問於下民之有辭者也若今弊獄之時
訊問三槐九棘羣吏萬民如孝景之令其當棄市欲斬
右趾者許之其黥劓左趾宮刑者自如孝文易以髠笞
能有姦者率年二十至四五十雖斬其足猶任生育今
天下人少於孝文之世下計所全歳三千人張蒼除肉
刑所殺歳以萬計臣欲復肉刑歳生三千人子貢問能
濟民可謂仁乎孔子曰何事於仁必也聖乎堯舜其猶
病諸又曰仁逺乎哉我欲仁斯仁至矣若試行之斯民
永濟
晉劉頌上書曰古者刑以止刑及今民於此以刑生刑
以徒生徒諸犯重亡者髠過三寸輒重髠之此以刑生
刑加作一歳此以徒生徒也亡者積多繫囚猥畜議者
因曰不可殺復從而赦之此為刑不制罪法不勝姦民
知法之不勝相聚而謀為不軌月異而歳不同故自頃
以來姦惡兇暴漸以滋蔓日積不已弊將何歸識者不
深思此故曰肉刑於名忤聽忤聽孰與賊盜不禁聖主
制肉刑還有深理其事所得而言非徒懲其畏剥割之
痛而不為也乃去其為惡之具使夫姦民無用復肆其
志止姦絶本理之盡也亡者刖之無所用復亡盜者截
其手無所用復盜淫者割其勢理亦如之除惡塞源莫
善於此又非徒然也此等已刑之後便各歸家父母妻
子共相養䘏不流離於塗路創愈可役上准古制隨宜
業作雖以刑殘不為虐棄而所患都塞又生育繁阜之
道自若也
晉杜預奏事曰古之刑書銘之鼎鍾鑄之金石斯所以
逺塞異端絶異理也法出一門然後人知恒禁吏無淫
巧政明於上民安於下
晉劉頌刑獄奏曰君臣之分各有所司法欲必奉故令
主者守文理有窮塞故使大臣釋滯事有時宜故人主
權斷主者守文若釋之執犯蹕之卒也大臣釋滯公孫
𢎞斷郭解之獄也人主權斷若漢祖戮丁公之為也天
下萬事自非斯格不得以出意妄議其餘皆以律令從
事然後法信於下民聽不惑吏不容姦可以言理人主
執斯格以責羣下大臣小吏各守其局則法一矣上古
議事以制不為刑辟夏殷及周禮法象魏三代之君咸
棄典常之妙鑒而任㣲文之直凖非聖有殊所遇異也
今論時勢弊不及中古而執平者欲適情之所安自託
於議事以制臣切以為聽言則美論理則逺至如非常
之斷出法賞罰若漢祖戮楚臣之私己封趙氏之無功
唯人主専之非奉職之臣所得擬議然後情求傍請之
迹絶似是而非之奏塞此葢齊法之大准也
晉郭璞奏曰臣聞上古象刑而民不犯中古明刑以致
刑措故立刑以禁刑立殺以去殺重之以死所以求其
生峻之以刑所以輕其死死由於法輕生存乎法重此
立防之成標也然則刑無輕重用之唯平非平法之為
難思在斷之為難是以子臯行戮刖者忘痛釋之典刑
民無怨色何者積之於誠也按癸酉詔書之旨専為邊
城實之裔土濟當時一切之用非為經逺之法亦是中
夏全平之時威御足指控制故可得行之矣欲役無賴
子弟驅不逞之人聚之於空荒四維之地將以扞固牧
圉未見其利也且濵接鯨猾宻邇姦藪退未絶其丘窟
之顧進無以塞其逋逃之門五流三居誠古之犯刑論
之於今事實難行且律令以跨三代歴載所遵未易輕
改者也是以刑法不専則名幸者興政令驟變則人志
無繫子産患其如此故矯先正議事之制而立刑書之
辟皆所以弼民心而正羣惑者也
唘梁簡文帝唘囚徒配役事唘曰伏以明慎三典寛簡
八刑宸鑒每以垂心國誥是焉攸切臣比時奉勅旨權
視京師雜事切見南北郊等處並唘請四五歳以下輕
囚助充使役復令聽獄官詳其可否侮文之路自此而
生將恐玉科重輕全闗墨綬金書去取更由丹筆愚謂
宜詳五條制以為永凖又謝邵陵王禁錮唘曰臣綸習
近宵人不能改過屢犯明憲三入刑科昔繆彤掩扉曹
儀著論布衣兄弟且相誡朂以臣居長終慙勸勵仰負
慈嚴心顔戰讋
梁任昉為王金紫謝齊武帝示皇太子律序唘曰臣聞
化澄上葉草纓垂典敎清中世艾服懲刑自禮失宗周
俗反炎漢張馮導其迹賈杜浚其流仲舒之得情孔子
之博約故以義該往哲盡美前王而年世浸逺篇牘訛
誤朽編落簡見誣前淑侮文擅議取弊後昆立不倚衡
遂均鴻毛之殞傷足居憂忘貽髪膚之痛豈所以臨河
永歎合育最靈者也伏惟陛下施博天地澤深禹湯温
舒之策優㳺虛授衛展之議寜失弗經削秋荼之法解
凝脂之網
陳徐陵謝兒報坐事付治中唘曰夫拾金樵路髙士所
羞整冠李下君子斯慎兒報不能謹潔敢觸嚴網右趾
釱繫事允法科左校論輸實由恩宥老臣過庭之訓多
謝古賢折笄之杖有愧前逹
晉叔向與鄭子産書曰昔先王議事以制不為刑辟懼
民之有争心是故閑之以義糾之以政行之以禮守之
以信奉之以仁制為禄位以勸其從嚴斷刑罰以威其
淫懼其未也故誨之以忠聳之以行敎之以務使之以
和臨之以敬莅之以彊斷之以剛猶求聖哲之主明察
之官忠信之長慈恵之師民於是乎可任使也而不生
禍亂民知有辟則不忌於上並有爭心以懲於書而徼
倖以成之不可為矣三辟之興皆叔世也今吾子相鄭
國作封洫立謗政制參辟鑄刑書將以静民不亦難乎
民知爭端矣將棄禮而徴於書錐刀之末將盡争之亂
獄滋豐賄賂並行終子之世鄭其敗乎
序晉杜預律序曰律以正罪名令以存事制二者相須
為用
晉張斐律序曰律令者政事之經萬機之緯又曰鄭鑄
刑書晉作執秩趙制國律楚造僕區兹述法律之名申
韓之徒各自立制
論魏丁儀刑禮論曰天垂象聖人則之天之為嵗也先
春而後秋君之為治也先禮而後刑春以生長為徳秋
以殺戮為功禮以敎訓為美刑以威嚴為用故先生而
後殺天之為歳先敎而後罰君之為治也天不以久逺
更其春冬而人也得以古今改其禮刑哉太古之世民
故質樸質樸之民宜其易化是以中古之君子或結繩
以治或象刑惟明夏后肉辟民轉姦詐刑彌滋繁禮亦
如之由斯言之古之刑省禮亦宜略今所論辨雖出傳
記之前夫流東源不得西景正形不得傾自然之勢也
後世禮刑俱失於前先後之宜故自有常今夫先刑者
用其末也由禮禁未然之前謂難明之禮古人不能行
也按如所云禮嫂叔不親之屬也非太古之禮也所云
禮者豈此也哉古者民少而獸多未有所爭民無患則
無所思故未有君焉後民禍多强暴弱於是有賢人焉
平其多少均其有無推逸取勞以身先之民獲其利歸
而樂之樂之得為君焉夫刑之記君也精具筋力民畏
其强而不敢校得為君也恐上古未具刑罪之品設逋
亡之法懼彼為我而以勇力侵暴於己能與則校不能
歸奉之明矣且上古之時賊耳非所謂君也上古雖質
宜所以為君會當先别男女定夫婦分土地班食物此
先以禮也夫婦定而後禁淫與貨物正而後止竊此後
刑也
魏曹羲肉刑論曰夫言肉刑之濟治者荀卿所唱班固
所述隆其趣則曰像天地為之惟明察其用則曰死刑
重而生刑輕其所馳騁極於此矣治則刑重亂則刑輕
又曰殺人者死傷人者刑是百王之所同固未逹夫用
刑之本矣夫死刑者不唯殺人妖逆是除天地之道也
傷人者不改斯亦妖逆之類也如其可改此則無取於
肉刑也且傷人殺人皆非人性之自然也必有由然者
也夫有由而然者激之則淫敦之則一激之也者動其
利路敦之也者篤其質樸故在上者議茲本要不營竒
思行之以簡守之以静大則其隆足以侔天地中則其
理可以厚民萌下則刑罰可以無殘虐民静理則其化
成為惡之尤者衆之所棄衆之所棄則無改之驗著矣夫
死不可以有生而欲增淫刑以利暴刑暴刑所加雖云
懲慢之由興有使之然謂之宜生生之可也舎死析骸
又何辜耶猶稱以滿堂而飲有向隅哀泣則一堂為之
不樂在上者洗濯其心静而民足各得其性何懼乎姦
之不勝乃欲斷截防轉而入死乎
晉楊乂刑禮論曰覽衆所抵精思構㣲迭為先後文若
榮繁翩然相反豈彼繫未存厥中嘗試稽之天地考之
人事旁貫品物綜覈彞倫而刑禮之旨可略言也葢刑
禮之本經緯隂陽擬則乾坤先王所以化民理物興國
濟治也或者取證於春秋有意乎尋本以綜末然猶未
離於先後亦速難之始也夫隂陽異制化物則鈞萬物
本一變而殊形故王者去彼而適此于此為生而於彼為死
夫死者去此而適彼於此為死而於彼為生矣禮生於
讓刑生於争讓者割己以與人是刑加於己而禮加於
人也争者奪人以崇己是刑施於人而禮施於己也由
此言之讓非純禮爭非純刑也慶賞以勸善而為惡者
懲如有所懲刑亦存矣刑罰以懲惡而為善者勸如有
所勸禮亦存矣故亡刑則禮不獨施大道廢焉則刑禮
俱錯大道行焉則刑禮俱興不合而成未之有也
　
　
　藝文類聚巻五十四
欽定四庫全書
　藝文類聚巻五十五　　　　　唐　歐陽詢　撰
　雜文部一(經典/史傳)　(談講/集序)　(讀書/)
　　經典
釋文曰經徑也如五路無所不通可常用也又曰三墳
墳分也論三材分天地人之始分也其體有三也五典
典鎮也制敎法所以鎮定上下差等有五也八索著素
王之法若孔子者聖而不王宜制此法者有八也九丘區别九
州土氣敎化所宜者也此皆三王以前上至羲皇時書
也唯堯典存
禮曰孔子曰入其國其敎可知也其為人也温柔敦厚
詩敎也疏通知逺書敎也廣博易良樂敎也潔静精㣲
易敎也恭儉莊敬禮敎也屬辭比事春秋敎也
春秋説辭曰六經所以明君父之尊天地之開闢皆有
敎也
尚書璇璣鈐曰尚書篇題號尚者上也上天垂文象布
節度書也如天行也
博物志曰聖人制作曰經
揚雄法言曰或問周官曰立事左氏傳曰品藻又曰書
不經非書也
劉歆七略曰孔子三見哀公作三朝記七篇今在大
戴禮
漢書曰昔伏羲仰觀象於天俯觀法於地觀鳥獸之文
與土地之宜近取諸身逺取諸物於是始畫八卦以通
神明之徳以類萬物之情文王重易六爻作上下篇孔
子為之彖象繫文言序卦之屬十篇故曰易道深矣人
更三聖世歴三古又曰誦其言謂之詩詠其聲謂之歌
古者采詩之官王者所以觀風俗知得失自考正也又
曰帝王質文世有損益至周曲為之防事為之制故曰
禮經三百威儀三千又曰六藝之文樂以和神詩以正
言禮以明體
廣雅曰昔在周公制禮以導天下爾雅以釋其意義
鄭𤣥别傳曰任城何休好公羊學遂著公羊墨守左氏
膏肓榖梁廢疾𤣥乃發墨守針膏肓起廢疾
周官外史掌三皇五帝之書
春秋説題曰尚書者二帝之迹三王之義明天下情帝
王之功尚上也上帝之書又曰禮體也禮得則天下咸
得厥宜又曰詩天人之精皇后之度故詩為言志
詩晉傅咸孝經詩曰立身行道始於事親上下無怨不
敢惡人孝無終始不離其身三者備矣以臨其民(其/一)以
孝事君不離令名進思盡忠不議則爭匤救其惡災害
不生孝悌之至通於神明(其/二)又論語詩曰守死善道磨
而不磷直哉史魚可謂大臣見危授命能致其身(其/一)克
己復禮學優則仕富貴在天為仁由己以道事君死而
後已(其/二)又毛詩詩曰無將大車惟塵𡨕𡨕濟濟多士文
王以寜顯允君子大猶是經(其/一)聿修厥徳令終有淑勉
爾遯思我言惟服盜言孔甘其何能淑讒人罔極有靦
面目(其/二)又周易詩曰卑以自牧謙尊而光進徳修業既
有典常輝光日新照于四方小人勿用君子道長(其/二)又
周官詩曰惟王建國設官分職進賢興功取諸易直除
其不蠲無敢反側以徳詔爵允臻其極(其/一)辨其可任以
告于正掌其戒禁治其政令各修乃職以聽王命(其/二)
梁武帝撰孔子正言竟述懷詩曰志學恥傳習弱冠闕
師友愛悦夫子道正言思善誘删次起實沈殺青在建
酉孤陋乏多聞獨學少擊叩仲冬寒氣嚴霜風折細栁
白水凝澗谿黃落散堆阜康哉信股肱惟聖歸元首獨
歎予一人端然無四友
梁昭明太子詠書祑詩曰擢影兎園池抽莖淇水側幸
雜緗囊用聊因班女織
賦後漢杜篤書槴賦曰惟書㨭而麗容象君子之淑徳
載方矩而履規加文藻之修飾能屈伸以和禮體清浄
而坐立承尊者之至意惟髙下而消息雖轉旋而屈撓
時傾斜而反側抱六藝而巻舒敷五經之典式
贊晉王凝之妻謝氏論語贊曰衛靈問陳於孔子孔子
對曰俎豆之事則嘗聞之軍旅之事未之學也庶則大
矣比徳中庸斯言之善莫不歸宗麁者乖本妙極令終
嗟我懷矣興言攸同孔子曰民之於仁也甚於水火水
火吾見蹈而死者未見蹈仁而死者矣
銘後漢李尤經襓銘曰瞻之在前忽焉在後進新習故
不舍於口子在川上逝者如斯及年廣學無問不知
宋謝靈運書帙銘曰懷幽巻賾戢妙抱宻用捨以造舒
巻不失亮惟勤玩無或暇逸
表梁沈約上宋書表曰若不觀風唐世無以見帝嬀之
美自非覩秦亂餘何用知漢祖之業是以掌言未紀爰動
天情曲詔史官追述大典若夫英主唘基名臣建績拯
世夷難之功配天光宅之運亦足以勒銘鍾鼎昭被方
策臣逺愧南董近謝遷固以閭閻小才述一代盛典
唘齊謝朓隨王賜左傳唘曰恩勸挾策慈朂下帷朓未
窺山笥早懵河籍業謝専門説非章句庶得既困而學
括羽瑩其蒙心家藏賜書籝金遺其貽厥
梁劉孝綽謝為東宮奉經唘曰皇太子四術夙知三善
非學猶復旁求儒雅應物稽疑業光夏校徳茂周庠諸
侯宋魯於焉觀則參陪盛禮莫匪國華臣雖職典經圖
而同官不一推擇而舉尚多髦俊寵光曲被獨在選中
他日朝聞猶甘夕死况茲恩重彌見生輕
書後漢孔融答虞仲翔書曰示所著易傳自商瞿以來
舛錯多矣去聖彌逺衆説騁辭曩聞延陵之理樂今覩
吾君之治易知東南之美者非但會稽之竹箭焉又觀
象雲物察應寒温本禍福與神會契可謂探賾窮道者
已方世清聖上求賢者梁丘以卦筮寜世劉向以洪範
昭名想當來翔追蹤前烈相見乃盡不復多陳
　　談講
論語曰徳之不修學之不講是吾憂也
韓子曰夫耕之用力也勞而民為之者何得以富戰之
為事也危而民為之者何得以貴今修文學習談論則
無耕之勞而有富之實無戰之危而有貴之尊則人孰
不為也
戰國策曰蘇秦説李兊抵掌而談兊送秦明月之珠和
氏之璧
史記曰齊宣王時稷下談天尤盛
漢書曰董仲舒下帷講論讀誦弟子以久次相授業或
莫見其面又夏侯勝每謂弟子曰士病不明經經術茍
明其取青紫如俛拾地芥爾學不明不如歸耕又曰諸
儒為之語曰五鹿嶽嶽朱雲折其角
東觀漢記曰朱祐字仲先初上學長安時過朱祐祐常
留上講竟乃談語及車駕幸祐家上謂祐曰主人得無
去我講乎
漢書曰鄭太説董卓云孔公緒能清談髙論嘘枯吹生
典畧曰漢樊准為郎中令乃上疏曰方今學者約少逺
方又甚博士倚席不講大學多治産業
謝承後漢書曰戴馮字次仲拜郎中正旦朝賀帝令羣
臣説經義有不通者輒奪其席以益通者馮重五十席
京師議曰解經不窮戴侍中
管輅别傳曰冀州刺史裴徽召為文學從事一相見清
談終日不覺罷倦再相見轉為鉅鹿從事三相見轉為
治中四相見轉為别駕至前十日舉為秀才
魏文帝集諸儒於肅城門内講論大義侃侃無倦
張載别傳曰張載文章殊妙嘗為濛汜池賦傳𤣥見之
嘆息稱妙以車迎載言談終日
殷氏世傳曰殷亮建武中徴拜博士諸儒講論勝者賜
席亮重至八九
竹林七賢論曰王濟嘗解禊洛水明日或問王濟曰昨
日又有何議論濟曰張華善説史漢裴逸人叙前言往
行衮衮可聽安豐侯道子房季札之間超然𤣥箸
抱朴子曰王充所著論衡北方都未有得之者蔡伯喈
常到江東得之歎為髙文恒愛玩而獨秘之及還中國
諸儒覺其談更進搜求其帳中果得論衡
郭子曰范汪字𤣥平在簡文坐談欲屈引長史曰卿助
我王曰此非拔山之力所能助
語林曰劉真長與桓宣武共聽講禮記桓公云時有入
心處便咫尺𤣥門又曰劉真長謂許𤣥度曰卿為不去
我將成輕薄京尹
世説曰宋處宗甚有思理嘗買得一長鳴雞籠盛遂作
人語與處宗談論宗因此𤣥功大進又曰何晏為吏部
尚書時談客盈坐王弼未弱冠往見晏因條向者勝理
語弼曰此理僕以為極可得復難不弼便作難坐人便
以為屈於是弼為客主數番皆一坐所不及又曰孝武
時將講孝經謝太傅與諸人私庭講習車武子謂曰不
問則徳音有遺多問則重勞二謝袁曰必無此嫌車曰
何以知爾袁曰何常見明鏡疲於屢照清流憚於惠風
晉書曰郭象語如懸河瀉水注而不竭
范曄後漢書曰楊震字伯起常客於湖不答州郡禮命
有鸛雀銜三鱣魚集講堂前都講曰鱣者卿大夫服之
象數三者法三台也先生自此升矣位至太尉
詩晉潘岳於賈謐坐講漢書詩曰治道在儒𢎞儒由人
顯允魯侯文質彬彬筆下摛藻席上敷珍前疑惟辨舊
史惟新惟新爾史既辨爾疑延我寮友講此㣲辭
梁任昉厲吏民講學詩曰暮燭迫西榆將落誡南畆曰
余本疏惰頽暮積榆栁踐境渴師臣臨政饑益友旰食
願横經終朝思擁箒雖欣辨蘭艾何用闢蒿莠
碑梁元帝皇太子講學碑曰皇太子洊雷種徳重離作
兩業冠孟侯道髙上嗣宮墻累仞髙山仰止承華之闥
更似通徳之門博望之園反類華隂之市家丞庶子並
入四科洗馬後車俱通六學轉金路而下辟雍晬玉裕
而經槐市詳其懸鏡髙堂衢樽待酌瞻後忽前博文約
禮將使東極長男之宫不獨銘於銀牓南皮太子之序
豈徒擅於金碑
陳江總皇太子太學講碑曰我大陳之御天下若水渙
其長瀾瑶星躔其永厯重華誕睿興於大鹿之野敬仲
繼業盛矣鳴鳳之占兼以鴻才海富逸思泉瀉含毫落
紙動八闋之歌謡隻句片言諧五聲之節奏雲飛風起
追壓漢帝之辭髙觀華池逺跨魏皇之什爰復建藏書
之冊開獻書之路帷帳叢殘家壁遺逸紫臺秘典緑帙
竒文羽陵蠧迹嵩山落簡外史所掌廣内所司靡不飾
以鉛槧雕以緗素此文敎之修也
表梁簡文帝請右將軍朱异奉述制旨易義表曰臣聞
仰觀俯察定八卦之宗河圖洛書符三易之敎譬彼影
圭居四方之中極猶彼黃鐘總六律之殊氣疑闗永闢
踰𢎞農之洞唘辭河既吐邁龍門之已鑿臣以庸蔽竊
尚名理鑽仰幾深伏惟舞蹈冒欲請侍中右衛將軍臣
异於𤣥圃宣猷堂奉述制旨易義𢎞闡聖作垂裕蒙求
謹以表聞伏願垂允又請尚書左丞賀琛奉述制㫖毛
詩義表曰臣聞樂由陽來性情之本詩以言志政敎之
基故能使天地咸亨人倫敦序故東魯夢周窮茲刪採
西河紹魏著彼纘述叶星辰而建詩觀斗儀而命禮以
為陳徐雅頌膏肓匪一燕韓篇什痼疾多端北海鄭君
徒逢箋釋南郡太守空為異序庶令中和永播碩學知
宗大胥負師國子咸紹孝敬之徳化洽天下多識之風
道行比屋
陳周𢎞正請梁武帝釋乾坤二繫義表曰自非含徽體
極盡化窮神豈能通志成務探賾致逺而宣尼比之桎
梏絶韋編於沴宇軒轅之所聽瑩遺𤣥珠於赤水至若
爻畫之包於六經文辭之窮於兩繫名儒劇談以歴載
鴻生指掌以終年自制旨降談彖繇裁成易道析至㣲
扵秋毫渙層冰於幽谷
唘梁簡文帝謝勅賚中庸講疏唘曰若覩𤣥圭如觀金
版洽日九披流光照灼慶雲五色垂采氤氳天經地義
之宗出忠入孝之道實立敎之闗鍵徳行之指歸自非
千年有聖得奉皇門無以識九經之倫禀二門之致竊
以周王上聖問五行於箕子宣尼照極訪六儛於萇𢎞
未有懸鏡獨曉仰均神鑒方知始畫八卦風羲有慚正
名百物軒轅為陋
梁王僧孺謝齊竟陵王使撰衆書唘曰伏惟殿下銅爵
始成早摛從后之句柏梁初構首屬驂駕之辭楚史所
受曾不云述沛獻斯陳良未足採徒以願託後車以望
西園之客攝齊下坐有糅南皮之逰謬服同於魯儒竊
吹等乎齊樂
書後漢孔臧與子琳書曰告琳頃來聞汝諸友生講肄
書傳孜孜晝夜衎衎不怠善矣人之進道唯問其志取
必以漸勤則得多山霤至柔石為之穿蝎蟲至弱木為
之弊然而能以㣲脆之形䧟堅剛之體豈非漸之致乎
　　讀書
墨子曰周公朝讀百篇夕見七十士
莊子曰臧與榖相與牧羊俱亡其羊問臧奚事挾策讀
書問榖奚事博塞以逰
尚書大傳曰子夏讀書畢見夫子夫子問之何為於書
子夏曰書之論事昭昭如日月之代明離離如參辰之
錯行商所受於夫子者志之於心不敢忘也
史記曰孔子晚喜易讀之韋編三絶
漢書曰劉向精専經術晝誦書傳夜觀星宿又班游以
選受詔進讀羣書
東觀漢記曰章帝詔黄香令詣東觀讀所未嘗見書謂
諸生曰此日下無雙江夏黄童也又曰曹襃寢則懷鉛
筆行則誦詩書又曰髙鳳讀書夜不絶聲妻之田曝麥
以竿授鳳令䕶雞天暴雨而意不在不覺流麥
謝承後漢書曰王充字仲任家貧無書至京師市讀書
一見輒誦憶又曰應世叔讀書五行俱下
漢書曰匡衡鑿壁引鄰家火光孔中讀書
孫卿有子惡卧而焠其掌
西京記曰魯國陳正字叔方為太官令進御食髪貫炙
光武欲斬正正曰臣當死者三臣即月書章奏側光讀
書不見髪三也
物理論曰里語白能絲可讀詩
魏略曰侍中董遇好學避難採薪負販常挾經書投閒
習誦人從學者遇不肯敎之云先讀百徧而義自見又
曰賈逵字梁道好春秋及為牧守嘗自課之月一徧
吳志曰闞澤字徳潤好學居貧常從人賃書寫寫既畢
誦亦徧
上黨記曰太行山有菁巖有射熊於巖間見諸生讀書往覔
不知處傳以為仙人
晉書曰王歡字君厚専精讀書不營産業家無升斗妻
患或毁其書後為通儒
宋書曰車𦙍字武子少勤學家貧無燈夏月乃聚螢照
讀冬曾聚雪仕至司徒
晉書曰劉寔字子真平原人家貧好學織牛衣以賣而
自給仕至侍中遷司徒
漢書曰朱買臣字翁子會稽人少家貧勤學不事産業
位至本郡太守
後漢書曰孫敬字文質好學閉户讀書不堪其睡乃以
綱懸之屋梁人曰閉户先生又曰倪寛與人傭力帶經
書耕鉏仕至丞相
詩晉陶潛讀山海經詩曰既耕亦已種且還讀我書汎
覽周王傳流觀山海圖俯仰終宇宙不樂復何如
宋謝惠連讀書詩曰賁園奚足慕下帷故宜遵山成由
一簣崇積始㣲塵虞軒雖眇莽顔隰亦何人
齊王融抄衆書應司徒敎詩曰説禮固多才惇詩信為
善巖笥發仙華金縢開碧篆
賦晉束晳讀書賦曰耽道先生澹泊閒居澡練精神呼
吸清虚抗志雲表戢形陋廬垂帷帳以隱几被紈素而
讀書抑揚嘈囋或疾或徐優㳺蘊藉亦巻亦舒頌巻耳
則忠臣喜詠蓼莪則孝子悲稱碩鼠則貪民去唱白駒
而賢士歸是故重華詠詩以終己仲尼讀易於終身原
憲潛吟而忘賤顔回精勤以輕貧倪寛口誦而芸耨買
臣行吟而負薪賢聖其猶孶孶况中才與小人
贊庾信髙鳳讀書不知流麥贊曰髙鳳好學専心不迴
留連經笥對玩書臺石門雲度銅梁雨來麥流雖逺書
巻猶開
銘後漢李尤讀書枕銘曰聽政理事怠則覽書傾倚偃
息隨體興居寤心起意由愈宴娛
書後漢馮衍説鄧禹書曰衍聞昔者先王學大道以觀
於政夫為君而不明於道上無以承天下無以化民為
臣而不明於道進無以事君退無以修身聖朝天然之
資將軍純茂之徳誠少㳺神乎經書之林馳情乎𤣥妙
之中明照於日月而智溢於四海聖朝享堯舜之榮將
軍荷稷契之烈自然理也
後漢孔融與宗從弟書曰知晚節豫學既美大弟因而
能寤又合先君加我之義豈惟仁弟實専承之凡我宗
族猶或賴焉
　　史傳
釋名曰傳傳也以傳示後人
博物志曰賢者著行曰傳
漢書曰古之王者世有史官君舉必書所以慎言行昭
法戒也左史記言右史記事事為春秋言為尚書
詩魏阮瑀詩曰誤哉秦穆公身沒從三良忠臣不逹命
隨軀就死亡低頭闚壙户仰視日月光誰謂此可處恩
義不可忘路人為流涕黃鳥啄髙桑又詩曰燕丹養勇
士荆軻為上賔圖擢盡匕首長驅西入秦素車駕白馬
相送易水津漸離擊筑歌悲聲感路人舉坐同咨嗟歎
氣若青雲
晉陶潛詠荆軻詩曰惜哉劒術疏竒功遂不成其人雖
已沒千載有餘情
陳周𢎞直賦得荆軻詩曰荆卿欲報燕銜恩棄百年市
中傾别酒水上擊離絃匕首光陵日長虹氣燭天留言
與宋意悲歌非自憐
陳楊縉賦得荆軻詩曰函關使不通燕將重深功長虹
貫白日易水急寒風壯髪危冠下匕首地圖中琴聲不
可識遺恨沒秦宮
晉袁宏詩曰周昌梗槩臣辭逹不為訥汲黯社稷器棟
梁表天骨陸賈厭解紛時與酒檮杌婉轉將相門一言
和平勃趨舍各有之俱令道不沒又詩曰無名困螻蟻
有名世所疑中庸難為體狂狷不及時楊惲非忌貴知
及有餘辭躬耕南山下蕪穢不遑治趙瑟奏哀音秦聲
歌新詩吐音非凡唱負此欲何之
陳阮卓賦詠得魯連詩曰魯連有髙趣意氣本相求笑
罷秦軍卻書成燕將愁聊棄南金賞方從滄海逰寄言
人世客非君能見留
晉左思詠史詩曰被褐出閶闔髙步追許由振衣千仞
岡濯足萬里流吾希段干木偃息蕃魏君吾慕魯仲連
談笑卻秦軍當世貴不羇遭難能解紛功成恥受賞髙
節卓不羣又詠史詩曰鬱鬱澗底松離離山上苗以彼
徑寸莖䕃此百尺條世胄躡髙位英俊沈下僚地勢使
之然由來非一朝金張籍舊業七葉珥漢貂馮公豈不
偉白首不見招又詠史詩曰主父官不逹骨肉還相薄
買臣困樵採伉儷不安宅陳平無産業歸來翳負郭長
卿還成都壁立何寥廓四賢豈不偉遺烈光篇籍當其
未遇時憂在填溝壑英雄有屯邅由來自古昔何世無
竒材遺之在草澤
晉張協詠史詩曰昔在西京時朝野多歡娛藹藹東都
門羣公祖二疏朱軒曜金城供帳臨長衢逹人知止足
遺榮忽如無抽簪解朝衣散髮歸海隅
宋孝武詠史詩曰聶政憑驍氣荆軻擅美風孤刃駭韓
庭獨步震秦宫懷音豈若始捐軀在命終雄姿列往志
流聲固無窮
宋鮑照詠史詩曰五都矜財雄三川養聲利百金不市
死明經有髙位京城十二衢飛甍各鱗次仕子彯華纓
逰客竦輕轡明星辰未晞軒葢已雲至賔御紛颯沓鞍
馬光照地寒暑在一時繁華及春媚君平獨寂寞身世
兩相棄
陳張正見賦得韓信詩曰淮隂總漢兵燕齊擅逺聲沈
沙擁急水拔幟上危城野有千金報朝稱三傑名所悲
雲夢澤空傷狡兎情
陳劉刪賦得蘇武詩曰奉使窮沙漠收淚上河梁食雪
天山近思歸海路長繫書秋待鴈握節暮看羊因思李
都尉還漢不相忘
陳祖孫登賦得司馬相如詩曰雍容文雅深王吉共追
尋當壚應酤酒託意且彈琴上林能作賦長門得賜金
唯當有漢主知懷封禪心
隋王由禮賦得馬援詩曰二帝已馳聲五谿還總兵受
詔金鞍動論功銅馬成唯稱聚米勢無慙薏苡情雖謝
雲臺影猶傳千載名
志後漢班固述五行志曰河圖命宓洛書賜禹八卦成
列九疇逌叙世代是寶光演文武春秋之占咎徴是舉
又藝文志述曰伏羲畫卦書契後作虞夏啇周孔纂其業
纂書刪詩綴禮正樂彖繫大易因史立法六學既登遭
世罔𢎞羣言紛亂諸子相騰秦人是滅漢修其缺劉向
司籍九流區别
銘宋顔延之家傳銘曰曠彼琅邪實唯海宇誰其來遷
時聞逺祖青州隱秀爰始奠居内辭鼎府外秉邦閭建
節中平分竹黄初刑清齊石政偃營區葛嶧明懿平陽
總理式薦公庭或登宰士列美霸朝雙風千里華蕚之
茂於昭不已
表梁簡文帝上昭明太子集别傳等表曰臣聞無懷有
巢之前書契未作尊盧赫胥之氏墳典不傳昭明太子
禀仁聖之姿縱生知之量孝敬兼極温恭在躬明月西
流幼有文章之敏羽籥東序長備元良之徳藴茲三善
𢎞此四聰地尊虢嗣外陽之術無徴位比周儲緱山之
駕不反無以揄揚盛軌宣記徳音請備之延閣蔵諸廣
内永彰茂實式表洪徽
傳梁江淹自序傳曰淹字文通濟陽考成人為建安吳
興令地在東南嶠外閩越之舊境也爰有碧水丹山珍
木靈草皆淹平生所至愛不覺行路之逺也山中無事
専與道書為偶及悠然獨往或日夕忘歸放浪之際頗
著文章自娛常願卜居築室絶棄人事苑以丹林池以
緑水左倚郊甸右帶瀛澤青春受謝則接武平臯素秋
澄景則獨酌虚室侍姬三四趙女數人不則逍遥經紀
彈琴詠詩朝露幾間忽忘老之將至云爾淹之學盡此
而已矣
論宋范曄宦者論曰宦人之在王朝者其來舊矣將以
其體非全氣意志専良通闗中人易以役養乎漢仍襲
秦制置中常侍官然引用士人以參其選皆銀璫左貂
給事殿省中興之初宦者悉用閹人不復雜調他士和
帝即祚幼弱而竇憲兄弟専總權威内外臣僚莫由親
接所與居者唯閹宦而已故鄭衆得専謀禁中終除大
憝遂享分土之封超登公侯之位於是中官始盛焉改
以金璫右貂兼領卿署之職鄧后以女主臨政而萬機
殷逺帷幄制令不出房闈之間不得不委刑人寄之國
命其後孫程定立順之功曹騰參建桓之策迹因公正
恩固主心故中外服從上下屏氣雖時有公忠而競見
排斥舉動迴山海呼吸變霜露阿旨曲求則光寵三族
直情忤意則參夷五宗漢之綱紀大亂矣
梁沈約王僧逹顔竣傳論曰世祖弱歳臨藩逰道未曠
披胸解帶義止賔僚及運鍾傾波身危慮切摧膽抽肝
猶患言未盡己也至於憑玉負扆威行萬物有欲必從
事無暫反既而憂歡異日甘苦變心主挾今情臣追昔
款宋昌之報上賞已行同舟之慮下望愈結嫌怨既萌
誅責自起竣之取釁於世葢由此乎為人臣者若能事
主而損其私立功而忘其報雖求顛䧟不可得也
　　集序
孔安國尚書序曰序者所以序作者之意
魏陳王曹植文章序曰故君子之作也儼乎若髙山勃
乎若浮雲質素也如秋蓬摛藻也如春葩汜乎洋洋光
乎皜皜與雅頌爭流可也余少而好賦其所尚也雅好
慷慨所著繁多雖觸類而作然蕪穢者衆故刪定别撰
為前録七十八篇
梁昭明太子文選序曰夫椎輪為大輅之始大輅寜有
椎輪之質增氷為積水所成積水㣲增氷之凜何哉葢
踵其事而增華變其本而加厲物既有之文亦宜然隨
時變改難可詳悉衆制鋒起源流間出譬陶匏異器並
為入耳之娛黼黻不同俱為悦目之翫作者之制葢云
備矣
梁簡文帝臨安公主集序曰四徳之美戚里仰以為風
七行之竒濯龍規以為則若夫託勾陳之貴出玉臺之
尊鳳儀閒潤神姿照朗愛敬之道夙彰柔􁋯之才必備
鳳桐遐逺清管遼亮湘川寂寞淚篠藏蕤北渚之句尚
傳仙靈之典不泯況復文同積玉韻比風飛謹求散逸
貽厥于後
梁元帝職貢圖序曰竊聞職方氏掌天下之圖四夷八
蠻七閩九貉其所由來久矣漢氏以來南羌旅距西域
憑陵創金城開玉闗絶夜郎討日逐覩犀甲則建朱崖
聞蒲陶則通大宛以徳懷逺異乎是哉皇帝君臨天下
之四十載垂衣裳而賴兆民坐巖廊而彰萬國梯山航
海交臂屈膝占雲望日重譯至焉自塞以西萬八千里
路之狹者尺有六寸髙山尋雲深谷絶景雪無冬夏與
白雲而共色水無早晚與素石而俱貞踰空桑而歴昆
吾度青丘而跨丹穴炎風弱水不革其心身熱頭痛不
改其節故以明珠翠羽之珍細而弗有龍文汗血之驥
卻而不乗尼丘乃聖猶有圖人之法晉帝君臨實聞樂
賢之象甘泉寫閼氏之形後宫玩單于之圖臣以不佞
推轂上㳺夷歌成章胡人遥集款開蹶角沿泝荆門瞻
其容貌訴其風俗如有來朝京輦不涉漢南别加訪採
以廣聞見名為貢職圖云爾
梁任昉齊王儉集序曰公之生也誕授命世體三才之
茂踐得二之機信乃昴宿垂芒徳精降祉有一於此蔚
為帝師若乃金版玉匱之書海上名山之旨沈鬱澹雅
之思離堅合異之談莫不總制清𠂻遞為心極斯固通
人之所包非虚明之絶境不可窮者其唯神用者乎時
司徒袁粲有髙世之度脱落風塵見公弱齡便望風推
服歎曰衣冠禮樂盡在此矣時粲位亞台司公始弱冠
年勢不侔公與之抗禮因贈粲詩要以嵗暮之期申以
止足之誡時聖武定業肇基王命寤寐風雲實資人傑
是以宸居膺列宿之表圖緯著王佐之符俄遷長史齊
臺既建以公為尚書右僕射領吏部時年二十八宋末
艱虞百王澆季禮紊舊宗樂傾恒軌自朝章國紀典彞
備物奏議符策文辭表記素意所不蓄前古所未行皆
取定俄頃神無滯用公在物斯厚居身以約玩好絶扵
耳目布素形於造次室無姬姜門多長者立言必雅未
嘗顯其所長持論從容未嘗言人所短𢎞奬風流許與
氣類造理常若可干臨事每不可奪約己不以廉物𢎞
量不以容非攻乎異端歸之正義昉行無異操才無異
能得奉名節迄將一紀一言之譽東陵侔於西山一眄
之榮鄭璞踰於周寶士感知己懷此何極出入禮闈朝
夕舊館瞻棟宇而興慕撫身名而悼恩公自幼及長述
作不倦固以理窮言行事該軍國豈直雕章縟采而已
哉
梁王僧孺臨海伏府君集序曰袁粲領袖一時儀形物
右聲逾裴樂譽出王劉士有懷道藴義望塵而趨者或
三年而未識乍四旬而一見與君道合神遇投分披衿
敷文研理匪晨伊暮至於神經怪諜緑笥丹筒金版玉
箱錦文緹帙並藏諸靈府秘在瑶臺而君莫不徧探𡨕
賾具閱局檢常以前賢往學亟與聖違賈馬盧鄭非無
紕越荀郭何王彌多蹖謬二義可辨未值髙卿之疑九
事非難不逢平叔之問其詩賦銘誄所作尤多又詹事
徐府君集序曰君禀靈川岳懸精辰象早照珪璋夙表
岐嶷孝睦天禀友愛𠖇深故以事顯家庭聲著同族年
十八見召為國子生曳裾持巻寔華庠璧有均閉户靡
因餘竈每攝齊函丈左右屬目蓄以鄰幾之性加以入
神之資聞一知二師逸功倍逰魏闕而不殊江海入朝
廷而靡異山林未嘗投刺權門驅車戚里遨逰梁董去
來賈郭時春秋猶少人爵未崇而清風嘉譽震灼朝野
非直俯致貴仕故可坐享通侯而緤馬懸車閉門髙枕
恥為詭遇試此行藏及皇運聿興重氛載廓君蔵器待
時合猶符契陵扶揺而髙騖排閶闔而容與故位隨徳
顯任與事隆重以姿儀端潤趨眄淹華寶佩鳴風豐貂
映日從容惟扆綽有餘輝自綢繆軒陛十有餘載温樹
靡答露事不詶省中之言無漏席下之迹不疑故以主
聖臣賢應同􁀙璽以石投水如鱗縱壑行稱表綴言成
模楷猶復忘彼豐愉安茲素薄衣同屢補食等三杯車
服不事鮮明室宇畏其雕奐九徳無遺百行備舉至於
専心六典精賾必深汎逰羣籍菁華無弃搦札含毫必𢎞
靡麗摛綺縠之思鬱風霞之情質不傷文麗而有體
陳劉師知侍中沈府君集序曰陳亢有云趨庭學詩又
聞君子毛萇亦云登髙能賦可為大夫言其善觀民風
則與圖王政若沈恭子者斯乃當世賢達至如敦厚之
詞足以吟詠情性身之文也貞固之節可以宣被股肱
邦之光也然此者君之小過猶曰餘行何則徳之所本
敎之所由實乃孝篤天倫義感殊類有美於斯鬱為髙
士則余與夫子古所謂世親者歟亦所謂益友者歟疇
昔一面朅來二紀自總角而接清塵蒙長者之嘉釂屯
險驟更懽娛中阻班超既反盛憲猶存春秋美景朝逰
夕宴酒酣得意賦詩聨章顧余不肖齒義懸絶降徳忘
年交情彌至增榮廣價知己難忘南浦之送未淹北邙
之辭仍及于時屬有烽燧方勤帷扆遂使褐裘莫計寶
劒無追痛此生芻同茲宿草九原方逺百身寜贖若乃
帳懸秋月一鴈孤飛花落春風數鸎爭㺯伯牙之絃寂
寥長絶山陽之管惆悵徒聞夫盛烈清徽便傳乎帝載
遺文餘論被在乎民謡者斯所以沒而猶彰死且不朽
今乃撰西還所著文章名為後集
陳徐陵玉臺新詠序曰陵雲槩日由余之所未窺千門
萬户張衡之所曾賦周王璧臺之上漢帝金屋之中玉
樹以珊瑚作枝珠簾以玳瑁為柙其中有麗人焉其人
也五陵豪族充選掖庭四姓良家馳名永巷説詩明禮
豈東鄰之自媒婉約風流異西施之被敎兄弟協律自
小學歌少長河陽由來能舞琵琶新曲無待石崇箜篌
雜句非闗曹植傳鼓瑟於楊家得吹簫於秦女寵聞長
樂陳后知而不平畫出天仙閼氏覽而遥妬至如東鄰
巧笑來侍寢於更衣西子㣲嚬得横陳於甲帳陪逰馺
娑騁纖腰於結風長樂鴛鸞奏新聲於度曲裝鳴蟬之
薄鬢照墮馬之垂鬟反插金鈿横抽寶樹南都石黛最
發雙娥北地燕脂偏開兩靨亦有嶺上仙童分丸魏帝
腰中寶鳳授厯軒轅金星將婺女爭華麝月與姮娥競
爽驚鸞冶袖時飄韓掾之香飛燕長裾宜結陳王之珮
雖非圖畫入甘泉而不分言異神仙戲陽臺而無别加
以天時開朗逸思雕華妙解文章尤工詩賦清文滿篋
非唯芍藥之花新製連篇寜止蒲桃之樹九日登髙時
有縁情之作萬年公主非無累徳之詞既而椒房婉轉
柘館隂岑木鶴晨嚴銅蠡晝靖優㳺少託寂寞多閒厭
長樂之疎鐘勞中宫之緩箭纖腰無力怯南陽之𢷬衣
生長深宮笑扶風之織錦雖復投壺玉女為歡盡於百
嬌爭博齊姬心賞窮於六著無怡神於暇景唯屬意於
新詩但往世名篇當今巧製分諸麟閣散在鴻都不籍
連章無由披覽於是燃脂暝寫㺯墨晨書撰録豔歌凡
為十巻曾無參於雅頌亦靡濫於風人涇渭之間若斯
而已也至如青牛帳裏餘曲未終朱鳥忩前新籹已竟
方當開茲縹帙散此縚繩永對玩於書帷長循環於纎
手
陳江總陶貞白先生集序曰昔劉向通古今之學馬融
見天下之書京房察風雨之占裴楷曉隂陽之術子政
傷於簡易季長敝於驕侈君明逐不旋踵公矩纔免極
誅鮮有盡美之迹罕聞克終之譽若夫徳行博敏孔室
四科經術深長鄭門六藝丹陽陶先生備斯矣至如紫
臺青簡緑帙丹經玉版秘文瑶氊怪牒靡不貫彼精㣲
殫其旨趣葢非常之絶伎命世之異人焉文集缺亡未
有編録門人補輯若逢遼東之本好事研搜如誦河西
之篋奉勅校之鈆墨緘以緹緗藏彼鴻都副在延閣
周庾信趙國公集序曰竊聞平陽擊石山谷為之調大
禹吹笛風雲為之動與夫含吐性靈抑揚詞氣曲變陽春
光迴白日豈得同年而語哉柱國公發言為論下筆成
章逸態橫生新情振起風雨争飛魚龍各變方之珪璧
塗山之會萬里譬似雲霞赤谷之巖千丈文參厯象即
入天官之書韻涉絲桐咸歸總章之觀論其壯也則鵬
起半天語其細也則鷦巢蚊睫豈直熊熊旦上增城抱
日月之光燄燄霄飛南斗觸蛟龍之氣昔者屈原宋玉
始於哀怨之深蘇武李陵生於别離之世自魏建安之
末晉太康以來雕蟲篆刻其體三變人人自謂握靈蛇
之珠抱荆山之玉矣公斟酌雅頌諧和律呂若使言乖
節目則曲臺不顧聲止操縵則成均無取遂得棟梁文
囿冠冕詞林大雅扶輪小生承葢
　藝文類聚巻五十五
欽定四庫全書
　藝文類聚巻五十六　　　唐　歐陽詢　撰
　雜文部二(詩/)　(賦/)
　　詩
毛詩序曰詩者志之所之也在心為志發言為詩
春秋說題辭曰在事為詩未發為謀
漢書曰誦其言謂之詩
文章流别論曰書云詩言志歌永言言其志謂之詩古
有採詩之官王者以知得失
史記曰古詩三千餘篇孔子刪取三百五篇皆弦歌以
合韶武之音
左傳曰昔周穆王欲肆其心周行天下將必有車轍馬
迹祭公謀父作祈招以止王心其詩曰祈招之愔愔式
昭徳音思我王度式如玉式如金
論語曰小子何莫學夫詩詩可以興可以觀可以羣可
以怨邇之事父逺之事君多識於鳥獸草木之名
詩含神霧曰詩者天地之心君徳之祖百福之宗萬物
之戸也
穆天子傳曰至于黄竹天子乃休日中大寒北風雨雪
天子作詩我徂黄竹三章以哀民
漢武帝集曰奉車子集暴病一日死上甚悼之乃自為
歌詩
列子曰堯微服遊於康衢聞兒童謡曰立我蒸民莫匪
爾極不識不知順帝之則堯問曰孰教爾為此言兒童
曰我聞之大夫問大夫大夫曰古詩
漢書曰匡衡字稚珪好學家貧傭作以供資用尤精詩
力過絶人諸儒為之語曰無説詩匡鼎來(應劭曰鼎方/也張晏曰匡)
(衡少時/字鼎)匡説詩解人頥又曰益州刺史王襄欲宣風化于
衆庶聞王襃有俊才使襃作中和樂職宣布詩選好事
者習而歌之時汜鄉侯何武為童子選在歌中乆之武
等學長安歌大學下轉而上聞宣帝召武等觀之皆賜
帛謂曰此盛徳之事吾何足以當之又曰古者諸侯卿
大夫交接鄰國以微言相感當揖譲之時必稱詩以喻
其志葢以别賢不肖而觀盛衰故孔子曰不學詩無以
言也
趙書曰徐光字季武頓丘人年十四五為將軍王陽秣
馬光但書馬栁屋柱為詩不親馬事
世說曰夏侯湛作周詩成以示潘岳曰此文非徒温雅
乃别見孝悌之性潘因此遂作家風詩又曰郭景純詩
云林無静樹川無停流阮遥集云泓峥蕭瑟實不可言
每讀此輙覺神超形越
漢孝武帝元封三年作栢梁臺詔羣臣二千石有能為
七言者乃得上坐皇帝曰日月星辰和四時梁王曰驂
駕駟馬從梁來大司馬曰郡國士馬羽林才丞相曰縂
領天下誠難治大將軍曰和撫四夷不易哉御史大夫
曰刀筆之吏臣執之太常曰撞鐘擊鼓聲中詩宗正曰
宗室廣大日益滋衛尉曰周衛交㦸禁不時光禄勲曰
縂領從官柏梁臺廷尉曰平理清讞决嫌疑太僕曰循
飾輿馬待駕來大鴻臚曰郡國吏功差次之少府曰乗
輿御馬主治之大司農曰陳粟萬碩揚以箕執金吾曰
徼道宫下隨討治左馮翊曰三輔盜賊天下危右扶風
曰盜阻南山為民災京兆尹曰外家公主不可治詹事
曰椒房率更領其材典屬國曰蠻夷朝賀常㑹期大匠
曰柱枅薄櫨相枝持太官令曰枇杷橘栗桃李梅上林
令曰走狗逐兎張罘罳郭舎人曰齧妃女脣甘如飴東
方朔曰迫窘詰屈幾窮哉
宋孝武帝華林都亭曲水聨句效柏梁體曰九宫盛事予
旒纊(宋孝/武帝)三輔務根誠難亮(楊州刺史江/夏王臣義恭)䇿拙枌鄉慙
恩望(南兖州刺史/竟陵王臣誕)折衝莫效興民謗(領軍將軍/臣元景)侍禁衛
儲恩踰量(太子右/率臣暢)臣謬叨寵九流曠(吏部尚/書臣莊)喉脣廢職
方思譲(侍中/臣偃)明筆直繩天威諒(御史中丞/臣顔師伯)
梁武帝清暑殿聯句柏梁體曰居中負扆寄纓紱(梁/帝)武言慙
輻凑政無術(新安太/守任昉)至徳無垠愧違弼(侍中/徐勉)燮賛京河豈㣲物
(丹陽丞/劉汛)竊侍兩宫慙樞宻(黄門侍/郎栁憕)清通簡要臣豈汩(吏部/郎中)
(謝/覧)出入帷扆濫榮秩(侍中/張巻)複道龍樓歌楙實(太子中庶/子王峻)
空班獨坐慙羊質(御史中/丞陸杲)嗣以書記臣敢匹(右軍主/簿陸倕)謬
參和鼎講畫一(司徒主/簿劉治)鼎味參和臣多匱(司徒左西/屬江嘗)
梁元帝宴清言殿作柏梁體曰玉衡七政轉璇璣(帝/)升降
端揆而才非(侍中尚書/僕射臣裒)澄鏡朱紫𦕈難追(吏部尚/書臣穀)
後漢孔融離合郡姓名詩曰漁父屈節水潜匿方(離魚/字)與
時進止出行施張(離日字魚/日合成魯)吕公磯釣闔口渭旁(離口/字)九
域有聖無土不王(離或字口/或合成國)好是正直女回予匡(離子/字)
海外有截隼逝鷹揚(當離乙字恐古文與/今文不同合成孔也)六翮將奮羽
儀未彰(離鬲/字)龍蛇之蟄俾也可忘(離䖝字/合成融)玟琁隱曜美
玉韜光(去玉成文/不須合)無名無譽放言深藏(離與/字)按轡安行
誰謂路長(離才字/合成舉)
梁元帝離合詩曰泬寥雲物淨水木備春光龕定方無
逺合浦不離航(寵/字)
梁蕭巡離合詩贈尚書令何敬容曰伎能本無取支葉
復單貧柯條謬承日木石豈知晨狗馬誠難盡犬羊非
易馴效嚬既不似學步孰能真實由紊朝典是曰斁彛
倫俗化於兹鄙人途自此分(何敬/容字)
陳沈烱離合詩贈江藻曰開門枕芳野井上發紅桃林
中藤蔦秀林末風雲髙堂室何寥廓志士隱蓬蒿故知
人外賞文酒易陶陶朋友足諧晤又此盛詩騷朗月同
攜手良景共含毫欒巴有妙術言是神仙曹百年肆偃
仰一理詎相勞(閑居/有樂)
晉潘岳離合詩曰佃漁始化人民穴處意守醇樸音應
律吕桑梓被源卉木在野鍚鸞未設金石拂舉害咎蠲
消吉徳流普谿谷可安奚作棟宇嫣然以憙焉懼外侮
熙神委命已求多祜歎彼季末口出擇語誰能墨誠言
喪厥所壟畆之諺龍潜巖阻尠義崇亂少長失敘(思揚/容姬)
(難/堪)
宋何長瑜離合詩曰宜然恱今㑹且怨明晨别肴䔩不
能甘有難不可雪(冈/字)
宋孝武離合詩曰霏雲起兮汎濫雨靄昏而不消意氣
悄以無樂音塵寂而莫交守邊境以臨敵寸心厲於戎
昭閣盈圖記門滿賔僚仲秋始戒中園初凋池育秋蓮
氷滅寒漂㫖歸塗以易感日月逝而難要分中心而誰
寄人懐念而必謡(悲客他/方字)
宋謝惠連離合詩曰放棹遵遥塗方與情人别嘯歌亦
何言肅爾凌霜節(各/字)又曰夫人皆薄離二友獨懐古思
篤子衿詩山川何足苦(念/字)又夜集作離合詩曰四坐宴
嘉賔一客自逺臻九言何所戒十善故宜遵(此/字)
宋謝靈運作離合詩曰古人怨信次十日眇未央加我
懐繾綣口詠情亦傷劇哉歸遊客處子勿相忘(别/字)
宋賀道慶離合詩曰促席宴閒夜足歡不覺疲詠歌無
餘願永言終在斯(信/字)
齊石道慧離合詩曰好仇華良夜子歡我亦欣昊穹出
明月一坐感良晨(娱/字)
齊王融離合詩曰氷容慙逺鑒水質謝明暉是照相思
夕早望行人歸(火/字)又迴文詩曰枝分柳塞北葉暗榆闗
東垂條逐絮轉落蘂散花叢池蓮照曉月幔錦拂朝風
低吹雜綸羽薄粉艶籹紅離情隔逺道歎結深閨中又
後園作迴文詩曰斜峯繞徑曲聳石帶山連花餘拂戲
鳥樹宻隱鳴蟬
梁簡文帝和湘東王後園迴文詩曰枝雲間石峯脈水
侵山岸池清戲鵠聚樹秋飛葉散
梁劭陵王蕭綸迴文詩曰燭華臨静夜香氣入重帷曲
度聞歌逺繁絃覺舞遲
周庾信和迴文詩曰旱蓮生竭鑊嫩菊養秋隣滿池留
浴鳥分橋上戲人
梁定襄侯和迴文詩曰危臺出岫迥曲磵上橋斜池蓮
隱弱芰徑篠落藤花
宋鮑昭建除詩曰建旗出燉煌西討屬國羌除去徒與
騎戰車羅萬箱滿山又填谷投鞍合營牆平原亘千里
旌鼓轉相望定舍後未休候騎前勑裝執戈無暫頓彎
弧不解張破滅西零國生虜郅支王危亂悉平蕩萬里
置闗梁成軍入玉門士女獻壺漿收功在一時歴世荷
餘光開壤襲朱紱左右佩金章閉帷草太𤣥兹事殆愚
狂
梁宣帝建除詩曰建國惟神業十世本靈長除苛逾漢
祖徯后類殷湯滿盈既虧度否運理還康平階今復覩
徳星行見祥定寇資雄畧靜亂属賢良執訊窮郢魯弔
伐徧徐揚破敵勲庸盛佩紫且懐黄危苗既已竄妖沴
亦云亡成功勒雲社治定禮要荒收㦸歸農噐牧馬恣
蒭場開山接梯路架海擬山梁閉慾同彭老延夀等東
皇
梁范雲建除詩曰建國負東海衣冠成營丘除道梁淄
水結駟登之罘滿座咸嘉友蘋藻絶時羞平望極聊攝
直視盡姑尤定交無恒所同志互相求執手歡髙宴舉
白窮獻酬破琴豈重賞臨豪寜再儔危生一朝露螻蟻
將見謀成功退不處為名自此收收名棄車馬單步反
蝸牛開渠納秋水相土播春疇閉門謝世人何欲復何
求
陳沈炯建除詩曰建章連鳯闕藹藹入雲煙除庭發槐
栁冠劒似神仙滿衢飛玉軑夾道躍金鞭平明塵霧合
薄暮風雲騫定交大學裏射䇿雲臺邊執事一朝謬朝
市忽崩遷破家徒殉國力弱不扶顛危機空履虎擊惡
豈如鸇成師鑿門去敗績裹尸旋収魂不入斗抱景問
穹𤣥開顔何所說空憶平生前閉門窮巷裏靜掃詠歸
田又六甲詩曰甲拆開衆果萬物具敷榮乙飛上危幕
雀乳出空城丁翼陳詩罷公綏作賦成戊巢花已秀滿
塘草自生已乃忘懐客榮樂尚闗情庚庚聞鳥囀肅肅
望鳬征辛酸多憫惻寂寞少逢迎壬蒸懷太古覆妙佇
無名癸巳空施位詎以召幽貞又十二屬詩曰鼠迹生
塵案牛羊暮下來虎嘯坐空谷兔月向窻開龍隰逺青
翠虵栁近徘徊馬蘭方逺摘羊負始春栽猴栗羞芳果
雞跖引清杯狗其懐物外猪蠡窅悠哉又六府詩曰水
廣南山暗杖䇿出蓬門火炬村前發林煙樹下昬金花
𣪚黄蘂蕙草雜芳蓀木蘭露漸落山芝風屢翻土膏行
已冐抱甕憶中園穀城定若近當終黄石言
陳孔魚和六府詩曰金門朱軌躅吾子盛簪裾木舌無
時用萍流復在余水鄉訪松石蘭澤侣樵漁火洲方可
至地肺即為居土牛自知止貞心達毁譽穀稼有時隟
乗植望白榆又古兩頭纖纖詩曰兩頭纖纖月初生半
白半黒眼中精腷腷膊膊雞初鳴磊磊落落向曙星
齊王融代兩頭纖纖詩曰兩頭纖纖綺上文半白半黒
燕翔羣腷腷膊膊鳥迷曛磊磊落落玉石分又藁砧詩
曰藁砧今何在山上復有山何當大刀頭破鏡飛上天
又代藁砧詩曰花蔕今何在不是林下生何當垂兩髻
團扇雲間明又曰鏡臺今何在寸身正相隨何當碎聨
玉雲上璧已虧又古五雜組詩曰五雜組岡頭草往復
還車馬道不獲已人將老又代五雜組詩曰五雜組慶
雲發往復還經天月不獲已生胡越
梁范雲擬古五雜組詩曰五雜組㑹塗山往復還兩崤
闗不得已孀與鰥
宋王微四氣詩曰蘅若首春華梧楸當夏翳鳴笙起秋
風置酒飛冬雪
齊王融四色詩曰赤如城霞起青如松霧澈黑如幽都
雲白如瑶池雪
梁范雲四色詩曰折栁青門外握蘭翠疏中緑蘋騁春
日碧渚澹時風又曰差池朱燕去繽翻赤鴈歸瀺灂丹
魚聚聫翩白鳥飛又曰素鱗颺北渚白水杜南宛獻環
潤玉塞歸珠照瓊轅又曰烏林葉將霣墨池水就乾𤣥
豹藏暮雨黒豹凌夜寒又曰丹如桓公廟青如夕郎門
黒如南巖䃤白如東山猿
宋鮑照謎字詩曰二形一體四支八頭四八一八飛泉
仰流(井/字)頭如刀尾如鉤中央横廣四角六抽右面負兩
刃左邊雙屬牛(龜/字)乾之一九隻立無偶坤之二六宛然
雙宿(土/字)
宋謝莊自潯陽至都集道里名為詩曰山經亟旋覽水
牒勌敷尋稽榭誠淹留煙臺信遐臨翔州凝寒氣秋浦
結清隂眇眇髙湖曠遥遥南陵深青溪如委黛黄沙似
舒金觀道雷池側訪徳茅堂隂魯顯闕㣲迹秦良滅芳
音訊逺博望崖探賦梁山岑崇館非陳宇茂苑豈舊林
宋鮑照數名詩曰一身仕闗西家族滿山東二年從車
駕齋祭甘泉宫三朝國慶畢休沐還舊邦四牡曜長路
輕葢若飛鴻五侯相餞送髙㑹集新豐六樂陳廣坐組
帳揚春風七盤起長袖庭下列歌鐘八珍盈彫俎綺肴
紛錯重九族咸瞻遲賔友仰徽容十載學無就善宦一
朝通
齊虞羲數名詩曰一去濠水陽連翩逺為客二毛颯已
垂家貧所無擇三徑日荒疎遥人心不懌四豪不降意
何事黄金百五日來歸者朱輪竟長陌六郡輕薄兒追
隨窮日夕七發動音容賔從紛弈弈八表服英嚴聲光
滿墳籍九流意何以守𤣥遂成白十載職不移來歸落
松柏
梁范雲數名詩曰一鼓有餘氣趫勇正紛紜二廣無遺
略雄虎自為羣三河尚擾攘楯櫓起橨榅四巡駐青蹕
瘞玉曠亭云五十又舒斾旗幟日繽紛六郡良家子慕
義輕從軍七獲美前載克俊嘉昔聞八音佇繁律將以
安司勲九命既斯復金璧固宜分十難康有道延首望
卿雲
齊王融奉和竟陵王郡縣名詩曰追芳承荔浦揖道訊
虚丘升裾臨廣牧從望盡平洲曾山陵翠坂方渠緬清
流陽臺翻早茂隂館懐名秋嵗晏東光弭景仄西華収
端溪慙昔彦測水謝前修往食曲阜盛今屬平臺遊燕
棠缺初雅鄭衮息遺謳乆傾信都美乃結茂陵儔河間
殊可詠南海果難遊
梁范雲奉和齊竟陵王郡縣名詩曰撫戈金城外解珮
玉門中白馬騰逺雪蒼松壯寒風臨涇方辯渭安夷始
和戎取禾廣田北驅獸飛狐東新城多雉堞故市絶商
工海西舟楫斷雲南煙霧通罄節疇盛徳宣力昭武功
還飲漁陽水豈轉杜陵蓬
梁沈約奉和竟陵王郡縣名詩曰西都富軒冕南宫溢
才彦髙闕連朱雉方渠漸游殿廣川肆河濟長岑繞崤
汧曲梁濟危渚平臯騁悠眄青淵皎澄澈曾山鬱葱蒨
陽泉濯春藻隂丘聚寒霰西華不可留東光促奔箭望
都遊子懐臨戎征馬倦既豫平臺集復齒南皮宴一窺
長安城羞言杜陵掾
梁元帝縣名詩曰長陵新市北鄭衛好容儀先過上蘭
苑還牽髙栁枝薄粧宜入鏡舒花堪照池蒲洲涵水色
椒壁雜風吹此時方夜飲平臺傳羽巵
梁范雲州名詩曰司春命初鐸青耦肆中樊逸豫誠何
事稻梁復宜敦徐步遵廣隰冀以寫憂源楊柳垂場圃
荆棘生庭門交情乆所見益友能孰存
梁簡文帝卦名詩曰櫛比園花滿徑復水流新離禽時
入袖旅穀乍依蘋豐壺要上客鵠鼎命嘉賔車由泰夏
闥馬散咸陽塵蓮舟雖未濟分宻己同人又藥名詩曰
朝風動春草落日照横塘重臺蕩子妾黄昏獨自傷燭
映合歡被帷飄蘇合香石墨聊書賦鈆華試作籹徒令
惜萱草蔓延滿空房
梁元帝藥名詩曰戌客恒山下常思衣錦歸況看春草
歇還見鴈南飛䗶燭凝花影重臺閉綺扉風吹竹葉袖
網綴流黄機詎信金城裡繁露曉霑衣
梁庾肩吾奉和藥名詩曰英王牧荆楚聽訟出池臺督
郵稱蝗去亭長説烏來行塘朱鷺響當道赤帷開馬鞭
聊寫賦竹葉暫傾杯
梁沈約奉和齊竟陵王藥名詩曰丹草秀朱翹重臺架
危㞯木蘭露易飲射干枝可結陽隰採辛夷寒山望積
雪玉泉亟周流雲華乍明滅合歡葉暮捲爵林聲夜切
垂景迫連桑思仙暮雲埒荆實剖丹瓶龍蒭汗奔血照
握乃夜光盈車非玉屑細栁空葳蕤水萍終萎絶黄符
若可挹長生永昭晳
梁元帝姓名詩曰征人習水戰辛苦配戈舩夜城隨偃
月朝軍逐避年龍吟澈水度虹光入夜圓濤來如陣起
星上似烽燃經時事南越還復討朝鮮
梁沈約和陸慧曉百姓名詩曰建都望淮海樹闕表衡
稽井幹風雲出柏梁星漢齊皇王臨萬宇惠化覃黔黎
吉士服仁義宿昔秉華圭庸賢起幽谷欽言非象犀端
委康國步偃息召邦攜舉政方分䇿易紀粲金泥伊余
沐嘉幸由是别逺畦曽微㳙露答光景遂云西方隨錬
丹子薄暮矯行迷
梁元帝相名詩曰仙人賣玉杖乗鹿去山林浮杯度池
曲摩鏡往河隂井内書銅板竈裏化黄金妻揺五明扇
妾弄一絃琴暫遊忽千里中天那可尋又鳥名詩曰方
舟去鳷鵲鵠引欲相要晨鳬移去舸飛燕動歸橈雞人
憐夜刻鳳女念吹簫雀釵照輕幌翠的繞纖腰復聞朱
鷺曲鉦管雜迴潮又獸名詩曰豹韜求秘術虎略選良
臣水涉黄牛浦山過白馬津摧鋒上狐塞畫像入麒麟
果下新花落桃枝芳樹春王孫及公子熊席復横陳又
歌曲名詩曰啼烏怨别偶曙鳥憶離家石闕題書字金
鐙飄落花東方曉星度西山晚日斜縠衫迴廣袖團扇
掩輕紗暫借青驄馬來送黄牛車又龜兆名詩曰土膏
春氣生倡女恊春情魚遊連北水鵠作遼東鳴折梅還
挿鬢盪柱更移聲銀燭含朱火金鑪對寳笙百枝凝夕
熖却月隱髙城又針穴名詩曰金推五百里日晚唱歸
來車轉承光殿步上通天臺釵臨曲池影扇拂玉堂梅
先取中庭入罷逐步廊迴下闕那早閉人迎已復開又
將軍名詩曰虎旅皆成陣龍騎盡能􁞼馬鞭俱破虜决
勝往長榆細栁浮輕㟁大樹繞栖烏樓船寫退鷁檣鳥
狎飛鳬度河還自許偏與功名俱又宫殿名詩曰杯間
花欲然竹徑露初圓鬬雞東道上走馬北場邊合歡依
暝巷蒲萄向日鮮旗亭覔張放香車迎董賢定隔天淵
水相思夜不眠又屋名詩曰梁園氣色和斗酒共相過
玉柱調新曲畫扇掩餘歌深潭映菱菜絶壁挂輕蘿木
蓮恨花晚薔薇嫌刺多合情戲芳節徐步待金波又車
名詩曰長墟帶江轉連甍映日分佳人坐椒屋接膝對
蘭薫繞砌縈流水邊梁圖畫雲錦色懸殊衆衣香遥出
羣日暮輕帷下黄金妾贈君又舩名詩曰天際浮雲飛
三翼自相追池模白鵠舞檐知青雀歸華淵通轉塹伏
檻跨相磯松澗流星影桂窻斜月暉思君此無極髙樓
淚染衣又樹名詩曰桃李競追隨輕衫露弱枝杏梁始
東照柘火未西馳香因玉釧動佩逐金衣移栁葉生眉
上珠璫揺鬢垂逢君桂枝馬車下覔新知又草名詩曰
胡王迎娉主塗經蒯北遊金錢買含笑銀釭影梳頭初
控游龍馬仍移巻柏舟中江離思切蓬鬢不堪秋况度
菖蒲海落月似懸鉤
陳沈烱八音詩曰金屋貯阿嬌樓閣起迢迢石頭足年
少大道跨河橋絲桐無緩節羅綺自飄飄竹煙生薄晚
花色亂春朝匏𤓰詎無匹神女嫁蘇韶土地多妍冶鄉
里足塵囂革年未相識聲論動風飈木桃堪底用寄以
答瓊瑶又和蔡黄門口字詠絶句曰囂囂宫閣路靈靈
谷口閭誰知名器品語哩各﨑嶇
　　賦
毛詩序曰詩有六義其二曰賦
釋名曰賦敷也敷布其義謂之賦也
漢書曰不歌而誦謂之賦登髙能賦可以為大夫言感
物造端材智深美可以與圖政事故可以為列國大夫
也春秋之後周道浸壊聘問歌詠不行於列國而賢人失
志之賦作矣孫卿及楚臣屈原離讒憂國皆作賦以風
諭咸有惻隱古訓之義其後宋玉唐勒漢興枚乗司馬
相如下及揚子雲競為侈麗閎廣之語設其諷諭之義
是以揚子稱之曰詩人之賦麗以則辭人之賦麗以淫
如孔氏之門用賦也則賈誼登堂相如入室矣又曰上
令王襃與張子僑等並待詔數從遊獵所幸官館輒為
歌頌第其髙下以差賜帛議者多以為淫靡不急上曰
不有博奕者乎為之猶賢乎己辭大者與古詩同義小
者辨麗可嘉譬如女工有綺縠音樂有鄭衛今世俗猶
皆以此娱悅耳目辭賦有仁義風諭鳥獸草木多聞之
觀賢於倡優博奕逺矣乂曰枚皋上書北闕自陳枚乗
之子上得大喜召入見待詔皋因賦殿中詔使賦平樂
館善之拜為郎皋不通經術談笑類俳倡為賦頌好僈
戲以故得媟瀆貴幸比東方朔郭舍人等武帝春秋三
十九乃得皇太子羣臣喜故皋與東方朔作皇太子生賦
皋為文疾受詔輒成司馬相如善為文而遲故所作少
漢書曰成帝趙昭儀方大幸每上往甘泉宫常從在屬
車間豹尾中故揚雄盛言車騎之衆參麗之駕非所以
感動天地迎釐三辰又言屏玉女却宓妃以懲齋戒之
事賦成奏之天子異焉先是時蜀有司馬相如作賦甚
𢎞麗温雅雄心壯之每作賦常擬以為式
東觀漢記曰班固字孟堅九歳能作賦頌固數入讀書
禁中每行巡狩輒獻賦頌
桓子新論曰余少時見揚子雲麗文髙論不量年少猥
欲逮及常作小賦用精思大劇而立感動發病子雲亦
言成帝上甘泉詔使作賦為之卒暴倦臥夢其五臟出
地及覺大少氣病一嵗余素好文見子雲工為賦欲從
之學子雲曰能讀千賦則善為之矣
禰衡别傳曰黄祖大㑹賔客人有獻鸚鵡者射舉巵酒
于衡曰願先生賦之以娛嘉賔衡攬筆而作文不加㸃
辭彩甚麗
魏略曰卞蘭獻賦賛述太子徳美太子報曰作者不虛
其辭受者必當其實蘭此者豈吾實哉昔吾丘夀王陳
寳何武等徒以歌頌猶金帛之賜蘭事雖不諒義足嘉
也今賜牛一頭又曰邯鄲淳作投壺賦千餘言奏之文
帝以為工賜帛十疋
魏志曰陳思王曹植字子建善屬文太祖嘗視其文謂
植曰汝倩人耶植曰言出為論下筆成章願當面試柰
何倩人時鄴都銅爵臺新成太祖悉將諸子登臺使各
為賦植援筆立成太祖甚異之
王隱晉書曰張華字茂先阮籍見華鷦鷯賦以為王佐
之才中書郎成公綏亦推華文義勝己
文士傳曰何楨字元幹青龍元年天子特詔曰揚州别
駕何楨有文章才識使作許都賦成封上不得令人見
楨遂造賦封上又曰潘尼曾與同僚飲主人有瑠璃椀
客使賦之尼於坐立成
世説曰孫興公作天台賦成以示范榮期云卿試擲置
地要作金石聲范曰恐子之金石非宫商中聲然每至
佳句皆輒云應是我輩語
賦晉陸機文賦曰余每觀才士之作竊有以得其用心夫
其放言遣辭良多變矣妍蚩好惡可得而言每自屬
文尤見其情恒患意不稱物文不逮意非知之難能之
難也故作文賦以述先士之盛藻因論作文之利害所
由他日殆可謂曲盡其妙佇中區以𤣥覽頥情志於典
墳遵四時以歎逝瞻萬物而思紛悲落葉於勁秋喜柔
條於芳春心懔懔以懐霜志眇眇而臨雲詠世徳之駿
烈誦先人之清芬慨投篇而援筆聊宣之乎斯文其始
也皆收視反聽耽思傍訊精騖八極心遊萬仞其致也
情曈曨而彌鮮物昭晢而互進傾羣言之瀝液潄六藝
之芳潤收百世之闕文探千載之遺韻謝朝華於己披
啟夕秀於未振觀古今於須㬰撫四海於一瞬然後選
義按部考辭就班藏景者咸叩懐響者畢彈或因枝以
振葉或縁波而討源或妥帖而易施或齟齬而不安籠
天地於形内挫萬物於筆端伊兹事之可樂固聖賢之
所欽課虚無以責有叩寂寞而求音函緜邈於尺素吐
滂霈乎寸心言恢之而彌廣思按之而愈深播芳蕤之
馥馥發清條之森森粲風飛而飈竪鬱雲起乎翰林故
夫誇目者尚奢惬心者貴當言窮者無隘論達者唯曠
詩縁情而綺靡賦體物而瀏亮碑披文以相質誄纏綿
而悽愴銘博約而温潤箴頓挫而清壯頌優遊以彬蔚
論精微而朗暢奏平徹以閑雅說煒曄而譎誑雖區分
之在兹亦禁邪而制放要辭達而理舉故無取乎冗長
其為物也多姿其為體也屢遷其㑹意也尚巧其遣言
也貴妍暨音聲之迭代若五色之相宣或仰偪於先條
或俯侵於後章或辭害而理比或言順而義妨離之則
雙美合之則兩傷考殿最於錙銖定去留於毫芒立片
言以居要乃一篇之警䇿雖衆辭之有條必待兹而效
績或藻思綺合清麗芉眠爛若縟繡悽若繁絃必所擬
之不殊乃闇合乎曩篇雖杼軸於予懐怵他人之我先
石韞玉而山輝水懐珠而川媚彼榛楛之勿翦亦蒙榮
於集翠若夫豐約之裁俯仰之形因宜適變曲有微情
或言拙而諭巧或理朴而辭輕或襲故而彌新或㳂濁
而更清或覽之而必察或研之而後精譬猶舞者赴節
以投袂歌者應弦而遣聲若夫應感之㑹通寒之紀來
不可遏去不可止藏若影滅行猶響起思風發於胷臆
言泉流於脣齒紛葳蕤以馺遝唯豪素之所擬文徽徽
以溢目音泠泠而盈耳及其六情底滯志往神留兀若
楛木豁若涸流覽營魂以探賾頓精爽而自求理翳翳
而愈伏思軋軋其若抽是故或竭情而多悔或率意而
寡尤伊兹文之為用固衆理之所因配霑潤於雲雨象
變化乎鬼神被金石而徳廣流管弦而日新
漢楊雄反騷曰雄每讀屈原離騷未嘗不流涕也乃作
書往往摭離騷文而反之自岷山投諸江流以弔屈原
有周氏之蟬嫣或鼻祖於汾隅靈宗初諜伯僑兮流于
末之楊侯惟天軌之不辟何純絜而離紛漢十世之掦
朔招揺紀于周正正皇天之清則度后土之方貞鳯皇
翔於蓬渚豈駕鵞之能㨗騁驊騮於曲囏驢騾連騫而
齊足衿荷芰之緑衣被芙蓉之朱裳芳酷烈而莫聞不
如襞而幽之離房精瓊靡與秋菊將以延夫天年臨汩
羅而自隕何怨日薄於西山累既攀夫傅説奚不信而
遂行徒恐鷤鴂之將鳴顧先百草為不榮
後漢班彪悼離騷曰夫華植之有零茂故隂陽之度也
聖哲之有窮達亦命之故也惟達人進止得時行以遂
伸否則詘而坼蠖體龍虵以幽潜
晉摯虞愍騷曰葢明哲之處身固度時以進退泰則攄
志於宇宙否則澄神於幽昧摛之莫究其外亟之罔識
其内順隂陽以潜躍豈凝滯乎一概
魏陳王曹植九詠曰芙蓉車兮桂衡結萍葢兮翠旌四
蒼虬兮翼轂駕陵魚兮驂鯨菌薦兮茝席蕙幬兮苓牀抗
南箕兮簸瓊蘂挹天河兮滌玉觴靈既降兮汨靜黙登
文階兮坐紫房服春榮兮猗摩雲裾繞兮容裔冠北辰
兮岌峩帶長虹兮陵厲蘭肴御兮玉俎陳雅音奏兮文
虞羅感濯漢兮美遊女揚激楚兮詠湘娥臨迴風兮浮
漢渚目牽牛兮聎織女交有際兮會有期嗟痛吾兮來
不時來無見兮進無聞泣下雨兮歎成雲先后悔其靡
及冀後王之一寤猶搦轡而繁䇿馳覆車之危路羣乗
舟而無楫將何川而能渡何世俗之䝉昧悼邦國之未
靜任椒蘭其望治由倒裳而求領尋湘漢之長流採芳
岸之靈芝遇游女於水裔探菱華而結辭野蕭條以極
望曠千里以無人民生期於必死何自苦以終身寜作
清水之汙泥不為濁路之飛塵
梁元帝擬秋氣揺落曰秋風起兮寒鴈歸寒蟬鳴兮秋
草腓萍清兮水澈葉落兮林稀
梁張纘擬若有人兮曰若有人兮傍巖石新莆衣兮杜
蘅席表幽居兮翠㣲上臨春風兮聊騁望日已暮兮夕
雲飛懷君王兮未能歸
梁武帝賦體曰草迴風以照春木承雲以含化芳競飛
於陽和花爭開於日夜樂萬類之得所豈此心之云舍
欣分竹其厲精慙戎車之屢駕
梁任昉賦體曰俶征侣兮􁑾行舟奉君命兮不俟駕屬
軒軌之易循值堯民之可化慙孺雉之聲朝惡細魚之
在夜奉玉檢之陸離待金罍之云舍
梁王僧孺賦體曰雜沓兮翠旌容與兮龍駕新桐兮始
華乳雀兮初化思治兮終朝求人兮仄夜竟大徳之未
詶何飛光之徒舍
梁陸倕賦體曰奉欽明之睿后沐隆平之𤣥化參振鷺
之充庭侍長徒之曽舍冀無恨於終南豫告成於芝駕
雖就列而陳力終胡顔於長夜
梁栁憕賦體曰飛轡竦兮不停隂徂川逝兮無暫舍白
日出兮爍晚辰春雷奮兮動蘭夜竊匪服於儲闈叨洪
恩於良駕何眇身之多幸濯微纓於唐化
論魏文帝典論曰夫文人相輕自古而然傅毅之於班
固伯仲之間爾而固小之夫人善於自見而文非一體
鮮能備善是以各以所長相輕所短今之文人孔融陳
琳王粲徐幹阮瑀應瑒劉楨斯七人者於學無所遺於
辭無所假咸自以騁騄驥於千里仰齊足而並馳以此
相服亦良難矣葢君子審已以度人故能免於斯累乃
作文論王粲長於詞賦徐幹時有逸氣然粲匹也陳琳
阮瑀之章表書記今之俊也應瑒和而不壯劉楨壯而
不宻孔融體氣髙妙有過人者然不能持論理不勝辭
至于雜以嘲戲及其時有所善揚班儔也夫文本同而
末異葢奏議宜雅書論宜理銘誄尚實詩賦欲麗文以
氣為主氣之清濁有體不可力強而致古之作者寄身
於翰墨見意於篇籍不假良史之辭不託飛馳之勢而
聲名自傳於後故西伯幽而演易周旦顯而制禮不以
隱約而弗務不以康樂而加思夫然則古人賤尺璧而
貴寸隂懼乎時之過已而人多不强力貧賤則懾於飢
寒富貴則流於逸樂遂營目前之務而遺千載之功日
月逝於上體貌衰於下忽然與萬物遷化斯志士所大
痛也
晉摯虞文章流别論曰文章者所以宣上下之象明人
倫之叙窮理盡性以究萬物之宜者也王澤流而詩作
成功臻而頌興徳勲立而銘著嘉美終而誄集祝史陳
辭官箴王闕周禮太師掌教六詩曰風曰賦曰比曰興
曰雅曰頌言一國之事繫一人之本謂之風言天下之
事形四方之風謂之雅頌者美盛徳之形容賦者敷陳
之稱也比者喻類之言也興者有感之辭也後世之為
詩者多矣其功徳者謂之頌其餘則總謂之詩頌詩之
美者也古者聖帝明王功成治定而頌聲興於是奏於
宗廟告於鬼神故頌之所美者聖王之徳也古之作詩
者發乎情止乎禮義情之發因辭以形之禮義之㫖須
事以明之故有賦焉所以假象盡辭敷陳其志古詩之
賦以情義為主以事類為佐今之賦以事形為本以義
正為助情義為主則言省而文有例矣事形為本則言
富而辭無常文之煩省辭之險易葢由於此夫假象過
大則與類相逺逸辭過壯則與事相違辯言過理則與
義相失麗靡過美則與情相悖此四過者所以背大體
而害政教是以司馬遷割相如之浮說揚雄疾辭人之
賦麗以淫詩之流也有三言四言五言六言七言九言
古詩率以四言為體而時有一句二句雜在四言之間
後世演之遂以為篇古詩之三言者振振鷺鷺于飛之
屬是也五言者誰謂雀無角何以穿我屋之屬是也六
言者我姑酌彼金罍之屬是也七言者交交黄鳥止于
桑之屬是也九言者泂酌彼行潦挹彼注兹之屬是也
夫詩雖以情志為本而以成聲為節然則雅音之韻四
言為善其餘雖備曲折之體而非音之正也
　
　
　
　
　
　
　
　
　
　
　
　
　
　
　藝文類聚巻五十六
欽定四庫全書
　藝文類聚巻五十七　　　唐　歐陽詢　撰
　雜文部三(七/)　(連珠/)
　　七
傅𤣥七謨序曰昔枚乗作七發而屬文之士若傅毅劉
廣世崔駰李尤桓驎崔琦劉梁之徒承其流而作之者
紛焉七激七興七依七疑七說七蠲七舉之篇通儒大
才馬季長張平子亦引其源而廣之馬作七厲張造七
辯非張氏至思比之七激未為劣也七釋僉曰妙焉吾
無間矣若七激七依之卓轢七枝七辯之纒綿精巧七
啓之奔逸壯麗七釋之精宻閑理亦近代之所希也
摯虞文章流别論曰七發造於枚乗借吳楚以為客主
先言出輿入輦蹷痿之損深宫洞房寒暑之疾靡漫美
色宴安之毒厚味暖服淫曜之害宜聽世之君子要言
妙道以䟽神導體蠲淹滯之累既設此辭以顯明去就
之路而後說以聲色逸游之樂其說不入乃陳聖人辯
士講論之娛而霍然疾瘳此因膏粱之常疾以為匡勸
雖有甚泰之辭而不没其諷諭之義也其流遂廣其義
遂變率有辭人淫麗之尤矣
崔駰既作七依而假非有先生之言曰嗚呼揚雄有言
童子雕蟲篆刻俄而曰壯夫不為也孔子疾小言破道
斯文之族豈不謂義不足而辯有餘者乎賦者将以諷
吾恐其不免於勸也
傅子集古今七篇而論品之署曰七林
漢枚乗七發曰楚太子有疾吳客徃問之曰伏聞太子
玉體不安亦少間乎今夫貴人之子必宮居而閨處飲
食則温淳甘膬衣則雜遝曼煖雖有金石之堅猶将銷
鑠而挺觧也况其在筋骨之間乎且夫出輿入輦命曰
蹷痿之機洞房清宫命曰寒熱之媒皓齒蛾眉命曰伐
性之斧甘脆肥醲命曰腐腸之藥今太子膚色靡曼四
支委隨筋骨挺觧越女侍前齊姬奉後徃來遊宴縱恣
乎曲房隱閒之中此甘餐毒藥戲猛獸之爪牙也雖令
扁鵲治内巫咸治外尚何及哉客曰太子之病可以要
言妙道說而去也不欲聞之乎太子曰僕願聞之客曰
龍門之桐高百尺而無枝中鬱結之輪菌根扶踈以分
離上有千仭之峯下臨百丈之谿湍流遡波又澹淡之
其根半死半生冬則烈風漂霰飛雪之所激也夏則雷
霆霹靂之所感也朝則鸝黄鳱鴠鳴焉暮則羇䳄迷鳥
宿焉獨鵠晨號乎其上鵾雞哀鳴翔乎其下於是背秋
渉冬使琴摯斫斬以為琴野繭之絲以為絃使師堂操
暢伯牙為之歌曰麥秀漸兮雉朝飛向虚壑兮背喬槐
依絶區兮臨迴池飛鳥聞之翕翼而不能去野獸聞之
埀耳而不能行蚑蟜螻蛾聞之住喙而不能前此亦天
下之至悲也太子能强起而聽之乎太子曰僕病未能
也客曰犓牛之腴菜以筍蒲肥狗之和冒以山膚楚苗
之食安胡之飯搏之不觧一啜而散於是伊尹煎熬易
牙調和熊蹯之臑勺藥之醤秋黄之蘇白露之茹蘭英
之酒酌以滌口山梁之飡豢豹之胎小飲大歠如湯沃
雪此亦天下之至美也太子能起嘗之乎太子(云云/)客
曰鍾岱之牡齒至之車前似飛鳥後似駏虚伯樂相其
前後王良造父為之御秦缺樓季為之右於是乎射千
鎰之重爭千里之逐此亦天下之至駿也太子能強乗
乎太子(云云/)客曰旣登景夷之臺南望荆山北望汝海
左江右湖其樂無有乃下置酒於虞懷之宫連廊四注
紛紜𤣥綠輦道邪交隍池紆曲溷章白鷺鴛鴦鶤鵠鵷
鶵鵁鶄翠鬛紫纓女桑河柳素葉紫莖松柏豫樟條上
造天梧桐栟櫚極望成林乃發激楚之結風揚鄭衛之
皓齒雜裾垂髾目挑心與揄流波雜杜若䝉清塵被蘭
澤嬿服而御此亦天下靡麗皓侈廣大之樂也太子能
強起遊乎太子(云云/)客曰将為太子馴騏驥之馬駕飛
軨之輿乗牡駿之乗右夏服之勁箭左烏號之彫弓周
馳兮蘭澤弭節乎江潯掩青蘋遊清風陶陽氣蕩春心
逐狡獸集輕禽於是極犬馬之才困野獸之足此校獵
之至壯也太子能強遊乎太子(云云/)客曰榛林深澤烟
雲暗漠兕獸並行毅武孔猛袒裼身薄収獲掌功賞賜
金帛㫖酒嘉肴羞炰膾炙以御賔客貞信之色形於金
石高歌陳唱萬嵗無斁能起強遊之乎太子曰僕甚願
從直恐為諸大夫累耳客曰將以八月之望徃觀濤乎
廣陵之曲江足以駭矣恍兮惚兮聊兮慓兮虹洞兮蒼
天極慮兮崖涘泊乗流而下降兮或不知其所止當是
之時雖有淹病滯疾將伸傴起躄發瞽披聾而觀望也
况直眇小煩懣酲醲病酒之徒哉太子曰善然則濤何
氣哉客曰聞於師曰其始起也淋淋焉若白鷺之下翔
其少進也浩浩溰溰如素車白馬幃盖之張其波涌而
雲亂擾擾焉如三軍之騰装其旁作而奔起也飄飄焉
如輕車之勒兵太子能起觀乎太子(云云/)客曰將為太子
奏方術之士有資略者若莊周魏牟楊朱墨翟詹何之
倫使之論天下之精㣲理萬物之是非孔老覽觀孟子
持籌而筭之萬不失一此亦天下要言妙道也太子豈
欲聞之乎於是太子據几而起曰渙乎一聽聖人辯士
之言霍然病已
後漢傅毅七激曰徒華公子託病幽處游心於𤣥妙清
思乎黄老於是𤣥通子聞而徃屬曰僕聞君子當世而
光迹因時以舒志必将銘勒功勲懸著隆髙今公子削
迹藏體當年陸沉變度易趣違拂雅心挾六經之指守
偏塞之術意亦有所蔽與何圖身之謬也僕将為公子
論天下之至妙列耳目之通好原情心之性理綜道徳
之彌奥豈欲聞之乎公子曰僕雖不敏固願聞之𤣥通
子曰洪梧幽生生于遐荒陽春後榮渉秋先彫晨飈飛
礫孫禽相求積雪涐涐中夏不流於是乃使夫遊官失
勢窮擯之士泳溺水越炎火窮林薄厯隱深三秋乃獲
斷之高岑梓匠摹度擬以斧斤然後背洞壑臨絶谿聽
迅波望層崖太師奏操榮期清歌歌曰陟景山兮採芳苓
哀不慘傷樂不流聲弹羽躍水叩角奮榮沉㣲𤣥穆感
物悟靈此亦天下之妙音也子能强起而聽之乎𤣥通
子曰單極滋味嘉㫖之膳芻豢常珍庻羞異饌涔飬之
魚膾其鯉魴分毫之割纎如髪芒散如絶榖積如委紅
殊芳異味厥和不同既食日晏乃進夫雍州之棃出于
麗隂下生芷隰上託桂林甘露潤其葉醴泉漸其根脆
不抗齒在口流液握之摧沮批之離坼可以觧煩悁悅
心意子能起而食之乎𤣥通子曰驥騄之乗龍驤超攄
騰虚鳥踊莫能執御於是乃使王良理轡操以術教踐
路促節機登飈驅前不可先後不可追踰埃絶影倐忽
若飛日不轉曜窮逺旋歸此盖天下之駿馬子能强起
而乗之乎𤣥通子曰三時既逝季冬暮嵗𤣥冥終統庻
卉零悴王在靈囿講戎簡旅於是駟驥騄乗輕軒麾旄
旗鳴八鸞陳衆車于廣隰散列騎乎平原屬罘網以彌
野連罻羅以營山部曲周匝風動雲旋合團促陣禽獸
駭殫仆不暇起窮不及旋擊不待刄骨觧肉離摧牙碎
首分其文皮流血丹野羽毛翳日於是下蘭臯臨流泉
觀通谷望景山酌㫖酒割芳鮮此天下之至娛也子能
强起而觀之乎𤣥通子曰崇館侈飾洞房華屋楹桷雕
藻文以朱綠曾臺百仭臨望博見俯視雲霧騁目窮觀
園藪平夷沼池漫衍禽獸羣交芳草華蔓於是賔友所
歡近覽從容詹公沉餌蒲且飛紅綸不虚出矢不徒降
投鈎必獲控弦加雙俯盡深潛仰殫輕翼日移怠倦然
後讌息列觴酌醴妖靡侍側被華文曵綾縠弭隨珠佩
琚玉紅顔呈素蛾眉不畫唇不施朱髪不加澤升龍舟
浮華池紆帷翳而永望鏡形影於𤣥流偏滔滔以南北
似漢女之神遊笑比目之雙躍樂偏禽之匹嬉此亦天
下之歡也子能强起而與之遊乎𤣥通子曰漢之盛世
存乎永平太和協暢萬機穆清於是羣俊學士雲集辟
雍含詠聖術文質發矇達羲農之妙㫖昭虞夏之典墳
遵孔氏之憲則投顔閔之高迹推義窮類靡不博觀光
潤嘉美世宗其言公子瞿然而興曰至乎至徳聖道天
基允臧明哲用思君子所常自知沉溺乆蔽不悟請誦
斯語仰子法度
後漢劉廣世七興曰子康子有疾王先生徃焉曰駿壯
之馬慉不征路其荷衡也躍似驚禽其即行也翬若遊
鷹飈駭風逝電發波騰影不及形塵不暇興
後漢崔駰七依曰客曰乃導𤣥山之梁不周之稻礱以
絺綌砥以柔韋洞庭之鮒灌水之鰩滋以陽撲之薑蔌
以夀木之華鹺以大夏之壃酢以越裳之梅反宇垂阿
洞門金鋪丹柱雕楹飛閣層樓於是置酒乎讌遊之堂
張樂乎長娛之臺酒酣樂中美人進以承宴調觀欣以
解容迴顧百萬一笑千金振飛縠以長舞袖裊細腰以
務抑揚當此之時孔子傾於阿谷柳下忽而更婚老聃
遺其虚靜揚雄失其太𤣥此天下之逸豫宴樂之至盤
也公子豈能興乎客曰彭蠡之鳥萬萬而羣荆山之獸
億億而屯雲合風散隱隱震震乃命長狄使驅獸夷羿
作虞人騰句喙以追飛騁韓盧以逐奔弓彈交錯把弧
控弦彎繁弱鼔千鈞死獸藉藉聚如山陵選取上鮮獻
之庖人
後漢李尤七款曰竒宫閒館迴庭洞門井幹廣望重閣
相因夏屋渠渠嵯峨合連前臨都街後據流川梁土青
黎盧橘是生白華緑葉扶踈各榮與時代序孰不墮零
黄景炫炫眩林曜封金衣紫裏班白内充副以芋柘豐
𢎞誕節纎液玉津㫖於飲蜜
後漢桓驎七說曰香萁為飯雜以稉菰散如細蚳搏似
凝膚河黿之羙齊以蘭梅芳芬甘㫖未咽先滋椅梧與
梓生乎曾崖上仰貫天之山下臨洞地之谿飛霜厲其
末飈風激其崖孤琴徑其根雜鳥集其枝王良相其左
造父驂其右揮沬揚鑣倐忽長驅輪不暇轉足不及驟
騰虚踰浮瞥若飈霧追慌忽逐無形速疾影之超表捷
飛響之應聲超絶壑踰懸阜馳猛禽射勁鳥騁不失蹤
滿不空發彈輕翼於高𠖇窮疾足於方外
後漢崔琦七蠲曰寒門丘子有疾𤣥野子謂之曰藍沼
清池素波朱瀾金鉤芳餌纎繳華竿緡沉魚浮薦以香
蘭幽室洞房絶檻垂軒紫閣青臺綺錯相連結實布葉
與波邪傾從風離合澹淡交并紫蔕黄葩翳水吐榮紅
顔溢坐美目盈堂姿踰春華操越秋霜從容㣲眄流曜
吐芳巧笑在側顧眄傾城𤣥野子曰爰有梧桐産乎𤣥
谿傅根朽壤託隂生危激水澡其下飛鳥集其枝罔雙
偶而特立獨飄颻而單離匠石摧肩公輸折首目耾肌
戰制以為琴子野調操鍾期聽音子能聽之乎
後漢劉梁七舉曰丹楹縹壁紫柱虹梁桷榱朱緑藻梲
𤣥黄鏤以金碧雜以夜光鴻臺百層千雲參差仰觀八
極逰目無涯玉樹青葱鸞鸖並栖隋珠明月照曜其陂
後漢張衡七辯曰無為先生祖述列仙背世絶俗唯誦
道篇形虚年表志猶不遷於是七辯謀焉曰無為先生
淹在幽隅藏聲隱景剗迹窮居抑其不韙盍徃辯諸乃
偕而就之虛然子曰樂國之都設為閒館工輸制匠譎
詭煥爛重屋百層連閣周漫應門鏘鏘華闕雙建彫蟲
肜緑螭虹蜿蜒於是彈比翼落鸝黄加雙鶤經鴛鴦然
後擢雲舫觀中流搴芙蓉集芳洲縱文身搏潜鱗探水
玉㧞瓊根収明月之照曜玩赤瑕之璘豳此宫室之麗
也子盍歸而處之乎雕華子曰𤣥清白醴蒲陶醲􁴱嘉
肴雜醢三臡七菹荔支黄甘寒梨乹榛沙餳石蜜逺國
儲珍於是乃有芻豢腯牲麋麛豹胎飛鳬棲鷩飬之以時
審其齊和適其辛酸芳以薑椒拂以桂蘭會稽之菰兾
野之粱珍羞雜遝灼爍芳香此滋味之麗也子盍歸而
食之安存子曰淮南清歌燕餘材舞列乎前堂逓奏代
叙結鄭衛之遺風揚流哇而激楚鼙鼓協吹竽籟應
律金石合奏妖冶邀會觀者交目衣解忘帶於是樂中
日晚移即昏庭美人妖服變曲為清改賦新詞轉歌流
聲此音樂之麗也子盍歸而聽諸闕丘子曰西施之徒
姿容脩嫮弱顔囘植妍夸閒暇形似削成腰如束素淑
性窈窕秀色美豔鬒髮𤣥髻光可以鑒靨輔巧笑清眸
流眄皓齒朱唇的皪粲練於是紅華曼理遺芳酷烈侍
夕先生同兹宴□假明蘭燈指圖觀列蟬綿冝愧天紹
紆折此女色之麗也子盍歸而從之空桐子曰交趾緅
絺筒中之紵京城阿縞譬之蝉羽製為時服以適寒暑
駟秀騏之駮駿載軨獵之輶車建采虹之長旃系雌霓
而為旗逸駭飈於青丘超廣漢而永逝此輿服之麗也
子盍歸而乗之依衛子曰若夫赤松王喬羨門安期嘘
吸沆瀣飲醴茹芝駕應龍戴行雲桴弱水越炎氛覽八
極度天垠上㳺紫宫下棲崑崙此神仙之麗也子盍行
而求之先生乃興而言曰吁美哉吾子之誨穆如清風
啓乃嘉猷寔慰我心矯然傾首邪睨𤣥圃軒臂矯翼将
飛未舉髣無子曰在我聖皇躬勞至思參天兩地匪怠
厥司率由舊章遵彼前謀正邪理謬靡有所疑旁窺八
索仰鏡三墳講禮習樂儀則彬彬是以英人底材不賞
而勸學而不厭教而不倦於是二八之儔列乎帝庭揆
事施教地平天成然後建明堂而班辟雍和邦國而悅
逺人化明如日下應如神漢雖舊邦其政惟新而先生
乃翻然迴面曰君子一言於是觀智先民有言談何容
易予雖蒙蔽不敏指趣敬受教命敢不是務
魏陳王曹植七啓曰𤣥㣲子隠於大荒之庭飛遯離俗
澄神定靈輕禄慠貴與物無營於是鏡機子聞而将徃
說焉駕超野之駟乘追風之輿入乎泱漭之野遂届𤣥
㣲子之所居其居也左激水右髙岑背洞壑對芳林志
飄飄焉嶢嶢焉似若狹六合隘九州若将飛而未逝舉
翼而中留於是鏡機子順風而稱曰予聞君子不遁世
以遺名智士不背時而滅勲今子棄道藝之華遺仁義
之英譬猶畫形於無象造響於無聲鏡機子曰芳菰精
稗霜蓄露葵𤣥熊素膚肥豢膿肌蟬翼之割剖纎析㣲
纍如疊縠離若散雪輕隨風飛刄不轉切山鵽斥鷃珠
翠之珍搴芳蓮之巢龜鱠西海之飛鱗􁂄江東之潜鼉
臇漢南之鳴鶉乃有春清縹酒康狄所營應化則變感
氣而成於是盛以翠鐏酌以雕觴浮蟻鼎沸酷烈馨香
可以和神可以娛腸此肴饌之妙也子能從我而食之
乎𤣥㣲子曰予甘藜藿未暇此食也鏡機子曰歩光之
劔采藻繁縟飾以文犀彫以翠緑綴以驪龍之珠錯以
荆山之玉陸斷犀象未足稱儁隨波截鴻水不漸刃佩
則結緑懸黎寳之妙㣲符彩煥爛流景揚暉黼黻之服
羅縠之裳金華之舄動趾遺光此容飾之妙也子能從
我而服之乎𤣥微子曰予好毛褐未暇此服也鏡機子
曰駕雲龍之飛駟飾玉輅之繁纓垂宛虹之長綏抗招
揺之華旌於是曵文狐掩狡兎捎鷫鷞拂振鷺當軌見
藉值足遇踐飛軒電逝獸隨輪轉騰山赴壑風厲飈舉
形不抗手骨不隠拳野無毛類林無羽羣積獸如陵飛
翮成雲於是駭鐘鳴鼔収旌弛斾駿騄齊驤揚鑾飛沫
俯倚金較仰撫翠盖雍容暇豫娛志方外此羽獵之妙
也子能隨我而觀之乎𤣥微子曰予性樂恬静未暇此
觀也鏡機子曰彤軒紫柱文榱華梁綺井含葩金墀玉
箱温房則冬服絺綌清室則中夏含霜華閣縁雲飛陛
陵虚俯視流星仰觀八隅升龍攀而不逮眇天際而髙
居素水盈沼叢木成林飛翮陵髙鱗甲隠深乃使任子
垂釣魏氏發機芳餌沉水輕繳弋飛落翳雲之翔鳥援
九淵之靈龜然後採菱華擢水蘋弄珠蜯戲鮫人諷漢
廣之所詠覿逰女於水濵燿神景於中沚被輕縠之纎
羅遺芳烈而靖歩抗皓手而清歌歌曰望雲際兮有好
仇天路長兮徃無由佩蘭蕙兮為誰脩此宫觀之妙也
子能從我而居之乎𤣥㣲子曰予躭巖穴未暇此居也
鏡機子曰既逰觀中原逍遥閒宫情放志蕩淫樂未終
亦将有才人妙妓遺世超俗揚北里之流聲紹陽阿之
妙曲爾乃御文軒臨彤庭琴瑟交弹左箎右笙然後姣
人乃被文縠之華袿衣輕綺之飄颻戴金揺之熠爍揚
翠羽之雙翹翻爾鴻翥濈然鳬沒縱輕軀以迅赴影追
形而不逮為歡未泄白日西頽樂散變飾㣲歩中閨𤣥
眉弛兮鉛華落収亂髪兮拂蘭澤紅顔既夭睇眄流光
時與吾子攜手同行踐飛除即閑房華燭爛羅幬張動
朱脣發清商九秋之夕為歡未央此聲色之妙也子能
從我而逰之乎𤣥微子曰予願清虚未暇此遊也鏡機
子曰余聞君子樂奮節以顯義烈士甘危軀以成仁重
氣輕命感分忘身故田光伏劍於北燕公叔畢命於西
秦辭未終而𤣥㣲子曰善鏡機子曰此乃逰俠之徒耳
若夫田文無忌之儔乃上古之俊公子也皆飛仁揚義
騰躍道藝逰心無方抗志雲際凌轢諸侯驅馳當世揮
袂則九野生風慷慨則氣成虹蜺吾子當此之時豈能
從我而友之乎𤣥㣲子曰予亮願焉然方於大道有累
如何鏡機子曰時有聖宰翼帝覇世同量乾坤等明日
月𤣥化參神與靈合契越隆平於殷周踵羲農而齊泰
顯朝惟清皇道遐均民望如草我澤如春是以俊乂來
仕觀國之光故甘露紛而晨降景星宵而舒光觀逰龍
於神淵聆鳴鳯於高岡然主上猶以沉恩之未廣懼聲
教之未厲採英竒於仄陋宣皇明於巖穴此寗子商歌
之秋而吕望所以投綸而逝也於是𤣥㣲子攘袂而興
曰偉哉言乎令予廓然身輕若飛願反初服從子而歸
魏徐幹七喻曰有逸俗先生者耦耕乎岩石之下栖遲
乎穹谷之岫萬物不干其志王公不易其好寂然不動
莫之能懼賔曰大宛之犧三江之魚雲鶬水鵠禽蟠豹
胎黼幬施於宴室華蓐布乎象牀懸明珠於長韜燭宵
夜而為陽𤣥鬢擬於雲霧艶色過乎芙蓉揚蛾眉而㣲
睇雖毛施其不當
魏王粲七釋曰潜虚丈人違世遁俗恬淡清𤣥渾沌淳
樸薄禮愚學無為無欲均同死生混齊榮辱於是大夫
聞而歎曰盖聞君子不以仕易道不以身後時進徳脩
業與世同理今子深藏其身髙栖其志外無所營内無
所事邯鄲才女三齊巧士名倡秘舞承閑並理七盤陳
於廣庭疇人儼其齊俟翩飄㣲霍亂精蕩神巴渝代起
鞞鐸響振農功既登𤣥隂戒寒及致衆庻大獵中原植
旌柎表班授行曲絙綱連置彌山跨谷弦不虚控矢不
徒徃僵禽連積隕鳥若雨麗才美色希世特立豐膚曼
肌弱骨纎形鬒髪𤣥鬢脩項秀頸紅顔照曜曄若苕榮
戴明中之羽雀雜華鑷之葳蕤珥照夜之雙璫煥焴爚
以垂暉聖人在仕時邁其徳先天弗違稽若古則叡哲
文明允恭𤣥塞登俊乂於壠畆舉賢才於仄㣲置彼周
行列於邦畿九徳咸事百僚師師於是四海之内咸變
時雍普天率土比屋可封是以棲林隠谷之夫逸迹放
言之士鑒乎有道貧賤是耻
魏劉邵七華曰𤣥休先生棄世遁名藏身於虚廓絶影
於無形榮時子聞而徃焉曰僕聞至人之生世也必承
天地之時勢統萬物之紘綱生有九鼎之秩没有祀典
之常僕将為先生陳天下之逺圖論品物之𢎞式規人
事之榮華傳情志之所極榮時子曰追風之馬出自遐
裔状若逸虬莫能羈制踐路躡節迅驅機發後不可及
前不可越尋越逸響追晷逐電榮時子曰三時既畢𤣥
冬効節木落草弊鳥竄獸穴爾乃駕六虬乗雕軒載金
鉦鳴玉鸞鼔與雷起野火電延聲與天屬熛與霓連榮
時子曰洞庭之鱄出於江㟭紅腴青鱸朱尾碧鱗金光
鏡野旌旗矅天雷輜翳路風馬如雲於是三辰增曜大
明重光醴泉波流芝圃揚芳毛羣率舞羽族迴翔聆九
韶之聲變儀矩歩之蹌蹌感神人而懷異物寧九有而
而綏八荒
晉張協七命曰冲漠公子含華隠曜嘉遁龍盤越世髙
蹈絶景乎大荒之遐阻吞響乎幽山之窮奥於是狥華
大夫聞而造焉乃整雲輅參飛黄越奔沙輾流霜天清
冷而無霞野曠朗而無塵臨重岫而攬轡顧石室而迴
輪於是登絶巘遡長風陳辯惑之辭命公子於岩中大
夫曰寒山之桐出自大𠖇合黄鍾以吐幹據蒼岑而孤
生晞三春之溢露遡九秋之鳴飈零雪㵼其根霏霜封
其條木既繁而後緑草未素而先彫營匠斵其樸伶倫
均其聲若乃龍火西頺暄氣初収飛霜迎節高風送秋
羈旅懷土之徒流宕百罹之儔撫促柱則酸鼻揮危弦
則涕流大夫曰應門八襲旋臺九重表以百常之闕圜
以萬雉之墉嶢樹迎風秀出中天翠觀青岑雕閣霞連
長翼臨雲飛陛凌山望玉繩而結極承倒景而開軒重
殿叠起交綺對幌幽堂晝宻明室夜朗焦螟飛而生風
尺蠖動而成響大夫曰若乃白商素節時既授衣天凝
地閉風厲霜飛柔條夕勁宻葉晨稀将因氣以効殺臨
金郊而講師内無䟽蹊外無漏迹叩鉦數校舉麾賛獲
大夫曰范公之鱗出自九谿頳尾丹腮紫翼青鬐爾乃
命支離飛霜鍔紅肌綺散素膚雪落婁子之豪不能厠其
細秋蝉之翼不足擬其簿大夫曰楚之陽劔歐冶所營
耶谿之鋌赤山之精銷踰羊頭鏷越鍜成流綺星連浮
彩艶發光如散電質如耀雪指鄭則三軍白首麾晉則
千里流血形震薛燭光駭風胡或馳名傾秦或夜飛去
吳大夫曰乃有荆南烏程豫北竹葉浮蟻星沸飛華萍
接𤣥石嘗其味儀氏進其法傾罍一朝可以流湎千日
單醪投川可使三軍告捷斯又神人之所歆羡觀聽之
所煒煜也
晉陸機七徴曰𤣥虚子耽性冲素雍容𤣥泊棄時俗而
弗狥甘漁釣於一壑乃有通㣲大夫怨皇居之失寳傷鴻
誓之後聞策𤣥黄於榛險慿穴岩而放言通㣲大夫曰
竒膳玉食窮滋致豐簡犧羽族考牲毛宗俯出沉鮪仰
落歸鴻剖柔胎於孕豹宰潜肝乎豢龍拾朝陽之遺卵
納丹穴之飛凰神宰竒稌嘉禾之穂含滋發馨素頴玉
銳灼若皓雪之頺𤣥雲皎若明珠之積緇匱素蟣踊而
瀺灂滋芬溢而相徽味雖濃而弗爽氣既惠而復竒介景
福於眉夀裕温克乎齊聖子能饗之乎通㣲大夫曰豐
屋華殿竒構磊落萬宇雲覆千楹林錯仰綏瑰木俯積
瑌石敷延袤之廣廡矯陵霄之髙閣秀清暉乎雲表騰
藻䕃之奕奕珍觀清榭岳立連行雲階飛陛仰陟穹蒼
聳浮柱而虬立施飛檐以龍翔回房旋室綴琳襲玉圖
畫神仙延祐承福懸闥高達長廊迴屬於是登漸臺理
俊音鏡𤣥沚望長林逐狡獸弋輕禽覽壮藝以悅觀聆
和樂而洽心子能居之乎通㣲大夫曰金石諧而齊響
塤箎協而和鳴於是才人進羽籥𤣥弁被藻襲俯縈領
以鴻歸仰矯首而鶴立激長歌於丹脣發鏗鏘乎柔木
合清商以絶節揮流徴而赴曲奏南荆之髙歎詠易水
之清角爾乃覩蛾眉之羣麗𦍑既都而又閑矯纎腰以
逐節頓皓足於鼓盤舒妍暉以妖韶若陵危之未安通
㣲大夫曰盖聞沫北有采唐之思淇土有送予之勤闗
睢以寤寐為慼溱洧以謔浪為歡若夫妖嬪艷女蒐羣
擢俊穆藻儀於令表茂當年之柔嫚罄妍規之約綽體
每變而増閑秀紅蕤其愉愉若餘頴之可飡若夫靈晷
潜祖顔退羽觴升清琴厲因清明以宣誠流㣲涕而授
愛纎手揮而鳴佩鏗華衿被則芳塵萃子其納之乎通
㣲大夫曰塗有殊而一致業有殊而名約各因姿以效
績期寄響於夫人也孰與顯竒蹤於萬邦撫六轡而高
逰瞰八宇以攄眄齊清風乎諸侯言成否泰氣作温涼
弭侵略於彊暴綜墜紀乎危邦子豈不願斯之雍容乎
通㣲大夫曰明主應期撫民以徳配仁風於黄唐齊威
靈乎宸極彛倫幸序庻績咸乂盪流風於雍俗洽天民
乎齊泰是以𤣥靈感而表應嘉神繁而畢覿舞唐庭之
來儀鳴岐陽之鸑鷟膺天監之休命荷神聽之介福然
聖主達持盈之寳術寤經國之在賢各畢榮於分局期
賛化於大鈞吾子豈不欲靡好爵於天宇顯列業乎帝
臣歟𤣥虛子作而曰甚哉鄙人之惑也猶窮繩自逸於
井幹慿河盗本於黄川欽至論敷敝衽謹聞命於王孫
晉湛方生七歡曰有岩棲先生者學道飬生離親絶俗
漱清泉䕃茂木慕赤松之清塵乃餐霞而絶榖朝隠大夫
尋條援葛徃而問之曰營中都以起館指土圭以正宫
宅既平而土沃寔商旅之所通究精巧之妙思盡土木
之所窮南軒高館北連脩堂左亘東序右列西廂飛甍
雲構軒軒鏘鏘連梀抗榱若飛若翔幽籠納響素壁流
光乃有傾城之色玉質鳳章手習清弄心達宫商子能
從我而翫之乎大夫曰嵗季月除大蜡始節繁霜朝氛
淒風夕發策龍駟以偕逝問虞人於中林審蹊徑之所
由知此澤之多禽前批猛獸後拉黄羆聲不得發爪不
暇施此逰獵之北觀子能從我而觀之乎大夫曰青陽
開運和氣流人天無纎翳地無飛塵五湖静波四凟凝
津命向方之嘉友聊汎舟以逰春此舟艥之駿逰子能
從我而乗之乎大夫曰有嶧山之孤桐生千仭之峻嶠
乗危岩以託根間丹霞而竦標若麗霜之淒切困寒風
之蕭條若乃清秋遙夜噐朗絃徹閑心理氣臨流鏡月
伯牙揮爪以清弄鍾期中曲而撫節子能從我而聽之
乎大夫曰良疇沃壤傍山之阿靈澤津其根春露染其
禾上䕃𤣥雲輕靄下流石泉清波含山澤之清潤結玉
實於秋霜簡嘉穂以精㣲璀氷散而珠光釀縹醪於九
秋藴二日於三陽米望麴而氷消甕未啟而流芳此五
榖之精液子能從我而嘗之乎大夫曰生乎三季之世
隔乎大國之間戎馬生於郊畿英雄森以比肩意氣冠
宇宙毫勢扼丘山强虜元師懸首太白勲勒王府功刋
金石此不世之竒遇也子能從我而立之乎大夫曰盖
聞至道以無主員應囊籥以内盛無窮隂陽以烟煴咸
化五行以守分相攻是以撫徃運而長揖因歸風而迴
軒挂長纓於朱闕反素褐於丘園靡閑風於林下鏡洋
流之清瀾仰濁酒以箕踞間絲竹而晤言
宋顔延之七繹曰北岳孤生剗迹埋名身閒事盡道畜
山扃東國進士謬與遷焉其居也依隠嵁隂結架清深
岩屋橋構澄道相臨寒榮隴首繑飲江潯客曰周以岩
廊匝以綵房木冩雲氣土秘羣芳既旋天而倒井又斵
員而鏤方松邱箭渚藥苑香林梁澗道以高濟棧岩墱
而上尋客曰若夫舟山之奥金門之秘地首岷銅川上
汶泗裁石成音調金為噐故列真玩其㣲鳴辭人賦其
清懿若乃梓漆簡聲麗容呈才陳舞態開吹臺獵悲風
遡秋埃既而昵賔獻夀中人奉膳有悄者顔弗怡高殿
視華鼓之繁桴聽邉笳之嘶囀飛朱鷺以首引逮𤣥雲
而終變然後簮珥搖暉荘服流湎抗妍歌以跕躧揚輕
袖而翳面雜紛披於巾拂逓間闗乎槃扇
齊竟陵王賔僚七要曰松既煙而接漢竹縁嶺而負筠哀
過鴻於月曉悲夜猨於霜旻乃鶴駕之非逺信羽車之
可鄰鴻池廣象太液染華勢含五水氣䟽九河既百尋
而照底亦千丈而分沙故乗流以神王或鼓地而目多
豈能從我汎此安波
梁蕭子範七誘曰幽遁公子不由義路不入禮門人主
焉得為臣公侯難以為客有暴勢大夫驅美澤之車䇿
千里之馬乃至公子之所居大夫曰収苗山之鋌採邪
谿之銅既云時吉亦曰天中金英内曜銀精外通均如
屈楊之舒彩粲若芙蓉之始紅七星布而成列五色變
而無窮寳兼千萬聲重二都邁兹巨闕超彼鹿盧呈形
薛燭表質風胡大夫曰玉饌方丈蕙肴果噐法磬吳章
妙窮伊摯若乃豹胎之貴鳯卵之珍常山之果醴水之
鱗大夫曰訪㓜女於蔡邑選佳人於趙都或拾翠於神
渚或採桑於城隅見者忘鋤而留矚行者下擔而踟蹰
女乃歌曰井上李兮隨風摽垂翠帷兮夜難曉獨處廓
兮心悄悄懷素鏤之雙針願因之於三鳥大夫曰若乃
帝思啟土命将朔方守邉鄙而擁角節集兵旅而馳牙
璋或埋輪於絶域或縶馬於遐疆功格宇宙威振蠻荒
大夫曰逸態之赤兎駿足之驪駒龍文重於漢廐魚目
貴於西都若乃似鹿之體如龍之姿繮以紫縷繫以青
絲大夫曰冬斬陽木夏伐隂材剞劂之功咸至鉤繩之
妙並來擬天文而特建象地户而髙開麗前脩之金屋
陋曩日之璜臺若乃緹錦遍室丹青被土白珠之簾水
精之柱綺井鏤而重葩華桷煥而相距文石之井珊瑚
之樹紫複峻而連天青綺高而干霧大夫曰自五氣初
運二靈始分虵身之帝牛首之君焉足道哉若乃聖皇
之馭國得附枝而居位陋重華之聦明茂放勲之文思
通犀文甲之獻相繼於天府金鸎銀鳥之錫不絶於史
書當此之時子能佩玉而侍乎公子竦然曰前靡靡之
數說皆非鄙性之所娛如今之善誘請就列於康衢
　　連珠
傅𤣥叙連珠曰所謂連珠者興於漢章帝之世班固賈
逵傅毅三子受詔作之而蔡邕張華之徒又廣焉其文
體辭麗而言約不指說事情必假喻以達其㫖而令賢者
㣲悟合於古詩勸興之義欲使厯厯如貫珠易覩而可
悅故謂之連珠也班固喻美辭壯文章𢎞麗最得其體
蔡邕似論言質而辭碎然㫖篤矣賈逵儒而不艷傅毅
有文而不典
漢揚雄連珠曰臣聞明君取士貴㧞衆之所遺忠臣
薦善不廢格之所排是以岩穴無隠而側陋章顯也
漢班固擬連珠曰臣聞公輸愛其斧故能妙其巧明主
貴其士故能成其治臣聞良匠度其材而成大厦明主噐
其士而建功業臣聞聽決價而資玉者無楚和之名因
近習而取士者無伯王之功故璵璠之為寳非駔儈之
術伊吕之佐非左右之舊臣聞鸞鳯飬六翮以凌雲
帝王乗英雄以濟民易曰鴻漸于陸其羽可用為儀臣
聞馬伏皁而不用則駑與良而為羣士齊僚而不職則
賢與愚而不分
後漢潘朂連珠曰臣聞媚上以希利者臣之常情主之
所患忘身以憂國者臣之所難主之所願是以忠臣背
利而脩所難明主排患而獲所願
魏文帝連珠曰盖聞琴瑟高張則哀彈發節士抗行則
榮名至是以申胥流音於南極蘇武揚聲於朔裔盖聞
四節異氣以成嵗君子殊道以成名故㣲子奔走而顯
比干剖心而榮盖聞駑蹇服御良樂咨嗟鈆刀剖截歐
冶歎息故少師幸而季梁懼宰嚭任而伍員憂
魏王粲倣連珠曰臣聞明主之舉士不待近習聖君之用
人不拘毁譽故吕尚一見而為師陳平烏集而為輔臣
聞記切誌過君臣之道也不念舊惡賢人之業也是以
齊用管仲而霸功立秦任孟明而晉耻雪臣聞振鷺雖
材非六翮無以翔四海帝王雖賢非良臣無以濟天下
臣聞觀於明鏡則疵瑕不滯於軀聽於直言則過行不
累乎身
晉陸機演連珠曰臣聞日薄星迴穹天所以紀物山盈
川冲厚地所以播氣五行錯而致用四時違而成嵗是
以百官恪居以赴八音之離明君執契以要克諧之㑹
臣聞髦俊之才世所希乏丘園之秀因時則揚是以大
人基命不擢才於后土明主聿興不降佐於昊蒼臣聞
禄放於寵非隆家之舉官私於親非興邦之選是以三
卿世及東國多衰弊之政五侯並軌西京有陵夷之運
臣聞靈暉朝覯稱物納照時風夕灑程形賦音是以至
道之行萬類取足於世大化既洽百姓無匱於心臣聞
鑒之積也無厚而照有重淵之深目之察也有畔而眡
周天壤之際何則應事以精不以形造物以神不以噐
是以萬邦凱樂非悅鍾鼔之娛天下歸仁非感玉帛之
恵臣聞智周通塞不為時窮才經夷險不為勢屈是以
凌飈之羽不求反風曜夜之目不思倒日臣聞利眼臨
雲不能垂照朗璞蒙垢不能吐暉是以明哲之君時有
蔽壅之累俊乂之臣屢抱後時之悲臣聞因雲灑潤則
芳澤易流乗風載響則音徽自逺是以徳教俟物而濟榮
名縁時而顯臣聞弦有常音故曲終則改鏡無畜影故
觸形則照是以虛己應物必究千變之容挾情適事不
觀萬殊之妙臣聞目無常音之察耳無照景之神故在
乎我者不殊之於己存乎物者不求備於人臣聞觸非
其類雖疾弗應感以其方雖㣲則順是以商飈漂山不
興盈尺之雲谷風乗條必降彌天之潤故闇於理者唱
繁而和寡審乎物者力約而功峻
宋謝恵連連珠曰盖聞獻技者易忽飬徳者難致是以
子張重趼不獲哀公之禄干木偃息不受文侯之位盖
聞機心難湛不接異類淳徳易孚可狎殊方是以高羅
舉而雲鳥降海人萃而水禽翔盖聞春蘭早芳實忌鳴
鴂秋菊晚秀無憚繁霜何則榮乎始者易悴貞乎末者
難傷是以傅長沙而志沮登金馬而名揚盖聞脩已知
足慮徳其逸競榮昧進志忘其審是以飲河滿腹而求
安愈泰縁木務高而畏下滋甚
宋顔延之範連珠曰盖聞匹夫履順則天地不違一物
投誠則神明可交事有㣲而愈著理有闇而必昭是以
魯陽傾首離光為之反舍有鳥拂波河伯為之不潮
齊王儉暢連珠曰盖聞王佐之才雖逺豈必見採於當
世凌雲之氣徒盛無以自致於雲間是故魏人指玉於
外野和氏泣血於荆山
梁武帝連珠曰盖聞水鏡不以妍蚩殊照芝蘭寧為貴
賤異芳是以𢎞道歸於兼濟至徳由乎兩忘蓋聞一𤯝
不足以掩徳五刑非可以妄加是以徑寸之珍有時而
纇盈尺之寳不能無瑕盖聞理有漸萌豈湏拔岳之力
物有易傷不待凌雲之繳是以㣲照積而山飄虚弦動
而隼落
梁宣帝連珠曰嘗聞盈虚之道雖脩平而必陂損益之
由在至象而無蠲是以謂地之厚而東南缺唯天為大
而西北懸嘗聞山有藏玉則卉草常榮林有猛獸則叢
枝莫採是以漢儀重見皇王之迹有真周禮猶存龜䝉
之田無改
梁沈約連珠曰臣聞烈風雖震不斷蔓草之根朽壤誠
㣲遂霣崇山之峭是以一夫不加威於赫怒千乗必致
亡於巧笑臣聞鳴籟受響非有志於要風㳙流長邁寧
厝心於歸海是以萬竅怒號不叩而咸應百川是納用
卑而為宰
梁吳均連珠曰盖聞艶麗居身而以蛾眉入妬貞華炤
物而以絶等見猜是以班姬辭寵非無妖冶之色揚子
寂寞豈乏炫耀之才盖聞義夫投節未必識君烈士赴
危非期要利是以墨子縈帶不䝉肉食之謀申胥泣血
非有執圭之位
梁劉孝儀探物作豔體連珠曰妾聞洛妃髙髻不資於
芳澤𤣥妻長髮無藉於金鈿故雲名由於自美蟬稱得
於天然是以梁妻獨其妖艷衛姬專其可憐妾聞芳性
深情雖欲忘而不歇薫芬動慮事逾乆而更思是以津
亭掩馥秪結秦婦之恨爵臺餘妬追生魏妾之悲
表梁沈約注制㫖連珠表曰竊尋連珠之作始自子雲
放易象論動模經誥班固謂之命世桓伊以為絶倫連
珠者盖謂辭句連續互相發明若珠之結琲也雖復金
鑣互騁玉軑並馳妍蚩優劣參差相間翔禽伏獸易以
心威守株膠瑟難與適變水鏡芝蘭隨其所遇明珠燕
石貴賤相懸
　
　
　
　
　
　
　
　
　
　
　
　
　
　藝文類聚卷五十七
欽定四庫全書
　藝文類聚卷五十八　　　唐　歐陽詢　撰
　雜文部四(書/紙)　(檄/筆)　(移/硯)
　　書
廣雅曰書記曰書
漢書曰蘇武使匈奴被留昭帝即位求武等匈奴言武
已死後漢使至匈奴教使者謂單于言天子射上林中
鴈足有繋帛書言武等在某澤中單于顧左右而驚謝
又曰陳遵為河南太守既至官遣從吏乃召善書吏
十人於前治私書謝京師故人遵慿几口授書吏且省
官事數百封親踈各有意又曰谷永字子雲便於筆札
故時人云谷子雲之筆札樓君卿之脣舌
吳録曰王宏為冀州刺史不發私書不交豪族號曰王
獨坐
典略曰太祖嘗使阮瑀作書與韓遂於馬上具草書成
呈之大祖覽筆欲有所定而竟不能增損
稽康與山濤書曰素不便書不喜作書而人間多事堆
案盈几不相酬答則犯教傷義欲自勉强則不能乆堪
蜀志曰王平字子均生長戎旅手不能書所識不過十
字而占授作書皆有意使人讀史漢諸書聽之通知其
義徃徃論說不失其㫖
魯國先賢傳曰孔翊為洛陽令置噐水於前庭得私書
皆投其中一無所發彈治貴戚無所迴避
張華别傳曰大駕西征鍾會至長安華兼中書侍郎從
行掌軍事中書䟽表檄文帝善之
語林曰殷洪喬作豫章郡臨去人寄百餘函書既至石
頭悉擲水中因咒之曰沉者自沉浮者自浮殷洪喬不
能作達書郵
沈約宋書曰劉穆之朱齡石竝便尺牘嘗於髙祖坐與
齡石共荅書自旦至日中穆之得百函齡石得八十函
而穆之應對無廢
書漢鄒陽上書梁王曰昔者荆軻慕燕丹之義白虹貫
日太子畏之衛先生為畫長平之事太白食昴昭王疑
之夫精誠變天地而信不諭兩主豈不哀哉昔玉人獻寳
楚人誅之李斯竭忠胡亥極刑是以箕子佯狂接輿避
世語曰白頭如新傾盖如故蘇秦相燕人惡之於燕王
燕王按劍而怒食以駃騠白圭顯於中山人惡之於魏
文侯文侯投以夜光之璧女無美惡入宫見妬士無賢
不肖入朝見嫉故百里奚乞食於道繆公委之以政寗
戚飯牛車下桓公任之以國此二人者豈素官於朝借
譽左右然後二主用之哉昔魯聽季孫之說逐孔子宋
信子冉之計囚墨翟夫以孔墨之辯不能自免於䜛䛕
而二國以危何則衆口鑠金積毁銷骨也今人主誠能
去驕傲之心懐可報之意則桀之狗可使吠堯跖之客
可使刺由况因萬乗之權假聖王之資乎臣聞明月之
珠夜光之璧以闇投人於道衆莫不按劔相眄者何則
無因而至前也蟠木根柢輪囷離竒而為萬乘噐者以
左右先為之容也
後漢班固上書東平王曰必有非常之人然後有非常
之事有非常之事然後有非常之功將軍膺千年之任
躡先王之蹤體𢎞懿之資據高明之勢昔卞和獻寳以
罹折趾屈子納忠終於沉身已而和氏之璧千載垂光
屈子之篇萬世彌章
齊陸厥與沈約書問聲韻曰長門上林殆非一家之賦
洛神池鴈便成二體之作孟堅精整詠史無虧於東主
平子恢冨羽獵不累於慿虛王粲初征他文未能稱是
楊脩敏捷暑賦彌日不獻率意寡尤則事促乎一日醫
醫愈伏而理賖於七歩一人之思遲速天懸一家之文
工拙壤隔何獨宫商律吕必責其一人也
梁簡文帝荅張纉謝示集曰纉好文章於今二十五載
矣竊嘗論之日月参辰火龍黼黻尚且著於𤣥象章乎
人事而况文辭可止詠歌可輟乎不為壯夫揚雄實小
言破道非謂君子曹植亦小辯破言論之科刑罪在不
赦至如春庭落景轉蕙承風秋雨且晴檐梧初下浮雲
生野明月入樓時命親賔乍動嚴駕車渠屢酌鸚鵡驟
傾伊昔三邉乆留四戰胡霧連天征旗拂日時聞塢笛
遙聽塞笳或鄉思悽然或雄心憤薄是以沉吟短翰補
綴庸音寓目寫心因事而作又荅新渝侯和詩書曰垂
示三首風雲吐於行間珠玉生於字裏跨躡曹左含超
潘陸雙鬢向光風流已絶九梁挿花歩搖為古髙樓懐
怨結眉表色長門下泣破粉成痕復有影裏細腰令與
真類鏡中好靣還將畫等此皆性情卓絶親致英竒
故知吹簫入秦方識來鳯之巧鳴瑟向趙始覩駐雲之
曲手持口誦喜荷交并也
元帝答劉縮求述制㫖義書曰學山學海未臻其極為
龍為光或從王事所賴昔經陜服頗足良書憑几據梧
靜供逰目枕中之記即用為枕帷前之帙仍可為帷對
此自娛敬而待命叩而必應已謝懸鐘汲而無竭復乖
井飬
梁沈約與范述曾論竟陵王賦書曰夫眇汎滄流則不
識涯涘雜陳鍾石則莫辯宫商雖復吟誦環迴編離字
滅終無所辯仰酬睿㫖㣲表寸長
梁劉孝綽荅梁元帝書曰伏承自辭皇邑爰至荆臺未
勞刺舉且摛髙麗近雖預觀寸錦而不覩金玉昔臨淄
辭賦悉與楊修未殫寳笥顧慙先哲
梁江淹詣宋建平王上書曰昔者賤臣叩心飛霜擊於
燕地庶女告天振風襲於齊臺下官蓬户桑樞之民布
衣韋𢃄之士謬得升降承明之闕出入金華之殿何嘗
不局影凝巖側身扃禁者乎寧當爭分寸之末競錐刀
之利積毁消金積䜛摩骨逺則直生取疑於盗金近則
伯魚被名於不義
梁劉之遴與劉孝標書曰間聞足下作類苑括綜百家
馳騁千載彌綸天地纒絡萬品撮道略之英華搜羣言
之隠賾鈆摘既畢殺青已就義以類聚事以羣分述作
之妙楊班儔也擅此博物何快如之雖復子野調聲寄
知音於後世文信搆覽懸百金於當時居然無以相尚
自非沉欝澹雅之思安能閉志經年勤成若此吾嘗聞
為之者勞觀之者逸足下已疲於精力宜令吾見此異書
梁劉孝標荅劉之遴借類苑書曰九冬有隟三餘暇時
多逰書圃代樹萱蘇若夫采亹亹於緗紈閱㣲言於殘
竹嗢飫膏液咀嚼英華不知地之為輿天之為盖靡測
迴塘莫辯輿馬烏足以言乎是用周流墳索詳觀圖牒
搦管聨冊纂兹英竒蛩蛩之謀止於善草周周之計利
在銜翼故鳩集斯文盖自綴其漏耳豈兾藏山之石播
於士大夫哉
　　檄
說文曰檄二尺書也從木敫聲
釋名曰檄激也下官所以激迎其上之書文也
漢書曰申屠嘉為丞相鄧通居上旁怠慢嘉為檄召通
曰不來且斬通恐入言於上上曰速徃吾令召汝通至
丞相府免冠徒跣頓首謝嘉坐自如弗為禮
東觀漢記曰光武帝數召諸將置酒賞賜坐席之間以
要其死力當此之時賊檄日以百數憂不可勝上猶以
餘閒講經藝又曰隗囂故宰府掾吏善為文書每上書
移檄士大夫莫不諷誦又曰廬江毛義少時家貧以孝
行稱南陽張奉慕其義徃候之坐定而府檄適至以義
守令義奉檄而入喜動顔色
典略曰張儀魏人常從楚相飲楚相亡璧意儀盗之掠
笞數百既相秦為檄告楚相曰吾從汝飲不盗汝璧善
守汝國我且盗汝城又曰陳琳作諸書及檄草成呈太
祖太祖先苦頭風是日疾發卧讀琳所製翕然而起曰
此愈我病數加厚賜
魏志曰孫放善為書檄三祖諮命招喻多放所為
李克起居戒曰軍書羽檄非儒者之事且家奉道法言
不及殺語不虚誕而檄不切厲則敵心陵言不誇壯則
軍容弱請姑舍之以擬能者
續晉陽秋曰何無忌母劉牢之姊也無忌與高祖謀夜
於屏風裏製檄文母潛登屏風上窺既知其謀大喜曰
汝能如此吾讎耻雪矣
檄文漢司馬相如喻巴蜀檄文曰夫邉郡之士聞烽舉
燧燔皆攝弓而馳荷兵而走流汗相屬唯恐居後觸白
刃冐流矢議不反顧計不旋踵彼豈樂死惡生而與巴蜀
異主哉計深慮逺急國家之難而樂盡人臣之道也故
有剖符之封析珪而爵終則遺顯號於後世傳土地於
子孫名聲施於無窮功烈著於不滅是以賢人君子肝
腦塗中原膏澤潤野草而不辭也今奉幣役至南夷即
自賊殺或亡逃抵誅身死無名諡為至愚耻及父母為
天下笑人之度量相越豈不逺哉
魏陳琳為袁紹檄豫州曰操父嵩乞丐攜飬因贜假位
輿金輦璧輸貨權門竊盗鼎司傾覆重噐續遇董卓侵
官暴國於是収羅英雄棄瑕取用故遂與操同諮合謀
操遂承資跋扈肆行凶忒割剥元元殘賢害善爵賞由
心刑戮在口所愛光五宗所惡滅三族又特置發丘中
郎将摸金校尉所過墮突無骸不露乃欲摧撓棟梁孤
弱漢室除滅忠正專為梟雄幕府奉漢威靈折衝宇宙
長㦸百萬胡騎千羣奮中黄育獲之士騁良弓勁弩之
勢并州越太行而角其前荆州下宛葉而掎其後若舉
炎火以焫飛蓬覆滄海以沃熛炭有何不消滅者哉檄
吳將校曰孫權小子未辨菽麥要領不足以膏齊斧名
字不足以洿簡墨謂舟楫足以距皇威江湖可以逃靈
誅不知天網設張以在綱目爨鑊之魚期於消爛也若
使水而可恃則洞庭無三苗之墟子陽無荆門之敗朝
鮮之壘不刋南越之旌不拔也丞相銜奉國威為民除
害元惡大憝必當梟夷盖鳯鳴髙岡以逺罻羅聖賢之
徳也鸋鴂之鳥巢於葦苕苕折子破下愚之惑也今江
東之地無異葦苕諸賢處之信亦危矣
魏鍾會檄蜀文曰今主上聖徳欽明紹隆前緒宰輔忠
肅明允劬勞王室布政垂惠而萬邦協和施徳百蠻而
肅慎致貢悼彼巴蜀獨為匪民是以命授六師龔行天罰
今邉境乂清方内無事蓄力待時并兵一向而巴蜀一
州之衆分張守備難以禦天下之師比年以來曾無寧
嵗征夫勤瘁難以當子來之民此皆諸賢所共親見誠
能深鑒成敗邈然髙蹈投迹㣲子之蹤措身陳平之軌
則福同古人慶流來裔
晉孫惠為東海王討成郡王檄文曰頴禀性强暗増崇
位號阿比奄官專任猛政遂使恣睢殺活由已疾諌好
䜛小人滿側官以賄成位以錢獲囚以貨生獄以幣觧
百官卷舌朝野隠伏案頴之罪書記未有禍甚叔帶逆
隆魯桓為子則不孝為臣則不忠為弟則不順為主則
不仁四惡具矣豺狼之性有甚無悛
晉庾闡為郄鑒檄青州文曰盖天地有盈虚之期皇代
有盛衰之會姬文至聖猶西患昆夷周室哲王而北難
獫狁天歩禍亂有自來矣是以石勒因曩者之弊遇皇
綱暫弛遂陵跨神州剪覆上國二十餘載毒流四海人
神含憤天誅自滅而石虎窮凶襲其餘業内肆豺狼之
暴外有無辜之禍念諸文武百姓同為和氣之民而不
蒙太陽之施奔波于海岱之間逼迫於冦戎之手行者窮
征役居者困重賦死生契濶良難為心又檄李勢曰告
巴蜀士民夫昏明代運否終則泰賢哲覩機以知變不
肖㓕亡以取禍昔者皇運中消乾剛暫弛曜勒窮凶肆
暴神州李劉啟逆竊逼岷川翼以不才任符分陜未能
仰宣皇恩招攜以禮而使三巴之民制於犬羊之羣元
元之命懸於豺狼之口所以假寐永歎疾疢如首者也
凡百黎民秋毫不犯檄到勉思良圖自求多福無使蘭
艾同焚永作鑒誡信誓之明有如皎日又為檄石虎文曰
石勒因釁剪覆舊京窮凶極逆偽號累祀百姓受灰没之
酷王室有黍離之哀不有少康之隆孰能祀夏不有宣
王之興誰尅舊物羯帥石虎僭襲凶葉負恃其衆陸梁
河朔每念忠順之士懷仁抱義含膽飲血離其禍酷心
存倒戈而力不能奮今遣使持節荆州刺史都亭侯翼
高旗連雲組練映日運孫吳之籌按尚父之畧莫不張
膽阻鐡人思自奮以此衆戰其猶烈火之燔秋蓬衝飈
之掃落葉也
晉桓温檄胡文曰胡賊石勒暴肆華夏齊民塗炭前困
讎孽至使六合殊風九鼎乖越每惟國難不遑啟處撫
劔北顧慨歎盈懷寡人不徳忝荷戎重師次安陸經營
舊邑聸望華夏暫成楚越登丘悽覽征夫憤慨昔叔孫
絶粒義不同惡龔生守節耻存莽朝厯既逋僣一朝蕩
定拯撫黎民即安本土訓之以徳禮潤之以𤣥澤信感
荒外武揚八極先順者獲賞後伏者前誅徳刑既明隨
才攸序此之風範想所聞也
梁元帝伐侯景檄文曰粤若梁興五十餘載平一宇内
徳惠攸長仁育羣生義征不服建翠鳯之旗則六龍驤
首擊靈鼉之鼓則百神警肅風牧方邵之賢衛霍辛趙
之將叱咤則風雲興起鼓動則嵩華倒拔協和萬邦平
章百姓十堯九舜曷足云也賊臣侯景匈奴叛臣鳴鏑
餘噍冐干貨賄不知紀極敢興逆亂梗我王畿賊臣正
徳阻兵安忍者結怨江干逺適單于虔劉我人民離散
我兄弟臧獲之人五宗及賞縉紳之士三族見誅南山
之竹未足言其愆西山之兔不足書其罪雷震風駭直
指建鄴按劍而叱江水為之倒流抽戈而揮皎日為之
退舍如駟馬之載鴻毛奔牛之觸魯縞
梁裴子野喻虜檄文曰天生蒸民樹之以君所以對越
三才司牧黔首蠲其苛慝除其患難肇自邃古以迄皇
王經世字民咸由此作朕撥亂反正君臨億兆休牛放
馬載戢干戈思與一世之民躋之仁夀之域昔者晉失
其序天篤降喪而四夷交侵小雅盡缺宋之初載實有
武功秦晉之墟頻梟僣偽末葉陵遲遂亡淮濟曠日長
乆莫能克復朕爰初創業思閑寧靜保大定功未遑逺略
而狡虜逰魂不式王命朕謂其君寔惡其民何罪矜此
塗炭用寝兵革今戎醜數亡自相吞噬重以亢旱彌年
穀價騰踊丁壯死於軍旅婦女疲於轉輸虐政惨刑曾
無懲改四方同集九服齊契譬猶翻東海以注螢爝倒
崑崙以壓螻蟻其身縻爛豈假多力爾二周故老六輔
大姓蒙耻俛首有自來矣濯身明目今也其時昔由余
入秦禮以卿佐日磾降漢華貂七葉茍有其才豈無大
位
梁任孝恭為汝南王檄魏文曰夫大盗移國終繼梟翦
之誅兇狡憑凌必致殱夷之戮所以董卓稱亂徒藉羣
雄之手王莽偷安卒成光武之業故市耀臍燈府傳飲
噐我有魏君臨一境卜世相承保乂黔黎事踰年祀尒
朱榮胡貊遺種邉塞是居姦宄妄才凶愚醜類茹血飡
腥本非人品依隨水草取類馬牛而包藏禍圖竊懷反
噬遂長驅種落用襲我周南率彼酋豪侵凌我河縣所
以流離播越亟淹星紀仰慕園陵俯傷黎庶遂得式仰
唐朝宣奉舜闕梁大皇帝功踰五帝道邁三皇負扆當
軒平章百姓垂拱而治協和萬邦今遣同州刺史范遵
等董率前鋒揚旌致討先取滑臺鼓行金谷闗東英俊
河北雄才痛桑梓淪蕪室家顛殞飲氣吞聲志申讎怨
士各懷歸民思父母表裏符契神靈響集王者之師有
征無戰鋒刃所裁幸勿罹染
後魏魏収檄梁文曰夫辰象麗天山岳鎮地方以類聚
物以羣分建之以邦國樹之以君長日月於是莫貳帝
王所以總一雖五運相推百王革命此道所行孰云能
易而皇家承統光配彼天義洽幽明化周動植崇文徳
以來逺修禮讓以止訟舞干戈於兩階執玉帛於萬國
𤣥功潛運至徳旁通百姓日用而不知兆民受賜而無
迹唯彼吳越獨阻聲教侯景豎子本無土業以金陵逋
逃之藪江南流離之地甘辭卑體進孰圖身而偽朝大
小幸災忘義主荒於上臣蔽於下人而無禮其能國乎
亦既失信不亡何待今帝道休明皇猷允塞雖有賊臣
去國亡卒出境何異一毛之落牛體雙鳬之飛海濵彼
既連結姦惡斷絶鄰好追兵保境縱盗侵國盖物無定方
事無常勢是以吳侵齊境遂致句踐之師趙納韓地終
有長平之役矧乃鞕撻疲民侵軼徐部築壘擁川捨信
邀利此而可忍孰不可懷貞陽以猶子之親當戎首之
任非但力屈道窮亦將路無還蜀兼復挾子垂翅俱在
籠樊雖復貪利茍得背同即異獲一人而失一國見黄
雀而忘深井智者所不為仁者所不向誠既徃之難逮猶
將來之可追侯景以鄙里之夫遭風雲之㑹位登三事
邑啟萬家揣身量分乆當止足彼乃示之以利噐誨之
以慢藏使其勢得容姦令其時堪乗便計雖非孫吳猛
將燕趙精兵猶是乆渉行陣曽習軍旅拒此則作氣不
足攻彼則為勢有餘呼之則返速而釁小不懲則叛遲
而禍大但恐楚國亡猨禍延林木城門失火殃及池魚
横使江黄士子荆揚人物死亡矢石之下夭折露霧之
中人人厭苦家家思亂將險躁之風俗任輕薄之子孫
朋黨路開兵權在外必將禍生骨肉難起腹心强弩衝
城長㦸指闕徒探雀鷇無用府藏之虛空請熊蹯詎延
漏刻之命外崩中潰今實其時鷸蜯相扼我乗其弊方
使鍾山渡江青盖入洛荆棘生於建業之宫麋鹿逰於
姑蘇之館但恐革車之所轥轢劍騎之所蹂踐椅梓於
焉傾折竹箭以此摧殘若吳之王孫蜀之公子順時以
動見機而作歸欵軍門委命下吏當使焚襯而出拂席
相俟必以楚材終為晉用也
陳徐陵檄周文曰主上恭膺寳厯嗣奉瑤圖既禀聖人
之材兼冨神武之略乂安兆庻共靖戎華用戢干戈永
銷鋒鏑况復追惟在楚無忘玉帛之言軫念過曹猶感
盤飡之惠年馳玉節之使嵗降銀車之恩庶彼懷音㣲
悟知感而反其藏匿招我叛臣翊從瀟湘空竭闗壟荆
梁左右漢沔東西籲地呼天望停哀救夫一人掩泣猶
愴滿堂百姓為心彌切宸扆大都督吳明徹台司上將
徳茂勲高威著荆湘化聞庸蜀叱咤而平宿豫吹嘘而
定壽陽席巻江淮無淹弦望
　　移
范曄後漢書曰韓馥見民情歸袁紹忌方得衆恐將圖
已常遣從事守紹門不聽發兵喬瑁乃詐三公移書傳
檄州郡說董卓罪惡企望義兵以釋國難馥於是方聽
紹舉兵
王隠晉書曰毛寳據邾城䧟寳屍沉江不出戴詳移告
河伯諸神使出寳屍十餘日乃出
典略曰衛襄字叔遼修行至孝州郡嘉之時有白波賊
衆數萬人官兵誅討不能平而言使㐮要我願解散於是
襄為書移即平定
移文漢劉歆讓太常博士移文曰歆欲建立左氏春秋
毛詩逸禮古文尚書習列學官哀帝令歆與五經博士
講論其義諸儒博士或不肯置對歆因移書責讓之曰
徃者綴學之士不思廢絶之闕茍因陋就寡分文析字
信口說而背傳記是末師而非徃古至於國家將有大
事若立辟雍封禪廵狩之儀則幽𠖇而莫知其源猶欲
保殘守缺挾恐見破之私意而忘從善服義之公心或
懐疾妬不考情實雷同相從隨聲是非抑此三學皆以
尚書為不備謂左氏為不傳春秋豈不哀哉夫子曰可
與樂成難與慮始此乃衆庻之所為耳非所望於士君
子也
梁簡文帝荅穰城求和移文曰屬彼數及侮亡運逢瓦
解石言水鬬實驗地凶飛絮雨粟還符天怪故淪俗駿
奔遺黎南請所以皇略北征事同拯溺愍百姓之未
安傷一物之失所故餘民襁負掃地來王而向化之黨
忽覽今移咸以陶兹禮樂重覩衣冠已變伊川之髪兼
削呼韓之袵寧當生入玉闗死歸建業民情若此匪我
求䝉行人逺届實亦勞止想近察時機逺詳圖緯早去
中原遽反桑梓旋地脉而北移越天渠而南指然後三
姓二賢可存十半如其遂固守株不達𤣥象將恐衛將
之師復有狼居之戰應侯之討更覩隂山之哭
梁任孝恭荅魏初和移文曰盖聞軒轅五十二戰義在拯
民湯武七十二征本惟静難明異時而同致信殊政而
一揆我皇屇兹上聖承彼百王巻六合而包容𢎞二儀
而覆載照高日月澤冨雲雨值魏氏紛綸亟離星晷競
尋干戈爭以興廢王無卒嵗相不浹辰隻馬泣師月陳
庭闕裹糧請救日欵闗扉故屢動雲旗再驅蒼兕同小
白之存亡等任好之繼絶匹夫是讎尺土非利然百戰
百勝猶苦四民九拒九攻終勞萬姓納隍之念無忘日
昃李陵失律暫摧羽鱗同孟明之反秦似荀罃之歸晉
并賚來移聞之委曲知彼當璧得人兆龜有主欲偃兵
戈式敦雅好鶴鳴九臯戾天已響出其言善良以欣然
輙勒縁邉屯戍各息烽警旌旗晝巻刁斗夜停混雞犬
於四鄰接桑麻於二境
陳徐陵為䕶軍長史王質移文曰比金風已勁玉露方
團宜及窮秋幸踰高塞當使孤旌不反隻騎無還非止
湯羅豈知堯徳其承比年民墊仍嵗藴隆粒粟貴於隨
珠分糜乏於齊鼎且氐羌旅拒已跨伊瀍胡羯憑陵方
踰汾潞刺虎之勢時期卞生拾蜯之機彌驗蘇子但國
家體兹明信有同皎日豈惟風雨之旦猶救匹夫宵夢
之言無欺幽壤賊華皎近以臨蕃有譴作牧無章既懼
檻車之徴便憂齊斧之戮遂乃治兵楚夢竊載干戈傍
引西戎共謀東夏偽周遣其衛國公宇文直等總統獯
獫為其羽翼醜徒濟岸來攻郢城逆豎浮舟同趣夏浦
王師艤棹素在中流羣帥爭驅應時殱蕩羌胡寳馬縱
横七澤之中荆楚樓船彌滿三江之上俘禽所獲水陸
無遺華皎擢自蒭㣲叨居蕃翰情慙犬馬罔顧恩靈翻
執干戈自圖家國聞諸間諜具彼鄰謀乃授冬官即為
鄉導雖傷仁義之俗非敢有私期和與國之情猶兾無失
又移齊文曰獲去月二十日移承羯寇平殄同懷慶悅眷
言鄰穆深副情佇夫天網之大固無㣲而不擒神武之
師本無征而不克至如戎王傾其部落逆豎道其鄉闗
非厥英圖殆難戡戮况復洞庭遐曠兵食殷阜西窮版
屋北罄氊廬聲冠苻姚勢兼聦勒庸蜀寳馬彌山不窮
巴漢樓船陵波無際我之元戎上將協力同心承禀朝
謩致行明罰為風為火殪彼䝉衝如霆如雷擊其舟艦
羌兵楚賊赴水沉沙棄甲則兩岸同奔横屍則千里相
枕江川盡滿譬睢水之無流原隰窮胡等隂山之長哭
於是黒山叛邑諸城洞開白虜連羣投戈請命長沙鵩
鳥靡復為妖湘川石燕自然還儛克翦無筭縲禽不貲
欲計軍俘終難巧厯所獲龍駒驥子百千其羣更開苜
蓿之園方廣騊駼之廐於是衛霍甘陳虬髭瞋目心馳
隴路志飲河源乗勝長驅未知所限豈如桓温不武棄
彼闗中殷浩無能長兹羌賊方且西踰酒郡抵我境而
置邉亭東略鹽池為齊朝而反侵地此政亦翦妖氛未
窮巢窟便聞慶捷愧佩良深
　　紙
東觀漢記曰黄門蔡倫典作上方作紙所謂蔡侯紙也
董巴記云東京有蔡侯紙即倫也故麻名麻紙木皮名
糓紙故網紙也
三輔決録曰韋誕奏蔡邕自矜能兼斯籀之法非䊵素
不妄下筆夫工欲善其事必先利其噐用張芝筆左伯
紙及臣墨皆古法兼此三具又得臣手然後可以盡徑
丈之勢方寸之言
王隠晉書曰陳壽卒詔下河南尹華澹遣吏賫紙筆就
壽門下冩三國志
東宫舊事曰皇太子初拜給赤紙縹紅紙麻紙勑紙法
紙各一百
抱朴子曰洪家貧伐薪賣之以給紙筆晝營園田夜以
柴火寫書坐此之故不得早渉藝文常乏紙每所寫皆
反覆有字人少能讀
文士傳曰楊脩為魏武主簿嘗白事知必有反覆教豫
為荅數紙以次牒之而行告其守者曰向白事每有教
出相反覆若案此第連荅之已而有風吹紙亂遂錯誤
公怒推問脩慙懼以實荅
晉陽秋曰劉𢎞為荆州刺史每有興發手書郡國丁寧
欵宻故莫不感悅顛倒恭赴咸曰公一紙書賢於十部
從事也
語林曰王右軍為㑹稽令謝公就乞牋紙檢校庫中有
九萬牋紙悉以予謝公
沈約宋書曰張永善隸書又有巧思紙及墨皆自營造
上每得永表啟輙玩咨嗟自歎供御者不之及也
賦晉傅咸紙賦曰盖世有質文則治有損益故禮隨時
變而噐與事易既作契以代繩兮又造紙以當䇿夫其
為物厥美可珍亷方有則體潔性真含章藴藻實好斯
文取彼之淑以為此新攬之則舒舍之則巻可屈可伸
能幽能顯
啓梁劉孝威謝賚宫紙啟曰臣與謝嘏俱慙基聖臣之
衝梯實愧魯般之巧嘏之城壘時無禽子之守攻弱侮
亡其勞甚薄策勲行賞為渥過隆雖復鄴殿鳯銜漢朝
魚網平淮桃花中宫糓樹固以慙兹靡滑謝此鮮光
　　筆
博物志曰䝉恬造筆
釋名曰筆述也述事而書之也
韓詩外傳曰趙簡子有臣曰周舍立於門下三日三夜
簡子問其故對曰臣為君諤諤之臣墨筆執牘從君之
後伺君過而書之
列仙傳曰李仲甫頴川人漢桓帝時賣筆遼東市上一
筆三錢有錢亦與筆無錢亦與筆
漢書曰張安世持槖簮筆(槖契槖也近臣負槖筆/從備顧問或有所記注)事孝武
帝數十年見謂忠謹
華嶠後漢書曰班超投筆歎曰大丈夫安能久事筆耕
乎
謝承後漢書曰王充於宅内門戸壚柱各置筆硯簡牘
見事而作著論衡八十五篇
漢官儀曰尚書令僕丞郎月給赤管大筆一雙篆題曰北宮
工作楷於頭上象牙寸半着筆下
廣志曰漢諸郡獻兎毫書鴻門題唯趙國毫中用
典畧曰王粲才既髙辯論應機鍾繇王朗等雖各為魏
卿相至於朝廷奏議皆閣筆不敢措手
魏畧曰王思為大司徒性急甞執筆作書蠅集筆端驅去復
來如是再三思怒自起逐蠅不能去還取筆擲地蹹壞之
魏志曰甄后九嵗憙書用諸兄筆或非之后曰古賢女
皆覽前世成敗不知書何由見之
魏末傳曰夏侯太初見召還洛陽絶人道不畜筆硯
傅子曰漢末一筆之匣雕以黄金飾以和璧綴以隨珠發
以翡翠此筆非文犀之楨必象齒之管豐狐之柱秋兎
之翰用之者必被朱繡之衣踐雕玉之履矣
東宫舊事曰皇太子初拜給漆筆四枝銅博山筆牀一
副
詩梁簡文帝詠筆格詩曰仰出寫含花横挿學仙掌幸
因提拾用遂厠璇臺賞
梁徐摛詠筆詩曰纎端奉積潤弱質散芳煙直寫飛蓬
牒横承落繡篇一逢提握重寧憶仲升捐
賦後漢蔡邕筆賦曰惟其翰之所生于季冬之狡兎性
精亟以摽悍體遄迅以騁歩削文竹以為管加漆絲之
纒束形調搏以直端染𤣥墨以定色畫乾坤之隂陽讚
三皇之洪勲叙五帝之休徳揚蕩蕩之典文紀三王之
功伐兮表八百之肆覲傳六經而綴百氏兮建皇極而
序彛倫終人事於晻昩兮贊幽𠖇於神明象類多喻靡
施不恊上剛下柔乾坤之位也新故代謝四時之次也
圓和正直規矩之極也𤣥首黄管天地之色也
晉傅𤣥筆賦曰簡修毫之竒兎選珍皮之上翰濯之以
清水芬之以幽蘭嘉竹翠色彤管含丹於是班匠竭巧
名工逞術纏以素枲納以𤣥漆染芳松之淳煙寫文象
於紈素動應手而從心煥光流而星布
晉成公綏故筆賦曰有倉頡之奇生列四目而兼明慕
羲氏之畫卦載萬物于五行乃發慮於書契採秋毫之類
芒加膠漆之綢繆結三束而五重建犀角之𤣥管屬象
齒於纎鋒染青松之㣲煙著不冺之永蹤則象神仙人
皇九頭式範羣生異體怪軀注玉度於七經訓河洛之
䜟緯書日月之所躔别列宿之舍次乃皆是筆之勲人
日用而不寤仡盡力於萬機卒見棄於行路
梁吳均筆格賦曰幽山之桂樹恒縈風而抱霧葉委鬱
而陸離根縱横而盤互爾其負霜含液枝翠心赤翦其
匡條為此筆格趺則岩岩方爽似華山之孤生上則
員員峻逸若九疑之争出長對坐而銜煙永臨忩而儲
筆
賛晉郭璞筆贊曰上古結繩易以書契經緯天地錯綜
羣藝日用不知功盖萬世
銘後漢李尤筆銘曰筆之强志庶事分别七術雖衆猶
可觧說口無擇言駟不及舌筆之過誤愆尤不滅
魏傅選筆銘曰昔在上古結繩而誓降及後載易以書
契書契之興興自頡皇肇建一體浸遂繁昌彌綸羣事
通逺達幽垂訓紀典匪筆靡脩寔為心盡臧否斯由厥美
𢎞大置類鮮儔徳興之著惟道是揚茍逞其違禍亦無
方
晉王隠筆銘曰豈其作筆必兎之毫調利難秃亦有鹿
毛
啟梁元帝謝賜東宫白牙鏤管筆啟曰春坊漆管曲降深
㤙北宫象牙猥蒙霑逮雕鐫精巧似遼東之仙物圖寫
竒麗笑蜀郡之儒生故知嵇賦非工王銘未善昔伯喈
致贈纔屬友人葛龔所酬止聞通識豈若逺降鴻慈曲
覃庸陋方覺瑠璃無當隨珠過侈但有羡卜商無因則
削徒懷曹植恒願執鞕
梁庾肩吾謝賚銅硯筆格啟曰烟磨青石已踐孔氏之
壇管挿銅龍還笑王生之璧西域胡人卧織成之金簟
遊仙童子隠芙蓉之行鄣莫不並出梁園來頒狹室
　　硯
太公金匱曰硯之書曰石墨相著而黒邪心讒言無得汙白
漢書曰宣帝時中郎將張彭祖少與帝㣲時同硯席書
及帝即位彭祖以舊恩封陽都侯出常參乘又曰薛宣
為左馮翊性宻靜有思省吏職求其便安下至財用筆
硯皆為設方畧利用之省費吏民稱之
崔寔四民月令曰正月硯凍釋命童幼入小學學篇章
十一月硯凍讀孝經論語
東觀漢記曰蘇竟與劉歆子棻書云前世以磨研編簡
之才與國右史公從事出入者惟硯也
魏武帝上雜物䟽曰御物有純銀參帶臺硯一枚純銀
參帶員硯大小各一枚
陳留志曰范喬年兩嵗祖父馨卒臨終撫其手曰恨不
見汝成人以吾所用硯與之始五嵗祖母以此言告喬
喬便執硯涕泣
東宫舊事曰皇太子初拜給漆石硯一枚
陸雲與兄機書曰君苗能作文見兄文輙云欲燒筆硯
從征記曰夫子牀前有石硯一枚作甚古朴盖孔子生
平時物也
賦晉傅𤣥硯賦曰採隂山之潛璞簡衆材之攸宜節方
圓以定形鍛金鐡而為池設上下之剖判配法象乎二
儀木貴其能軟石美其潤堅加采漆之膠固含冲徳之
清𤣥
贊魏繁欽贊曰班采散色漚潤毫芒㸃黛文字曜明典
章施而不徳吐惠無疆漸漬甘液吸受流芳
銘魏王粲硯銘曰昔在皇頡爰初書契以代結䋲民察
官理庶績誕興在世季末華藻流淫文不為行書不盡
心淳朴澆散俗以崩沉墨連翰染榮辱是若念兹在兹
惟𤣥是宅
梁武帝硯銘
　　音
　　假
梁丘遲硯銘
　
　
　
　
　
　
　藝文類聚巻五十八
欽定四庫全書
　藝文類聚巻五十九　　　唐　歐陽詢　撰
　武部(將帥/)　(戰伐/)
　　將帥
春秋元命苞曰上天一星為郎將
六韜曰將冬不服裘夏不操扇天雨不張蓋出隘塞犯
泥塗將必下歩士卒皆走將乃就舍炊者皆飽將乃敢
食
左傳曰晉侯之弟揚干亂行於曲梁魏絳戮其僕
周官曰凡制軍萬有二千五百人為軍王六軍大國三
軍次國二軍小國一軍
史記曰魏文侯問吳起何如人李克曰其用兵司馬穣
苴弗能過也於是魏文侯以為將擊秦㧞五城又曰齊
景公召穣苴與語兵事大說之以為將軍穣苴曰願得
君之寵臣國中所尊以臨軍乃可於是景公使莊賈往
穣苴與約㑹日中於軍門穣苴先馳至軍立表下漏待
賈暮時莊賈乃至召軍正問曰軍法期而後者云何曰
當斬遂斬賈以徇三軍三軍之士卒皆震又曰吳起之為
將與士卒最下者同衣食卧不設席行不騎乗親贏糧
與士卒分勞又曰文帝六年匈奴大入邊乃以宗正劉
禮為將軍軍㶚上祝兹侯徐厲軍棘門以河内守周亞
夫為將軍軍細柳帝自勞軍至㶚上及棘門軍直馳入
將軍以下騎送迎已而之細柳軍士吏被甲彀弓持滿
先驅至不得入先驅曰天子且至軍門都尉曰軍中但聞
將軍令不聞天子詔於是上使詔將軍亞夫乃傳言開
壁壁開士吏曰軍中不得驅馳於是天子乃按轡徐行
將軍亞夫持兵揖曰介胄之士不拜請以軍禮見天子
為動色改容使人稱皇帝敬勞將軍成禮而去既出軍
門文帝曰此真將軍矣曩者㶚上棘門軍兒戲爾其將
固可襲而虜也至亞夫可得而犯耶稱善久之
孫子曰凡用兵之法將受令於君塗有所不由軍有所
不擊城有所不攻地有所不爭君命有所不受故將通
於九變之利者知用兵矣
韓子曰吳起為魏將而攻中山軍人有病疽者吳起自
吮其膿傷者母立而泣人曰將軍於若子如是何為泣
乎對曰吳子吮其父之傷而殺之涇水之上今安知不
殺是子乎
黄石公三略曰良將之軍也恕己治人推惠施恩士力
日新戰如風發攻如河决
軍䜟曰軍無財士不來軍無賞士不往故良餌之下有
懸魚重賞之下有勇夫
淮南子曰凡國有難君自宫召將詔之曰社稷之命在
將軍今國有難願子將而應之主親操鉞授將軍曰此
上至天者將軍制之辭而行乃爪鬋設明衣鑿凶門而
出乗將軍車載旌旗斧鉞臨敵攻戰而願必死無有二
心
列女傳曰楚子反攻秦軍絶糧使人請於王因問其母
母問使者曰士卒無恙乎使者曰士卒分菽粒而食之
又問將軍無恙乎對曰將軍朝夕芻豢黍梁子反破秦
軍而歸母閉門不内使數之曰子不聞越王句踐之伐
吳耶客有獻醇酒一器者王使人注上流使士卒飲下
流味不加喙而卒戰自五也異日又有獻一嚢糧者王
又使以賜軍士分而食之甘不踰嗌而戰自十也今士
卒分菽粒而食之子獨朝夕芻豢何也
漢書曰韓信亡蕭何追還漢王曰以為大將何曰王素
慢無禮今拜大將如呼小兒此乃信所以去也王必欲
拜之宜擇日齋戒設壇場具禮乃可王許之諸將皆喜
人人各自以為得大將至拜乃韓信也一軍皆驚又曰
馮唐對文帝曰天下之將獨有廉頗李牧耳上曰嗟乎
吾獨不得㢘頗李牧為將唐對曰臣聞上古王者遣將
也跪而推轂曰閫以内寡人制之閫以外將軍制之軍
功爵賞皆決於外又曰霍去病為驃騎將軍為人少言
有氣上嘗欲敎之孫吳兵法對曰顧方略何如爾不至
學古兵法上為治第令視之對曰匈奴不滅無以家為
又曰西羗反時趙充國年七十餘上老之使問誰可將
者充國對曰無踰於老臣者矣上遣焉
東觀漢記曰吳漢當出師朝受詔夕即引道初無辦嚴
之日故能常任職以功名終又曰赤眉入長安鄧禹乗
勝獨克而師行有紀皆望風相擕以迎降者以千數衆
號百萬又曰武威將軍劉尚擊武陵五谿蠻夷深入軍
沒馬援因復請行時年六十二帝愍其老未許之援自
請曰臣尚能被甲帝令試之援據鞍顧眄以示可用帝
笑曰矍鑠哉是翁也遂遣援又曰祭遵為將軍取士皆
用儒術對酒設樂必雅歌投壺在軍旅不忘爼豆
魏志曰曹仁字子孝少時不脩行檢及長為將嚴整奉
法常置科於左右案以從事又曰賈逵字梁道自為兒
童戯弄常設部伍祖父習異之曰汝大必為將帥授兵
法數萬言又曰龎徳討闗羽親與羽交戰射羽中額時
徳常乗白馬羽軍謂之白馬將
蜀志曰鄧芝為大將三十餘年賞罰明㫁善卹卒伍身之
衣食資仰於官不為茍素儉然終不治私妻子不免饑
寒
吳書曰魯肅為人節儉不務俗好治軍整頓禁令必行
在軍陣手不釋書又善談論能屬文辭有過人之明周
瑜之後肅為之冠
抱朴子曰大將民之司命社稷存亡於是乎在
詩晉張華命將出征詩曰重華隆帝道戎蠻或來賔徐
夷興有周鬼方亦違殷今在盛明世冦虐動西垠單醪
豈無味挾纊感至仁
梁吳均古意詩曰匈奴數欲盡僕在玉門闗蓮花穿劍
鍔秋月掩刀環春機思窈窕夏鳥啼綿蠻中人坐相望
狂夫終不還又邊城將詩曰塞外何紛紛胡騎欲成羣
爾時始應募來投霍冠軍刀含四尺影劍抱七星文袖
間血灑地車中旌拂雲輕軀如未殯終當厚報君又邊
城將詩曰僕本邊城將馳射靈闗下箭銜鴈門石氣振
武安瓦勳輕賞廢丘名髙拜横野留書應鑿楹傳功須
勒社徒傾七尺命酬恩終自寡又邊城詩曰聞君報一
飡逺送出平野玉標丹霞劍金絡艷光馬髙旗入漢飛
長鞭匿地冩曙星海中出曉月山頭下歳晏坐論功自
有思臣者又邊城詩曰臨淄重蹴踘西城好擊刺不要
身後名專騁眼前智君㸔班定逺立功不負義掣拽二
丈旗躑躅雙鳬騎但問相知否死生無險易
賛晉孫楚白起賛曰烈烈桓桓時維武安神機電斷氣
濟師然南折勁楚走魏禽韓北摧馬服淩川成丹應侯
無良蘇子入闗噭噭讒口火燎于原遂焚杜郵與蕭俱
燔惟其歿矣古今所歎又韓信賛曰淮隂屈節盤於幽
賤秦失其鹿英雄交戰踐楚知亡撫戈從漢遂寤明主
超然虎奮威震趙魏擒項平難割據山川稱孤南面惜
哉遘疑一朝書叛又樂毅賛曰樂生誕節寔立𢎞度丹
旄電麾秦韓景附威震濟西齊愍失據惠之不敏翻然
髙翥栖遲一邱以保皓素
表後魏温子昇廣陽王北征請大將表曰今四郊多壘
三軍申發率土之濵莫敢寜晏況黍末屬復董元戎臣
不盡心誰將竭力豈容飾譲茍違戎重但以軍旅之事
實所未學求保重將隨方指麾臣請先驅被堅督戰若
使旗鼓相望埃塵相接決機兩陣之間不辭萬死之地
脫獨委臣專捴戎旅兵術靡常軍機屢變以臣當之必
所未逹雖奉廟筭有均膠柱
論魏何晏韓白論曰此兩將者殆虽尤之敵對開闢所
希有也何者勝或曰白起功多前史以為出竒無窮欲
窺滄海白起為勝若夫韓信斷幡以覆軍拔旗以流血
其以取勝非復人力也亦可謂竒之又竒者哉白起破
趙軍詐奔而斷其糧道取勝之術皆此類也所謂可竒
於不竒之間矣安得比其竒之又竒者哉
宋范曄二十八將論曰二十八將者前世以為上應二
十八宿未之詳也然咸能感㑹風雲奮其智勇議者多
非光武不以功臣任職至使英姿茂績委而勿用然原
夫良圖逺筭固將有以焉爾若乃王道既衰降及霸徳
猶能授受惟庸勳賢兼序如管隰之迭升桓世先趙之
同列文朝可謂兼通矣降自秦漢世資戰力至於翼扶
王運皆武人崛起亦有鬻繒盗狗輕猾之徒或崇以連
城之賞或任以阿衡之地故勢疑則隙生力侔則亂起
蕭樊且猶縲紲信越終見葅戮不其然乎因兹以降迄
于孝武宰輔五世莫非公侯遂使縉紳道塞賢能蔽擁
故光武監前事之違存矯枉之志雖鄧㓂之髙勳耿賈
之鴻烈分土不過大縣數四所加特進朝請而已觀其
治平臨政課職責咎將謂導之以法齊之以刑者乎永
平中顯宗追感前世功臣乃圖畫二十八將於南宫雲
臺其外又有王常李通竇融卓茂合三十二人叙其本
第係之篇末
　　戰伐
尚書大傳曰戰者憚驚之也
春秋說題辭曰伐人者國内行威有所斬壊伐之為言
敗也
太公金匱曰武王伐殷丁侯不朝尚父乃畫丁侯射之
丁侯病遣使請臣尚父乃以甲乙日拔其頭箭丙丁日
拔目箭戊巳日拔腹箭庚辛日拔股箭壬癸日拔足箭
丁侯病乃愈四夷聞乃懼越裳氏獻白雉
尚書曰今予發惟恭行天之罰今日之事弗愆於六歩
七歩乃止齊焉夫子朂哉弗諐于四伐五伐六伐七伐
乃止齊焉又曰帝曰咨禹惟兹有苗弗率汝徂征禹乃
㑹羣后誓于師曰濟濟有衆咸聴朕命蠢兹有苗昬迷
不恭侮慢自賢反道敗德君子在野小人在位民棄不
保天降之咎肆予以爾衆士奉辭伐罪
禮記曰天子將出征類乎上帝宜乎社造乎襧禡於所
征之地
大戴禮曰明主之征也誅其君改其政率其民而不奪
其財也故曰明主之征也猶時雨也至則民恱矣
左傳曰衛大旱寗莊子曰周饑克殷而年豐天其或者
欲使衛討邢乎從之師興而雨又曰晉侯復假道於虞
以伐虢宫之竒諫曰虢虞之表也虢亡虞必從之諺所
謂輔車相依脣亡齒寒虞虢之謂也虞公不聴後遂為
晉所滅
春秋佐易期曰太尉主甲卒神名辯㑹曰庫兵動鼔自
鳴得諸侯象也
管子曰桓公北伐山戎以升布天下又曰桓公北伐孤
竹未至卑耳之谿十里援弓而射未敢發也謂左右曰
見前人乎對曰不見公曰寡人見人長尺而人物具焉
冠冠右祛衣馬前疾走寡人其不濟乎管仲曰祛衣示
前有水也右示渉也至卑耳之谿從左渉深沒冠從右
渉水深至膝已渉大濟公拜曰仲父之聖若此也又曰
代出狐白皮狐應陽之變六月而一見公貴買之代人
臣難得喜其貴價必相率而求之令齊載金錢之代谷
求狐白皮代王聞之果去其農處山林求狐二十四月
不得一狸皮齊聞而伐王代王即將其國士卒服於齊
韓子曰秦穆公以女樂三人遺戎王戎王大恱聴樂終
歳不還舉兵伐之開地千里
史記曰樂毅并䕶趙楚韓魏燕之兵以伐齊破之追至
于臨淄齊惽王走保於莒樂毅獨留狥齊攻臨淄盡取
齊寳財物祭器輸之燕昭王大恱親至濟上勞軍行賞
饗士封毅於昌國號為昌國君
韓詩外傳曰武王伐紂到邪邱軛折為三天雨三日不
休武王懼召太公而問之曰紂未可伐乎太公曰不然
軛折為三者軍當分介為三也天雨三日者欲洒吾兵
也
淮南子曰人有伐國之志雄雞夜鳴庫兵動而戎馬驚
漢書曰武帝末年悔伐胡事乃封丞相為冨民侯又曰
武王南伐越以壯荆曰北升登龍以象天一命曰靈旗
以指所伐
論衡曰太公隂謀書武王伐殷兵至牧野晨舉脂燭推
掩不備
魏志曰景元四年鄧艾伐蜀自隂平行無人之地七百
餘里鑿山通道作橋閣山髙谷深至為艱險艾以旗自
裹推轉而下將士皆攀木縁崖魚貫而進
摯虞新禮議曰漢魏故事遣將出征符節郎授鉞於朝
堂新禮遣將御臨軒尚書授節鉞古兵書跪而推轂之
義也摯虞法疑要注曰古者帝王征以齊車載遷廟之
主以行故尚書甘誓曰用命賞于祖不用命戮于社
王隱晉書曰咸康元年智䕶王隨領三千人討寜州賊
吹三角皆裂軍人惡之隨曰裂者破也當破賊而得土
地也
詩後漢崔駰安封侯詩曰戎馬鳴兮金鼔震壯士激兮
忘身命被光甲兮跨良馬揮長㦸兮廓强弩
魏文帝於黎陽作詩曰千騎隨風靡萬騎正龍驤金鼓
震上下千戚紛縱横白旄若素霓丹旗發朱光追思太
王徳胥宇識足臧經歴萬歳林行行到黎陽又詩曰朝
發鄰城夕宿韓林霖雨誡塗輿人困窮載馳載驅沐雨
櫛風舍我高殿何為泥中在昔周武爰暨公旦載主而
征救民塗炭彼此一時唯天所讃我獨何人不能靜亂
又詩曰殷殷其雷濛濛其雨我徒我車渉此艱阻遵彼
洹湄言刈其楚班之中路塗潦是御轔轔大車載低載
昻嗷嗷僕夫載仆載僵蒙塗冐雨霑衣濡裳又詩曰奉
辭罸罪遐征晨過黎山巉崢東濟黄河金營北觀故宅
頓傾中有髙樓亭亭荆棘繞蕃叢生南望果園青青霜
露慘悽宵零彼桑梓兮傷情又至廣陵於馬上作詩曰
觀兵臨江水水流何湯湯戈矛成山林𤣥甲曜日光誰
云江水廣一葦可以航不戰屈敵虜戢兵稱賢良
魏王粲從軍詩曰從軍有苦樂但問所從誰所從神且
武焉得久勞師相公征闗右赫怒震天威軍中多飫饒
人馬皆溢肥徒行兼乗還空出有餘資拓地三千里往
反速若飛歌舞入鄴城所願獲無違又從軍詩曰凉風
厲秋節司典告詳刑我君順時發桓桓東南征汎舟盖
長川陳卒被隰坰征夫懐親戚誰能無此情哀彼東山
人喟然感鸛鳴又詩曰從軍征遐路討彼東南夷方舟
順廣川薄暮未安坻白日半西山桑梓有餘暉蟋蟀夾
岸鳴孤鳥翩翩飛征夫心兩懐悽愴令吾悲又詩曰率
彼東南路將定一舉勳籌䇿運帷幄一由我聖君恨我
無時謀譬諸具官臣鞠躬中竪内㣲畫無所陳許歴為
完士一言猶敗秦我有素飡責誠愧伐檀人雖無鈆刀
用庻幾奮薄身
宋文帝北伐詩曰季文鑒禍先辛生識機始崇眷非無
徵興廢要有以自昔論中畿倐焉盈百祀不覩南雲陰
但見胡塵起亂極治方形塗泰由積否方欲徐遣氛矧
乃穢邊鄙眷言悼斯民納隍良在已逝將振宏綱一麾
同文軌
宋孝武帝北伐詩曰表裏跨原隰左右御川梁月羽皎
素魄星旗赩赤光
宋謝莊江都平解嚴詩曰肅旗簡廟律聳鉞暢乾靈朝
晏推物泰通渥抃身寜擊轅歌至世撫壤頌惟馨又從
駕頓上詩曰中權臨楚路前茅望吳雲兾馬依風蹀邊
簫當夜聞
宋傅亮從武帝平閩中詩曰鞠旅揚城大蒐徐方旂旌
首路元戎啓行弭楫洪河揔轡崇岡又從征詩曰息徒
西楚佇楫舊鄉止猶岳立動則雲翔烈烈羣師星言啓
行汎舟掩河秣馬登芒
齊虞羲霍將軍北伐詩曰擁旄為漢將汗馬出長城長
城地勢險萬里與雲平窮秋八九月虜騎入幽并飛狐
白日晚瀚海愁雲生乗墉揮寳劍蔽日引髙旌雲屯七
萃士魚麗六郡兵胡笳闗下思𦍑笛隴頭鳴天長地自
乆人道有虧盈未窮激楚樂已見髙臺傾
齊王融從武帝琅邪城講武應詔詩曰治兵聞魯䇿訓
旅見周篇敎民良不弃任智理恒全白日映丹羽頳霞
文翠旃凌山炫組甲帶衣被戈舩凝葭欝摧愴清管乍
聨綿早逢文化洽復屬武功宣願陪玉鑾右一舉掃燕
然
梁武帝宴詩曰止殺心自詳勝殘道未遍四主漸懐音
九夷稍革面世治非去兵國安豈忘戰鈞臺聞史籍岐
陽書記傳
梁簡文帝和武帝宴詩曰校尉聞踈勒將軍定月支南
通新息柱北届武陽碑豫遊戯馬館敎戰昆明池銀塘
寫清渭銅鈎引直漪常從良家子命中幽并兒金鞍飾
紫珮玉燕帖青驪車書今已共願奏云亭儀又詩曰祭
壺今息鼓董案或開帷聊舉青龍陣正取絳宫時犒兵
隨後拒軷祭逐前師軍門初露節歩陳始分旗
梁元帝蕃難未静述懐詩曰玉節威雲夢金鉦韻渚宫
霜戈臨塹白日羽映流紅單醪結猛將芳餌引羣雄箭
擁淇園竹劒聚若谿銅亟覩周王駿多逢鮑氏驄謀出
河南賈威寄隴西馮谿雲連陣合却月半山空樓前飄
密柳井上落䟽桐差營逢霔雨立壘挂長虹又和王僧
辯從軍詩曰山虚和鐃管水静寫樓舩連雞隨火度燧
象帶烽然洞􁎯曉風急瀟湘夜月圓荀令多文藻臨戎
賦雅篇
梁吳均戰城南詩曰蹀躞青驪馬往救城南畿五歴魚
麗陣三入九重圍為君意已重無功終不歸又詩曰前
有濁樽酒憂思亂紛紛小來重意氣學劒不學文忽值
胡闗静匈奴遂兩分天山已半出龍城無片雲漢世平
如此何用李將軍又詩曰陌上何諠諠匈奴圍塞垣黒
雲藏趙樹黄塵埋隴根天子羽書勞將軍在玉門又詩
曰雜虜冦銅鞮征役去三齊扶山翦䟽勒傍海掃沉黎
劍光揮夜電馬汗晝成泥何當見天子畫地取闗西又
征客詩曰公卿來悵别葭聲在狹斜玉樽浮雲蓋朱輪
流水車鞚中懸明月劍杪照蓮花
梁沈約正陽堂宴勞旋詩曰凱入同高宴飲至均多祜
昔往歌采薇今來歡杕杜善戰惟我皇勝之不窺户推
轂授神謨餘壯終能賈浩蕩金罍溢周流玉觴傅又出
重圍和傅昭詩曰魯連揚一䇿陳平出六竒邯鄲風雨
散白登煙霧維排雲出九地陵空振五巵
梁庾肩吾被使從渡江詩曰八陣引佳兵三河㧾艫舳
綘天揚逺斾雷野驅長轂夜劍動星芒秋潮驚箭箙
梁劉孝儀從軍行詩曰冠軍親挾射長平自合圍木落
彫弓燥氣秋征馬肥賢王皆屈膝幕府復申威何謂從
軍樂往反速如飛
北齊祖珽從北征詩曰翠旗臨塞道靈鼔出桑乾祁山
歛雰霧瀚海息波瀾戍亭秋雨急關門朔氣寒方繫單
于頸歌舞入長安
北齊裴譲之從北征詩曰沙漠胡塵起闗山烽燧驚皇
威奮武略上將摠神兵高臺朔風駛絶野寒雲生匈奴
定逺近壯士欲横行
周庾信從駕觀講武詩曰校戰出長楊兵欄入鬭場置
陣横雲起開營鴈翼張落星奔驥騄浮雲上驌驦急風
吹戰鼓髙塵擁貝裝駭猿時落木驚鴻屢㫁行又和平
鄴應詔絶句詩曰天䇿𢎞神兵風飛掃鄴城陣雲千里
散黄河一代清
陳伏知道從軍五更囀五首詩曰一更刁斗鳴校尉逴
連城遥聞射鵰騎懸憚將軍名二更愁未央髙城寒夜
長試將弓學月聊持劍比霜三更夜驚新横吹獨吟春
强聴梅花落誤憶柳園人四更星漢低落月與雲齊依
稀北風裏胡笳雜馬嘶五更催送籌曉色映山頭城烏
初起堞更人悄下樓
陳蘇子卿南征詩曰一朝遊桂水萬里别長安故鄉夢
中近邊愁酒上寛劍鋒但須利戎衣不畏單南中地氣
煖少婦莫愁寒
陳沈炯從駕送軍詩曰惟堯稱乃武軒后號神兵弔
民資智勇治亂屬師貞我君膺寳業歴駕視前英蒲海
方無浪夷山有未平星光下結斾劍氣上舒精雲開萬
里徹日麗百川明撫鼓山靈應詔蹕水祗驚
陳張正見從軍詩曰胡兵屯薊北漢將起山西故人輕
百戰聊欲定三齊風前噴畫角雲上舞飛梯鴈塞秋聲
逺龍沙雲路迷燕然自可勒函谷詎須泥又從軍詩曰
將軍定朔邊刁斗出祁連髙柳横長塞榆闗接逺天井
泉含陣竭烽火映山然欲知客心斷旄旌萬里懸
賦後漢崔駰大將軍西征賦曰主簿駰言愚聞昔在上
世義兵所克工歌其詩賢陳其頌書之庸器列在明堂
所以顯武功也於是襲孟秋而西征跨雍梁而逺蹤陟
隴阻之峻城升天梯以髙翔旗旐翼如遊風羽毛紛其
覆雲金光皓以奪日武鼓鏗而雷震
魏文帝述征賦曰建安之十三年荆楚傲而弗臣命元
司以簡旅予願奮武乎南鄴伐靈鼓之硼隐兮建長旗
之飄颻躍甲卒之皓旴馳萬騎之瀏瀏揚凱悌之豐惠
兮仰乾威之靈武伊皇衢之遐通兮維天網之畢舉經南
野之舊都聊弭節而容與遵往初之舊迹順歸風以長
邁鎮江漢之遺民静南畿之遐裔
魏陳王曹植東征賦曰建安十九年王師東征呉冦余
典禁兵衛宫省然神武一舉東夷必克想見振旅之盛
故作賦一篇登城隅之飛觀兮望六師之所營幡旗轉
而心思兮舟楫動而傷情顧身㣲而任顯兮愧責重而
命輕嗟我愁其何為兮心遥思而懸旌師旅慿皇穹之
靈祐兮亮元勳之必舉揮朱旗以東指兮横大江而莫
御
魏應瑒撰征賦曰奮皇佐之豐烈將親戎乎幽鄰飛龍
旗以雲曜披廣路而北巡崇殿欝其嵳峩華宇爛而舒
光摛雲藻之雕飾流輝采之渾黄辭曰烈烈征師尋遐
庭兮悠悠萬里臨長城兮周覧郡邑思既盈兮嘉想前
哲遺風聲兮
魏徐幹西征賦曰奉明辟之渥德與遊軫而西伐過京
邑以釋駕觀帝居之舊制伊吾儕之挺劣獲載筆而從
師無嘉謀以云補徒荷禄而蒙私并小人之所幸雖身
安而心危庶區宇之今定入告成乎后皇登明堂而飲
至銘功烈乎旂常又序征賦曰余因兹以從邁兮聊暢
目乎所經觀庻土之繆殊察風流之濁清沿江浦以左
轉渉雲夢之無陂從青𡨕以極望上連薄乎天維刋梗
林以廣塗慎沮洳以髙蹊擥循環其萬般亘千里之長
湄行兼時而易節迄𤣥氣之消微道蒼神之受謝逼鶉
烏之將栖慮前事之既終亦何為乎久稽乃振旅以復
蹤泝朔風而北歸及中區以釋勤超栖遲而無依
魏王粲初征賦曰違世難以迴析兮超遥集于蠻楚逢
屯否而底滯兮忽長幼以羈旅賴皇華之茂功清四海
之疆宇超南荆之北境踐周豫之末畿野蕭條而騁望
路周逹而平夷春風穆其和暢兮庶卉煥以敷蕤行中
國之舊壤實吾願之所依當短景之炎陽犯隆暑之赫
曦薫風温温以增熱體灼灼其若焚
魏阮瑀紀征賦曰仰天民之髙衢兮慕在昔之遐軌希
篤聖之崇綱兮惟𢎞哲而為紀同天工而人代兮匪賢
智其能使五材陳而並序静亂由乎干戈惟蠻荆之作
讎將治兵而濟河遂臨河而就濟瞻禹績之茫茫距疆
澤以潜流經崑崙之髙岡目幽蒙以廣衍遂霑濡而難
量
魏陳琳武軍賦曰赫赫哉烈烈矣于此武軍當天符之
佐運承斗剛而曜震漢季世之不辟青龍紀乎大荒熊
狼競以拏攫神寳播乎鎬京於是武臣赫然颺炎天之
隆怒呌諸夏而號八荒爾乃擬北落而樹表晞壘壁以
結營百校羅峙千部列陳彌方城掩平原於是啓明戒
旦長庚告昏火烈具舉鼓角並震千徒從唱億夫求和
聲訇隐而動山光赫奕以燭夜其刃也則楚金越冶棠
谿名工清堅皓鍔脩刺鋭鋒陸䧟蘂犀水截輕鴻鎧則
東胡闕鞏百煉精剛函師振旅韋人制縫弩則幽都筋
骨恒山檿幹通肌暢骨崇緼曲煙其弓則烏號越耗繁
弱角端象弭繡質哲拊文身矢則申息肅慎箘簵空䟽
焦銅毒鐵麗轂撻輈馬則飛雲絶景直鬐騧駵駁龍紫
鹿文的􁑼魚若乃清道整列按節徐行龍姿鳯峙灼有
遺英又神武賦曰建安十有二年大司空武平侯曹公
東征烏丸六軍被介雲輜萬乗治兵易水次於北平可
謂神武奕奕有征無戰者已佇盤桓以淹次乃申命而
後征覲狄民之故上追大晉之遐蹤惡先縠之懲㓂善
魏綘之和戎受金石而弗伐盖禮樂而思終陵九城而
上濟起齊軌乎玉繩車軒轔於雷室騎浮厲乎雲宫暉
曜連乎白日旂旐繼于電光斾既軼乎白狼殿未出乎
盧龍威凌天地勢括十衝單鼔未伐虜已潰崩克俊馘
首梟其魁雄爾乃摠輯瓌珍茵氈幕幄攘瓔帶佩不飾
彫琢華璫玉瑤金麟牙琢文貝紫瑛縹碧𤣥綠黼錦繢
組罽毼皮服
魏繁欽征天山賦曰素甲𤣥燄皓旰流光左駢雄㦸右
攅干將彤玈朱增丹羽綘房望之如火燄奪朝陽華旗
翳雲霓聚刃曜日鋩於是轒輼雲趨威弧雨發鉦鼔雷
鳴猛火風烈躍刃霧散虜鋒摧折呼吸無聞醜類剥㓕
魏楊脩出征賦曰嗟夫吳之小夷負川阻而不庭肇天
子之命公摠九伯而是征整三軍而飾戒殄征夫而叛
驚舫翼華以鱗集蒼鷹雜以星陳塞川原而上下敝城
隍而無垠於是州牧覆舟水衡戒事飾師就部乃講乃
試信大海之可横焉江湖之足忌公命臨淄守于鄴都
侯懐大舜乃號乃謩茂國事之是勉兮歎經時而離居
企歡愛之偏處兮獨搔首於城隅
晉陸士龍南征賦曰大安二年八月姦臣羊𤣥之皇甫
商敢行稱亂大將軍敷命羣后同恤社稷四方之㑹衆
以百萬粤十月軍次於朝歌講武治戎以觀兵于殷墟
桓桓先征在河之涘順彼長道懸旌千里美王師之遵
時茂七徳而發止爾乃稅駕殷墟我徒既閑順時講武
薄狩于原紛同方而類聚煥副翼而明分祗明形以誓
衆習運攻於舊聞若溟海之引回流岱靈之吐行雲
宋傅亮征思賦曰逢休明之餘祐託菲薄於末暉既致
戎於皇幄亦彼己於宰闈傷鵜梁以載揚詠伐檀而屢
思和風翕以首節零雨鬰而四漾津雲曖以合體墳衍
杳其無封羡歸飛之能矯樂湍流之自東想和鑾之北
徂企雲旗之西舉灑三川之積塵廓二崤之重阻覿高
掌於華陽聆鳴鳯於洛浦
宋謝靈運撰征賦曰相國宋公兵于京甸次師于汴上
曾不踰月二方獻㨗天子感東山之劬勞使臣遵于原
隰余攝官承乏謬充殊役遂冩集聞見作賦撰征惟上
相之叡哲當草昧而經綸總九流以貞觀協五材而平
分龜筮允臧人鬼同情順天行誅司典詳刑迅一翼以
魚麗㐮兩服而鴈逝陣未列於都甸威以振於秦蒯詔
㣲臣以勞問奉王命於河湄夕飲餞以俶装旦出宿而
言辭冐沉雲之晻藹迎素雪之紛霏眷轉蓬之辭根悼朔
鴈之起越彼㣲物之疚情此思心而可歇
梁沈約憫國賦曰余生平之無立徒跅弛以自閑處圍
城之惵惵得無用於行間對僚友而不怡咸悄顔而相
顧畏髙衝之比擬壯激天之南度駭潜師之夜過驚躍
馬之晨呼矛森森而宻豎旗落落而疎布時難紛其未
已歳功迫其將徂育素蟣於𤣥胄垂葆髪於縵胡
頌漢揚雄趙充國頌曰明靈惟宣戎有先零先零猖狂
侵漢西疆既臨其域喻以威徳有守矜功謂之弗尅請
奮其旅于罕之羗天子命我從之鮮陽營平守節屢奏
封章料敵制勝威謀靡亢遂尅西戎還師于京鬼方賔
服罔有不庭
漢史岑出師頌曰茫茫上天降祚有漢兆基開業人神
攸賛五曜霄映素靈夜歎昔在孟津惟師尚父素旄一
麾混一區宇蒼生更始朔風變楚我出我師于彼四疆
天子餞我輅車乗黄言念伯舅恩深渭陽
後漢班固竇將軍北征頌曰於是雷震九里電曜髙闕
金光鏡野武旗冐日雲黯長霓鹿走黄磧輕選四蹤所
從莫敵
後漢傳毅竇將軍北征頌曰建漢祖之龍興荷天符而
用師曜神武於幽兾遇白登之重圍何獯鬻之桀虐自
弛放而不羈哀昏戾之習性阻廣漢之荒垂爰命竇侯
之征討躡衛霍之遺風奉聖皇之明䇿奮無前之嚴鋒
採伊吾之城壁蹈天山而遥降曝名烈於禹跡奉旗鼓
而來旋聖上嘉而裦寵典禁旅之戎兵内雍容以詢謨
外折衝於無形惟倜儻以𢎞逺委精慮於朝廷
晉張載平吳頌曰聞之前志堯有丹水之陣舜有三苗
之誅此聖帝明王平暴静亂未有不用兵而制之也夫
太上成功非頌不顯情動於中非言不彰獫狁既攘出
車以興淮夷旣平江漢用作斯固先典之明志不刋之
美事烏可闕歟遂作頌曰上哉仁聖曰惟皇晉光澤四
表繼天垂𦙍帝道煥於唐堯義聲邈乎虞舜蠢爾鯨吳
慿山阻水肆虐播毒而作豺虺菁茅闕而不貢越裳替
其白雉正九伐之明典申號令之舊章布亘地之長羅
振天網之脩綱制征期於一朝並箕驅而幕張爾乃拔
丹陽之峻壁屠西陵之髙墉日不移晷羣醜率從望㑹
稽而振鐸臨吳地而奮旅衆軍競趣烽颷具舉挫其輕
鋭走其守禦
表北齊邢子才百官賀平石頭表曰大江設隘實限夷
華前魏觀濤而退後魏登山而反聲敎不通多歴年代
今蒼雉奉職靈鼉自梁折葦為舟慿力可渡始知德通
於物孟門失險道清將順劍閣自開行舉洞庭之樂放
畜長洲之苑㑹玉帛於塗山樹銅柱於南極
梁劉孝儀臨川王奉詔班師表曰臣有受服廟堂申威
塞表既驅熊羆之衆兼禀帷幄之謀登濟河山夷滅趙
魏將繫軹道之頸且屈渭橋之膝而元隂屇節祁寒方
始降此慈𢎞愍兹介胄使燕然之石願勒而不刋函谷
之士將封而莫遂雖荷枤杜之恩終慙采薇之㫖
周庾信慶平鄴表曰臣聞太山梁甫以來即有七十二
代龍圖龜書之後又已三千餘年雖復制法樹司禮殊
樂異至於天籬武落剡木弦弧席巻天下之心包吞八
荒之志其揆一焉政須東南一尉立於北景之南西北
一候置於交河之北
啓齊王融荅勑撰漢武北伐圖賦啓曰臣聞情蓄自中
事符則感象構於始機動斯彰但九祀一逢休明難再
常願待詔朱闕俯對青蒲澄瀚海之恒流掃狼山之積
霧係單于之頸屈左賢之膝然後天移雲動升封岱宗
咸五登三追蹤七十又勸髙帝北伐啓曰雖窮鳥必啄
固等命於良鶉困獸斯驚終並懸於厨鹿若籍巫漢之
歸師騁士卒之餘憤取函河如反掌凌闗塞若摧枯
梁簡文帝慶洛陽平啓曰自函洛榛曠獯獫荐食久絶
正朔之風不覩輶軒之使乗此戰心負斯戎足每興燔
燧之驚常勞守障之民自非聖略𢎞宣天綱遐頓豈能
使漢地盡収名王争入方令九服大同萬邦齊軌亭塞
寢兵闗候罷柝臣誠兼家國倍深歡慶
梁劉孝綽求豫北伐啓曰或以臣素無飛將之目未從
嫖姚之伍言易行難收功理絶然桓沖稱謝安無將略
文靖公遂破符堅山濤謂羊祐不强建成侯卒平孫皓
㣲臣之譬兩賢誠無等級小虜之方二㓂勢踰枯朽
牋晉陸機至洛與成都王牋曰王室多故禍難荐有羊
𤣥之乗寵凶竪專記朝政姦臣賊子是為比周皇甫商
同惡相求共為亂階至令天子飄颻甚於贅瘤伏惟明
公匡濟之舉義命方宣元戎既啓風威電赫機以駑暗
文武寡施猥蒙横授委任外梱輒承嚴敎董率諸軍唯
力是視
晉桓温與撫軍牋曰北胡肆逆四十餘載傾覆社稷毁
辱陵廟遇其可亡之㑹實是君子竭誠小人盡力之日
也江東雖為未豐方之古人復為未儉少康以一旅之
衆興復祖宗光武奮發中興漢室況以大晉之祚樹德
長久兼百越沃野之資據江漢山海之利鹽鐵寳帛之
饒角竿羽毛之用收英賢之略盡兵民之力賊之强也
猶復遵養時晦及其斃也不齊力掃滅則大賊何由而
自平大恥焉得而自雪臨紙惆悵慨歎盈懐
書魏陳思王曹植與司馬仲逹書曰今賊徒欲保江表
之城守區區之吳爾無有争雄於宇􁃮角勝於平原之
志也故其俗盖以洲渚為營壁江淮為城塹而已若可
得挑致則吾一旅之卒足以敵之矣盖弋鳥者矯其矢
釣魚者理其綸此皆度彼為慮因象設宜者也今足下
曾無矯矢理綸之謀徒欲候其離舟伺其登陸乃圖并
吳㑹之地收陳野之民恐非主上授節將軍之心也
梁簡文帝荅湘東王慶州牧書曰雖心慕子文申威涿
郡意存士雅慷慨臨江而不能遂封狼居之山永空幕
南之地逐北聊城追奔瀚海必欲巻綬避賢辭病收迹
論漢吾邱夀王驃騎論功論曰驃騎將軍霍去病征匈
奴立克勝之功夀王作士大夫之論稱武帝之徳曰士
或問於大夫曰側聞强秦之用兵也南不踰五嶺北不
渡大河海内愁怨以喪其國漢興六十餘載矣命將帥
以抗憤用干戈於四荒南排朱崖北建朔方東越滄海
西極河源拓地萬里海内宴然鄙人不識敢問其蹤大
夫曰昔秦之得天下也以力而不以徳以詐而不以誠
内用商鞅李斯之謀外用白起王剪之兵窺間伺隙既
并海内之後以威力為至道以權詐為要術遂非唐笑
虞絶滅舊章防禁文學行是古之戮嚴誹謗之謀十餘
年遂滂沲而盈溢是故皇天疾滅更命大漢反秦政務
在敦厚至今六世可謂富安天子文明四夷向風徒觀
朝廷下僚門户之士謀如涌泉動如駭機皆能安中國
吞四夷君臣若茲何慮而不成何征而不尅雖抜泰山
填滄海可也
魏王粲三輔論曰湘潜先生江濵逸老將集論雲夢𤣥
公豫焉先生稱曰盖聞戎不可動兵不可揚今劉牧建
德垂芳名烈既彰矣曷乃稱兵舉衆殘我生靈
逸老曰是何言與天生五材金作明威長沙不軌敢作
亂違我牧覩其然乃赫爾發憤且上征下戰去暴舉順
州牧之兵建拂天之旌鳴振地之鼔𤣥胄曜日犀甲如
堵以此衆戰孰能嬰御劉牧之懿子又未聞乎履道懐
智休迹顯光洒掃羣虜艾撥穢荒走袁術於西境馘射
貢乎武當遏孫堅於漢南追楊定於折商
　
　
　
　
　藝文類聚巻五十九
欽定四庫全書
　藝文類聚巻六十　　　　唐　歐陽詢　撰
　軍器部(牙/彈)　(劒/矟)　(刀/)　(匕首/)　(鋏/)　(弓/)　(箭/)　(弩/)
　　牙
兵書曰牙旗者將軍之精凡始竪牙必以剛日剛日者
謂之上尅下也立牙之日吉氣來應大勝之徴
黄帝出軍訣曰始立牙之日旗幡指敵或從風而舉暉
暉終日不絶繞竿勇氣奔逸又曰將軍出兵有所討伐
引兵出城門望見白雲及白水者舉白牙旗五色牙旗
隨天氣四時
魏志曰典韋初為張邈士屬趙寵牙門旗長大莫能勝
韋一手建之寵異其才力
吳志曰陸遜為右都督㑹丹陽賊帥費棧扇動山越權
遣遜討棧棧支黨多所往兵少遜乃益施牙幢分付鼓
角夜潜出谷間鼔譟而前應即破散
抱朴子曰軍所始舉牙立旗風氣和調幡校飄飄終日
不息者其軍有功也
賦吳胡綜大牙賦曰黄武八年黄龍見夏口孫權稱號
因瑞改元作黄龍大牙常在軍中進退視其所向命綜
為賦曰狼狐垂象實惟兵精聖人觀法是效是營始作
器械爰求厥成明明大吳實天生德乃律天時制其神
軍取象太一五將三門疾則如電遲則如雲進止有度
約而不煩四靈既布黄龍處中周制日月實曰太常傑
然特立六軍四望
祭文後漢滕輔祭牙文曰㳟脩太牢絜薦遐靈推轂之
任實討不庭天道助順正直聰明
晉袁宏祭牙文曰天生五材治道所司廢一不可靜亂
輔時
晉顧愷之祭牙文曰維某年某月日錄尚書事豫章公
裕敢告黄帝蚩尤五兵之靈兩儀有政四海有王奉命
在天世徳重光烈烈髙牙闐闐伐鼔白氣經天簡揚神
武
宋王誕伐廣固祭牙文曰敬建崇牙顯兹威靈使鳴金
輟釁無戰有寕皇風幽被凱斾歸旌
宋鄭鮮之祭牙文曰絜牲先事薦兹敬祭崇牙既建義
鋒增厲人鬼一揆三才同契惟兹靈鑒庶必有察逆順
幽辨忠孝顯節使凶醜時殱主寕臣恱振旅上京凱歸
西蕃神器增暉四境永安
　　劒
釋名曰劒檢也所以防檢非常也
集韻曰鐔劒口也
字林曰瑑劒鼻也
龍魚河圖曰流州在西海中上多積石名為昆吾石冶
其石成鐵作劒光明四照洞如水精又曰劒名飛揚
管子曰葛天盧之山發而出金蚩尤受而制之以為劒
鎧矛㦸
山海經注曰汲郡冡中得銅劒一枚長三尺五寸今所
名干將劒明古者通以錫銅為兵器又曰君子之國其
人衣冠帶劒
周官曰鄭之刀宋之斤魯之削吳越之劒遷乎其地而
不能為良地氣然也
管子曰羽劒珠飾者斬生之斧也
吳越春秋曰越王允常聘歐冶子作名劒五枚一曰純
鉤二曰湛盧三曰豪曹或曰盤郢四曰魚腸五曰巨闕
秦客薛燭善相劒王取純鉤示之薛燭矍然望之曰沉
沉如芙蓉始生於湖觀其文如列星之行觀其光如水
之溢塘觀其文色煥煥如氷將釋見日之光王曰客有
賣此劒者有市之鄉三十駿馬千疋千户之都二其可
與乎薛燭曰不可臣聞王之造此劒赤堇之山破而出
錫若耶之谿涸而出銅吉日良時雨師灑道雷公發鼔
蛟龍捧罏天帝壯炭太一下觀於是歐冶子因天地之
精造為此劒取湛盧視之薛燭曰善哉銜金鐵之英行
氣託靈服此劒者可以折衝伐敵人君有逆謀則去之
允常以魚腸湛盧豪曹獻吳王僚後闔閭為一女殺生
以送死湛盧之劒惡其無道乃去如楚昭王寐而得之
召風胡子問之此劔值幾何對曰赤堇之山已合若耶
之谿深而不測羣神上天歐冶子已死雖有傾城量金
珠玉猶不可與况駿馬萬户之都乎
越絶書曰楚王召風胡子而問之曰寡人聞吳有干將
越有歐冶子寡人願請此二人作鐵劒乃令風胡子之
吳見歐冶子干將使之作為鐵劒曰泰阿晉鄭聞而求
之不得興師圍楚於是王引泰阿之劒登城而麾之三
軍破敗士卒迷惑千里流血猛獸歐瞻江水折揚晉
鄭之頭畢白
列子曰衛孔周其祖得殷帝之寳劒童子服之却三軍
之衆其一曰含光視之不可見運之不知其所觸泯然
無際經物而物不覺二曰承影將旦昧爽之交日夕昏
明之際北面察之淡焉若有物在莫識其狀其觸物也
寂無有聲而物不疾三曰霄練方晝見其影不見光驢
騞然而過隨合覺疾而不血刃此三寳傳之十三世矣
又曰宋王有蘭子者以技干宋元君弄七劒迭躍之五
劒常在空中元君大驚立賜金帛又曰周穆王征西戎
西戎獻昆吾之劒赤刄切玉如泥
莊子曰昔趙文王喜劒莊子曰臣聞大王喜劒臣有三
劒惟王所用有天子劒有諸侯劒有庻人劒天子之劒
以燕谿石城為鋒齊代為鍔晉衛為脊周宋為鐔韓魏
為鋏統以渤海帶以常山此劒一用匡諸侯天下服矣
諸侯之劒以智勇士為鋒以精廉士為鍔以賢良士為
脊以忠聖士為鐔以豪傑為鋏此劒一用如雷霆之震
也庻人之劒蓬頭突鬢垂冠曼胡之纓短後之衣瞑目
而語難相擊於前此無異鬪雞一旦命以絶矣今大王
有天子之位而好庶人之劒臣竊為大王薄之
荀卿子曰桓公之慈太公之闕文王之琢莊君之忽闔
閭子干將莫耶巨闕辟閭皆古良劒也
尸子曰水試斷鵠鴈陸試斷牛馬所以觀良劒也
呂氏春秋曰楚人有渉江者其劒自舟中墜於水遂刻
其舟曰是吾劒之所從墜也舟止從其所契刻者入水
求之舟已行矣而劒不行求劒若此不亦惑乎又曰荆
有佽飛者得寳劒於江干遂還反渉江至於中流而兩
蛟夾繞其船佽飛攘臂祛衣拔寳劒赴江刺蛟殺之荆
王聞之任以執圭
史記曰吳季札之初使北過徐徐君好季札劒口不敢
言季札知之為使上國未獻還至徐徐君已死乃解其
寳劒擊徐君塚樹而去又曰秦昭王臨朝歎息應侯進
曰臣聞主憂臣辱主辱臣死今大王中朝而憂臣敢請
其罪王曰吾聞楚之鐵劒利而倡優拙夫鐵劒利則士
勇倡優拙則思慮逺矣以逺思慮而御勇士恐楚之圗
秦又曰髙祖送徒驪山到豐而夜徑澤中令一人行前
行前者還報曰前有大蛇當徑願還髙祖曰壯士行何
畏乃前拔劒斬蛇又曰髙祖擊英布時為流矢所中髙
祖問醫曰病可治於是髙祖慢罵之曰吾從布衣提三
尺劒取天下此非天命乎命乃在天雖扁鵲何益又曰
陳平間行仗劒亡渡河船人見其美丈夫獨行疑其亡
將腰中有金寳因之欲殺平平恐解衣佐刺船船人知
其無乃止
說苑曰經侯徃過魏太子左帶玉具劒右帶環佩左光
照右右光照左
異苑曰晉惠帝元康三年武庫火燒孔子履髙祖斬白
蛇之劒咸見此劒穿屋飛去莫知所向
漢書曰雋不疑字曼倩帝使暴勝之為直指使者素聞
不疑賢遣吏請與相見不疑冠進賢冠帶􁀙具劒(􁀙磊/落壯)
(大/貌)又曰陸賈常乗安車駟馬從歌鼔琴瑟侍者十人寳
劒值百金其遊漢庭名聲藉甚(言狼藉/其盛)
漢武内傳曰西王母帶分景之劒上元夫人帶流黄擇
精之劒
東觀漢記曰世祖時有獻名馬寳劒值百金馬以駕鼔
車劒以賜騎士
吳越春秋曰伍子胥過江解其劒與漁父曰此劒中有
七星北斗其值百金
典論曰建安二十四年二月壬午魏太子丕造百辟寳
劒長四尺二寸淬以清漳厲以礛諸飾以文玉表以通
犀光似流星名曰飛景
雷次宗豫章記曰吳未亡恒有紫氣見斗牛之間張華
聞雷孔章妙逹緯象乃要宿問天文孔章曰惟牛斗之
間有異氣是寳物之精在豫章豐城張華遂以孔章為
豐城令至縣掘深二丈得玉匣長八尺開之得二劒其
夕斗牛氣不復見孔章乃留其一匣而進之劒至光耀
煒曄煥若電發後張華遇害此劒飛入襄城水中孔章
臨亡戒其子恒以劒自隨後其子為建安從事經淺瀨
劒忽於腰間躍出遂視見二龍相隨焉
文士傳曰魏文帝愛楊脩才脩誅後追憶脩脩曾以寳
劒與文帝文帝後佩之告左右曰此楊脩劒也
沈約宋書曰世祖賜謝莊以與豫州刺史魯爽别後爽
反叛世祖因宴集問劒所在荅曰昔以與魯爽别竊為
陛下杜郵之賜上甚恱當時以為知言
詩宋鮑照詩曰雙劒將别離先在匣中鳴雌沉呉江裏
雄飛入楚城吳江深無底楚闕有崇扃一為天地别豈
直限幽明神物終不隔千祀儻還并
梁吳筠詠寳劒詩曰我有一寳劒出自昆吾谿照人如
照水切玉如切泥鍔邊霜凜凜匣上風凄凄寄語張公
子何當來見携
銘後漢士孫瑞劒銘曰天生五材金徳惟剛從革庚辛
含景吐商辯物利用勳伐彌彰暨彼良工歐冶干將爰
造寳劒巨闕墨陽上通皓靈獲兹休祥剖山竭川虹蜺
消亡曜威燿武震動遐荒楚以定霸越以取強
晉裴景聲文身劒銘曰器以利顯實以名舉長劒耿介
體文經武陸㫁𤣥犀水截輕羽九功斯象七徳是輔
晉張協泰阿劒銘曰泰阿之劒世載其美淬以清波礪
以越砥如玉斯曜若影在水不運自肅率土從軌
啓梁簡文帝謝勑賚方諸劒等啓曰纔發紫函彫竒溢
目始開泥檢麗飾交陳巳匹丹霞之暉乍比青雲之制
身文且貴器用惟冝寒暑兼華左右相照
梁沈約為東宫謝勑賜孟嘗君劒啓曰田文重氣徇名
四豪莫及寳劒雄身故能威陵秦楚人高事逺遺物足
竒謹加玩服以深存古之懐
　　刀
字林曰琫佩刀下飾也天子以玉諸侯以金琕佩刀上
飾也
太公兵法曰刀子之神名曰脫光
禮記曰割刀之用鸞刀之貴貴其義也
論語曰子之武城聞弦歌之聲夫子莞爾而笑曰割雞
焉用牛刀
楚辭曰鈆刀進御遥棄泰呵
孔叢子曰秦王得西戎利刀以之割玉如割木焉
漢書曰龔遂為渤海太守民有帶持刀劒者使賣劒買
牛賣刀買犢曰何為帶牛而佩犢
班固與弟超書曰竇侍中遺仲叔楚勝陵錯横刀玉􁀙
早削一枚金錯半垂刀一枚
東觀漢記曰馬嚴為陳留太守建初中嚴病遣功曹史
李龔奉章詣闕上召見龔問疾病形狀以黄金十斤葛
縳佩刀書刀革帶付龔賜嚴又曰賜鄧遵金對鮮卑緄
帶一具金錯五十辟把刀墨再屈環横刀金鏡屈尺八
佩刀各一
魏武帝令曰往歳作百辟刀五枚適成先以一與五官
將其餘四吾諸子中有不好武而好文學將以次與之
典論曰昔者周魯寳赤刀孟勞又曰平造百辟寳刀名
靈寳其二采似丹霞名曰含章其三鏗似崩霜名曰素
質
費禕别傳曰孫權以手中常所執寳刀贈之
蜀志曰初孫權以妹妻先主妹才㨗剛猛有諸兄風侍
婢百餘人皆親執刀侍立先主每入心常慄慄
物理論曰古有阮師之刀天下之所寳貴也初阮之作
刀受法於金精之靈七月庚辛見金神於冶監之門其
人光色燁燿向而再拜神執其手曰子可敎也既致之
閑宴設饌而問焉神敎以水火之齊五精之陶用隂陽
之候取剛軟之和
陸機晉書曰王濬之在郡也夢懸四刀於其上甚惡之
濬主簿李榖拜賀曰夫三刀為州而見四益一也明府
其臨益州乎
聖證論曰昔國家有優曰史利漢氏舊優也云梁兾有
火浣布切玉刀一朝以為誕而不信也正始初得火浣
布乃信
晉中興書曰初魏徐州刺史吕䖍有佩刀工相之以為
必三公可服此刀䖍謂别駕王祥曰茍非其人刀或為
害卿有公輔之量故以相與
蒲元傳曰君性多竒思於斜谷為諸葛亮鑄刀三千口
刀成自言漢水鈍弱不任淬用蜀江爽烈是謂大金之
元精天分其野乃命人於成都取江水君以淬刀言雜
涪水不可用取水者捍言不雜君以刀畫水言雜八升
取水者叩頭云於涪津覆水遂以涪水八升益之以竹
筒内鐵珠滿中舉刀斷之應手虛落因曰神力今屈耳
環者乃是其遺範
賦魏陳王曹植寳刀賦曰建安中魏王命有司造寳刀
五枚以龍熊鳥雀為識太子得一余及余弟饒陽侯各
得一焉有皇漢之明后思潜逹而𤣥通飛文藻而博致
揚武備以禦凶然後礪以五方之石鑑以中黄之壌規
圓景以定環攄神功而造像陸斬犀革水㫁龍角輕撃
浮截刃不纎流踰南越之巨闕超西楚之泰阿寔真精
之攸御永天祿而是荷
銘後漢溤敬通刀陽銘曰脩爾甲兵用戒不虞見危致
命臨事而懼文不可匿武不可黷文武孔純荷天之禄
又刀隂銘曰温温穆穆配天之威苗裔無疆福報永綏
後漢李尤錯佩刀銘曰佩之有錯抑武揚文豈為麗好
將戒有身又金馬書刀銘曰巧冶煉剛金馬託形貢文
錯鏤兼勒工名
魏文帝露陌刀銘曰於鑠良刀胡煉亶時譬諸麟角靡
所任兹不逢不若永世寳持
曹植寳刀銘曰造兹寳刀既礱既礪匪以尚武予身是
衛麟角匪觸鸞距匪蹷
魏王粲刀銘曰相時隂陽制兹利兵和諸色劑考諸濁
清陸剸犀兕水截鯢鯨君子服之式章威靈
魏何晏斬猛獸刀銘曰徒搏不兵作戒宣邱用造斯器
螭獸是劉制禽允良昏明亶時永釐厥後蠲民之災
晉張協文身刀銘曰寳刀既成窮理盡妙繁文波迴流
光電照又把刀銘曰奕奕名金昆吾遺璞裁為把刀利
亞切玉時文斯偃含精内燭威助雖化武不可黷
晉裴景聲文身刀銘曰良金百鍊乙名展巧寳刀既成
窮理盡妙文繁波流迴光靈照在我皇世戢不可耀
啓梁簡文帝謝勑賚善勝威勝刀啓曰氷鍔含彩雕琰
表飾名均素質神號脫光五寳初成曹丕先荷其一二
勝今造愚臣揔被其恩錫韓非之書未足為比給博山
之筆方此更輕
梁劉孝儀為晉安王謝東宫賜玉環刀啓曰苗峰珍鋌
利極鈎芒謹當擁以雄身藉而安體不令北海小雍孤
擅穿滕之寄廬江佩刀獨表不欺之驗
　　匕首
通俗文曰匕首劒屬其頭類匕故曰匕首短而便用
說苑曰秦王以五十里封鄢陵之君辭不受使唐且謝
秦秦王怒曰甞見天子之怒乎一怒伏尸百萬流血千
里唐且曰大王甞聞布衣韋帶之士怒乎一怒伏尸二
人流血五歩即按其匕首起曰今將是矣王變色曰先
生就坐寡人喻矣秦破韓滅魏鄢陵獨以五十里存者
徒用先生故也
諸葛故事曰成都作匕首五百枚以給騎士
典論曰昔周魯寳雍狐之㦸屈盧之矛孤父之戈徐氏
匕首凡斯皆上世名器君子雖有文事必有武備矣又
曰魏太子造百辟匕首二其一理似堅氷名曰清剛其
二曜似朝日名曰揚文
神仙傳曰有書生姓張就李仲文學隐術久無所得患
之張懐匕首所之仲文笑曰我寕可殺
銘晉張載匕首銘曰先民造制戒豫惟詳匕首之設應
速用近既不忽備亦無輕忿利以形彰功以道隱
　　鋏
戰國䇿曰馮諼為孟甞客彈劒鋏而歌曰長鋏歸來乎
食無魚
銘晉張協長鋏銘曰五才並建金作明威長鋏陸離弭
凶防違素刃霜厲溢景横飛又短鋏銘曰器用多品詭
制殊觀亦有短鋏清暉載爛昔在先朝戢兵静亂惟皇
寳之優而弗玩
　　弓
釋名曰弓穹也張之穹隆然其末曰簫言簫邪又謂之
弭以骨為之滑弭弭也中央曰弣弣撫也所撫持也
山海經曰少皡生般是始弓矢(世本云牟夷作矢揮作/弓弓矢一器作者兩人)
(於義有疑此言/般作之是也)
龍魚河圖曰弓之神名曰曲張
爾雅曰弓有縁謂之弓無緣者謂之弭以金者謂之銑
以蜃者謂之珧以玉者謂之珪
方言曰弓藏謂之鞬或謂之韇
説文曰角端獸狀似豕角善為弓出胡休夕國
易曰弦木為弧剡木為矢弧矢之利以威天下
廣雅曰繁弱鉅黍弓也
周官曰司弓掌六弓四弩八矢之法辯其名物而掌其
守藏與其出入中春獻弓弩中秋獻矢箙(箙盛/矢器)天子之
弓合九而成規諸侯合七而成規大夫合五而成規士
合三而成規又曰弓人為弓取六材必以其時六材既
聚巧者和之幹者以為逺也角者以為疾也筋者以為
深也膠者以為和也絲者以為固也漆者以為受霜露
也凡取幹之道七柘為上檍次之檿桑次之橘次之木
𤓰次之荆次之竹為下
毛詩曰彤弓天子賜有功諸侯也
左傳曰顔高之弓六鈞(顔高魯人也/三十斤為鈞)又曰分魯公以大
路大旂夏后氏之璜封父之繁弱
郭璞毛詩拾遺曰象弭魚服毛云弭弓反末以象骨為
之盖俗説之誤也
左傳曰左執鞭弭弭者弓之别名謂以象牙為弓今西
方有以犀角及器角為弓者
列子曰紀昌學射於飛衛飛衛曰爾先學不瞬而後能
又使學視小如大紀昌以氂懸虱在牖南面而望之三
年之後如輪覩物皆山邱也乃以燕角之弧朔蓬之幹
射之貫虱之心而懸不絶
楚辭曰帶長劒挾素弓
荀卿子曰天子彫弓諸侯彤弓大夫黒弓禮也
戰國䇿曰楚人有好以弱弓㣲繳加歸鴈之上者頃襄
王聞而召問之對曰見鳥六雙王何不以聖人為弓以
勇士為繳時張而射之此六雙者可得而囊載也
家語曰楚共王出遊亡其烏號之弓(烏號良/弓名也)左右請求
之王曰楚人失弓楚人得之又何求焉
孔叢子曰楚王張繁弱之弓載忘歸之矢以射蛟兕於
雲夢
列女傳曰晉平公使工為弓三年乃成射不穿一札公
怒將殺工其妻見公曰妾之夫造此弓亦勞矣幹生泰
山之阿一日三覩隂三覩陽傅以燕牛之角纒以荆麋
之筋糊以河魚之膠此四者天下之選也而不穿一札
是君不能射也妾聞射之道左手如拒石右手如附支
右手發箭左手不知公以其儀而穿七札弓工立得出
賜金三鎰
闕子曰宋景公使弓工為弓九年來見公曰為弓亦遲
對曰臣不得見公矣曰臣之精盡於弓矣獻弓而歸三
日而死公張弓登臺東西而射矢踰孟霜之山集彭城
之東其餘力逸勁飲羽於石梁
淮南子曰淇衛箘簵(箘簵箭竹也出/於淇地衘箭羽)飾以金銀錫雖有
薄縞之幨然獨不能穿也若假之筋角之力弓弩之勢
則貫兕甲而終於革楯矣
新序曰楚熊渠夜行見寢石彎弓射之沒矢飲羽下視
知石也却復射之矢摧無迹
東觀漢記曰葢延字巨卿身長八尺彎弓三百斤
張璠漢記曰陳球為零陵太守州兵朱葢等反球守城
弦大木為弓羽矛為矢機發之逺射千餘人斬朱葢等
風俗通曰烏號弓者柘桑之枝枝條暢茂烏登其上垂
下著地烏適飛去從後撥殺取以為弓因為烏號耳
　　箭
釋名曰矢指也其有所指向迅疾也又謂之箭箭進也
其本曰足矢形似木木以下為本以根為足其末曰括
括㑹也與弦相㑹也
說文曰矢弓弩矢也象鏑括羽之形
世本曰夷牟作矢
太公兵法曰箭之神名續長
易曰弦木為弧剡木為矢
周官曰庭氏掌射國中之妖鳥若不見其鳥獸則以救
日之弓救月之矢夜射之
禮記曰故男子生桑弧蓬矢六以射天地四方天地四
方者男子之所有事也故必先有志於其所有事
六韜曰䧟堅陣敗强敵大黄參連弩飛鳬電影自副飛
鳬赤莖白羽以鐵為首電影青莖赤羽以銅為首
國語曰仲尼在陳有隼集于陳侯之庭而死楛矢貫之
石弩其長尺有咫陳惠公使人以隼如仲尼之館問之
仲尼曰此肅慎之矢也昔武王克商通道于九夷八蠻
肅慎氏貢楛矢石弩以分大姬配虞胡公而封諸侯於
陳
孟子曰矢人豈不仁於函人哉矢人惟恐不傷人函人
惟恐傷人
魯連子曰齊田單破燕軍復齊城唯聊城不下燕將守
數月魯仲連乃為書著之於矢以射城中遺燕將燕將
得書泣三日乃自殺
韓子曰智伯將伐趙趙㐮子召張孟談曰奈無箭何孟
談曰董安于之治晉陽公宫之垣皆以楛楚其楛髙十
尺於是登而試之其堅則幹之勁不能適也君曰奈無
金何孟談曰董安于之治晉陽宫舎之堂皆以銅為柱
質君登而用之有餘金矣
漢書曰李陵擊匈奴一日五十萬矢皆盡虜攻急陵歎
曰復人數十矢可以脫矣
東觀漢記曰耿弇與張歩戰矢中弇眼以佩刀摧之左
右無知者
三齊畧記曰城東南五十里有蒲臺髙八十丈秦始皇
所頓處時在臺下縈蒲繫馬夾道數百歩到今蒲生猶
索蒲似水楊而勁堪為箭也
賛梁昭明太子弓矢贊曰弓用䈥角矢製良工亦以觀
徳非止臨戎楊葉命中猨墮張空
銘後漢李尤弧矢銘曰弦木為弧剡木為矢弧矢恊并
八極同紀
晉嵇令木弓銘曰烏號之朴豐條足理弦鳴走括截飛
駭止射隼髙牆出有擬議既用禦武亦以招士
晉李充良弓銘曰弓矢之作爰自曩時鄉村載禮招命
在詩力稱顔髙功發由基不争之美亦以詳疑
啓齊王融謝武陵王賜弓啓曰殿下摛藻蕙樓暢藝蘭
苑敷繢玉於風筵疉連珠於月兎園掩秀鄴水漸竒融
揖譲未工濫升飲之賞操弧反矢奉招賢之錫文韜鏤
景逸幹稍雲玩溢百齡佩流千載
　　弩
尚書帝令驗曰王弩發驚天下
釋名曰弩怒也有勢怒之鉤弦者牙以齒牙也牙外曰
郭為牙郭也含括之口曰機言機之巧也亦言如門户
之樞機開闔有節
史記曰龎㳙追孫臏臏量其暮當至馬陵道狹可伏兵
乃斫大樹白而書之曰龎涓死此樹下令萬弩夾道而
伏期日暮見火舉而俱發龎涓夜至斫木下見白書乃
鑚火燭之萬弩俱發龎涓自知智窮乃自刎曰遂成竪
子之名
史記曰項羽伏弩射中漢王傷胷乃捫足曰虜中吾指
古史考曰黄帝作弩
戰國䇿曰蘇秦為楚合從元戎以鐵為矢長八寸一弩
十矢俱發
吳志曰甘寜招合輕薄少年為之渠帥羣聚相隨挾持
弓弩負毦帶鈴民聞鈴聲即知是寕也
晉陽秋曰初髙祖勒兵闕下經曹爽門爽帳下督嚴世
引弩將射髙祖孫謙止之曰事未可知三注三止髙祖
車乃過
日南傳曰南越王尉他安陽王有神人臯通安陽王治
神弩一張一發大死三發殺三萬人
華陽國志曰鄧芝征涪陵見元猨抱子在樹上引弩射
之中猨母其子為抜箭以木葉塞創芝乃歎曰吾違物
之性其將死矣投弩水中
㑹稽典録曰鍾離牧謂朱育曰大皇帝以中國多騎欲
得騎而當之然吳神鋒弩射三里貫洞至四馬騎敢近
之乎
南越志曰龍川甞有銅弩牙流出水皆以銀黄雕鏤取
之者祀而後得父老云越王弩營處也
太公兵法曰弩之神名逺望
文子曰狡兎得而獵犬死髙鳥得而强弓藏
風俗通曰汲令應彬請主簿杜宣飲酒北壁上懸赤弩
照於杯中其形如蛇宣畏惡之然不敢不飲因得病彬
後知之思惟必懸弩所為也使致宣於故處設酒杯中
猶有蛇因謂之此壁上弩影耳非有他怪宣意解病即
愈
議蔡邕幽州刺史議曰幽州突騎冀州強弩天下精兵
國家瞻核四方有事未甞不取辦於二州也
銘後漢李尤弩銘曰放自近古發意所覩前聖制弓後
世建弩機牙發矢執破醜虜充獲雖屢猶不可常㤀戰
者危極武者傷
　　彈
韓詩外傳曰楚莊王將興師伐晉敢諫者罪至死孫叔
敖進諫曰臣之國中有榆其上有蟬蟬方奮翼悲鳴欲
飲清露不知螳蜋方欲食蟬而又不知黄雀在後黄雀
方欲食螳蜋不知童子挾彈丸在榆下童子欲彈黄雀
不知前有深坑後有掘株也皆貪前之利不顧後害也
楚國不征而晉國以寕孫叔敖之力也
左傳曰晉靈公從臺上彈人觀其避丸
吳越春秋曰陳音對越王云弩生於弓弓生於彈彈生
於古之孝子古者人民質朴死裹以白茅投之中野孝
子不忍父母為禽獸所食則作彈以守之故古人歌之
㫁竹續竹飛土逐宍
張璠漢記曰班超使于外願將三十六人以為蒿矢彈
丸之用
東方朔記曰東方朔對驃騎難曰以珠彈不如泥丸各
有所用也
太𤣥經曰明珠彈於飛宍其復不復
世說曰前軰人忌日惟不飲酒作樂王世將以忌日送
客至新亭主人欲作音樂王便起去持彈往衛洗馬墓
下彈鳥
蕭子顯齊書曰桓崇祖善彈彈鳥毛盡而鳥不死海鵠
羣翔崇祖登城樓彈之無不折翅
詩晉桓𤣥南林彈詩曰散帶躡良駟揮彈出長林歸翮
赴舊棲喬木轉翔禽落羽尋絶響屢中轉應心
賦晉夏侯孝若繳彈賦曰張弱弓理繁繳望大羣以送
丸審追放而必獲
銘後漢李尤彈銘曰昔之造彈起意弦木以丸為矢合
竹為樸漆飾以霑不用筋角丸彈之利以弋鳬鶩晉靈
驕悖羣臣是彈樂其如躍趨如避丸
　　矟
通俗文曰矛丈八者謂之矟
後魏書曰于栗磾築壘於河上親自守焉裕甚憚之遺
栗磾書假道西上題書曰黒矟公麾下栗磾以聞太宗
太宗因授黒矟將軍
靈鬼志曰河間王顒既敗於闗中有給使陳安者常乗
一赤馬俊快非常雙持二刀皆長七尺馳馬運刀所向
披靡闗西為之歌曰壟上健兒字陳安頭細面狹腸中
寛丈八大槊左右盤
詩晉傅𤣥詩曰彎我繁弱弓弄我丈八矟一舉覆三軍
再舉殄戎貊
書晉庾翼與燕王書曰今致朱漆銏三十張絳碧書幡
黒毦副也
序梁簡文帝馬槊譜序曰馬槊為用雖非逺法近代相
傳矟已成藝鄧蔍榮魏后之廷武而猶質種馬入丹陽
之寺雄而未巧聊以餘暇復撰斯法搜採抑揚斟酌煩
簡至春亭落景秋臯晚静嚴霜盡降宻雲初晴纎驪沃
若天馬半漢盼金精而轉態交流汗血爱連乾而息影
不畏衣香雕衢與白刃同暉翠毦與紅塵俱動足使武
夫憤氣觀者衝冠巴童留玩不待輕舟之楫越女踟蹰
無假如臯之箭
　
　
　
　
　
　
　
　
　
　
　藝文類聚巻六十
欽定四庫全書
　藝文類聚巻六十一　　　唐　歐陽詢　撰
　居處部一(緫載居處/)
易曰上古穴居而野處後世聖人易之以宮室上棟下
宇以待風雨
楚辭曰像設君室靜閑安髙堂䆳宇檻層軒層臺累榭
臨髙山網戶朱綴刻方連冬有突夏夏室寒經堂入奥
朱塵延(承塵筵/席也)砥室翠翹挂曲瓊蒻阿拂壁羅幬張翡
帷翠幬飾髙堂紅壁沙版𤣥玉梁仰觀刻桷畫龍蛇坐
堂伏檻臨曲池芙蓉始發雜芰荷紫莖屛風文緣波又
曰築室兮水中葺之兮以荷葢荃壁兮紫壇播芳椒兮
成堂桂棟兮蘭橑辛夷楣兮葯房
鹽鐵論曰貴人之家梓匠斵巨為小以圓為方上成雲
氣下成山林
漢武故事曰上起神屋鑄銅為柱黄金塗之赤玉為階
椽亦以金刻玳瑁為禽獸以薄其上椽首皆作龍首銜
鈴流蘇懸之鑄銅為竹以赤白石脂為泥椒汁和之以
火齊薄其上扇屛悉以白琉璃作之光照洞徹以白珠
為簾箔玳瑁壓之以象牙為牀以琉璃珠玉明月夜光
雜錯天下珍寳為甲帳其次為乙帳甲以居神乙上自
御之前庭植玉樹珊瑚為枝以碧玉為葉或青或赤悉
以珠玉為之子皆空其中如小鈴鎗鎗有聲甍標作鳯
皇軒翥若飛狀
漢書曰趙皇后姊為昭儀居昭陽舍其中庭彤采而砌
皆銅㳫黄金塗白玉階壁帶徃徃為黄金釭函藍田璧
明珠翠羽飾之又曰五侯大治第宅起土山漸臺洞門
髙廓閣道百姓歌之曰五侯初起曲陽最怒壊決髙都
(决髙都使水入長/安城髙都在城西)連竟外杜(杜陵/也)成都侯商甞病欲避
暑從上借明光宫又穿長安城引内漕水以行船立羽
盖張周帷楫櫂越歌上幸商第見赤墀青瑣又曰梁孝
王築東苑方三百里廣睢陽城七十里大治宫室為複
道自宫連屬於平臺三十餘里
東觀漢記曰琅琊孝王京就國都雅好宫室窮極技巧
壁帶玉飾以金銀
張璠漢記曰山陽督郵張儉奏中常侍侯覧起第十六
區皆髙樓四周連閣洞門之井蓮華壁杜綵畫魚池臺
苑擬諸宫闕
董生書曰禮天子之宫在清廟左涼室右明堂後路寢
四室者足以避寒暑而不高大也夫髙近陽廣室多隂
故室適形而止
仲長統昌言曰今為宫室者崇臺數十層長街十百仞
延袤臨浮雲上樹九丈旗珠玉翡翠以為飾連帷為城
構帳為宫起臺榭則髙數百丈壁帶珠玉土披緹錦
曹植表曰詔使周觀初玩雲盤北觀疏圃遂歩九華神
明特處譎詭天然誠可謂帝室皇居者矣雖崑崙閬風
之麗文昌之居不是過也
羅含别傳曰桓宣武以含為别駕以官廨寺諠擾非靜
黙所處乃於城西池小洲上立茅茨之屋竹果䕃宇伐
木為牀織葦為席布衣蔬食晏若有餘
詩陳孔奐名都一何綺詩曰京洛信名都佳麗擬蓬壺
九華彫玳瑁百福上椒塗黄金絡腰褭蓮花裝鹿盧咸
言儀服盛無勝執金吾
陳沈炯詩曰名都一何綺春日吐光輝髙樓雲母扇複
殿琉璃扉昭儀同輦出髙安連騎歸欲知天子貴千門
應紫㣲
陳周𢎞正詩曰名都宫觀綺金璧藻華璫吹臺望鳷鵲
舞殿接披香繡轂遊丹水彫輦出平陽陸離徒照眼何
解憂人腸
賦漢楊雄蜀都賦曰蜀都之地古曰梁州禹治其江渟
臯彌望鬱乎青葱丹青玲瓏石䲛水螭於近則有瑕英
菌芝玉石江珠於逺則有銀鉛錫碧馬犀象𤏡西有鹽
泉鐵冶橘林銅陵其傍則有期牛兕旄金馬碧雞其竹
則宗生族攅俊茂豐美夾江緣山尋卒而起其深則有
猵獺沉鱓水豹蛟蛇其都門二九四百餘閭两江珥其
市九橋帶其流苴竹浮流龜磧若蝎風胎雨鷇衆物駭
目百華投春隆隱芳芬螭燭若揮錦布繡望芒芒兮無
幅其布則筩中黄潤一端數金雕鏤釦器百技千工上
乃使有伊之徒調夫五味甘甜之和芍藥之羮江東鮐
鮑隴西牛羊五肉七菜朦厭腥臊若其吉日嘉㑹期於
送春之隂迎夏之陽置酒于榮川之間宅設坐于華都
之髙堂延帷揚幕接帳連岡郄公之徒相與如平陽□
巨沼羅車百乗期㑹投宿觀者方隄行船競逐也
後漢班固西都賦曰賦者古詩之流或以抒下情而通
諷諭或以宣上徳而盡忠孝雍容揄揚亦雅頌之亞也
西土耆老有陋洛邑之議故臣作兩都之賦漢之西都
在乎雍州左據函谷二崤之阻表以太華終南之山右
界褒斜隴首之險帶以洪河涇渭之川披三條之廣路
立十二之通門英俊之域紱冕所興冠帶如雲七相五
公其陽則崇山隐天幽林穹谷陸海珍藏藍田美玉其
隂則冠以九嵕陪以甘泉下有鄭白之沃衣食之源提
封五萬疆場綺紛溝塍刻鏤原隰龍鱗決渠降雨荷鍤
成雲離宫别館神池靈沼其中則有九真之鱗大宛之
馬黄支之犀條枝之鳥其宫室也體象乎天地經緯乎
隂陽樹中天之華闕豐冠山之朱堂因瓌材而䆒竒抗
應龍之虹梁列棼橑以布翼荷棟桴而髙驤彫玉瑱以
居楹裁金璧以飾璫左墄(倉勒反/階級也)右平重軒三階閨房
周通門闥洞開列鍾虡於中庭立金人於端闈增盤崔
嵬登降炤爛殊形詭制每各異觀乗茵歩輦唯所息宴
後宫則有掖庭椒房后妃之室茞若椒風披香發越蘭
林蕙草鴛鸞飛翔之列昭陽特盛隆乎孝成隋侯明月
錯落其間金缸䘖璧是為列錢翡翠火齊流曜含英珊
瑚碧樹周阿而生後宫之號十有四位窈窕繁華更盛
迭貴又有天祿石渠典籍之府講論乎六藝稽合乎異
同周以鉤陳之位衛以嚴更之署周廬千列徼道綺錯
輦路經營修途飛閣堎墱道而超西墉混建章而連外
屬神明(臺名/也)鬱其特起遂偃蹇而上躋軼雲雨於太半
虹蜺迴帶於棼楣攀井幹而未半目眩轉而意迷靈草
冬華神木叢生抗仙掌以承露擢雙立之金莖爾乃盛
娛遊之壯觀曜威靈而講武事命荆州使起鳥詔梁野
而驅獸毛羣内填飛羽上覆列卒周匝星羅雲布矢不
單殺中必疉雙風毛雨血灑野蔽天於是天子乃登屬
玉之館歴長楊(上林/也)之榭陳輕騎以行炰騰酒車以斟
酌割鮮野饗舉烽命爵大輅鳴鑾容與徘徊集乎豫章
之宇臨乎昆明之池左牽牛而右織女似雲漢之無涯
茂樹䕃蔚芳草被堤若摛錦與布繡燭燿乎其陂𤣥鶴
白鷺鳬鷖鴻鴈沉浮往來雲集霧散都都相望邑邑相
屬國籍十世之基家承百年之業又東都賦曰王莽作
逆漢祚中缺於是聖皇握乾符闡坤珍披皇圗稽帝文
赫然發憤應若興雲遂超大河跨北嶽立號髙邑建都
河洛系唐統接漢緒茂育羣生恢復疆宇若乃順時節
而蒐狩簡車徒以講武歴騶虞覽駟驖嘉車攻采吉日
禮官整儀乗輿乃出於是發鯨魚鏗華鍾登玉輅乗時
龍元戎竟野戈鋋彗雲羽旄掃蜺旌旗拂天然後舉烽
伐鼔申令三驅輶車霆擊驍騎電騖指顧倐忽獲車已
實樂不極盤殺不盡物於是薦三犠效五牲禮神祗懐
百靈覲明堂臨辟雍登靈臺考休徵列百僚而賛羣后
穹皇儀而展帝容明堂詩曰於昭明堂明堂孔陽聖皇
宗祀穆穆煌煌辟雍詩曰乃流辟雍辟雍湯湯聖皇莅
止造舟為梁靈臺詩曰三光宣精五行布序習習祥風
祁祁甘雨寳鼎詩曰岳修貢兮川效珍吐金景兮歊浮
雲寳鼎見兮色紛紜煥其炳兮被龍文白雉詩曰啓靈
篇兮披瑞圗獲白雉兮效素烏嘉祥阜兮集皇都發皓
羽兮奮翹英
後漢張衡西京賦曰昔班固觀世祖遷都于洛邑懼將
必踰溢制度不能遵先聖之正法也故假西都賔盛稱
長安舊制有陋洛邑之議而為東都主人折禮衷以荅
之張平子薄而陋之故更造焉有馮虗公子者(無此公/子但依)
(慿言/之)言於安處先生曰(亦無此/先生也)秦據雍而强周即豫而
弱髙祖都西而泰光武處東而約先生獨不見西京之
事歟漢氏初都在渭之涘秦里其朔實為咸陽(里居朔/北也高)
(帝六年改/曰長安)左有崤函重險桃林之塞綴以二華巨靈贔
屭髙掌逺蹠以流河曲厥迹猶存右有隴坻之隘隔閡
華戎岐梁汧雍陳寳鳴雞在焉於前則終南太一隆窟
崔崒隐轔鬱律連岡乎嶓冢爰有藍田珍玉是之自出
於後則髙陵平原據渭踞涇其逺則九嵏甘泉涸隂沍
寒日北至而含凍此焉清暑寔為地之奥區神臯昔者
太帝恱秦穆公而覲之饗以鈞天廣樂帝有醉焉乃為
金䇿錫用此土而剪諸鶉首自我髙祖之始入也乃覧
秦制跨周法正紫宫於未央表嶤闕於閶闔䟽龍首以
抗殿狀嵬峩以岌嶪蔕倒茄於藻井披紅葩之狎獵飾
華榱與璧璫流景曜之暐煜彫楹玉磶繡栭雲楣三階
重軒鏤檻文㮰左平右墄青𤨏丹墀仰福帝居陽曜隂
藏洪鐘萬鈞猛虡趪趪負筍業而餘怒乃奮趐而騰驤
若夫長年神仙宣室玉堂麒麟朱鳥龍興含章正殿路
寢用朝羣辟嘉木樹庭芳草如積髙門有閌列坐金狄
(秦時長狄見於臨/洮鑄銅作其象)後宫則昭陽飛翔增成合歡蘭林披
香鳯皇鴛鸞(皆宫/殿名)故其館室次舍采飾纎縟裛以藻繡
文以朱綠翡翠火齊絡以美玉流懸黎之夜光綴隋珠
以為燭於是鉤陳之外閣道穹隆屬長樂與明光徑北
通乎桂宫恣意所幸下輦成燕窮年㤀歸猶不能徧覛
往昔之遺館獲林光於秦餘處甘泉之爽塏乃隆崇而
𢎞敷既新作於迎風增露寒與儲胥通天眇以竦峙徑
百常而莖擢翔鵾仰而弗逮况青鳥與黄雀伏櫺檻而
俯聼聞雷霆之相激柏梁既災越巫陳方建章是經用
厭火祥圜闕竦以造天若雙碣之相望鳯鶱翥於甍標
咸遡風而欲翔干雲霧而上逹狀亭亭以迢迢神明崛
其特起井幹疉而百增上飛闥而仰眺正覩瑶光與玉
繩列瀛洲與方丈夾蓬萊而駢羅長風激於别島起洪
濤而揚波海若遊於𤣥渚鯨魚失流而蹉跎立脩莖之
仙掌承雲表之清露屑瓊蘂以朝食必性命之可度爾
乃廓開九市通闤帶闠旗亭五重俯察百隧(隧列肆/道也)上
林禁苑跨谷彌阜東至鼎湖邪界細桺掩長揚而連五
柞繞黄山而欵牛首乃有昆明靈沼黑水𤣥沚周以金
堤樹以桺杞豫章珍館掲焉中峙牽牛立其左織女處
其右日月於是乎出入象扶桑與濛汜其魚則鮪鯢鱨
魦脩額短項大口折鼻詭類殊種鳥則鷫鷞鴰鴇鴐鵞
鴻鶤南翔衡陽北棲鴈門於是孟冬作隂寒風肅殺雨
雪飄颻氷霜慘烈天子乃駕雕軫六駿駮戴翠㡌倚金
較華葢承辰天罼先驅千乗雷動萬騎龍趨縱獵徒赴
長莽迾卒清候武士赫怒河渭為之波盪吳岳為之陁
堵百禽㥄遽騤瞿奔觸䘮精亾魂失歸㤀趣矢不虚捨
鋋不苟躍當足見蹍值輪被轢乃使迅羽輕足尋景追
括鳥不暇舉獸不得發青骹摰於韝下韓盧噬於緤末
於是鳥獸殫目觀窮遷延邪睨集乎長揚之宫酒車酌
醴方駕授饔升觴舉燧既釂鳴鍾儴佯乎五柞之館旋
憩乎昆明之池浮鷁首翳雲芝垂翟葆建羽旗齊拽女
縱棹歌奏淮南度陽阿大駕幸乎平樂帳甲乙而襲翠
被臨迴望之廣場程角觝之妙戯烏獲扛鼎都盧尋橦
衝狹鷰濯胷突銛鋒跳丸劒之揮霍走索上而相逢度
曲未終雲起雪飛巨獸百尋是為蔓延神山崔嵬歘從
背見白象行孕垂鼻轔囷海鱗變而成龍狀蜿蜿以蝹
蝹(於云反/龍行貌)舍利(獸/名)颬颬化為仙車驪駕四鹿芝葢九葩
竒幻儵忽易貌分形吞刀吐火雲霧杳𡨕畫地成川流
渭通涇百馬同轡騁足並馳橦末之枝態不可彌秘舞
更奏妙材騁技始徐進而羸形似不勝乎羅綺紛縱體
而迅赴若驚鶴之羣羆要紹修態麗服颺菁昭邈流眄
一顧傾城列爵十四競媚取榮盛衰無常唯愛所丁衛
后興於鬒髮飛燕寵於輕體又東京賦曰是時也七雄
竝爭競相髙以奢麗楚築章華於前趙建叢臺於後秦
政利觜長距終得擅場思專其侈以莫己若也乃搆阿
房起甘泉結雲閣觀南山百姓不能忍是用息肩於大
漢髙祖膺籙受圗順天行誅掃項軍於垓下紲子嬰於
枳塗因秦宫室據其府庫且夫天子有道狩在海外守
位以仁不恃隘害秦負阻於二闗卒開項而受沛彼偏
據而規小豈若宅中而圗大昔先王之經邑也掩觀九
隩靡地不營土圭測影不縮不盈揔風雨之所交然後
以建王城審曲靣勢泝洛背河左伊右瀍西阻九阿盟
津逹其後太谷通其前迴行道乎伊闕斜徑㨗乎轘轅
太室作鎮掲以熊耳底柱輟流鐔以太坯漢初弗之宅
也故宗緒中圮巨猾閒舋竊弄神器歴載三六偷安天
位我世祖忿之乃龍飛白水鳯翔參墟授鉞四七共工
是除區宇乂寕思和求中睿哲𤣥覧都兹洛宫逮至顯
宗六合殷昌既新崇徳遂作徳陽昭仁惠於崇賢抗義
聲於金商建象魏之兩觀旌六典之舊章濯龍芳林九
谷八谿芙蓉覆水秋蘭被涯永安離宫脩竹冬青隂池
幽流𤣥泉洌清鵯鶋秋棲鶻鵰春鳴瞗鳩鸝黄闗闗嚶
嚶於南則前殿雲臺和懽安福謻門曲榭斜阻城洫竒
樹珍果鉤盾所職於東則洪池清籞淥水澹澹内阜川
禽外豐葭菼其西則平樂都場示逺之觀龍雀蟠蜿天
馬半漢乃營三宫布政頒常複廟重屋于斯胥洎龍輅
充庭雲旗拂霓夏正三朝庭燎晰晰(章列/反)春日載陽合
射辟雍設業設虡宫懸金鏞鼖(音/汾)鼔路鼗(音/桃)樹羽幢幢
張大侯制五正設三之厞(音/翡)司旌天子乃撫玉輅時乗
六龍發鯨魚鏗華鍾攝提運衡徐至於射宫禮事展樂
物具王夏闋騶虞奏決拾既次彫弓斯彀(古候/反)逹餘萌
於暮春昭誠心以逺喻三農之隙耀威中原歳惟仲冬
大閱西園乃馭小戎撫輕軒戈矛若林牙旗繽紛迄乎
上林結徒為營叙和樹表司鐸授鉦坐作進退節以軍
聲火烈具舉武士星敷鵝鸛魚麗箕張翼舒馭不詭遇
射不翦毛升獻六禽時膳四膏成禮三驅解罘放麟不
窮樂以訓儉不殫物以昭仁爾乃卒歳大儺驅除羣癘
侲子萬童丹首𤣥製桃弧棘矢所發無臬飛礫雨散剛
癉必斃煌火馳而星流逐赤疫於四裔又南都賦曰於
顯樂都既麗且康陪京之南居漢之陽剖周楚之豐壌
跨荆豫而為疆其寳利珍怪則金采玉璞隋珠夜光太
一餘粮中黄㲄玉松子神陂赤靈解角耕父揚光於清
泠之泉游女弄珠於漢臯之曲其水蟲則有蠳龜鳴蛇
潛龍伏螭其鳥則有鴛鴦鵠鷖鴻鴇鴐鵝嚶嚶和鳴澹
澹隨波其香草則薜荔蕙若􁊈蕪蓀萇晻曖蓊蔚含棼
吐芳酒則九醖甘醴十旬兼清醪敷徑寸浮蟻若萍其
甘不爽醉而不酲獻酢既交率禮無違彈琹擫籥流風
徘徊於是暮春之禊元巳之辰方軌齊軫袚(音/弗)于陽濵
朱帷連網曜野映雲脩袖繞繚而滿庭羅襪躡蹀而容
與翩綿綿其若絶眩將墜而復舉於是羣士放逐馳于
沙場俯貫魴鱮仰落雙鶬魚不及竄鳥不暇翔車雷震
而風厲馬鹿超而龍驤夕暮而歸其樂難㤀
後漢杜篤論都賦曰天命有聖託之大漢大漢開基髙
祖有勳斬白蛇屯黑雲蹈滄海跨崑崙劉敬建䇿初都
長安太宗承流守之以文孝武因其餘財府帑之畜深
入匈奴割裂王庭連綏耳鎻雕題摧天督牽象犀沃野
千里原隰彌望保值五穀桑麻條暢濵㨿南山帶以涇
渭號曰陸海蠢生萬類城池百尺阨塞要害一人奮㦸
三軍沮敗于時聖帝赫然申威南禽公孫北脅强胡西
平隴冀東據洛都今天下新定矢石之勤始瘳未遑於
論都而遺思雍州也
後漢崔駰反都賦曰漢厯中絶京師為墟光武受命始
遷洛都客有陳西土之富云洛邑褊小故略陳禍敗之
機不在險也建武龍興奮旅西驅虜赤眉計髙胡斬銅
馬破骨都收翡翠之駕據天下之圖上帝受命將昭其
烈潜龍初九真人乃發上貫紫宫徘徊天闕幄狼弧蹈
參伐陶以乾坤始分日月觀三代之餘烈察殷夏之遺
風背崤函之固即周洛之中興四郊建三雍禪梁父封
岱宗
漢傅毅洛都賦曰惟漢元之運㑹世祖受命而弭亂體
神武之聖􁌚握天人之契賛尋徃代之規兆乃險塞之
自然被崑崙之洪流據伊洛之雙川挾成臯之嚴阻扶
二崤之崇山分畫經緯開正塗軌序立廟祧面朝後市
歎息起雰霧奮袂生風雨覽正殿之體制承日月之皓
精騁流星於突陋追歸鴈於軒軨帶螭龍之疏鏤垂菡
萏之敷榮顧濯龍之臺觀望永安之園藪渟清沼以汎
舟浮翠虬與𤣥武桑宫繭館區制有規后帥九嬪躬敕
工女近則明堂辟雍靈臺之列宗祀揚化雲物是察其
後則有長岡芒阜屬以首山通谷岋㞹石瀨寒泉於是
乗興鳴和按節發軔列翠葢方龍輈備五路之時副㩜
三辰之旗斿傅說作僕羲和奉時千乗雷駭萬騎星鋪
絡繹相屬揮沫揚鑣羣仙列於中庭發魚龍之巨偉羡
門拊鼓偓佺操麾講武農隙校獵因田搜幽林以集禽
激通川以御獸跨乗黄射遊麋弦不虚控目不徒睎解
腋分心應箭殪夷然後弭節容與淥水之濵垂芳餌於
清流出漩瀨之潜鱗
魏徐幹齊都賦曰齊國實坤徳之膏腴而神州之奥府
其川瀆則洪河洋洋發源崑崙驚波沛厲浮沫揚奔南
望無垠北顧無鄂蒹葭蒼蒼莞菰沃若瑰禽異鳥羣萃
乎其間帶華蹈縹披紫垂丹應節往來翕習翩翻靈芝
生乎丹石發翠華之煌煌其寳玩則𤣥蛤抱璣駁蚌含
璫構夏殿以宏覆起層榭以髙驤龍楹螭桷山㞯雲牆
其後宫内庭嬪妾之館衆偉所施極巧窮變然後脩龍
㮄遊洪池折珊瑚破琉瓈日既仄而西舍乃反宫而棲
遲歡幸在側便嬖侍隅含清歌以詠志流𤣥眸而微眄
竦長袖以合節紛翩翩其輕迅王乃乗華玉之輅駕元
駮之駿武騎星散鉦鼔雷動旌旗虹亂盈乎靈圃之中
於是羽族咸興毛羣盡起上蔽穹庭下被臯藪
魏劉楨魯都賦曰昔大庭氏肇建厥居少昊受命亦都
兹焉山則連岡屬嶺曀􁀙峽北紫金揚暉於洪崖水精
潜光乎雲穴岱宗邈其層秀千氣霧以髙越其木則赤
桋青松文莖蕙棠洪幹百圍髙徑穹皇竹則填彼山垠
陔彌阪域夏簜攅包勁條竝殖翠實離離鳯皇攸食水
産衆夥各有彛倫頒首華尾豐顱重斷戴兵挾刃盤甲
曲麟且觀其時謝節移和族綏宗招歡合好肅戒友朋
蛾眉清眸顔若雪霜挿曜日之珍笄珥明月之珠璫舞
人就列整飾容華和顔揚眸眄風長歌飄乎猋發身如
轉波尋虛騁迹顧與節和縱脩袖以終曲若奔星之赴
河及其素秋二七天漢指隅民胥祓禊國于水游緹帷
彌津丹帳覆洲葢如飛鶴馬如游魚應門巖巖朱扉含
光路殿巋其隆崇文陛巘其髙驤聴迅雷於長除若有
聞而復亾其園囿苑沼駢田接連淥池分浪以帶石垠
文隅瓊㟁華玉依津邦乃大狩振揚炎威敎民即戎講
習興師落幕包括連結營圍毛羣隕殪羽族殱剝填﨑
塞畎不可勝錄
魏劉邵趙都賦曰且敝邑者固靈州之敞宇而天下之
雄國南則有洪川巨瀆黄水濁河發河積石徑拂太華
灑為九流入于元波東則有天浪水府百川是鍾包絡
坤維連薄大濛北則有陶林元壇增氷沍寒西則有靈
邱平圃邪接崑崙其近則有天井句注飛壺太行璀錯
磥硌屬阜連岡龍首嵳峩以􁖶鬱羊坂輪􁮛以􁥶嵣清
漳發源濁滏汩越湯泉涫沸洪波漂厲爾乃都城萬雉
百里周廻九衢交錯三門旁開層樓竦閣連棟結階峙
華爵以表甍若翔鳯之將飛正殿儼其造天朱櫺赫以
舒光盤虬螭之蜿蜒承雄虹之飛梁結雲閣於南宇立
叢臺於少陽及至暮秋渉秋則風烈寒猛豺鷙攫鷹隼
奮翰國乃講武狩于清源駕鶩冥之駿駁抗冲天之旌
旃北連昭餘南屬呼沲西眄太陵東結繚河然後嵠子
放機戈矛亂發決斑鬐破文頞當手斃僵應弦倒越爾
乃進夫山中名倡㐮國妖女狄鞮妙音邯鄲才舞六八
駢羅逓奏迭舉體凌浮雲聲哀激楚其珍玩服物則昆
山美玉元珠曲環輕綃啓繒織纊綈紈其器用良馬則
六弓四弩綠沈黄間堂嵠魚腸丁令角端飛兔奚斯常
驪紫燕豐鬒确顱龍身鵠頸目如黄金蘭筋參精迅躡
飛浮䡍響追聲若乃至季春元己辰火熾光挺新贈往
袚于水陽朱幕蔽野綵帷連岡妖冶呈飾顔如春英
晉左思蜀都賦曰夫蜀都者盖兆基於上世開國于中
古廓靈闗而為門包玉壘而為宇帶二江之雙流抗蛾
眉之重阻於前則跨躡犍䍧枕倚交趾經塗所亘五千
餘里於是乎卭竹緣嶺菌桂臨崖㫄挺龍目側生荔枝
布綠葉之萋萋結朱實之離離孔翠羣翔犀象競馳白
雉朝雊猩猩夜啼金馬騁光而絶影碧雞倐忽而曜曦
火井沉熒於幽泉髙爓飛扇於天垂於後則却背華容
北指崑崙緣以劒閣阻以石門流漢湯湯驚浪雷奔望
之天迴即之雲昏水物殊品鱗介異族或藏蛟螭或隐
碧玉其樹則有木蘭梫(音/侵)桂杞櫹椅桐楩柟幽藹於谷
底松柏蓊蔚於山峰擢脩幹竦長條扇飛雲拂輕霄羲
和假道於峻岐陽烏廻翼乎髙標於東則左綿巴中百
濮所充外負銅梁於宕渠内函要害於膏腴丹砂赩熾
出其坂蜜房郁毓被其阜山圖采而得道赤斧服而不
朽交譲所值蹲鴟所伏百藥灌叢寒卉冬馥其中則有
青珠黄環碧砮芒硝或豐綠荑或蕃丹椒紅葩紫飾柯
葉漸苞敷蘂葳蕤落英飄颻溝洫脉散疆里綺錯黍稷
油油稉稻漠漠指渠口以為雲門灑滮池而為陸澤爾
乃邑居隐賑夾江傍山家有鹽泉之井户有橘柚之園
百果甲坼異色同榮朱櫻春熟素奈夏成若乃大火流
涼風厲白露凝微霜結紫梨津潤樼栗罅發蒲萄亂潰
石榴競裂晨鳬旦至候鴈衘蘆木落南翔氷泮北徂雲
飛水宿哢吭(胡浪/反)清渠其深則有鱣鮪鱒魴鮷鱧魦鱨
差鱗次色錦質報章闢二九之通門畫方軌之廣塗營
新宫於爽塏擬承明而起廬結陽城之延閣飛觀榭乎
雲中開髙軒以臨山列綺窓以瞰江内則宣化之闥崇
禮之闈華闕雙邈重門洞開金鋪交映玉題相暉亞以
少城接乎其西列隧百重羅肆巨千賄貨山積纎麗星
繁都人士女袨服靚(才性/反)粧布有橦華麵有桄榔卭竹
傳節於大夏之邑蒟醬流味於番禺之鄉闤闠之里伎
巧之家百室離房機杼相和貝錦斐成濯色江波若夫
王孫之屬郄公之倫從禽於外巷無居人並乗驥子俱
服魚文西踰金隄東越玉津㦸食鐵之獸射噬毒之鹿
拍貙氓於葽草彈言鳥於森木拔象齒戾(歴結/反)犀角鳥
鎩翮獸廢足殆而朅來相與第如滇(丁田/反)池集乎江洲
試水客漾輕舟娉江妃與神遊將饗獠者張帟幕㑹平
原酌醪酤割芳鮮飲御酣賔旅旋車馬雷駭轟轟填填
近則江漢炳靈世載其英蔚若相如皭若君平王褒煒
燁而秀發楊雄含章而挺生幽思絢道德摛藻掞天庭
又吳都賦曰東吳王孫囅(勑忍反/大笑也)然而咍曰夫上圖景
宿辯於天文者也下料物土析於地理者也鳥䇿篆素
玉牒石記烏聞梁岷有陟方之館行宫之基歟而吾子
獨未聞大吳之壯麗乎且有吳之開國也造自泰伯宣
於延陵固其經略上當星紀拓土畫疆指衡岳以鎮野
目龍川而帶坰百川𣲖别歸海而㑹控清引濁混濤并
瀬濆薄沸騰寂寥長邁出乎太荒之中行乎東極之外
於是乎長鯨吞航修鯢吐浪躍龍騰虵蛟鯔琵琶泝洄
順流噞喁沉浮鳥則鵾鷄鸀鳿鷞鵠鷺鴻鶢鶋避風候
鴈造江湛淡羽儀隨波參差理翮整翰容與自玩彫啄
蔓藻刷盪漪瀾蚌蛤珠胎與月虧全巨鼇贔屭首冠靈
山大鵬繽翻翼若垂天洪桃盤屈丹桂灌叢瓊枝抗莖
而敷蘂珊瑚幽茂而玲瓏增岡重阻列真之宇江妃於
是往來海童於是宴語草則藿蒳豆䓻薑彚非一石㠶
水松東風扶留布濩臯澤蟬聨陵邱夤緣山岳之岊冪
歴江海之流木則平仲君遷松梓古度楠榴之木相思
之樹宗生髙岡族茂幽阜擢本千尋垂䕃萬畆與風颻
颺䬀瀏颼飀鳴條暢律飛音響亮葢象琹筑并奏笙竽
俱唱其竹則篔簹林箊桂箭射筒柚梧有篁篻簩有叢
苞筍抽節徃徃縈結綠葉翠莖冐霜停雪梢雲無以喻
嶰谷不能連鸑鷟食其實鵷雛擾其間其果則丹橘餘
甘荔枝之林㯽榔無柯椰葉無隂其琛賂則琨瑶之阜
銅鍇(白鐵/也)之垠火齊之寳駭雞之珍頳丹明璣金華銀
樸紫貝流黄縹碧素玉其荒陬譎詭則有龍穴内蒸雲
雨所儲陵鯉若獸浮石若桴雙則比目片則王餘窮陸
飲木極沉水居泉室潛織而巻綃淵客慷慨而泣珠象
耕鳥耘此之自改煑海為鹽采山鑄錢國稅再熟之稻
鄉貢八蠶之緜造姑蘇之髙臺臨四逺而特建帶朝夕
之濬池佩長洲之茂苑闚東山之府則環寳溢目䚕海
陵之倉則紅粟流衍雕欒鏤楶(音/節)青𤨏丹楹圖以雲氣
畫以仙靈髙闈有閌洞門方軌朱闕雙立馳道如砥樹
以青槐亘以淥水桃笙象簟韜於筒中蕉葛升越弱於
羅紈命官帥而擁鐸將校獵乎具區吳王乃巾玉輅軺
驌驦羽旄揚蕤雄㦸燿鋩貝胄象弭織文鳥章六軍袀
服四騏龍驤猩猩啼而就禽􁲜􁲜(扶弗/反)笑而被格屠巴
蛇出象骼斬鵬翼掩廣澤結輕舟而競逐迎潮水而振
緡精衛銜石而遇繳文鰩夜飛而觸綸指包山以為期
集洞庭而淹㽞數軍實乎桂林之苑饗戎旅乎落星之
樓又魏都賦曰魏國先生有睟其容乃盱衡而詰曰异
乎交益之士劔閣雖嶛(嶛險/也)憑之者蹶洞庭雖濬負之者
北且魏土者畢昴之所應虞夏之餘人先王之桑梓列
聖之遺塵爾其疆域則㫄及齊秦結湊兾道開胷殷衛
跨躡燕趙墨井鹽池𤣥滋素液厥田惟中厥壌惟白思
重爻摹大壯覽荀卿采蕭相枌橑複結欒櫨疉施丹梁
虹申以並亘朱桷森布而支離綺井列疏以懸蔕華蓮
重葩而倒披於前宣明顕陽順徳崇禮重闈洞出鏘鏘
濟濟於後椒鶴文石永巷壺術楸梓木蘭次舍甲乙增
構峩峩清塵剽剽雲雀踶甍而矯首壯翼摛鏤於青霄
雷雨杳㝠而未半曒日籠光於綺寮碩果灌叢圍木竦
尋篁條懐風蒲萄結隂丹藕凌波而的皪綠芰汎濤而
浸潭羽翮頡頏鱗介浮沉澄流十二同原異口蓄為屯
雲泄為行雨内則街衢輻輳朱闕結隅石杠(杠橋/也)飛梁
出控漳渠疏通溝以濵路羅青槐以䕃途
晉庾闡揚都賦曰子未聞揚都之巨偉也左滄海右岷
山龜鳥津其落江漢演其源碣金摽乎象浦注桐柏乎
元川昔句吳端委延州儷臧髙譲殆於庶幾英風亞乎
潁陽土映黄旗之景巒吐紫葢之祥巖栖赤松之館岫
啓縉雲之堂龍符渙而夏徳興羣神萃而玉帛昌也天
包龍軫地奄衡霍𤣥聖所遊陟方所託我皇晉之中興
而駿命是廓靈運啓於中宗天綱振其絶絡於是乎源
澤浩瀁林阜隐薈彭蠡吞江荆牙吐瀨赴三峽之隘洞
九川之㑹泮五嶺而分流鼓沱潜而碎沛漨渤灪滃潢
漾擁涌驚波霆激駭浪川動東注尾閭呼蹹洞庭茫若
雲漢窈若青城其山則重岡峨屼峻嶺嵦崿陽侯鱗萃
龍濤綺錯嵭􁖶磊砢嵬峞鄱薄㫄帶千溪下同萬壑木
則灌以杞梓被以沙棠結根九疑布葉天柱林為五嶽
之苑材為八都之府掃飛虹虧陽景拂白雪而增翠凌
廣莫而敷穎竹則䉁風箘簵篠簜林箊單棘箜􁁉蓊蔚
蕭疎貞條梢風勁節集霧望之猗猗即之倩倩蒼浪之
竿東南之箭其林可游其芳可薦草則陵苔海藻山英
江蘺綸組菁茅繁露巻施獸則騊駼狻猊鋸牙披蹄登
重巘蹲嶫􁧿噫氣則風生噴沫則雨灑其間則有騰猨
夭嶠閃儵柯杪風母果然星流電遷或淩虚赴絶或繚
繞希聞鳥則鷦鵬孔翠丹穴之羽鳴鳯自歌翔鸞自舞
魚則鮫鱣䲋鮪比目鱨魦脩鯤横海徵鯨偃波其中則
有靈蛟白黿之族種繁六眸類豐三足鸚螺蛻骨寄居
負敖餘泉如輪文蚳如琢果則黄甘朱橙楊桃琵琶林
蔚八桂之業色耀三珠之華爾其寳怪則有瑶琨琅玕
青碧素珉陽珠散火隂甲潜珍雲英水玉錯燿龍鱗煥
若金膏晃若燭銀琉璃氷朗而外映珊瑚觸石而搆翹
牙簟裂文於象齒火布濯穢於炎焱西岨石城則舟車
之所混并東盡金塘則方駕之所連箱其中則有龍坻
華屋晨鳬之舸青雀飛艫餘皇鼔柂鷁首鋪於黄宫盤
蛟纏於赤馬爰有蘭堂華室髙門重構羅鼎玉食絲竹
竝奏龍驥汗血於廣塗朱輪擊轂而輻湊
晉傅元正都賦曰撫琴瑟陳鍾虡吹鳴簫撃靈鼔奏新
聲理秘舞乃有材童妙妓都盧迅足緣脩竿而上下形
既變而景屬忽跟挂而倒絶若將墜而復續虬縈龍蛇
委隨紆曲杪竿首而腹旋承嚴節之繁促於是神嶽雙
立岡巖岑崟靈草蔽崖嘉木成林東父翳青盖而遐望
西母使三足之靈禽丹蛟吹笙文豹鼓琴素女撫瑟而
安歌聲可意而入心偓佺企而鶴立和清響而哀吟
　
　
　
　
　
　
　
　
　
　
　
　
　藝文類聚巻六十一
欽定四庫全書
　藝文類聚卷六十二　　　唐　歐陽詢　撰
　居處部二(宫/殿)　(闕/坊)　(臺/)
　　宫
世本曰禹作宫
釋名曰宫穹也屋見垣上穹隆也
方言曰吳有館娃之宮
禮記曰儒有一畆之宫環堵之室
大戴禮曰周時徳澤和洽蒿茂大以為宫柱者名曰蒿
宫
毛詩曰定之方中作于楚宫揆之以日作于楚室又曰
鼓鐘于宫聲聞于外
管子曰黄帝有合宫以聴政
穆天子傳曰天子升于崑崙之邱以觀帝之宫
越絶書曰美人宮周五百九十歩土城者句踐所習敎
美人西施鄭旦宮室
列子曰周穆王時西胡國有化人來王執化人之袪騰
而上天暨化人之宫構以金銀絡以珠玉出雲雨之上
實為清都紫㣲也
孟子曰齊宣王見孟子於雪宫
呂氏春秋曰武王勝殷靖箕子之宫
楚辭曰鱗屋兮龍堂紫貝闕兮朱宫
史記曰騶子之燕昭王擁篲先驅請列弟子之座而受
業築碣石宫親徃師之
神異經曰東方有宫青石為牆髙三仞左右闕髙百丈
畫以五色門有銀㮄以青石碧鏤題曰天地長男之宫
西方有宫白石為牆五色黄門有金㮄而銀鏤題曰天
地少女之宫西南方有宫以金為牆門有金㮄以銀題
曰天皇之宫南方有宫以赤石為牆赤銅為門有銀㮄
題曰天地中女之宮北方有宫以黒石為牆題曰天地
中男之宫東南有宫以黄石為牆以黄碧鏤題曰天地
少男之宫西北有宫以黄銅為牆題曰地皇之宫
十洲記曰青邱山上有紫宫天真仙女多遊於此又曰
方丈山上有琉璃宫
列仙傳曰鉤弋夫人齊人也右手拳望色者云東方有
貴人氣及到姿色甚偉帝披其手得一鉤手尋下不拳
故名其宫曰鉤弋宫
説苑曰楚使使聘齊齊王享之梧宫使者曰大哉梧乎
王曰江海之魚吞舟况大國之樹也
漢武帝故事曰上啓明光宫發燕趙美女二千人充之
建章未央長樂三宮皆輦道相屬懸棟飛閣不由徑路
漢書曰武帝六年冬幸雍回中春作首山宫又曰上祠
神人于交門宫若有向坐拜者作交門之歌又曰幸河
東之明年正月鳯皇集祋祤於所集處得玉寳起歩夀
宫又曰柏梁災越巫勇之乃曰越俗有火災復起屋必
以大用勝服之於是起建章宫為千門萬户又曰秦倚
曲臺之宫懸衡天下
三輔故事曰桂宫周匝十里内有光明殿走狗臺土山
縈複道横北度從宫中西上城至神明臺
三輔黄圗曰有夜光宫望逺宫照臺宫蒲萄宫棠梨宫
資陽宫長平宫五柞宮
漢宫闕名曰長安有長樂宫未央宫長門宫鼔簧宫承
光宫林光宫宜春宫池陽宫長平宫黄山宮望仙宫長
楊宫集靈宫萬歳宫延夀宫祈年宫通天宫馺娑宫
東觀漢記曰帝遺單于饗賜作樂百戲上幸離宫臨觀
魏略曰大秦國城中有五宫相去各五十里宫室皆以
水晶為柱食器亦然
王隱晉書曰髙堂隆刻鄴宫屋材云後若干年當有天
子居此宫惠帝止鄴宫治屋者土剝更泥始見刻字計
年正合
詩梁簡文帝新成安樂宫詩曰遥㸔雲霧中刻角映丹
虹珠簾通曉日金花拂夜風欲知弦管處來過安樂宫
周明帝過舊宫詩曰玉燭調秋氣金輿歴舊宫還如過
白水更似入新豐秋潭漬晚菊寒井落疎桐奉杯延故
老今聞歌大風
陳隂鏗新成安樂宫詩曰新宫實壯哉雲裏望樓臺迢
遥翔鵾仰連翩賀雀來重簷寒露宿丹井夏蓮開砌石
披新錦梁花畫早梅欲知安樂盛歌管雜塵埃
賦漢劉歆甘泉宫賦曰軼陵陰之地室過陽谷之秋城
迴天門而鳯舉躡黄帝之明庭冠髙山而為居乗崑崙
而為宫按軒轅之舊處居北辰之閎中背共工之幽都
向炎帝之祝融封巒為之東序緣石闕之天梯桂木雜
而成行芳肹蠁之依依翡翠孔雀飛而翺翔鳯皇止而
集栖甘醴湧於中庭兮激清流之瀰瀰黄龍遊而蜿蟺
兮神龜沈于玉泥離宫特觀樓比相連雲起波駭星布
彌山髙巒峻阻臨眺曠衍深林蒲葦涌水清泉芙蓉菡
萏菱荇蘋蘩豫章雜木梗松柞棫女貞烏勃桃李棗檍
魏卞蘭許昌宫賦曰入南端以北眺望景福之嵳峩飛
棟列以山峙長途邈以委虵見欒櫨之交錯覩陽馬之
承阿轉挾轕以相因若流水之揚波木無小而不礲材
靡隱而不華懿采色而發越瑋巧飾之繁多雙轅承枌
丹梁端直明窓列布綺井崱嶷其隂則有望舒涼室羲
和温房隆冬御絺盛夏重裳同一宇之深䆳致寒暑於
隂陽脩欄䕃於階砌崇棟拂乎旻蒼綺組發華翡翠生
光丹草周隅靈木成行非窈窕之至貴孰能升於斯堂
坐金人於闈闥列鍾簴於廣庭天鹿軒翥以揚怒師子
鬱拂而負楨珍果敷華蘭芷垂榮百璧照曜飛響應聲
扣角則春風至彈商則秋風征歴神芝之峻觀幸安昌
之巍巍進鼓舞之秘伎絶世俗而入微興七盤之遞奏
觀輊㨗之翩翾或遲或速乍止乍旋似飛鳬之迅疾若
翔龍之游天趙女撫琹楚媛清謳秦筝慷慨齊舞絶殊
衆技並奏捔巧騁竒千變萬化不可勝知樂戱闋遊觀
足登承光坐華幄論稽古反流俗退虗偽進敦朴寳賢
良賤珠玉豈必世而後仁在時主之所欲
魏楊修許昌宫賦曰於是儀北極以搆橑希形制乎太
微結雲閣之崔嵬植神木與靈草紛蓊蔚以參差爾乃
置天臺於扆角列執法於西南築舊章之兩觀綴長廊
之歩欄重閨禁之窈窕造華盖之幽深儉則不陋奢則
不盈黎民子來不督自成於是天子乃具法服戒羣僚
鐘鼓隐而雷鳴警蹕嘈而響起晻藹低徊天行地止以
入乎新宫臨南軒而向春方負黼黻之屏風憑玉几而
按圗書想往昔之興隆
北齊邢子才新宫賦曰擬二儀而構路寢法三山而起
翼室何大厦之耽耽而斯干之秩秩豈西京之足偉故
東都之所匹爾其狀也則瓌譎屈竒瀾漫陸離嵳峩崔
嵬巉巗參差若宻雲之乍舉似鵬翼之中垂布菱華之
與蓮蔕咸反植而倒施若承露而將轉似含風而欲披
土成黼黻木化蛟螭布紅紫之融泄間朱黄之赫曦獸
狂顧而猶動鳥將鶱而以疲木神水怪海若山祗千變
萬化殊形異冝隂梁北注陽鳥南施百楹列倚千櫨代
支或㨿儉而形固或居安而勢危
頌漢王褒甘泉宫頌曰甘泉山天下顕敞之名處也前
接大荆後臨北極左撫仁鄉右望素域其宫室也仍嶻
嶭而為觀攘抗岸以為階壅波瀾而鱗坻馳道列以曲
逺覽除閣之麗靡覺堂殿之巍巍徑落莫以差錯編玳
瑁之文㮰鏤螭龍以造牖采雲氣以為楣神星羅於題
鄂虹蜺徃徃而繞榱縵倐忽其無垠意能了之者誰竊
想聖主之優游時娱神而款縱坐鳯皇之堂聴和鸞之
弄臨麒麟之域驗符瑞之貢詠中和之歌讀太平之頌
宋孝武帝巡幸舊宫頌曰惟皇敬眷永慕徐京列裝青
野動斬丹庭榮和首律景澤開年林坰發色川郊列泉
㳂泝遥衍登陟迴懸踐域負外即宫臨山思甲陵寢歡
結枌都眇懐沛濟勤念宛吾納夀遺老設飲先居堂序
朝秀充廷集閭
梁沈約朝丹徒故宫頌曰聖祖神傑堯蹤漢烈岳峻雄
圖天張武節墜命既升霸略將騁清渭走烽濁河獻警
特峭劒闗憑深桂嶺彛章委闕禮樂沉河拯壓傾搆引
溺危波盡物稱瑞窮靈委和元精翼日丹羽巢阿
銘後漢李尤永安宫銘曰合勸黄堂中和是遵舊廬懐
本新果暢春候臺集道俾司星辰豐業廣徳以恊天人
萬福來眇嘉娱永欣
表梁沈約為柳兖州世隆上舊宫表曰舊宫藴靈千古
合祥百代萬祗相祉八神警室事超齊甸義邁譙宫故
能屬輦道於天階命帝闕於霄路實冝樹闕疏壤寫極
上穹克播徽塵永光盛烈
　　闕
廣雅曰象魏闕也
釋名曰闕闕也在門兩傍中央闕然為道也
周官曰太宰以正月懸治法於象魏
禮記曰昔者仲尼與於蜡賔事畢出遊于觀之上喟然
而嘆仲尼之嘆葢嘆魯也(鄭言觀/闕也)
左傳曰哀公三年司鐸火踰公宫季桓子至命藏象魏
曰舊章不可㤀(象魏門闕也法令懸之/故謂其書為象魏也)
文子曰老子云身處江海之上心在魏闕之下
史記曰蓬萊方丈瀛洲此三山在海中諸仙人不死藥
皆在焉黄金白銀為闕又曰建章宫東鳯闕髙二十丈
神異經曰東南有石井其方百丈上有二石闕俠東南
面上有蹲熊有㮄著穴題曰地户又曰東北大荒中有
金闕髙百丈上有明月珠徑三丈光照千里中有金階
西北入兩闕中名天門
十洲記曰崑崙山有水精闕
列女傳曰衛靈公與夫人夜坐聞車聲轔轔至闕而止
過闕復有聲公問夫人曰知此為誰夫人曰此蘧伯玉
也公曰何以知之夫人曰妾聞禮下公門式路馬今蘧
伯玉衛之賢大夫也敬於事上必不闇昧廢禮是以知
之公使人視之果伯玉也
三輔舊事曰未央宫東有蒼龍闕北有𤣥武闕
應劭漢官儀曰髙祖既登帝位鮦陽固始細陽歳遣雞
鳴歌士常謳於闕下
漢官典職曰偃師去宫三十五里望朱雀闕其上鬱樸
與天連
魏志曰明帝作凌霄闕
蜀志曰譙周甞問杜瓊曰昔周徵君羣以為當塗髙者
魏也其義何也瓊荅曰魏闕名也當塗言髙聖人取類
言爾
關中記曰未央宫東有青龍闕北有𤣥武闕漢書所謂
北闕者也建章宫圎闕臨北道鳯在上故曰鳯闕也閶
闔門内東有折風闕一名朗風闕
王隱晉書曰漢末博士燉煌侯瑾善内學語弟子曰涼
州城西有泉水當竭當有雙闕起其上魏嘉平中武威
太守起學舍築闕於此
瀬鄉記曰老子廟前有兩石闕大闕髙九尺八寸下三
重石墌闕邊各有子闕
山謙之丹陽記曰太興中議者皆言漢司徒許彧墓闕
可徙施之王茂𢎞弗欲後陪乗出宣陽門南望牛頭山
兩峰曰天闕也豈煩改作帝然之
鄧德明南康記曰南康縣歸義山去縣七百里下有石
城髙數丈逺望嵯峨靈闕騰空故老謂之神闕
詩陳江揔詠雙闕詩曰象闕連馳道反宇照方疏刻鳯
棲清漢圖龍入紫虛屢逢膏露灑幾遇祥烟初競言百
尺麗寕方萬丈餘
賦魏繁欽建章鳯闕賦曰築雙鳯之崇闕表大路以遐
通上規圜以穹隆下矩折而䋲直長楹森以駢停修桶
掲以舒翼象元圃之層樓肖華葢之麗天當蒸暑之暖
赫歩北楹而周旋鷦鵬振而不及豈歸鴈之能翔抗神
鳯以甄甍似虞庭之鏘鏘櫨六翮以撫跱俟髙風之清
涼華鍾金獸列在南廷嘉樹蓊薆竒鳥哀鳴臺榭臨池
萬種千名周櫩輦道屈繞紆縈
銘後漢李尤闕銘曰皇上尊嚴萬姓載依國都攸處建
設端闈表樹兩觀雙闕巍巍
梁陸倕石闕銘曰昔舜格文祖禹至神宗周變商俗湯
黜夏政雖革命殊乎因襲揖譲異于干戈而晷緯冥合
天人啓基克明克俊大庇生民其揆一也在齊之季昏
虐君臨威侮五行怠棄三正蹐地無歸瞻烏靡託我皇
帝拯之乃操斗極把鉤陳翼百神禔萬福捐麾而四海
隆平下車而天下大定以為象闕之制其來已逺春秋
設舊章之敎經禮垂布憲之文戴記顕游觀之言周史
書樹闕之夢北荒明月西極流精海岳黄金河廷紫貝
蒼龍𤣥武之制銅雀鐵鳯之下或以聴窮省寃或以布
治懸法或表正王居或光崇帝里晉氏寢弱宋厯威夷
禮經舊典寂寥無記鴻規盛烈堙沒罕稱乃假雙闕於
牛頭託逺圗於博望有欺耳目無補憲章惟帝建國正
位辯方周營洛涘漢啓岐梁居因業盛文以化光爰有
象闕是惟舊章青盖南洎黄旗東指懸法無聞藏書不
紀大人造物龍徳休否建此百常興兹雙起偉哉偃蹇
壯矣巍巍傍映重疉上連翠微布敎方顕挾日初暉懸
書有附委篋知歸
表梁沈約上建闕表曰恭惟哲后舊章必修眇矚前王
復古為貴伏惟陛下忻咨故實率由令典昔在有晉經
創江左邦訓莫釐逺國多缺萬雉之外兩觀弗興空指
南峯懸法無所世歴三代年將二百非所以經世成務
垂業後昆天徳圓應憲章自逺詔匠人建兹象闕俯藉
愛禮之心以申子來之願式表端闈儀刑萬國使觀風
而至復聞正歳之典遐想之士少寄懐古之目
　　臺
爾雅曰四方而髙曰臺(積土四/方者)
山海經曰西王母之山有軒轅臺射者不敢西向畏軒
轅之臺
歸藏曰昔者夏后啓葬享神於晉之墟作為璿臺於水
之陽
左傳曰夏后啓有鈞臺之饗(在河南/陽翟縣)又曰楚子成章華
之臺以與諸侯落之
老子曰九層之臺起於累土
穆天子傳曰盛姬盛伯之子也(盛國/名)天子賜之上姬之
長乃為之臺是曰重璧之臺
賈子曰翟王使使者之楚楚王欲誇之饗客章華之臺
三休乃至於上
呂氏春秋曰有娀氏有二佚女為九成臺飲食必以鼓
王孫子曰昔衛公坐重華之臺侍御數百隨珠照日羅
衣從風
史記曰漢武帝起柏梁臺髙數十丈又曰寡婦清其先
得丹穴而擅其利清寡婦也能守其業用財自衛秦始
皇以為貞婦而客之為築女懐清臺
陸賈新語曰楚靈王作乾谿之臺百仞之高欲登浮雲
窺天文
新序曰魏王將欲為中天之臺許綰負挿而入曰聞大
王將為中天之臺願加一力臣聞天與地相去萬九千
里其趾當方一千里盡王之地不足為臺趾王默然罷
築者
三輔故事曰龍臺髙六丈去豐水縣五里
漢書曰文帝嘗欲作露臺召工計之直百金曰百金中
民十家之産吾奉先帝宫室常恐羞之何以臺為
三輔宫殿簿曰長樂宫有臨華臺神仙臺
博物志曰江陵有臺甚大而惟有一柱衆梁皆共此柱
魏志曰黄初六年築東巡臺七年築九華臺
晉宫闕名曰鄴有銅雀臺織室臺
陳留風俗傳曰浚儀有師曠倉頡城城上有列仙吹臺
鄴中記曰鄴城西北立臺皆因城為基趾中央名銅雀
臺北則氷井臺又曰西臺髙六十七丈上作銅鳯牎皆
銅龍䟽雲母幌日之初出乃流光照曜
嵩髙山記曰山有玉女臺云漢武帝見三仙玉女因以
名臺
益州記曰鴈橋東有嚴君平卜處土臺髙數丈也
荆州圗記曰江陵縣東有天井臺飛軒光映背邑面河
寔郊鄽遊憩之佳處也
幽明錄曰海中有金臺出水百丈結搆巧麗窮盡神工
横光巖渚竦曜星漢
吳地記曰吳王闔廬十一年起臺於姑蘇山因山為名
西南去國三十五里春夏遊焉後夫差復髙而飾之越
伐吳遂見焚太史公云余登姑蘇望五湖五湖去此臺
二十餘里
戴延之西征記曰官度臺去青口澤六十里魏武所造
也破袁紹於此
楊龍驤洛陽記曰陵雲靈髙二十三丈登之見孟津
鄧徳明南康記曰雩都君山上有玉臺方廣數丈周迴
盡是白石柱柱自然石覆如屋形也四面多松杉遥眺
峨峨嚮像羽人之館風雨之後景氣明淨頗聞山上有
鼓吹之聲山都木客為舞唱之節
廣州記曰尉陀立臺以朝漢室圎基千歩直峭百丈螺
道登進頂上三畆朔望升拜號為朝臺
伏琛齊地記曰秦始皇二十八年至琅邪大樂之留三
月作琅邪䑓䑓亦孤山也然髙顕出於衆山之上
詩晉陸機擬古詩曰髙臺一何峻迢迢峻而安綺牕出
塵冥飛階躡雲端佳人撫瑶瑟纎手清且閑芳氣隨風
結哀響馥若蘭玉容誰能顧傾城在一彈
梁簡文帝琴臺詩曰蕪階踐昔徑復想鳴琹遊音容萬
春態高名千載留弱枝生古樹舊石染新流由來逓相
歎逝川終不收
梁庾肩吾過建昌故臺詩曰魯國觀遺殿韓城想舊臺
仲宣原隰滿子建悲風來夏蓮猶反植秋窓尚左開圗
雲仍溜雨畫水即生苔及君歡四望知余悲七哀
賦魏文帝登臺賦序曰建安十七年春遊西園登銅雀
臺命余兄弟竝作其詞曰登髙臺以騁望好靈雀之麗
􁋯飛閣崛其特起層樓儼以承天歩逍遥以容與聊遊
目於西山溪谷紆以交錯草木鬱其相連風飄飄而吹
衣鳥飛鳴而過前申躊躇以周覧臨城隅之通川
魏陳王曹植登臺賦曰從明后而嬉遊聊登臺以娱情
見太府之廣浦觀聖徳之所營建髙殿之嵳峩浮雙闕
乎太清立冲天之華觀連飛閣乎西城臨漳川之長流
望衆果之滋榮仰春風之和穆聴百鳥之悲鳴天工坦
其既立家願得而獲呈揚仁化於宇内盡肅恭於上京
惟桓文之為盛豈足方乎聖明休矣美矣惠澤逺揚翼
佐皇家寕彼四方同天地之矩量齊日月之輝光
晉陸雲登臺賦曰永寕中巡幸鄴宫三臺登髙有感乃
作賦云爾乃佇眄瑶軒滿目綺寮中原方華綠葉振翹
歴玉陛而容與歩蘭堂以逍遥曲房縈而窈眇長廊邈
而蕭條於是聊樂近遊薄言儴佯綺疏列於東序朱户
立乎西廂感舊物之咸存悲昔人之云亾慿虛檻而逺
想審歴命於斯堂於是精疲遊倦白日藏輝鄙春登之
有情惡荆臺之㤀歸聊弭節而駕言悵將逝而徘徊
晉孫楚韓王臺賦曰酸棗寺門外夾道左右有兩故臺
訪諸父老云韓王聴訟觀也望韓王之故臺尋往代之
所營雙闕碣以峻峙貫雲氣而上征歴千載而特立顕
妙觀於太清薄邯鄲之叢臺陋楚國之章華邈岧嶤以
抗極豈岑樓之能加乃至宫觀宏敞增臺隐天伐文梓
於萬仞發玉石於三泉優倡角烏烏之聲蛾眉戯白雪
之舞紛滛衍以低仰翳脩袖而容與
晉盧諶登鄴臺賦曰顕陽隗其顛隧文昌鞠而為墟銅
爵隕於臺側洪鐘寑於兩除奚帝王之靈宇為狐兔之
攸居
銘後漢李尤雲臺銘曰周氏舊居惟漢襲因崇臺嶒峻
上擬蒼雲垂示億載俾率舊章人修其行而國其昌
　　殿
秦始皇本紀曰始皇作前殿阿房東西五百歩南北五
十丈上可以坐萬人下可以建五丈旗
漢書曰宣帝幸河東之明年鳯凰集上林乃作鳯皇殿
以荅嘉瑞又曰班伯少受詩於師丹大將軍王鳯薦伯
召見宴昵殿中誦説有法拜為中常侍時上方向學鄭
寛中張禹朝夕入説尚書論語於金華殿中詔伯受焉
三輔宫殿名曰未央宫有麒麟殿椒房殿又曰長樂宫
前殿宣徳殿通光殿髙明殿
漢宫閣銘曰長安有臨華殿神仙殿髙門殿朱鳥殿增
城殿宣室殿永明殿鳯皇殿飛雲殿昭陽殿鴛鴦殿釣
臺殿合歡殿蕭何曹參韓信並有殿
東觀漢記曰明帝欲起北宫尚書㒒射鍾離意上書諫
出為魯相後起徳陽殿殿成百官大會上謂公卿曰鍾
離尚書若在不得成此殿
范曄後漢書曰中平三年復修玉堂殿
風俗通曰殿堂象東井形刻作荷菱菱水物也所以厭
火
漢官典職曰徳陽殿周旋容萬人激洛水於殿下
魏志曰青龍三年秋洛陽崇華殿災改名九龍殿
魏略曰青龍二年起太極殿
洛陽故諸宫名曰洛陽南宫有却非殿銅馬殿敬法殿
清涼殿鳯皇殿嘉徳殿黄龍殿竹殿
楊龍驤洛城記曰顕陽殿北有雲氣殿
洛陽宫殿簿曰明光徽音式乾暉章含章建始仁夀宣
光嘉福百福芙蓉九華流圃華光崇光(並殿/名)
戴延之西征記曰太極殿上有金井欄金博山金轆轤
蛟龍負山於井上又有金獅子在龍下
摰虞決疑要注曰凡大殿乃有陛堂則有階無陛也左
墄右平者以文塼相亞次墄者為階級也九錫之禮納
陛以登謂受此陛以上
賦後漢李尤徳陽殿賦曰開三階而參㑹錯金銀於兩
楹入青陽而窺緫章歴户牖之所經連璧組之潤漫雜
虬文之蜿蜒爾乃周閣迴匝峻樓臨門朱闕巖巖嵯峨
槩雲青𤨏禁門廊廡翼翼華蟲詭異宻采珍縟逹蘭林
以西通中方池而特立果竹鬱茂以蓁蓁鴻鴈沛裔而
來集徳陽之比斯曰濯龍葡萄安石蔓延蒙籠橘柚含
桃甘果成叢文㮰曜水光映煌煌
後漢王延夀魯靈光殿賦序曰魯靈光殿者盖景帝程
姬之子恭王餘之所立也遭漢中微自西京未央建章
之殿盗賊奔突皆見隳壊而靈光巋然獨存意者豈非
神明依慿支持以保漢室也賦曰瞻彼靈光之為狀也
則嵳峩㠑隗峞巍􁨨􁁉吁可畏乎其駭人也岧嶤倜儻
豐麗博敞洞膠葛兮其無垠也於是乃歴夫太階以造
其堂俯仰顧眄東西周章彤彩之飾澔澔涆涆流離爛
漫素壁暠曜以月照丹柱歙赩而電烻鴻爌熀以爣閬
䬙蕭條以清泠動滴瀝而成響音雷應其若驚耳嘈嘈
以失聴目矎矎而喪精駢宻石與琅玕齊玉璫與璧瑛
於是詳察其棟宇觀其結構規矩應天上憲觜陬倔佹
雲起嶔崟離樓三間四表八維九隅萬楹叢倚磊砢相
扶爾乃懸棟結阿天窻綺疏圓淵方井反植荷蕖發秀
吐榮菡萏披敷綠房紫的窋䆛垂珠雲楶藻梲龍桷雕
鏤飛禽走獸因木生姿朱鳥舒翼以峙衡騰蛇蟉虬而繞
榱白鹿孑蜺於欂櫨蟠螭宛轉而承楣狡􁃿跧伏於柎
側猨狖攀椽而相追胡人遥集於上楹儼雅跽而相對
神仙諤諤於棟間玉女窺窓而下視圗畫天地品類羣
生雜物竒怪山神海靈寫載其狀託之丹青千變萬化
事各繆形隨色象類曲得其情上紀開闢邃古之初五
龍比翼人皇九頭伏羲麟身女媧蛇軀鴻荒朴略厥狀
睢盱漸臺臨池層曲九城屹然特立的爾殊形髙經華
葢仰㸔天庭飛陛掲孽緣雲上征中坐垂景俯視流星
千門相似萬户如一巖突洞出逶迤詰屈周行數里仰
不見日
魏何晏景福殿賦曰立景福之祕殿備皇居之制度爾
乃豐層覆之耽耽建髙基之堂堂羅疏柱之汩越肅坻
鄂之鏘鏘飛簷翼以軒翥反宇䡾以髙驤逺而望之若
摛朱霞而曜天文近而察之若仰崇山而載垂雲爾乃
開南端之豁逹張筍簴之輪豳華鍾杌其髙懸悍獸仡
以儷陳爾其結搆則脩梁彩制下褰上竒桁梧複疉勢
合形離赩如蜿虹赫如奔螭皎皎白間離離列錢晨光
内照流景外烻金楹齊列玉舄承跋青𤨏銀鋪是為閨
闥温房承其東序涼室據其西偏開建陽則朱炎艷啓
金光則清風臻清露瀼瀼淥水浩浩樹以嘉木植以芳
草悠悠元魚㿥㿥白鳥爾乃文以朱綠飾以碧丹㸃以
銀黄爍以琅玕清風萃而成響朝日曜而增鮮
魏韋誕景福殿賦曰瞻大厦之穹崇結層搆而髙驤脩
棟迪以虹指飛甍竦而鳯翔榱桷駢逼以星羅軒檻曼
延而悠長伏應龍於反宇乗流蘇以飄揚於是周覧升
降流目評觀叢楹負極飛檻承􁑱桁梧綺錯楶梲鱗攅
芙蓉側植藻井懸川望舒凉室羲和温房元冬則煖炎
夏則涼總寒暑於區宇制天地之隂陽又有外城金狄
詭貌殊姿列于應門肅有容威若乃離殿别館粲如列
星安昌延休清宴永寕美百號之特居嘉休祥之令名
歩雕輦以逍遥時容與於蘭庭又有敎坊講肆才士布
列新詩變聲曲調殊别吟清之激哇發角徴與白雪音
感靈以動物起世俗以獨絶然後御龍舟兮翳翠盖吳
姬擢歌越女鼓枻詠采菱之清謳奏淥水之繁㑹
魏夏侯惠景福殿賦曰周歩堂宇東西眷眄綵色光明
粲爛流延素壁暠瀁赫奕倩練爾乃察其竒巧觀其
微形嶔岑紆曲盤牙欹傾或夭矯而雲起或詰曲而鐶
縈衆木附枝以連注欒梧倚亞而相經若乃仰觀綺窻
周覧菱荷流彩的皪微秀發華纎莖葳蕤順風揚波含
光内燿㛠嫋紛葩曽櫨外周榱桷内附或因勢以連接
或邪詭以盤搆於是乎飛閣連延馳道四周髙樓承雲
列觀若浮挹朝露之華精漱醴泉之清流
宋孝武華林清暑殿賦曰若夫瑶榭未清瓊室流炎熏
風夕烈熾景晨嚴髙巒廢駕遊衢輟驂思延寒於夏堂
豈徒聞于遺籍伊涼燠之可變粤在今之猶昔宻眄林
梁側眺池籞起北阜而置懸湖㳂西原而殿清暑編茅
樹基採椽成宇轉流環堂浮清浹室闢西櫺而鍳斜月
髙東軒而望初日粤乃炎精待戒青祗將畢濯禊在辰
風光明宻婉祥鱗於石沼儀瑞羽於林術浮觴無届展
樂有時惟歡洽矣含歌受辭歌曰山懐風兮谷吐泉清
潭邃兮逺氣宣符深情兮應遥心促千里兮測雲天
宋劉義恭華林清暑殿賦曰構禦暑之清言傍測景之
西岑列喬梧以蔽日樹長揚以結陰醴泉湧於椒室迅
波經于蘭庭業芳芝以爭馥合百草以競馨飾丹壌以
和璧加疏楯以連城至于朱明在運鬱夕囂晨寒堂涼
結清觀風臻覧兹宇之靈緯啓聖情以寤神豈宣曲之
妄擬焉甘泉之足陳
宋何尚之華林清暑殿賦曰逞緜亘之虹梁列雕刻之
華榱網户翠錢青軒丹墀若乃奥室曲房深沈冥宻始
如易修終焉難悉動微物而風生踐椒塗而芳質觴遇
成宴暫遊累日却倚危石前臨濬谷終始蕭森激清引
濁湧泉灌於臺扈逺風生於楹曲暑雖殷而不炎氣方
清而含育哀鵠唳暮悲猿啼曉靈芝被崖仙華覆沼
銘後漢李尤徳陽殿銘曰皇穹垂象以示帝王紫微之
則𢎞譲彌光大漢體天承以徳陽崇𢎞髙麗苞受萬方
内宗朝貢外示遐荒
陳徐陵太極殿銘曰夫紫盖黄旗揚都之王氣長久虎
踞龍蟠金陵之地體貞固天居爽塏大寢尊嚴髙應端門
仰模營室歸于有徳譬彼河圗傳我休明義同商鼎太
極殿者法氐象亢王者之位以尊左平右墄天子之堂
為貴往朝煨燼多歴年所世道隆平宜其休復監軍鄒
子度啓稱即日忽有一大梓柱從流來泊在後渚㟁嵯
峨容與若漢水之僊槎揺漾波濤似新亭之龍刹孤拔
靈山允彰天貺昔梁氏承聖將圗繕修東虜窺江西胡
犯畢定之方中亟興師旅揆之以日輒有災故是知秦
人所止實漢祖而為宫吳都佳氣乃元皇而斯宅千櫨
赫奕萬栱崚層植綠芰而動微風舒丹蓮而制流火甘
泉逺望觀正殿之崢嶸函谷遥看美皇居之佳麗信可
以齊三光而示宇宙㑹萬國而朝諸侯爰命微臣乃為
銘曰雍畤相望參差未央偃師迴顧崔嵬徳陽髙捫太
乙正睹瑶光峨峨靈柱赫赫流樟美矣宫室嘉哉令日
御扆垂旒當朝靖蹕樂備韶夏禮兼文質帝旅無諠王
旗斯謐肅肅卿士邕邕承弼漢座雕屏周人檻櫺城隅
有勒殿省皆銘况復皇寢宜昭國經方流典訓永樹天
廷
陳沈炯太極殿銘曰臣聞在天成象紫宫所以昭著在
地成形赤縣居其區宇太極殿者資兩儀之意焉大壯
顕其全模土圭測其正影周曰路寢漢稱前殿雖名號
參差其實一也主上未明求衣日旰㤀食隳樂壊禮造
次留神漢陛秦除莫不葺復而此殿興造累歳未成外
遘戎機内憂民力劬勞深慮荏苒移時至陳永定六合
既清五禮稍備雕楹玉舄華榱璧璫揆之有日而猶缺一
柱楩楠豫章地淪外㓂楚材晋用非復我求既而新亭
前江有流查甚壯盤根錯節枝葉葱蒨津人以聞正堪
時用於是將作受詔冬官奉職百工竝作屢降乗輿匠
石磨礱必經天㫖儉而不固泰而不奢億兆填填而樂
成也曾未數旬煥然雲搆昔晉朝繕造文杏有闕梅梁
瑞至畫以標花自是迄今又獲神物即樟樹焉殿之某
間即某柱是也銘曰軒轅狹堂夏后卑宫文來質徃蹇
産彌崇體制八都開兹萬戶灼爍雄梁徘徊大廡璧月
霄懸卿雲晝聚豈伊開陽飛來應柱嘉辰令月新寢告
成青槐赤棘郎將思兵翠被負扆百辟公卿鐘鼓八佾
簫韶九成庸臣再拜天子萬齡
表梁王筠上太極殿表曰四海為家義存威重萬國來
朝事惟壯觀憲北辰之居所正南面之尊貴繡栭鏤檻
延曜光輝虬柱虹梁杳㝠雲霧非許鄴之敢倫豈雍豫
之能擬且工徒樂業庶民自競一勞永逸不日而成信
可以宴饗百神朝覲羣后者矣臣過荷寵榮祿秩優潤
謹率丹欵上夫一言不足微申鳬躍伏深慚悚
　　坊
漢宫闕名曰洛陽故北宫有九子坊
晉宫闕名曰洛陽宫有顯昌坊修成坊綏福坊延禄坊
休徵坊承慶坊桂芬坊椒房坊舒蘭坊藝文坊
王隐晉書曰東宫坊有醉相殺者中丞奏郎官從事孫
鑠杖一百鑠奏東宫是行馬内而推行馬外官為違法
令詔中丞令史各杖一百
王珉荅徐邈書曰見傅咸彈孫詹事或云是宫或云坊
或云寺此東宫中别有坊又中庶子稱坊詹事稱寺寺
同於九卿耳坊是通名如天朝之稱臺省也
賦梁蕭子範直坊賦曰余以天監六年為洗馬十七年
復直中舎之坊感恩懐舊悽然而作歳惟奄茂清明送
風承恩從官自府遊宫信吾生之多幸逹六合之大同
何坊禁之寥闃對長庭之蕪永門幽幽而重閉室愔愔
而内靜應曉刻而坐朝聴鳴鍾而自警雖生風於蟭螟終
罕曜於陽景頗留連於九思恒慇勤於三省於時也春
果餘英夏條垂實殿穹窿而起隂槐連拳而負日傍髙
墉之邐迤觀層扉之鬱律寫學宫於洛都摹畫堂於
漢室臺榭千名仙靈間出
　
　
　藝文類聚卷六十二
欽定四庫全書
　藝文類聚卷六十三　　　唐　歐陽詢　撰
　居處部三(門/堂)　(樓/城)　(櫓/館)　(觀/)
　　門
釋名曰門捫也在外為人所捫摸障衛也
爾雅曰閍謂之門正門謂之應門
易曰重門擊柝以待暴客
周官曰掌舍掌王會同之舍設梐柢再重設車宫轅門
為壇壝宫棘門為帷宫設旌門無宫則供人門
毛詩曰衡門之下可以栖遲又曰乃立臯門臯門有伉
乃立應門應門將將
詩義問曰横一木作門而上無屋謂之衡門
左傳曰楚子囊鄭子耳圍于桐門又曰王叔之宰曰蓽
門圭竇之人而皆淩其上其難為土矣又曰鄭大水龍
鬬于時門之外
魯連子曰先生見孟嘗君於杏唐之門
楚辭曰望長楸而太息涕淫淫其若霰過夏首而西浮
顧龍門而不見
越絶書曰楚門春申君時造楚人從入故號楚門
史記曰金馬門者宦者署門也門傍有銅馬故謂之曰
金馬門
賈誼書曰天子宫門曰司馬門又曰高帝𤓰分天下以
王有功之臣擇良日立諸侯洛陽上東門之外
説苑曰于公築治廬舍謂匠人曰為我髙門我治獄未
嘗有寃後世必有封侯者令容高蓋駟馬及後果封為
西平侯
漢書曰元帝為太子謹愼初居桂宫上急召太子出龍
樓門不敢絶馳道又曰太液池南有璧門又曰陳平家
貧以席為門然門外多長者車轍
吳越春秋曰子胥為吴造大城陵門八象天八風水門
八法地八窓
范曄後漢書曰孔融云鄭君里門四方所由觀禮其廣
令容髙車結駟名為通徳門
漢宫殿名曰長安有宣平門覆盎門萬秋門横門東都
有宣徳門元成門青綺門章義門仁壽門􁀙石門
魏書曰文帝初在東宫集諸儒於朝肅城門内講論大
義侃侃無倦
古今地名曰河南有鼎門九鼎所定
華陽國志曰蜀城十里有昇仙橋送客觀司馬相如初
入長安題其門曰不乗赤車駟馬不過汝下
吳地記曰閶闔門者吴王闔閭所作也名為閶闔門髙
樓閣道後由此出伐楚改曰破楚門
世說曰楊修為魏武主簿作相國門始搆榱桷魏武自
看使人題門作活字便去楊修見即令壊之既竟曰門
中活闊字王嫌門大也
銘後漢李尤門銘曰門之設張為宅表㑹納善閉邪撃
柝防害又中東門銘曰中東處仲月值當卯倉庚有聲
隼鷹匿爪除去桎梏獄訟勿考又開陽城門銘曰開陽
在孟位月惟已清明冠節大陽進起又津城門銘曰津
名自定位月在未温風鬰暑鷹鳥習鷙又廣陽門銘曰
廣陽位孟厥月在申凉風從時白露已分又雍城門銘
曰雍門處中位月在酉盲風寒濁燕歸山阜又夏城門
銘曰夏門值孟位月在亥隂陽不通蝃蝀匿彩迎冬北
壇從隂所在又穀城門銘曰榖門北中位當于子太隂
主刑殺伐為首
晉摰虞門銘曰禄無常家福無定門人謀鬼謀道在則
尊
文後魏温子昇閶闔門上梁祝文曰維王建國配彼太
微大君有命髙門啓扉良辰是簡穆卜無違雕梁乃架
綺翼斯飛八龍杳杳九重巍巍居宸納祜就日垂衣一
人有慶四海攸歸
　　樓
爾雅曰狹而修曲曰樓
說文曰樓重屋也樔澤中守竹樓也
黄帝占軍氣決曰諸將軍氣如城樓
史記曰方士言武帝曰黄帝為五城十二樓以候神人
帝乃立神明臺井幹樓髙五十丈輦道相屬
十洲記曰崑崙山有十二玉樓
漢書曰甘延夀少以良家子善騎射嘗超踰羽林亭樓
由是遷為郎
吳越春秋曰范蠡為句踐立飛翼樓以象天門
東觀漢記曰上至廣阿止城門樓上披輿地圖指示
鄧禹曰天下郡國如是我乃始得一處卿言天下不足
定何也
吳志曰劉基美容姿孫權愛敬之權暑時嘗於船中宴
樓上作雷雨權以葢自覆又命覆基餘人不得也
虞氏家記曰吳小城白門葢吳王闔閭所作也至秦始
皇守宫吏燭鷰窟失火燒宫而此樓故存
晉宫閣名曰總章觀儀鳯樓一所在觀上廣望觀之南
又别有翔鳯樓
瀬鄉記曰老子廟有皇天樓九柱樓静念樓皆畫仙人
雲氣
袁彦伯羅山疏曰仰望石樓眇然在雲中
世説曰凌雲樓樓觀極精巧先稱平衆材輕重當宜然
後造構乃無錙銖相負掲臺雖髙峻恒随風揺動魏明
帝登臺懼其勢危則以大材扶持之樓即便頽壊論者
謂輕重力偏故也
幽明録曰鄴城鳯陽門五層樓去地二十丈長四十丈
廣二十丈安金鳯皇二頭於其上一頭飛入漳河清浪
見在水底一頭今猶存
述異傳曰荀瓌字叔偉寓居江陵憇江夏黄鶴樓上望
西南有物飄然降自雲漢俄頃已至乃駕鶴之賔也鶴
止户側仙者就席羽衣虹裳賔主歡對辭去跨鶴騰空
眇然煙滅
詩古詩曰西北有髙樓上與浮雲齊交疏結綺窓阿閣
三重階
宋文帝登景陽樓詩曰崇堂臨萬雉曾樓跨九成瑶軒
籠翠幌組幕翳雲屏階上曉露潔林下夕風清蔓藻嬛
緑葉芳蘭媚紫莖極望周天險留察浹神京交渠紛綺
錯列植發華英
梁武帝登北顧樓詩曰歇駕止行警迴輿暫遊識清道
廵丘壑緩步肆登陟鴈行上差池羊腸轉相逼歴覽窮
天步矖矚盡地域南城連地險北顧臨水側深潭下無
底髙岸長不測舊嶼石若構新洲花如織
梁簡文帝奉和登北顧樓詩曰舂陵佳麗地濟水鳯皇
宫况此徐方域川岳邁周灃皇情愛歴覽遊陟擬崆峒
聊驅式道候無勞㐮野童霧崖開早日晴天歇晚虹去
帆入雲裏遥星出海中又登烽火樓詩曰聳樓排樹出
却堞帶江清陟峯試逺望欎欎盡郊京萬邑王畿曠三
條綺陌平亘原横地險孤嶼𣲖流生悠悠歸棹入眇眇
去帆驚水烟浮岸起遥禽逐霧征又水中樓影詩曰水
底罘罳出萍間反宇浮風生色不壊浪去影恒留
梁沈約登𤣥暢樓詩曰危峰帶北阜圓鼎出南岑中有
凌風樹廻望川之隂岸險每増减湍平互淺深水流本
三𣲖臺髙乃四臨上有離羣客各有慕歸心落暉映長
浦煥景燭中潯雲生嶺乍黒日下溪半隂信美非吾土
何事不抽簮
梁劉孝綽登陽雲樓詩曰吾上陽臺上非夢高唐客迴
首望長安千里懐三益顧惟慙入楚降私等申白西阻
水潦收昭丘霜露積龍門不可見空慕淩寒栢
梁王臺卿詠水中樓影詩曰飄颻似雲度亭亭如蓋浮
熟看波不動還是映髙樓
賦魏王粲登樓賦曰登兹樓以四望聊暇日以銷憂覽
斯宇之所處實顕敞而寡仇接清漳之通浦倚曲沮之
長洲北彌陶牧西接昭丘雖信美而非吾土曾何足以
少留馮軒檻以遥望向北風而開襟平原逺而極目蔽
荆山之髙岑路逶迤而修迥川既漾而濟深昔尼父之
在陳有歸與之歎音鍾儀幽而楚奏莊舄顯而越吟人
情同於懐土豈窮逹之異心惟日月之逾邁俟河清其
未極兾王道之一平假髙衢而騁力步棲遲而徙倚白
日忽其西匿風蕭瑟而竝興天慘慘而無色獸狂顧以
求羣鳥相鳴而鼓翼原野閴其無人征夫行而未息循
階除而下降氣交憤於胸臆夜參半而不寐悵盤桓以
反側
晉孫楚登樓賦曰有都城之百雉加曾樓之五尋從明
王之登遊聊暇日以娱心鳴鳩拂羽於桑榆游鳬濯翅
於素波牧豎吟嘯於行陌舟人鼓枻而揚歌百僚雲集
促坐華臺嘉肴滿俎旨酒盈杯談三墳而詠五典釋聖
哲之所裁
晉棗據登樓賦曰懐離客之逺思情慘憫而惆悵登兹
樓而逍遥聊因高以遐望感斯州之厥域實帝王之舊
疆挹滹沱之濁河懐通川之清漳原隰開闢蕩臻夷藪
桑麻被野黍稷盈畆禮儀既度民繁財阜懐桑梓之舊
愛信古今之同情鍾儀慘而南音莊舄感而越聲豈吾
人之狹隘能去心而無營情戚戚於下國意乾乾於上
京
晉郭璞登百尺樓賦曰在青陽之季月登百尺以髙觀
嘉斯遊之可娛乃老氏之所歎撫凌檻以遥想乃極目
而肆運情眇然以思逺悵自失而潜愠瞻禹臺之隆崫
竒巫咸之孤峙美鹽池之滉汙察紫氛而霞起異傅巖
之幽人神介山之伯子揖首陽之二老招鬼谷之隠士
嗟王室之蠢蠢方構怨而極武哀神器之遷浪指綴旒
以譬主雄㦸列於廊版戎馬鳴乎講柱寤苕華而増怪
歎飛駟之過户陟兹樓以曠眺情慨爾而懐古
銘宋鮑照凌煙樓銘曰瞰列江楹望景延除積清風路
含彩烟途俯窺淮海俛眺荆吳我王結駕藻思神居宜
此萬春修靈所扶
　　櫓
釋名曰櫓露上無覆屋也
孫子兵法曰攻城之法修櫓枌榅其器械三月而後成
陸機洛陽記曰洛陽城周公所制東西十里南北十三
里城上百步有一樓櫓外有溝渠
賦晉歐陽建登櫓賦曰登兹櫓以遐眺闢曽軒以髙眄
仰天塗之綿邈俯平原之曠衍嘉蒼春之令節悦和風
之微扇傍觀八隅周覽四垂面孤立之峻峙岨曲岸之
修崖植榆楸以成列挿垂栁之差差寓目忽以終日情
亹亹而忘疲
　　觀
釋名曰觀者於上觀望也
列子曰岱輿山上臺觀皆金玉仙聖飛相來往
史記曰公孫卿謂武帝曰仙人好樓居於是上令長安
作飛㢘桂觀甘泉則作延夀觀
漢書曰甘露二年冬十二月上幸蒷陽宫屬玉觀又曰
孝成皇帝元帝太子也生甲觀畫堂
三輔黄圖曰武帝起鳷鵲觀神明觀集靈觀陽禄觀
漢宫殿名曰長安有臨仙觀渭橋觀仙人觀霸昌觀蘭
池觀平樂觀九華觀豫章觀三章觀昆明觀走馬觀華
光觀封巒觀走狗觀天梯觀瑶臺觀流渠觀相思觀長
平觀宜春觀華池觀射熊觀迎風觀露寒觀
魏志曰明帝置崇文觀徴善屬文者以充之
陸機洛陽地記曰宫中有臨髙陵雲宣曲廣望閬風萬
世修齡總章聼訟凡九觀皆髙十六七丈以雲母著窓
裏日曜之煒煒有光輝
華延儁洛陽記曰洛陽城十八觀皆施𤣥檻鐵籠疏雲
母幌
華山記曰南嶺東巖北靣有二小山一山有雙石竪生
號曰石門一山石孤崖特秀上有客觀涉之逺者眺千
里
詩陳江緫侍宴𤣥武觀詩曰詰曉三春暮新雨百花朝
星宫移渡漢天駟動行鑣斾轉蒼龍闕塵飛飲馬橋翠
觀迎斜照丹樓望落潮鳥聲雲裏出樹影浪中揺歌吟
奉天詠未必待聞韶
賦後漢崔駰大將軍臨洛觀賦曰濵曲洛而立觀營髙
壌而作廬處崇顕以閒敞超絶鄰而特居列阿閣以環
匝表髙臺而起樓步輦道以周流臨軒檻以觀魚於是
迎夏之首末春之垂桃枝夭夭楊栁猗猗既乃日垂西
陽中曜内光㢮銜縱䇿逸如奔颺
後漢李尤平樂觀賦曰乃設平樂之顕觀章秘瑋之竒
珍習禁武以講㨗厭不羈之遐鄰徒觀平樂之制鬰崔
嵬以離婁赫巖巖其崟嶺紛電影以盤紆彌平原之博
敞處金商之維陬大厦累而鱗次承岧嶤之翠樓過洞
房之轉闥歴金環之華鋪南切洛濵北陵倉山龜池泱
漭果林榛榛天馬沛艾鬛尾布分爾乃太和隆平萬國
肅清殊方重譯絶域造庭四表交㑹抱珍逺并雜還歸
誼集于春正翫屈竒之神怪顕逸才之㨗武百僚于時
各命所主方曲既設秘戯連叙逍遥俯仰節以鞀鼓戲
車髙橦馳騁百馬連翩九仞離合上下或以馳騁覆車
顛倒烏獲扛鼎干鈞若羽吞刃吐火燕躍鳥峙陵髙履
索踊躍旋舞飛丸跳劒沸渭回擾巴渝隈一踰肩相受
有仙駕雀其形蚴虬騎驢馳射狐免驚走侏儒巨人戯
謔為耦禽鹿六駮白象朱首魚龍曼延㟪􁀙山阜龜螭
蟾蜍挈琴鼓缶又東觀賦曰敷華實於雍堂集幹質于
東觀東觀之藝孽孽洋洋上承重閣下屬周廊步西蕃
以徙倚好緑樹之成行歴東厓之敞座庇蔽芾之甘棠
前望雲臺後匝徳陽道無隠而不顕書無闕而不陳覽
三代而采宜包郁郁之周文
魏陳王曹植遊觀賦曰靜閑居而無事将遊目以自娱
登北觀而啓路涉雲路之飛除從熊羆之武士荷長㦸
而先驅罷若雲歸㑹如霧聚車不及廻塵不獲舉奮袂
成風揮汗如雨又臨觀賦曰登髙墉兮望四澤臨長流
兮送逺客春風暢兮氣通靈草含幹兮木交莖丘陵窟
兮松柏青南園薆兮果戴榮樂時物之逸豫悲予志之
長違嘆東山以遡勤歌式微以詠歸進無路以効公退
無隠以營私俯無鱗以遊遁仰無翼以翻飛
銘後漢李尤東觀銘曰周氏舊區皇漢寔循房闥内布
疏綺外陳升降三除貫啓七門是謂東觀書籍林泉列
侯𢎞雅治掌藝文
　　堂
說文曰堂殿也
釋名曰堂猶堂堂髙顕貌也
禮記曰堂上不趨堂上接武堂下布武又曰覲禮天子
不下堂而見諸侯下堂見諸侯天子之失禮也由夷王
以下
莊子曰覆杯水於㘭堂之上則芥為之舟置杯焉則膠
水淺而舟大也
楚辭曰魚鱗屋兮龍堂
十洲記曰崑崙山有光碧之堂
說苑曰聖人於天下譬猶一堂之上也今有滿堂飲酒
者有一人猶向隅而泣則一堂之人皆為之不樂
漢武内傳曰上元夫人言西王母有六甲之術用之可
以遊景雲之宫登流霞之堂
漢武故事曰玉堂去地十二丈基階皆用玉也
漢書曰玉堂在太液池南
續漢書曰中平二年造萬金堂於西園
論衡曰王者之堂墨子稱堯舜堂髙三尺儒家以為卑
下假使之然髙三尺之堂蓂莢生於階下須臨堂察之
起視堂下之莢孰與懸日厯於扆坐顧輙見之也
風俗通曰殿堂象東井形刻作荷菱荷菱水物也所以
厭火
晉宫閣名曰洛陽宫有則百堂螽斯堂休徵堂延禄堂
承慶堂仁夀堂綏福堂含芳堂樂昌堂椒華堂芳音堂
永光堂
摰虞决疑要注曰殿堂之上唯天子居床其餘皆幅席
席前設筵禮天子之殿東西九筵南北七筵故曰度堂
以筵度室以几
華陽國志曰文翁立講堂作石室一曰玉堂在城南初
堂遇火太守更修立又増二石室
虞氏家記曰虞潭右衞将軍太夫人年髙求解職被詔
不聴特假百日迎母東歸起堂養親親集㑹作詩言志
齊地記曰臨淄城西門外有古講堂基柱猶存齊宣王
修文學處也
詩梁庾肩吾詠蔬圃堂詩曰北堂多暇豫時駕揔鸞鑣
路靜繁葭徹輪輕羽葢飄臨空坐飛觀廻首望浮橋風
長旦鍾近地迥洛城遥疎林不礙日涸浦暫通潮徒然
等賓從竝作愧羣僚
賦陳江揔雲堂賦曰覽黄圗之棟宇規紫宸於太清何
面勢之膠葛信不日之經營仰一時之壯麗跨萬古之
威靈吐觸石之竒色混髙堂之舊名若乃三階八户百
栱千楹瑩以玉琇飾以金英緑芰懸挿紅蕖倒生於時
木葉聲寒壺人唱靜承露擎虚相風昭迥天子乃下輦
開宴出豫娛神文懸日月思革風塵是附鳯之多幸愧
屠龍之不真
頌晉庾闡樂賢堂頌曰峩峩隆構岌岌其峻階延白屋
寢登髦俊神心所寄莫往非順靈圗表像平敷玉潤遊
虬一壑栖鸞一叢川澄華沼樹拂椅桐林有晨風翮有
西雍髙觀廻雲疎猋綺窓洋洋帝猷恢恢天造思樂雲
基克配祖考仰瞻崑丘俯懐明聖𤣥珠雖朗離人莫映
清風徘徊微言絶詠有邈髙構永廓靈命
銘後漢李尤堂銘曰因邑制宅爰興殿堂夏屋渠渠髙
敞清凉家以師禮修奉蒸嘗延賓西階主近東廂宴樂
嘉客吹笙鼓簧
　　城
淮南子曰鯀作九仞之城
說文曰城以盛民也墉城垣也
博物志曰禹作城彊者攻弱者守敵者戰城郭自禹始
也
周書曰周公作大邑成周于土中立城方千六百一十
丈郛方七十二里南繋于洛水北因于陜山
公羊傳曰城雉者何五板而堵五堵而雉百雉而城
史記曰秦二世欲漆城優旃曰善哉漆城蕩蕩冦来不
得上固難為䕃屋爾二世乃止
淮南子曰崑崙山有曾城九重
列女傳曰齊人杞梁襲莒戰而死其妻無所歸乃枕夫
尸於城下而哭之七日而城崩妻遂投淄水而死
太康地記曰梁孝王築睢陽城方二十里以鼓唱節杵
而後下和之者稱睢陽因以為名
漢書曰神農之教曰有石城十仞湯池百步帶甲百萬
而無粟不能守也又曰膠東前國王治膠河水分流繞
城下故號膠河
風俗通曰衆心成城
俗説曰衆人同心者可共築起一城同心共飲雒陽酒
可盡也
關中記曰長安城皆墨壌城今赤如火堅如石父老所
傳盡鑿龍首山土為城又諸臺闕亦爾
王隠晉書曰凉州城有卧龍形故名卧龍城南北七十
里東西三十里本匈奴所築也
襄陽耆舊傳曰龐徳公在沔水上至老不入襄陽城
丹陽記曰石頭城因山為城江以為池地形險固尤有
竒勢
秦州記曰金城郡漢元始六年置應劭曰初築城得金
故曰金城
盛𢎞之荆州記曰樊城西北有鄾城西百餘里有穀城
穀伯綏之國城門有石人焉刋其腹云摩兠鞬摩兠鞬
慎莫言疑此亦周太史廟金人緘口銘背之流也
荆州圗經曰江夏郡所治夏口城其西南角因磯為高
墉枕流上則逥眺山川下則激浪﨑嶇是曰黄鵠磯實
乃舟人之所艱也
益州記曰益州城張儀所築錦城在州南蜀時故宫也
處號錦里
齊地記曰不夜城在陽遷東南葢古有日夜出此城以
不夜名異之也
詩梁簡文帝從頓還城詩曰漢渚水初淥江南草復黄
日照蒲心暖風吹梅蕋香征艫艤湯塹歸騎息金隍舞
觀衣恒襞歌臺弦未張持此横行去誰念守空牀又登
城詩曰日影半東簷靖念空杼軸小堂倦縹書華池滿
修竹寂寞既寡悰登城望原陸遥山半吐雲嚴飈時響
谷靡靡見虛烟森森視寒木落霞乍續㫁晚浪時廽復
逺矚既濡翰徒自勞心目短歌雖可裁縁情非霧縠又
登城北望詩曰登樓傳昔賦出薊表前聞霸陵忽迴首
河隄徒望軍兹焉聊迴眺極目杳難分一水斜開岸雙
城遥共雲
梁江淹登紀南城詩曰恭承前嘉恵末官至南荆歛袵
承光彩端笏奉仁明再逢緑草合重見翠雲生江甸知
禮富漢渚聞教清君王澹以思樹羽望楚城年積衣劒
滅地逺宫館平
賦魏文帝登城賦曰孟春之月惟歲權輿和風初暢有
穆其舒駕言東邁陟彼城隅逍遥逺望乃欣以娱平原
博厰中田闢除嘉麥被壟緣路帶衢流莖散葉列倚相扶
水幡幡其長流魚裔裔而東馳風飄颻而既臻日掩薆
而西移望舊館而言旋永優㳺而無為
晉孫楚登樓賦曰有都城之百雉加層樓之五尋從明
王以登逰聊暇日以娛心涇渭泊以阻邁卉木鬰而成
林晞朝陽之素暉羡緑竹之茂隂望秦墳於驪山覩八
陵於北岑營巷基峙列宅萬區黎民布野商旅充衢杞
栁綢繆芙蓉吐芳俯依青川仰翳朱楊體象濛汜幽若
扶桑白日為之晝昏鳥禽為之頡頏
宋鮑照蕪城賦曰崪若斷岸矗似長雲制礠石以禦衝
糊頳壌以飛文觀基扃之固䕶將萬祀而一君出入三
代五百餘載竟𤓰剖而豆分至若白楊早落塞草前衰
稜稜霜氣簌簌風威孤蓬自振驚沙坐飛通池既已夷
峻嵎又已頽直視千里外唯見起黄埃若夫藻扃黼帳
歌臺舞閣之基璇淵碧樹弋林釣渚之館吳蔡齊秦之
聲魚龍爵馬之翫皆薫歇燼滅光沉響絶東都妙姬南
國佳人蕙心紈質玉貌絳脣莫不埋魂幽石委骨窮塵
豈憶同輦之愉樂離宫之苦辛歌曰邉風起兮城上寒
井徑滅兮丘壟殘千齡兮萬代共盡兮何言
梁吳筠吳城賦曰古樹荒烟幾百千年云是吳王所築
越王所遷東有鑄劔殘水西有舞鶴故壥縈具區之廣
澤帶姑蘇之逺山僕本蓄怨千悲億恨况復荆棘蕭森
叢蘿彌蔓亭梧百尺皆歴地而生枝階筠萬本或至杪
而無葉不見春荷夏槿唯聞秋蟬冬蝶木魅晨走山鬼
夜驚不知九州四海乃復有此吳城
銘後漢李尤京師城銘曰天險匪登地險丘陵帝王設
險乾坤是承
　　館
說文曰館客舍也
周禮曰五十里有市市有候館候館有積以待朝聘之
官也
戰國䇿曰燕昭王見郭隗曰齊因孤國之亂而襲破燕
對曰帝者與師處王者與友處古者人君以千金求千
里馬者三年不得涓人請求之三月得千里馬馬已死
買其骨五百金反以報君君大怒對曰死馬尚市况生
馬乎朞年千里馬至者三王欲士先從隗隗且見事况
賢於隗者乎昭王乃築館而師之樂毅鄒衍劇辛皆爭
走燕遂以破齊
漢書曰元帝幸長揚射熊館布車騎大獵揚雄作賦以
諫又曰公孫𢎞起徒步數年至宰相封侯於是起客
館開東閣以延賢人與參謀議𢎞身食一肉脫粟之飯
故人賓客仰衣食俸禄皆以給之家無所餘𢎞年八十
終後李蔡嚴青翟趙周石慶公孫賀劉屈氂繼踵為丞
相者客館丘墟而已至賀屈氂時壊已為馬廐車庫奴
婢室矣
魏志曰管寧字幼安與同縣邴原相友俱遊學於異國
聞公孫度令行於海外遂與平原王烈等至于遼東度
虗館以候之
世說曰魏明帝為外祖母築館於甄氏既成謂左右曰
館當何以為名侍中繆襲曰陛下聖思齊于哲王㒺極
過於曾閔此館之興情鍾舅氏宜以渭陽為名
荆州圖副曰襄陽縣南有桃林館是則餞行送歸之所
萃也
詩晉袁宏擬古詩曰髙館百餘仞迢逓虛中亭文幌曜
瓊扇碧疏映綺櫺
賦晉張恊𤣥武館賦曰爾乃地勢夷敞既膏且腴環以
翠林帶以赤渠尋厥先之攸基寔張氏之舊墟何魏后
之周覽遂築館而起廬既號𤣥武是曰石樓於是崇墉
四匝豐厦詭譎爛若丹霞皎如素雪璀璨皓旰華璫四
垂接棟連阿崥嶱參差朱户青鋪幽闥秘閨於是髙樓
特起竦峙岧嶤飛甍四注上槩浮霄直亭亭以孤立迎
千里之清飇陽扉南啓隂軒北達春牖左開秋牎右豁
仰視雲根俯臨天末木則楸梓夾路蓊蔚如林洪幹十
圍修枝百尋
晉潘尼東武館賦曰東武館者葢東武陽侯之館也嘉
大雅之洪操美明哲之保身懲都邑之迫險饜里巷之
囂塵慕古公之胥宇羡孟氏之審鄰将遷居于爽塏乃
投迹於里仁前則行旅四湊通衢交㑹水泛輕舟陸方
羽葢後則崇山崔嵬茂林幽藹彌望逺覧滉瀁夷㤗表
裏山河出入襟帶若乃潛流旁注飛渠脉散芙蓉映渚
靈芝蔽岸於是逍遥靈沼遊豫華林彎弓撫彈娱志蕩
心括不空縱綸不茍沉遊鱗雙躍落羽相尋膳夫進爼
虞人獻鮮春醴九醖嘉豆百籩隨波泝流乍往乍旋
銘後漢李尤髙安館銘曰巍巍髙安明聖是修嶕嶢麗
館窓闥列周長除臨起櫺檻相承聖朝明察同保休徴
又平樂館銘曰乃興平樂𢎞敞麗光層樓通閣禁闥洞
房棼梁照曜朱華飾當騁武舒秘以示幽荒如榮普覆
然後来王
　藝文類聚卷六十三
欽定四庫全書
　藝文類聚卷六十四　　　唐　歐陽詢　撰
　居處部四(宅舍廬庭道壇/齊        路)　(室/)
　　宅舍
晏子曰景公使更晏子之宅曰子之宅近市湫隘囂塵
不可居請更子宅曰臣之先臣居此宅焉臣不足以代
之
漢書曰蕭何買田宅必居窮僻處不治垣舍曰令後世
賢師吾儉不賢無為勢家所奪又曰魯共王壊孔子舊
宅以廣宫室聞鍾磬琴瑟之聲遂不敢壊復於其壁中
得古經傳
續漢書曰吳漢嘗出征妻子在後買田業漢還譲之曰
軍師在外吏士不足何多買田宅乎遂盡分以與昆弟
外家
裴楷别傳曰楷營新宅基宇甚麗當移住與兄共遊行
牀帳儼然櫺軒疎朗兄心甚願之而口不言楷心知其
意便使兄住
王隠晉書曰魏舒少孤為外家甯氏所養甯起宅相者
云當出貴外甥舒曰當為外家成此宅相
漢舊儀曰髙皇帝家在豐中陽里為沛泗上亭長及為
天子立沛廟祠豐故宅
風俗通曰宅不西益俗説西者為上上益宅者妨家長
也原其所以不西益者禮記曰南向北向西方為上爾
雅曰西南隅謂之奥尊長之處也不西益者難動揺之
爾審西益有害増廣三面豈能獨吉乎
三輔決録曰郭詳為太尉長史起大宅在髙陵城西世
稱曰長史宅
吴志曰周瑜與孫䇿同年相友善瑜推道南大宅以舍
䇿升堂拜母有無通共又曰陳表家財盡於養士死之
日妻子露立太子登為起居宅
婁承先傳曰婁𤣥到廣州遂徘徊躑躅於仲翔宅故處
哀咽悽愴不能自勝
捜神記曰魏郡張氏本富忽衰死財散賣宅與程應應
舉家疾病賣與何文文先獨持大刀暮入北堂梁上一
更中有一人長丈餘高冠赤幘呼曰細腰細腰應諾何
以有人氣荅無便去文因呼細腰問向赤衣冠是誰荅
曰金也在西壁下問君是誰荅云我杵也今在竈下文
掘得金三百斤燒去杵由此大富宅遂清寧
抱朴子曰葛廬有大功受爵立宅舍於博望里于今基
兆石礎在焉又曰臨汜縣有廖氏世老夀後移子孫輙
殘折他人居其故宅復累世夀乃知是宅所為不知其
何故疑井水赤乃掘井左右得古人埋丹砂數十斛丹
汁入井是以飲水而得夀
襄陽記曰李衡每欲治家妻輒不聴後宻遣客十人於
武陵龍陽洲上作宅種橘千樹臨死敕兒曰汝母每惡
吾治家故窮如是吾州里有千頭木奴不用汝衣食歲
上一匹絹亦當足用爾亾後二十餘日兒白母母曰此
當種柑橘也汝家失十户客七八年必汝父遣為宅晉
咸康中其宅上枯樹猶存
范汪荆州記曰宛有三女樓作子胥宅又曰義陽六縣
安昌里有光武宅枕白水陂所謂龍飛白水也
庾仲雍荆州記曰秭歸縣有屈原宅伍胥廟𢷬衣石猶
存
瀨鄉記曰老子祠在瀬鄉曲仁里譙城西出五十里老
子平生時教化學仙故處也漢桓帝修建屋宇為老子
廟廟北二里李夫人祠是老子舊生宅也
劉楨京口記曰糖頽山山周迴二里餘山南隅隔路得
郄鍳故宅五十餘畆
戴延之西京記曰東陽門外道北吳蜀二主第宅去城
二里墟墓猶存又曰潼闗北去蒲坂城六十里中有舜
廟城外有宅井及二妃壇南去城二十里有山舜所耕
山上亦有山
述征記曰豐圻豐水西九十里有漢髙祖宅又曰山陽
縣城東北二十里魏中散大夫嵇康園宅今悉為丘墟
而父老猶謂嵇公竹林地以時有遺竹也
盛𢎞之荆州記曰新野郡西七里有梅溪源出紫山南
流注淯故老傳溪西有百里奚宅
詩齊竟陵王蕭子良行宅詩序曰余稟性端疎属愛閒
外往歲覊役浙東備歴江山之美名都勝境極盡登臨
山原石道步步新情廻池絶澗往往舊識以吟以咏聊
用述心詩曰訪宇北山阿卜居西野外幼賞悦禽魚早
性羡蓬艾
陳江總歲暮還宅詩曰悒然想泉石驅駕出城臺翫竹
春前筍驚花雪後梅青山殊可對黄卷復時開長繩豈
繋日濁酒傾一杯又南還尋草市宅詩曰紅顔辭鞏洛
白首入轘轅乗春還故里徐步采芳蓀徑毁悲嵇仲林
殘憶巨原見桐猶識井看栁尚知門花落空難遍鸎啼
静易喧無人訪語黙何處叙寒温百年獨如此傷心豈
復論
賦魏陳王曹植閑居賦曰何吾人而介特去朋匹而無
儔出靡時以娱志入無樂以銷憂何歲月之若騖復民
生之無常感陽春之發節聊輕駕而逺翔登髙丘以延
企時薄暮而起予仰歸雲以載奔過蘭蕙之長圃冀芬
芳之可服結春衡以延佇入虚廓之閑館步生風之廣
廡踐宻邇之修除即蔽景之𤣥宇翡鳥翔於南枝𤣥鶴
鳴於北野青魚躍於東沼白鳥戯於西渚遂乃背通谷
對綠波藉文茵翳春華丹轂更馳羽騎相過
晉潘岳閒居賦曰岳讀汲黯傳至司馬安四至九卿而
良史書之題以巧宦之目未嘗不慨然廢書而歎曰嗟
乎巧誠有之拙亦宜然於是覽止足之分庶浮雲之志
池沼足以漁釣舂税足以代耕灌園鬻𬞞供朝夕之膳
牧羊酤酪俟伏臘之費此亦拙者之為政也乃作閒居
之賦於是退而閑居洛水之涘身齊逸民名綴下士陪
京泝伊面郊後市浮梁黝以徑度靈臺傑而髙峙窺天
文之秘奥究人事之終始爰定我居築室穿池長楊映
沼芳枳樹籬遊鱗瀺灂菡蓞敷披竹木蓊藹靈果參差
張公大谷之梨梁侯烏椑之柹周文弱枝之棗房陵朱
仲之李靡不畢植三桃表櫻胡之别二柰曜丹白之色
石榴蒲萄之珍磊落曼衍乎其側梅杏郁棣之屬繁榮
藻麗之飾華實照爛言所不能極也菜則葱韮蒜芋青
笋紫薑蘘荷依䕃時藿向陽綠葵含露白薤負霜栁垂
隂車結軌陸摘紫房水挂頳鯉或宴于林或褉于汜
晉庾闡閒居賦曰於是宅鄰京郊宇接華郭聿來忘懐
兹焉是託鳥棲庭林燕巢于幕既乃青陽結䕃木槿開
榮森條霜重緑葉雲傾隂興則暑退風來則氣清前臨
塘中眇目長洲晨渠吐溜歸潮夕流顧有崇臺髙觀凌
虗逺遊若夫左瞻天宫右眄西嶽甍飛彤素嶺敷翠緑
朝霞時清滄浪靡濁黄綺絜其雲棲漁父欣其濯足至
于體散𤣥風神陶妙象静因虗來動率化往蕭然忘覽
豁爾遺想榮悴靡期孰測幽朗故細無形骸之狹巨非
天地之廣音興乎萬韻理絶乎一響
晉束晢近遊賦曰世有逸民在乎田疇宅彌五畆志狹
九州安窮賦於下里寞𤣥澹而無求乗篳輅之偃蹇駕
蘭單之疲牛連搥索以為鞅結斷梗而作鞦攀蓽門而
髙蹈朅徘徊而近遊井則兩家共一園則去舍百步貫
雞㲉於歲首收縘􁀙於牣牙其男女服飾衣裳之制名
號詭異隨迭設繋襦以禦冬脅汗衫以當熱帽引四角
之縫裙為素條之殺書兒啼於客堂設杜門以避吏婦
皆卿夫子呼父字及至三農間隙遘結婚姻老公戴合
歡之帽少年著蕞角之巾
梁沈約郊居賦曰惟至人之非已固物我而自忘自中
智以下愚咸得性以為場伊吾人之褊志無經世之大
方思依林而羽戢願託水而鱗藏值龍顔之鬰起乃慿
風而矯翼指皇邑而南轅駕修衢以騁力余平生而耿
介實有心於獨往思幽人而軫念望東臯而長想本忘
情於狥物徒羇紲於人壌應屬歎於牽絲陸興言於世
網爾乃傍窮野指荒郊編霜菼葺寒茅搆栖噪之所集
築町疃之所交因犯檐而刋樹由妨基而剪巢織宿楚
而成門籍外扉而為户既取隂於庭樾又因籬於芳杜
草則蘋萍芡芰菁藻蒹菰石衣海髪黄荇緑蒲動紅荷
於輕浪覆碧葉於澄湖其陸卉則紫􁁉緑葹天薯山韭
鴈齒麋舌牛唇彘首若乃園宅殊制田圃異區李衡則
橘林千樹石崇則雜果萬株竝豪情之所侈非儉志之
所娛欲令紛披蓊鬰吐緑攅朱開丹房以四照舒翠葉
而九衢其林鳥則翻泊頡頏遺音下上楚雀多名流鶯
雜響或斑尾而綺翼或緑衿而絳顙好葉隠而枝藏乍
間闗而來往其水禽則大鴻小鴈天駒澤虞秋鷖寒鷘
修鷁短鳬翅抨流而起沫翼鼓浪而成珠其魚則赤鯉
青魴纎鯈巨鱯碧鱗朱尾脩顱偃頟小則戲渚成文大
則噴流揚白惟鍾巖之隱鬰表皇都而作峻盖望秩之
所宗含風雲而吐潤孤嶝横挿洞穴斜經千丈萬仞三
襲九成亘繞州邑款跨郊坰素烟晚帶白霧晨縈近循
則一巖異色逺望則百嶺俱青時言歸於陋宇聊暇日
以翺翔獸依庭而莫駭魚牣沼而不綱晚樹開花初英
落蕋異林而分丹素因風而雜紅紫紫蓮夜發紅荷曉
舒輕風微動芬芳襲余冰懸塪而帶坻雪縈松而蔽野
鴨屯飛而不散鴈髙翔而欲下傷余情之頽暮憂與愁
其相溢悲異軫而同歸歡殊方而並失時復託情魚鳥歸閑
蓬蓽傍闕吴娃前無趙瑟唯以天地之恩莫報書事之
官靡述徒重於髙門之地不載於良史之筆長太息以
何言羞愧心之非一
銘晉習鑿齒諸葛武侯宅銘曰達人有作振此頽風彫
薄蔚采鴟䦨唯豐義範蒼生道格時雍自昔爰止於焉
盤桓躬耕西畆永嘯東巒迹逸中林神凝巖端㒺窺其
奥誰測斯歡堂堂偉匠婉翮揚朝傾巖捜寳髙羅九霄
慶雲集矣鸞駕亦招
啓梁元帝謝敕賜第啓曰竊以漢賜五倫寔云清吏魏
寵衛臻用旌庸直未如靈光輪奐睢陽爽塏北連城闕
有似甄侯之舍東望市鄽榮深豫章之圃昔狼望未平
冠軍辭宅馬池猶隔雍丘譲邸臣慚霍曹逺志但識君
命無違再思庸陋九殞非荅
梁劉孝儀為主儀同謝宅啓曰昔晏嬰湫隘齊景營其
爽塏孫歴無家晉武為之築館或功髙千載徳重一時
故蒙考室之榮以降葺宇之澤並辭而處傳芳前載臣
才愧昔人恩同往哲豈宜妄荷重増疵吝但匈奴未滅
遽當輪奐之美環堵為室遂得歌笑於斯又為武陵王
謝賜第啓曰竊以南望朱鳥北距蒼龍右帶御溝左廻
青路畢晏嬰之湫隘同潘岳之閑居臣幼自宫掖長遊
城府雖輪奐之美多門而館第之私未暇今輕舟将反
髙門遽錫遂葺家築室百堵皆興雲屋連甍一朝𢎞敞
梁庾肩吾謝東宫賜宅啓曰肩吾居異道南才非巷北
流寓建春之外寄息靈臺之下豈望地無湫隘里號乗
軒巷轉幡旗門容幰蓋况乃交垂五栁若元亮之居夾
石雙槐似安仁之縣却瞻鍾阜前枕洛橋池通西舍之
流窓映東鄰之棗來歸髙里翻成侍封之門夜坐書臺
非復通燈之壁才下應王禮加温阮官成名立無事非
㤙
表晉陸雲聞起西園第且遵節儉之制表曰臣聞有國
者不患宫室之不崇患在令名之不立是以賢人之在
富貴莫不卑身節欲損己挹情用能保其國家令聞百
世歴觀古今以約失之者實寡以奢失之者葢多世祖
武皇帝富有四海貴為天子居無離宫之館身御家人
之服先帝豈欲以此道止於治身而已者哉固將必欲
遺訓百世貽燕子孫此固殿下所宜祗奉也
議晉潘岳上客舍議曰謹按客舍逆旅之設其所由來
逺也行者賴以頓止居者薄收其直交易貿遷各得其
所因民成利恵加百姓語曰許由辭帝堯之命而舍於
逆旅春秋外傳曰晉陽處父遇甯戚於逆旅魏武帝亦
以為宜其詩曰逆旅整設以通商賈然則自唐到于今
未有不得客舍之法唯商鞅有之此固非聖世之所言
也方今四海㑹同九服納貢八分翼翼公私滿路近畿
入輳客商亦稠蒭秣成行器用取給又諸劫盗皆起於
迥絶而止乎人衆十里蕭條則姦宄生心連陌接館則
寇情震懾且聞聲有赦已發有追不赦有罪不追有戮
禁暴捕亾恒有司存凡此皆客舍之益道路之要姦吏
所植也率歴代之舊俗獲行留之歡心使客舍灑掃以
待征旅擇家而息豈非衆庶顒顒之望
　　庭
左傳曰初楚恭王無冡適有寵子五人無適立焉既乃
與巴姬宻埋璧於太室之庭使五人齋而入拜平王弱
抱而入再拜皆壓紐
羅含别傳曰含致仕還家庭中忽自生蘭此徳行幽感
之應
語林曰謝太傅問諸子姪曰子弟何豫人事正欲使其
佳諸人莫有言車騎荅曰譬如芝蘭玉樹欲使其生庭
階也
賦陳沈炯幽庭賦曰矧幽庭之閑趣具春物之芳華轉
洞房而隠景偃飛閣而藏霞築山川於户牖帶林苑於
東家草纎纎而垂緑樹搔搔而落花於是秦人清歌趙
女鼔筑嗟光景之遲暮詠羣飛之棲宿顧留情於君子
豈含姿於嬌淑於是起而長謡曰故年花落今復新新
年一故成故人那得長䋲繋白日年年日月但如春
　　壇
管子曰桓公即壇而立甯戚鮑叔隰朋賓須無皆差肩
而立
荘子曰孔子遊乎淄帷之林休坐于杏壇之上弟子讀
書孔子絃歌鼓琴奏曲未終有漁父者下船而來左手
據膝右手持頥以聴曲終而招子貢子路二人俱對客
指孔子曰彼何為者子路曰魯之君子也
新序曰秦欲伐楚使者往觀楚王之寳器楚王聞之召
昭奚恤問焉恤對曰此觀吾國之得失而圖之寳器於
賢臣夫珠玉玩好之物非國之重寳也遂使恤發精兵
三百人陳於西門之内為東面之壇一為西面之壇一
秦使者至恤曰貴客也請就上位
徐靈期南嶽記曰南嶽山上有飛壇懸水激石飛湍百
仞即孫温伯所䘮身處也又有曲水壇水行石上成溝
瀆如世人臨河壇也三月三日時來逍遥
梁州記曰沔陽城先沔陽縣所治也在漢水南舊蕭何
所築也劉備為漢王權住此城盟於城下今門外有盟
壇猶存
銘周庾信堯登壇銘曰登壇洛汭沉玉河湄丹圗馭馬
練甲乗龜榮光上幕休氣連帷雖存堯譲終見文思
　　室
毛詩曰斯干宣王考室也築室百堵西南其户
老子曰鑿户牖以為室當其無有室之用
楚辭九歌曰麋何為兮庭中蛟何為兮水裔朝馳余馬
兮江臯夕濟兮西澨聞佳人兮召余将騰駕兮皆逝築
室兮水中葺之兮以荷葢
管子曰堯有衢室之問者下聼於民也
晏子曰景公謂晏子曰寡人欲朝夕相見為夫子築室
於閨内可乎對曰臣聞之隠而顕近而結唯至賢耳如
臣者飾其容止以待命猶恐罪戾也今君近之是逺之
也又曰景公問晏子曰吾欲服聖人之服居聖人之室
如此則諸侯其至乎對曰法其節儉則可法其服室無
益
楚辭曰鑿山楹而為室兮下披衣於水渚霧濛濛其晨
降兮雲依斐而承宇又曰網户朱綴刻方連些冬有􁂪
夏夏室寒些
尚書大傳曰子夏讀書畢見夫子夫子問焉子何為於
書對曰書之論事昭昭若日月之明離離若參辰之錯
行上有堯舜之道下有三王之義商所受於夫子者志
之不敢忘也雖退而窮思河濟之間深山之中壌室編
蓬為户於中彈琴詠先王之道則可發憤慷慨矣
神異經曰西北荒有石室有二十人同居齊夀千二百
歲
十洲記曰崑崙山上有瓊華之室
淮南子曰西方有金室
列仙傳曰彭祖殷大夫也歴夏至商末號七百嵗歴陽
有彭祖仙室
漢書曰文帝徴賈誼入見上方受釐坐宣室因感鬼神
事與誼言之
三輔黄圗曰明堂有十二室法十二月
謝承後漢書曰陳蕃家貧不好掃室客怪之者或曰可
一掃乎蕃曰大丈夫當為國掃除天下豈徒室中乎
楊龍驤洛陽記曰顯陽殿北有避雷室西有御龍室
雷次宗豫章記曰望秦縣有一石室入室十餘里有水
廣數十步清淺遊者伐竹為筏以過水幽邃無極莫能
究其源出好鍾乳
盛𢎞之荆州記曰始興機山東有兩巖相向如鴟尾石
室數十所經過時聞有金石絲竹之聲
嵩高山記曰山下巖中有石室中有自然經書自然飲
食
漢宫殿名曰神明臺武帝造髙五丈上有九室今人謂
之九天臺武帝求神仙恒置九天道士百人
洛陽宫殿名曰洛陽有望舒凉室含章鞠室靈芝鞠室
清凉暑室
詩宋吳邁逺遊廬山觀道士石室詩曰蒙茸衆山裏往
來行迹稀尋嶺逹仙居道士披雲歸似著周時冠状披
漢時衣安知世代積服古人不衰知我宿昔情知我道
無為
齊王融移席琴室應司馬教詩曰雪崖似留月蘿徑若
披雲潺湲石溜瀉緜巒山雨聞
梁任豫夏潦省宅詩曰風棹出天街星言指沈室頓楫
俄毁垣惻然悼窮陌春為發大道夏為溆潮折貴者陋
懐居鄙人安朝夕生長數十載幸祐見衰白堂遺孤孩
音庭餘笄齓迹入似聚族慰出為里仁惜
賦晉潘岳狹室賦曰歴甲第以遊觀旋陋巷而言歸伊
余館之褊狹良窮弊而極微閣了戾以互掩門﨑嶇而
外扉室側户以攅楹檐接秬而交榱當祝融之御節熾
朱明之隆暑沸體惄其如鑠珠汗揮其如雨若乃重隂
晦冥天威震曜漢潦沸騰叢溜奔激臼竈為之沈溺器
用為之浮漂彼處貧而不怨嗟民生之收難匪廣厦之
足榮有切身之近患青陽萌而畏暑白藏兆而懼寒獨
味道而不悶喟然向其時歎
晉庾闡狹室賦曰居不必阨食不求簞豈獨蓬蓼可永
而隆棟招患奚必膏梁非美而飲疏以飡醪俎可以充
性不極欲以折龍肝清室可以遊暑不冽泳而興夏寒
于時融火炎炎鶉精共耀南羲熾暑夕陽傍照爾乃登通
扉闢櫺幌絺幕蹇閑堂敞微飈凌閨而直激清氣乗虗
以曲蕩温房悄悽以興凉軒檻寥豁以外朗
　　齋
王孚安成記曰太和中陳郡殷府君引水入城穿池殷
仲堪又於池北立小屋讀書百姓于今呼曰讀書齋
詩晉湛方生後齋詩曰解纓復褐辭朝歸藪門不容軒
宅不盈畆茂草籠庭滋蘭拂牖撫我子姪攜我親友茹
彼園蔬飲此春酒開櫺攸瞻坐對川阜心焉孰託託心
非有素搆易抱𤣥根難朽即以匪逺可以長久
梁簡文帝山齋詩曰玲瓏繞竹澗間關通槿蕃缺岸成
新浦危石久為門北榮下飛桂南柯吟夜猿暮流澄錦
磧晨冰照采鸞
梁庾肩吾和竹齋詩曰百拱横笻節千櫨跨篻竿廻龍
仍作柱通笛且成欒向嶺分花徑随堦轉藥欄蜂歸憐
蜜熟燕入重巢乾欲仰天庭掞終知學步艱
陳徐陵奉和簡文帝山齋詩曰架嶺承金闕飛橋對石
梁竹宻山齋冷荷開水殿香山花臨舞席水影照歌牀
賦宋謝靈運山居賦曰上古巢居穴處曰岩棲居山曰
山居在林野曰丘園在郊郭曰城傍四者不同可以理
推昔仲長願言流水髙山應璩作書邙阜洛川勢有偏
側地闕周員至若鳯叢二臺雲夢青丘漳渠淇園橘林
長洲雖千乗之珍苑孰嘉遁之所遊覧明達之撫運乗
機感而理黙悼三閭之浮江矜望諸之去國仰前哲之
遺訓俯性情之所便奉㣲軀以宴息保息事以乗閑爰
初經略杖䇿孤征入澗水涉登嶺山行紆頂不息窮泉
不停櫛風沐雨犯露乗星研其淺思罄其短規非龜非
筮擇良選竒剪榛開徑尋石覓崖四山周廻雙流逶迤
陵名山而屢止過巖室而披情雖未偕於至道且緬絶
於世纓若乃南北兩居水通陸阻觀風瞻雲方知厥所
九泉别澗五谷異巘抗北頂以葺館瞰南風以啓軒羅
層崖於户裏鏡清瀾于窓前修竹葳蕤以翳㑹灌木森
叢以蒙茂蘿蔦蔓延以攀援香花芬薫而媚秀日月投
光於柯間風露披清於㟪岫夏凉寒燠随時取適此焉
卜寢玩水弄石及其二川合流異源同口赴隘入險俱
㑹山首瀬排沙以積岸島倚渚以起阜畦町斸藝含蘂
藉芳緑葵春節以懐露白薤感時而負霜伊昔齠齓寳
愛斯文援紙握管㑹性通神詩以言志賦以敷陳爰暨
山棲彌歴年紀幸多暇日自求諸已
賛宋顔延年新喻侯茅齋賛曰輦草作壮采茅昭儉哲
人素節貴而能貶覊結茨危瞰臨涯隒
銘陳江揔永陽王齊後山亭銘曰叢臺造日淄館連雲
錦墻列繢繡地成文吾王卓爾逸趣不羣梅梁蕙閣桂
棟蘭枌竹深蓋雨石暗迎曛激流疑䟽搆峰似削苔滑
危磴藤攀聳㟧樹影揺窓池光動幕月澄遥溆風清近
壑雪岸難消花園易落髙桐百尺垂楊五株開榮九畹
結秀三株山條紫的水葉紅鬚抽芳繞霤接翠分衢亭
讙旅鶴浦噪驚鳬前列牧馬後招郇伯諷誦楚詩精微
沛易叢桂留賞散金匪惜不羡睢陽還嗤碣石馳聲終
古服義無斁
　　廬
周官曰凡國野之道十里有廬廬有飲食
漢書曰武帝詔嚴助君厭承明之廬
東觀漢記曰耿純率宗族歸光武時郡國多降邯鄲純
兄歸燒宗家廬舍上以問純純曰恐宗人賓客卒有不
同故焚燒廬舍絶其反顧之望上大笑又曰承宫少孤
年八歲為人牧猪卿里徐子明春秋授諸生數百人宫
過其廬下見諸生講好之因亡其猪而聴經猪主怪其
不還行求索見宫欲笞之門下生共禁乃止
魏志曰管寧聞公孫度令行於海外遂至遼東度虗館
以待之既往見度乃廬於山下時避難者多居郡南而
寧居北示無遷志
皇甫謐髙士傳曰世莫知焦先所出或言生漢末無父
母兄弟見漢衰乃不言常結草為廬冬夏袒露垢汚如
泥後野火燒其廬先因露寝遭大雪先袒卧不移人以
為死就視如故
洛陽故宫名曰侍中廬在南宫中
碑後漢張超靈帝河間舊廬碑曰赫赫在上陶唐是承
繼徳二祖四宗是憑上龜鍳乎羲農中結軌乎夏商元
首既明股肱惟良乃因舊宇福徳所基修飾經構農隟
得時樹中天之雙闕崇冠山之華堂通樓間道丹階紫
房金窓鬱律玉璧内璫青蒲充庖朱草棲箱川魚踴躍
雲鳥舞翔煌煌大漢合徳乾剛體効日月驗化隂陽格
于上下震暢八荒三光宣曜四靈効祥天其嘉享豐年
穣穣騶虞奏樂鹿鳴薦觴工祝致告福禄來将永保萬
國南山無量
　　道路
楚辭曰心不怡之長久兮憂與愁之相接惟郢路之遼
逺兮江與夏之不可涉
史記曰文帝行至灞陵是時慎夫人從上示慎夫人新
豐曰此走邯鄲道也
三輔故事曰桂宫周遭十里内有複道横北渡西至神
明臺
漢書曰恵帝為東朝長樂宫作複道方築髙帝廟南叔
孫通曰陛下築複道髙帝寢衣冠月出遊髙廟子孫奈
何宗廟道上行哉惠帝懼曰急壊之通曰人主無過舉
今已作百姓皆知矣願陛下益廣宗廟大孝本也帝從
之又曰元帝即位成帝為太子上嘗召太子出龍樓門
不敢絶馳道直至城門得絶乃度上遲之問其故以状
對上乃令太子得絶馳道
東觀漢記曰逢萌被徴上道迷不知東西云朝廷徴我
者為聰明睿智有益於政方面不知安能濟政即駕而
歸
博物志曰文王以太公為灌壇令朞年風不鳴條文王
夢一婦人甚麗當道而哭問其故曰我泰山之女嫁為
西海婦欲歸灌壇令當道有徳吾不敢以乗風雨過
任豫益州記曰江曲由左擔道按圗在隂平縣北於城
都為西(其道至險自北來者擔/在左肩不得度擔也)鄧艾束馬懸車之處
碑陳徐陵丹陽上庸路碑曰臣聞在天成象咸池属於
五潢在地成形滄海環於四瀆國險者固其金湯儲蓄
者因於轉漕貨財為禮専俟㑹通厥田為上皆資滲漉
大矣哉坎徳之為用也是以握圖之主財以利民御斗
之君因之顯教上哉少昊初命水官逖矣高陽爰重冥
職舜為太尉於是九澤載疏禹作司空然後百川咸導
開華山於髙掌鑿靈沼於周原莫匪神功皆由聖徳我
大梁之受天明命勞已濟民有道稱皇無為曰帝若夫
雲雷草創剪商黜夏之勲鑄寳鼎於昆吾安能紀勒陳
鴻鍾於豐岳豈識揄揚斯固名言之所絶也及乎膺斯
寳運大拯横流屈至道於汾陽勞凝神于藐射聖人作
樂簫韶備以九成哲王盡禮春官㧾於三代豈止金門桴竹
玉尺調鍾公帶獻明堂之圖匡衡建后土之議若斯而
已矣天降丹鳥既序孝經河出應龍乃𢎞周易若夫固
天将聖垂意蓺文五色相宣八音繁㑹不移漏刻纔命
口占御紙風飛天章海溢皆紫庭黄竹之詞晨露卿雲
之藻漢之兩帝徒有詠歌魏之三祖空云詩賦以為彭
老之教終没愛河儒墨之宗方離火宅豈知五時八㑹
之殊文天上人中之妙典雪山羅漢爭造論門鷲嶺名
僧俱傳經藏香象之力特所未勝秋兎之毫書而莫盡
忠信為寳禳祈免於白駒明徳惟馨山川舍於騂犢至
如月離金虎泥染石牛薈蔚朝興滂沲晚注而清蹕纔
動纎羅不揺髙閈將臨油雲自闢陽烏馭日寕懼武賁
之弓飛雨蔽天無待期門之葢震維舉徳非曰尚年若
發居鄷猶荘在漢濤如白馬既礙廣陵之江山曰金牛
用辨梅湖之路専州典郡青鳬赤馬之船皇子天孫鳴
鳯飛龍之乗莫不欣斯利涉玩此修渠乍擁節而長歌
乃摐金而鳴籟斯實曠世之竒功無疆之鴻烈者也銘
曰后王降徳于衆兆民髙文象緯妙義幾神業冠遷夏
功踰入秦時惟大畜象及同人慧雨方霤禪枝獨春帝
徳惟厚皇恩甚深觀乎禹迹見我堯心
　
　
　
　
　
　藝文類聚卷六十四
欽定四庫全書
　藝文類聚卷六十五　　　唐　歐陽詢　撰
　産業部(農/蠶)　(田/織)　(園/鍼)　(圃/市)
　農
管子曰先王者為民興利除害故天下之民歸之所謂
興利者利農事也所謂除害者禁害農者也
尸子曰有虞氏身有南畝妻有桑田神農並耕而王所
以勸耕也
韓子曰歴山農者侵畔舜往耕朞年譲畔
史記曰弃為兒時好種樹麻菽麻菽美及為成人遂好
耕農相地之冝冝榖者耕稼穡之民皆法則之
漢書曰洪範八政一曰食二曰貨食謂農殖嘉穀可食
之物又曰楊季官至廬江太守漢元鼎間避仇後遡江
上處岷山之陽白郫有田一壥有宅一區世世以農桑
為業
東觀漢記曰樊重世善農稼好貨殖
賦晉束晢勸農賦曰惟百里之置吏各區别而異曹考
治民之賤職美莫當乎勸農專一里之權擅百家之勢
及至青幡禁乎游惰田賦度乎頃畝與奪在已良薄浹
口受饒在於肥脯得力在於美酒若場功畢租輸至錄
社長召閭師條牒所領注列名諱則雞豚爭下壺榼横
至遂乃定一以為十拘五以為二蓋由熱啖紆其腹而
杜康咥其胃
　　田
家語曰虞芮二國爭田而訟連年不決乃相謂曰西伯
仁人也盍往質焉入其境則耕者讓畔行者讓路入其
朝則士讓為大夫大夫讓為卿虞芮之君曰嘻吾儕小
人不可以入君子之朝遂以其所爭為閒田
漢書曰陳平少時家貧好讀書治黄帝老子之術有田
三十畝與伯居伯常耕縱平使游學又曰貢禹上書曰
臣禹年老家貧資不滿萬錢妻子糠豆不贍短褐不完
有田百三十畝陛下過意徵臣臣賣田百畝以供車馬
又曰張禹為人謹厚内殖貨財及富貴多買田至四百
頃皆涇渭溉灌極膏腴又曰太始二年趙中大夫白公
奏穿渠引涇水首起谷口尾入櫟陽江渭中溉四千五
百餘頃因名白渠民歌之曰田於何所池陽谷口鄭國
在前白渠起後舉挿為雲决渠為雨涇水一石其泥數
斗且漑且糞長我禾黍
華嶠後漢書曰周燮專精禮易不讀非聖之書不修賀
問之好有先人草廬結于岡畔下有陂田常肆勤以自
給非身所耕漁不食
晉中興書曰郭翻少有志操居貧無業起往古荒田先
立表題經年無主然後乃作將熟有認之者翻悉推與
之
蕭廣濟孝子傳曰原平墓下有數十畝田不屬原平每
農月耕者恒裸原平不欲使慢其墳墓乃歸賣家資買
此田三農之月輒束帶垂泣躬自耕墾
詩宋陶潜雜詩曰種豆南山下草盛豆苗稀晨興理荒
穢帶月荷鋤歸
梁劉孝綽報王永興觀田詩曰重門寂已暮案牘罷囂
塵輕涼生筍席微風起扇輪浮𤓰聊可䝿溢酒亦成珍
復有寒泉井兼以瑩心神睠彼㤀言客閑居伊洛濵顧
已慙困地徒知薑桂辛但願崇明德無謂德無鄰
議晉陸機大田議曰臣聞隆名之主不改法而下治陵
夷之世不易術而民怠夫商人逸而利厚農人勞而報
薄道農以利則耕夫勤節商以法則游子歸
論魏王粲務本論曰古者之理國也以本為務八政之
於民也以食為首是以黎民時雍降福孔皆也故仰司
星辰以審其時俯耕籍田以率其力封祀農稷以神其
事祈穀報年以寵其功設農師以監之置田畯以董之
黍稷茂則喜而受賞田不墾則怒而加罰都不得有游
民室不得有懸耜野積踰冬奪者無罪場功過限竊者
不刑所以競之於閉藏也先王藉田以力任力以夫議
其老幼度其逺近種有常時耘有常節收有常期此賞
罰之本種不當時耘不及節收不應期者必加其罰苗
實踰等必加其賞也農益地辟則吏受大賞也農損地
狹則吏受重罰夫火之災人也甚於怠農慎火之力也
輕於秬耘通邑大都有嚴令則火稀無嚴令則燒者數
非賞罰不能齊也
　　園
易曰賁于丘園
詩曰樂彼之園又曰園有桃又曰無踰我園又曰遊于
北園
子建詩曰清夜遊西園
古詩曰鬰鬰園中柳
說文曰樹果曰園樹菜曰圃
莊子曰漢隂丈人灌園鑿隧而入井
韓子曰昔彌子瑕有寵於衛與君遊於果園食桃而甘
以其半啖君君曰愛我哉
史記曰公儀休相魯㧞園葵去織婦又曰董仲舒下帷
講誦三年不觀於舍園
漢書曰和帝詔有司自京師果園悉假與貧人
國語曰趙簡子田於螻(螻園/名)
三秦記曰漢武有名園曰樊川一名御宿有大梨如五
升瓶名含消
漢書曰明帝詔先帝時靈芝生芳林園中自吾建成承
露已來甘露復降芳林園
淮南子曰夫臨江之鄉其人汲水以溉其園江水弗減
也又曰山有猛獸林木為之不斬園有螫蟲藜藿為之
不采
謝承後漢書曰法真隱居大澤講論術藝歴年不問園
圃又曰吳祐遷膠東侯相時濟北戴宏父為縣丞宏年
十六從在丞舍祐毎行園常聞諷讀之音甚竒之與為
友宏卒成儒宗知名東夏為河間相因自免歸家不復
仕灌園蔬以經書敎授年九十八卒
華陽國志曰何隨家養竹園人盗其笋隨行遇見恐盗
者覺怖走竹傷其足挈履徐歩而歸
桂陽先賢記曰蘇紞嘗除門庭有衆賔來紞告母曰人
招紞去已種藥著後園梅樹下可治百疾一葉愈一人
賣此藥過足供養
魏志曰明帝起景陽山於芳林園中又曰京城内有園
患無水傅𤣥先生乃作翻車令童轉之灌水更入其功
百倍
向秀别傳曰秀常與吕安灌園於山陽收其利以供酒
食之費
晉宫閣名曰洛陽有瓊圃園靈芝園石祠園鄴有鳴鵠
園蒲萄園華林園
世說曰簡文帝入華林園顧謂左右曰會心處不必在
逺翳然林水便自有濠濮間想覺鳥獸禽魚自來親人
又曰王子敬入會稽經吳門顧辟疆有名園先不識主
人逕往其家值顧方集賔友酣飲園中而王遊歴既畢
指麾好惡傍若無人顧勃然曰不足齒之傖爾使驅其
左右出門王獨坐輿上展轉顧望而僕從不至遂移時
又曰管寧華歆園中鋤菜見地有片金管揮鋤與瓦石
不異華捉而擲之
法顯記曰舍衛精舍東北六百里毗舍佉毋作精舍請
佛及借此處故在祗洹舍大園落有二門一門東向一
北向此園即須達長者布金錢買地處也精舍當中央
佛住此處最久說法度人經行坐處亦盡起塔皆有名
字又曰拘夷那竭城東行到毗舍離城北有大林重閣
精舍佛住處及阿難半身塔其城裏本菴婆羅女家為
佛起塔今故在城南三里道西菴婆羅女以園施佛住
處
詩晉陶潜雜詩曰開荒南野際守拙歸園田方澤十餘
畝草屋八九間餘竹䕃後檐桃李羅堂前結廬在人境
而無車馬喧問君何能爾心逺地自偏採菊東籬下悠
然望南山秋菊有佳色裛露掇其英汎此㤀憂物逺我
達世情
宋謝靈運還舊園詩曰浮舟千仞壑揔轡萬尋巔流沫
不足險石牀豈為艱夫子昭情素探懷授佳篇
宋謝莊北宅祕園詩曰夕天霽晚氣輕霞澄暮隂微風
清幽幌餘日照青林收光漸窓歇窮園自荒深綠池翻
素景秋槐響寒音伊人倘同愛絃酒共棲尋
齊竟陵王遊後園詩曰託性本禽魚栖情閒物外蘿徑
轉連綿松軒方杳藹邱壑毎淹留風雲多賞會
齊王儉春日家園詩曰徙倚未云暮陽光忽已收羲和
無停晷壯士豈淹留苒苒老將至功名竟不修稷契匡
虞夏伊吕翼商周撫躬謝先哲解紱歸山邱
梁簡文帝游韋黄門園詩曰息車冠葢里停轡仲長園
簷疎逺興積賔至羽觴繁又夜遊北園詩曰星芒侵嶺
樹月暈隠城樓暗花舒不覺明波動見流又臨後園詩
曰隱淪遊少海神仙入太華我有逍遥趣中園復可嘉
千株同落葉百尺共尋霞
梁元帝遊後園詩曰暮春多淑氣斜景落高舂日照池
光淺雲歸山望濃入林迷曲徑度渚隔危峰又晚景遊
後園詩曰高軒聊騁望煥景入川梁波横山渡影雨罷
葉生光日移花色異風散水文長
梁沈約宿東園詩曰槿籬疎復宻荆扉新且故樹頂鳴
風飇草根積霜露驚麏去不息征鳥時返顧茅棟嘯愁
鴟平岡走寒兔夕隂帶層阜長烟引輕素又行園詩曰
寒𤓰方卧壠秋菰亦滿陂紫茄紛爛漫緑芋鬰參差初
菘向堪把時韭日離離
賦漢枚乗梁王兔園賦曰修竹檀欒夾池水旋兔園並馳
道鸇鶚鷂鵰翡翠鴝鵒巢枝穴藏被塘臨谷聲音相聞
啄尾離屬於是晚春早夏邯鄲襄國相與雜沓而往款
焉高冠扁焉長劒閑焉左挾彈焉右執鞭焉日移樂衰
遊觀西園從容安步鬬雞走兔俛仰釣射煎熬炰炙極
樂到暮若夫采桑之婦連袖方路
齊謝朓遊後園賦曰積芳兮選木幽蘭兮翠竹上蕪蕪
兮隂景下田田兮被谷左蕙畹兮彌望右芝原兮冩目
山霞起而削成水積明以經復於是敞風闥之藹藹聳
雲館之迢迢周歩檐以升降對玉堂之泬寥爾乃日栖
榆柳霞照夕陽孤蟬已散去鳥成行惠風湛兮帷殿肅
清隂起兮池館涼
梁裴子野遊華林園賦曰諒無庸於殿省且栖遲而不
事譬籠鳥與池魚本山川而有思伊暇日而容與時遨
遊以蕩志正殿則華光𢎞敝重臺則景陽秀出赫奕翬
煥隂臨鬱律絶塵霧而上征尋雲霞而蔽日經増城而
斜趣有空巄之石室在盛夏之方中曽匪風而自慄溪
谷則沱潜𣲖别峭峽則險難壁立積峻竇溜䦨干草石
苔蘚駮犖叢攅既而登望徙倚臨逺􁛫空廣觀逖聽靡
有不通
梁江淹梁王兎園賦曰或重古輕今者僕曰何為其然
哉無知音則已矣聊為古賦體以奮枚叔之製云於是
金塘緬演緑竹被坂繚繞青翠若近復逺水鳥駕鵞􁭛
鳿鴻鴈上飛衡陽下宿沔漢十十五五忽合而復散於
是大夫之徒稱詩而歸春陽始曉朱華未稀卒逢邯鄲
之女蕙色玉質綺裳下見錦衣上出
周庾信小園賦曰若夫一枝之上巢父得安巢之所一
壺之中壺公有容身之地豈必連闥洞房南陽樊重之
第綠墀青𤨏西漢王根之宅余有數畝之廬寂寞人外
聊以擬伏臘聊以避風霜雖復晏嬰近市不求朝夕之
利潘岳面城且適閒居之樂爾乃窟宅徘徊聊同鑿坏
琴號珠柱書名玉杯有棠梨而無館足酸棗而非臺猶
得欹側八九丈從斜數十歩榆柳三兩行梨桃百餘樹
撥蒙宻兮見窓行欹側兮得路蟬有翳兮不驚雉無羅
兮何懼草樹混淆枝格相交山為簣覆水有堂坳﨑嶇
兮狹室穿漏兮茅茨檐直倚而妨帽户平行而礙睂坐
帳無鶴支牀有龜鳥多閑暇花隨四時心則歴陵枯木
髪則睢陽亂絲一寸二寸之魚三竿兩竿之竹離披落
格之藤爛熳無叢之菊落葉半牀狂花滿屋名為野人
之家是謂愚公之谷試偃息於茂林乃久羡於抽簮雖
有門而常閉實無水而恒沈草無忘憂之意花無長樂
之心鳥何事而逐酒魚何情而聽琴薄晚閑閨老幼相
擕蓬頭王覇之子椎髻梁鴻之妻樹搔搔而風急天慘
慘而雲低聚空倉而雀噪驚懶婦而蟬啼昔早濫于吹
嘘藉文言之慶餘門有通徳家藏賜書遂乃山崩川竭氷
碎瓦裂關山則風月悽愴隴水則肝腸斷絶百齡兮倐
忽菁華兮已晚不雪鴈門之踦先念鴻陸之遠非淮海
兮可變非金丹兮能轉不曝骨兮龍門終低頭兮馬阪
頌晉潘尼後園頌曰茫茫在昔悠悠結繩太樸未散𤣥
化霑凝羲皇繼踵三代相承五德更王文質迭興天命
匪諶祐謙輔信乃眷我皇光有大晉應期納祚天人是
順和氣四充惠澤㫄潤神祇告祥四靈效質遊龍升雲
儀鳯翳日甘露晨流醴泉湧溢華夏既寧八荒靜謐人
亦有言吾何以休乃延卿士從皇以遊長筵逺布廣幕
四周嘉肴惟芳㫖酒思柔巖巖峻岳湯湯𤣥流翔鳥鼓
翼游魚載浮明明天子肅肅庶官文士濟濟武夫桓桓
講藝華林肄射後園威儀既具弓矢斯閑恂恂謙德穆
穆聖顔賜以宴飲詔以話言黍稷既登貨財既豐仁風
潜運皇化彌隆征夫釋甲戰士罷戎遐夷慕義絶域望
風無或慢易在始慮終無或安逸在盈思冲
引謝莊懷園引曰鴻飛從萬里飛飛河岱起辛勤越霜
露聮翩泝江汜去舊國違舊鄉舊鄉悠且長迴首瞻東
路延翮向秋方登楚都入楚關楚地蕭瑟楚山寒歲去
冰未已春來鴈不還風肅幌兮露濡庭漢水初綠柳葉
青朱光藹藹雲英英離禽喈喈又晨鳴菊有秀兮松有
𬎼憂來年去容髪衰流隂逝景不可追臨堂危坐悵欲
悲試託意兮向芳蓀心綿綿兮屬荒樊想綠蘋兮已冒
沼念幽蘭兮已盈園夭桃晨暮發春鶯旦夕喧青苔蕪
石路宿草塞蓬門
詠晉湛方生遊園詠曰諒茲境之可懷究川阜之竒勢
水窮清以徹鍳山鄰天而無際乗初霽之新景登北館
以悠矚對荆門之孤阜傍漁陽之秀岳乘夕陽而含詠
杖輕策以行遊襲秋蘭之流芬幙長猗之森修任緩歩
以升降歴丘墟而四周智無涯而難恬性有方而易適
差一豪而遽乖徒理存而事隔故覊馬思其華林籠雉
想其臯澤矧流客之歸思豈可㤀於疇昔
啓梁張纉謝東宫賚園啓曰性愛山泉頗樂閑曠雖復
伏膺堯門情存魏闕至於一丘一壑自謂出處無辨常
願卜居幽僻屏避喧塵傍山臨流面郊負郭依林結宇
憩桃李之夏隂對徑開軒采橘柚之秋實而王畿陸海
畝號一金涇渭土膏豪傑所競徙居好畤必待使越之
裝别館河陽亦資牧荆之富此園左帶平湖修陂千頃
右臨長薄清潭百仞前逼逸陌朝夕爽塏後望鍾阜表
裏烟霞毎賸春迎夏華卉競發背秋向冬雲物澄霽歸
瞰户牖不異登臨升降堦墀已窮歴覧舟楫所屇累日
不能究其源魚鳥之豐山澤不能喻其美
　　圃
毛詩曰九月築場圃又曰折柳樊圃
傳曰晉侯取蒍氏之圃以為囿
論語曰樊遲請學為圃子曰吾不如老圃
列子曰三畝之圃不能耘
楚詞曰忽死蘭圃楚有蕙圃
山海經曰槐江之山實惟帝之平圃(即懸/圃也)
淮南子曰崑崙山有層城九重其高萬一千里懸圃涼
風在崑崙之中是其疏圃疏圃之池滿足潢水
穆天子傳曰舂山之澤清水出泉温和無風飛鳥百獸
之所飲食先王之所謂懸圃
詩梁庾肩吾從皇太子出𤣥圃詩曰春光起麗譙屣履
歩山椒閣影臨飛葢鸎鳴入洞簫水還登故渚樹長䕃
前橋綠荷生綺葉丹藤上細苗顧循慚振藻何用擬瓊
瑶
銘陳江揔𤣥圃石室銘曰僊巖石㯓僊宇石牆地云正
域道示修羊紫烟碧露絳雪𤣥霜廣成不踐王烈未翔
移華甲觀徙搆震方逺跨飛梁俛臨倒景瓊蕋珠樹金
階玉井映日分暉揺風共影岫濃翠合林虚桂靜朔去
偷桃董來貨杏檐非刻削户恣登臨迎春花近避暑涼
深秋雲卷闇冬霰停隂桐棲鳯采竹化龍吟輕飛亂色
激溜成音天縱儲睿生知作兩弦誦餘隟仁智為賞河
曲停遊洛濱息往祥梨吐秀瑞燕流響一物或鐫萬國
斯仰
　　蠶
禮記曰古者天子諸侯必有公桑蠶室近川而為之卜
三宫之夫人世婦之吉者使入蠶室奉種浴于川桑于
公桑又曰季春之月后妃齋戒親桑以勸蠶事蠶事既
登分繭稱絲以供郊廟之服
東觀漢記曰明德馬后置織室蠶室於濯龍中往來觀
視内以為娛樂外以先女功
續漢書曰貴人助蠶瑇瑁釵加簮珥又曰光武建武二
年野蠶成繭野民收其絮
𤣥中記曰大月氏有牛名曰日及割取肉一二斤明日
瘡愈漢人入國示之以為珍異漢人曰吾國有蟲大如
小指名曰蠶食桑葉為人吐絲外國復不信有之
古今注曰元帝永元四年東萊郡東半山有野蠶為繭
繭生蛾蛾生卵卵著石收得萬餘石民以為蠶絮
賦晉楊泉蠶賦曰惟隂陽之産物氣陶化而播流物受
氣而含生皆纒綿而自周伊夫蠶之為物功巨大而𢎞
優成天子之衮冕著皇后之盛服昭五色之𤣥黄作四
時之單複是以王者貴此功焉使皇后命三宫之夫人
及世婦之吉者親桑于北官二月初吉遂布令於天下
百辟兆民使咸務焉是以仲春之月吉日庚午既差我
馬惟蠶之祖編使童男作以童女温室既調蠶母入處
陳布涗種柔和得所晞用清明浴用穀雨爰求柔桑切
若細縷起止得時燥濕是候逍遥偃仰進止自如仰似
龍騰伏似虎趺員身方腹列足雙俱昏明相推日時不
居粤召役夫築室于房于房伊何在庭之東東愛日景
西望餘陽既酌以酒又挹以漿壺飱在側敷修在㫄我
鄰我黨我助我康於是乎蠶事畢矣大務時成閣紆卷
簿灑掃宫庭蠶母須飾從容自寧至于再宿三日乃開
闔啓房是瞻是觀方者四張員者紆盤縱者相屬横者
交連分薪柴而解著繭絲互而相攀競以挐攫載笑載
言惰者悦而忘懈劣者勉以増勤是月也天子以太牢
之禮獻繭于寢廟皇后親繰三盆然後頒於夫人世婦
至于百辟卿士下及兆民咸趨繰事爾乃絲如凝膏其
白伊雪以為衣裳冠冕服飾禮神納賔各有分職以洽
百禮罔不斯服夫功也起於綿綿成於翼翼頌之難周
論之罔極殷斯勤斯如何勿憶
　　織
毛詩曰跂彼織女終日七㐮雖則七襄不成報章
魏志曰中山恭王褒徙封濮陽太和二年就國尚儉約
勅妃妾紡績織絍習為家人之事
博物志曰近世有居海渚者毎年八月有浮查來此人
乃立於槎上忽忽不覺晝奄至一處有城郭屋舍望室
中多見織婦見一丈夫牽牛渚次飲之驚問此何處荅
曰君可詣蜀問嚴君平
捜神記曰南海之外有鮫人水居如魚不廢績織
詩古詩曰迢迢牽牛星皎皎河漢女纎纎濯素手札札
弄機杼
梁簡文帝詠中婦織流黄詩曰翻花滿階砌愁人獨上
機浮雲西北起孔雀東南飛調絲時繞腕易躡乍牽衣
鳴梭逐動釧紅粧映落暉
梁劉孝威在郄縣遇見人寄織婦詩曰妖姬含怨情織
素起秋聲度梭環玉動踏躡佩珠鳴經稀疑杼澁緯斷
恨絲輕蒲萄始欲罷鴛鴦猶未成雲棟共徘徊紗窓相
向開窓踈眉語度紗輕眼笑來矓矓隔淺紗的的見粧
華鏤玉同心藕雜寳連枝花紅巾向後結金簮臨鬢斜
機頂挂流蘇機傍垂結珠青絲引伏兔黄金繞轆轤艶
采裙邊出芳脂口上渝百城交問遺五馬共踟蹰直為
閨中人守故不要新夢啼漬花枕覺淚濕羅巾獨眠真
自難重衾猶覺寒逾憶凝脂緩彌想横塵歡行驅金絡
騎歸就城南端南端稍有期想子亦勞思羅襦久應罷
花釵堪更治新粧不㸃黛余還自畫睂
陳徐陵詠織婦詩曰纎纎運玉指脉脉正蛾睂振躡開
交縷停梭續斷絲簷前初月照洞尸朱帷垂弄機行掩
淚彌令織素遲
陳蕭銓賦婀娜當軒織詩曰東南初日照秦樓西北織
婦正嬌羞綺窓猶垂翡翠幌珠簾半上珊瑚鈎新粧入
機映春牖弄杼鳴梭挑纎手何曽織素讓新人不掩流
蘇推中婦三日五匹未言遲衫長腕弱繞輕絲綾中轉
躡成離鵠錦上迴文作别詩不惜紈素同霜雪更傷秋
扇篋中辭
賦後漢王逸機婦曰帝軒龍躍庶業是昌俯覃聖思仰
覽三光爰制布帛始垂衣裳於是取衡山之孤桐南岳
之洪樟結靈根於盤石託九層於岩傍性條暢以端直
貫雲表而剴良儀鳯晨鳴翔其上怪獸羣萃而陸梁於
是乃命匠人潜江奮驤踰五領越九岡斬伐剖析擬度
短長勝復迴轉尅像乾形大匡淡泊擬則川平光為日
月蓋取昭明三軸列布上法台星兩驥齊首儼若將征
方員綺錯微妙窮竒蟲禽品獸物有其宜兎耳跧伏若
安若危猛犬相守竄身匿蹄高樓雙峙下臨清池遊魚
銜餌瀺灂其陂鹿盧竝起纎繳俱垂一往一來匪勞匪
疲於是暮春代謝朱明達時蠶人告訖舍罷獻絲或黄
或白蜜蠟凝脂纎纎靜女經之絡之爾乃窈窕淑媛美
色貞怡解鳴珮釋羅衣披華幕登神機乗輕杼覧牀帷
動揺多容俯仰生姿
晉楊泉織機賦曰伊百工之為技莫機巧之最長似人
君之列位象百官之設張立匡郭之制度如城隅之員
方應萬機以布錯實變態之有章是以孟秋之月首殺
庻物工民呈材取彼椅梓貞幹修枝名匠騁工美乎利
器心暢體通膚合理同規矩盡法因事作容好無不媚
事無不供於是乎女工就素絲輕貫綜紀簡姦清織女
揚翬美乎如芒麗姿妍雅動有令光足閑蹈躡手習檻
匡節奏相應五聲激揚濁者含宫清者應商和聲成柔
慷慨成剛屈申舒縮沈浮抑揚開以厭間闔以高梁進
以懸魚退以俠彊氣變相應隂感乎陽僶俛不及進却
頡頏事物之宜法天之常既合利用得道之方
　　鍼
吳書曰虞翻年十二有客詣翻兄不遇之翻乃與客書
曰礠石不受曲鍼
賦楚荀况鍼賦曰有物於此生於山阜處於室堂無知
無功善治衣裳不盗不竊穿窬而行日夜合離以成文
章已能合從又善連横下覆百姓上飾帝王
漢曹大家鍼縷賦曰鎔秋金之剛精形微妙而直端性
通逺而漸進博庶物而一貫惟鍼縷之列迹信廣博而
無原退逶迤以補過似素絲之羔羊何斗筲之足筭咸
勒石而升堂
　　市
列子曰昔齊人有欲金者清旦衣冠而之市適鬻金者
所因攫其金而去吏捕問之對曰取金之時不見人徒
見金
魯連子曰孟嘗逐於齊譚裕子曰富貴則就貧賤則去
此物之必至而理固然也願君勿怨請以市論朝則盈
夕則虛非朝愛而夕憎之也求存故往求亡故去勢使
然也
漢書曰楚王戊與吳通申公白公二人諌不聽衣之赭
衣使杵臼椎舂於市又曰刺繡文不如倚市門此言末
業貧者之資又曰司𨽻校尉解光奏王根曰縱横恣意
大治室第中立土山而立兩市殿上赤墀户下青𤨏
東觀漢記曰樊重治家産業起廬舍高樓連閣陂池灌
注竹木成林閉門成市
華嶠後漢書曰宋登為汝隂令為政明能號稱神父出
為潁川太守市無二價道不拾遺
漢名臣奏曰太尉屬應劭等議以為鮮卑隔在漠北犬
羊為羣無君長帥廬落之居又其天性貪而無信故自
漢興于兹數犯障塞且無寧歲吏民創禁不與交關唯
至胡市乃成靡服非畏威懷德實玩中國珍異之故耳
戴延之西征記曰洛陽舊有二市一曰金市在宮西大
城内
詩梁庾肩吾看放市詩曰旗亭出御道游目暫迴車既
非隨舞鶴聊自入看書懸龜識季主牓酒見相如日中
人已合黄昏故未疎
陳張正見賦得日中市朝滿詩曰雲閣綺霞生旗亭麗
日明塵飛三市路蓋入九重城竹葉當壚滿桃花帶綬
輕唯見爭名利安知大隱情
教梁簡文帝移市敎曰臨淮作守白鹿隨而忘反蕭令
解綬黄雀從而不歸况復衛卒遮車追民擁㮄瞻言前
古眇愧𢎞多吾旅泊東川阻茲涸水日中揔會交貿遷
移雖樊無外取要得所求而旗亭舊體自有常處不容
近違孔奮逺逐曹參正恐舊肆盈虛或成彫廢
周庾信荅移市敎曰昔張楷碩儒尚移𢎞農之市冝官
妙篆猶致酒壚之客况復德總郇周聲高梁楚希風慕
義之士舉袂成帷卧轍反車之流磨肩相接遂使王充
閱市之處逺出荒郊石苞販鐵之所翻臨涯㟁聖德謙
虛未忘喧湫欲令吹簫舞鶴還反舊鄽賣卜屠羊請辭
新闠而交貿之黨好留豳岐之衆難遣
　
　
　
　
　
　
　
　
　
　藝文類聚卷六十五
欽定四庫全書
　藝文類聚卷六十六　　　唐　歐陽詢　撰
　産業部(田獵/錢)　(釣/)
　　田獵
禮記曰天子諸侯無事則歲三田一曰乾豆二曰賔客
三曰充君之庖(三田者/夏不田)無事而不田曰不敬田不以禮
曰暴天物天子不合圍諸侯不掩羣天子殺則下大綏
諸侯殺則下小綏(綏當為緌有/虞氏之旗也)大夫殺則止佐車佐車
止則百姓田獵(佐車驅/逆之車)又曰獺祭魚然後虞人入澤梁
豺祭獸然後田獵鳩化為鷹然後設罻羅草木零落然
後入山林昆蟲未蟄不以火田不麛不卵不覆巢
毛詩曰騶虞鵲巢之應也鵲巢之化行人倫既正朝廷
既治天下純被文王之化庻類蕃殖蒐田以時仁如騶
虞則王道成也
六韜曰文王卜田于渭陽將大得非熊非羆天遺汝師
以之佐昌施及三王大吉王乃齋三日乗田車駕田馬
于渭之陽見吕尚坐以漁文王勞而問焉
穆天子傳曰天子獵于漆澤得白狐𤣥貉以祭河宗
晏子曰景公田十有八日不反晏子往見而衣冠不正
公望見晏子下車急曰夫子何遽得無有故乎對曰國
人皆謂君安野而好獸無乃不可乎公曰寡人有吾子
猶心之有四支也有四支故心有佚寡人有吾子故寡
人佚也晏子曰若心有四支而得佚則可令四支無心
乎公乃罷田而歸
莊子曰梁君出獵見白鴈羣下彀弩欲射之道有行者
梁君謂行者止行者不止白鴈羣駭梁君怒欲射行者
其御公孫龍止之梁君怒曰龍不與其君而顧他人對
曰昔宋景公時大旱卜之必以人祠乃雨景公下堂頓
首曰吾所以求雨為民也今必使吾以人祠乃雨將自
當之言未卒而大雨何也為有德於天而惠於民也君
以白鴈故而欲射殺人主君譬人無異於豺狼也梁君
乃與龍上車歸呼萬歲曰樂哉人獵皆得禽獸吾獵得
善言而歸
韓子曰孟孫獵得麑使西秦巴持之其母隨而呼之西
秦巴不忍而與其母孟孫適至求麑對曰余不忍而與
其母孟孫大怒逐之居三月復召為其子傅曰夫子不
忍麑又且忍吾子乎
戰國策曰魏文侯與虞人期獵且以飲酒樂天雨文侯
將出左右曰今日飲酒樂天雨君將焉之文侯曰吾與
虞人期獵雖樂豈不一會期哉乃往自罷之魏於是始
强
史記曰田叔為魯相魯王好獵相常從苑中王輒休相
就館舍相出常暴坐待王苑外王數使人請相休終不
休曰我王暴露苑中我獨何為就舍魯王聞之不大出
遊
魏志曰文帝將出獵鮑勛上䟽諌帝手毁其䟽而竟行
中道頓息問侍臣曰獵之為樂何與八音也侍中劉曄
對曰獵勝於樂勛抗辭曰夫樂上通神明下和人理隆
治致化萬邦咸乂故移風易俗莫善於樂況獵暴華蓋
於原野因奏曄佞䛕不忠
江表傳曰曹公與孫權書云近者奉辭伐罪旌麾南指
劉琮束手今水軍八十萬衆方與將軍會獵於吳
王隱晉書曰魏舒少生財著韋衣入山澤毎獵大獲
世說曰孫盛為庾公記室參軍從獵將其第三兒齊莊
俱行庾公不知忽於獵場見莊時年七八歲庾公謂曰
君兒亦復來乎應聲荅曰所謂無小無大從公于邁
吳地記曰長洲在姑蘇南太湖北岸闔閭所遊獵處也
吳先主使徐詳至魏魏太祖謂詳曰孤願越横江之津
與孫將軍遊姑蘇之上獵長洲之苑吾志足矣
詩周王襃和張侍中看獵詩曰上林冬狩反回中講射
歸還登宣曲觀更獵黄山圍嚴冬桑柘慘寒霜馬騎肥
緤盧隨兎起高鷹接雉飛獨嗟來逺客辛苦倦邊衣
陳張正見和諸葛覽從軍遊詩曰治兵耀武節縱獵駭
畿封迅騎馳千里高罝起百重騰䴥斃馬足饑鼯落劒
鋒雲恨飛燒火鳥道絶禽蹤方羅四海俊聊以習軍容
賦漢司馬相如子虛賦曰楚使子虛使於齊齊王
悉發境内之士備車騎之衆與使者出田田罷子虚過詫
烏有先生而亡是公存焉先生曰今日田樂乎子虛曰
樂獲多乎曰少然則何樂曰僕樂王之欲誇僕以車騎
之衆而僕荅以雲夢之事曰可得聞乎子虚曰可王駕
車千乗選徒萬騎田於海濵列卒滿澤罘網彌山掩兎
轔鹿射麋腳驎騖於鹽浦割鮮染輪射中獲多矜而自
功顧謂僕曰楚王之獵孰與寡人僕對曰臣聞楚有七
澤嘗見其一未覩其餘也臣之所見蓋特小小者耳名
曰雲夢雲夢者方九百里其中有山焉其山則盤紆岪
鬱岑崟參差日月蔽虧交錯糺紛上干青雲其東則有
蕙圃蘅蘭茝若射干芎藭菖蒲茳蘺􁊈蕪其高燥則生
葴菥苞荔薜莎青薠其卑濕則生藏莨蒹葭東蘠彫胡
其西則有涌泉清池激水推移外發芙蓉菱華内隱鉅
石白沙其北則有隂林巨樹楩柟豫樟桂椒木蘭檗離
朱楊其上則有鵷雛孔鸞騰逺射干楚王乃駕馴駁之駟
乗雕玉之輿靡魚須之橈旃曵明月之珠旗陽子驂乗
􁊴阿為御按節未舒即陵狡獸蹴蛩蛩轔距虛軼野馬
􁖥騊駼乗遺風射遊騏弓不虛發中必決眥洞胷達掖
絶乎心繫於是鄭女曼姬被阿緆投紵縞雜纖羅垂霧
縠飛襳垂髾扶輿倚靡錯翡翠之葳蕤繆繞玉綏𦕈𦕈
忽忽若神仙之髣髴於是乃相與獠於蕙圃掩翡翠射
鵔鸃怠而後發遊于清池浮文鷁揚旌枻張翠帷建羽
蓋網瑇瑁鉤紫貝樅金鼓吹鳴籟榜人歌聲流喝涌泉
起奔揚會磊石相擊硠硠礚礚若雷霆之聲聞乎數百
里之外於是楚王登陽雲之臺泊乎無為淡乎自持不
若大王終日馳騁曽不下輿臣竊觀之齊殆不如烏有
先生曰是何言之過也且齊東渚鉅海南有琅邪觀乎
成山射乎之罘浮渤澥遊孟諸邪與肅慎為鄰右以湯
谷為界秋田乎青丘彷徨乎海外吞若雲夢者八九於
其胷中曽不蔕芥然在諸侯之位不敢言遊戲之樂苑
囿之大先生又見客是以王詞不復何為亡以應哉又
上林賦亡是公听然而笑曰楚則失矣而齊亦未為
得也且齊楚之事又焉足道乎君未覩夫巨麗也獨不
聞乎天子之上林乎左蒼梧右西極丹水更其南紫淵
徑其北終始㶚滻出入涇渭鄷鎬潦潏紆餘逶迤經營
乎其内蕩蕩乎八川分流相背而異態於是乎蛟龍赤
螭䱎䲛漸離鰅鱅鰬魠禺禺魼鰨揵鰭掉尾振鱗奮翼
潛處乎深巖明月珠子的皪江靡蜀石黄碝水玉磊砢
鴻鷫鵠鴇駕鵞屬玉羣浮乎其上沈淫汎濫隨風澹澹
與波揺蕩掩薄水渚深林巨木巉巖參差九嵕嶻嶭南
山峩峩掩以緑蕙被以江蘺糅以􁊈蕪雜以留夷布結
縷攅䓞莎揭車蘅蘭槀本射干茈薑蘘荷葴橙若蓀鮮
支黄礫蔣芋青薠布濩閎澤延蔓太原於是離宫别館
彌山跨谷高廊四注重坐曲閣華榱璧璫輦道纚屬歩
櫩周流長途中宿俛杳𦕈而亡見仰攀橑而捫天奔星
更於閨闥宛虹扡於楯軒於是乎盧橘夏熟黄甘橙楱
枇杷橪杮梬棗楊梅櫻桃蒲萄隱夫薁棣揚翠葉抗紫
莖發紅華秀朱榮煌煌扈扈燭燿鉅野背秋渉冬天子
校獵乗鏤象六玉虬拖蜺旌靡雲旗前皮軒後道遊孫
叔奉轡衛公驂乗江河為阹太山為櫓車騎雷起殷天
動地生貔豹摶豺狼手熊羆足野羊箭不茍害解脰䧟
腦弓不虛發應聲而倒然後侵滛促節倐夐逺去流離
輕禽蹵履狡獸擇肉後發先中命處拂鷖鳥捎鳯凰㨗
鴛雛掩鷦䳟蹷石關厯封巒過鳷鵲望露寒下棠梨息
宜春西馳宣曲濯鷁牛首登龍臺掩細柳於是遊戲懈
怠置酒乎顥天之臺張樂乎膠葛之㝢撞千石之鐘立
萬石之虛建翠華之旗樹靈鼉之鼓奏陶唐氏之舞聽
葛天氏之歌千人唱萬人和巴俞宋蔡淮南干遮文成
顛歌族居遞奏金鼔迭起鏗鎗闛鞳洞心駭耳荆吳鄭
衛之聲韶濩武象之樂隂淫移衍之音鄢郢繽紛激楚
結風若夫青琴宓妃之徒絶殊離俗妖冶閑都靚粧刻
飾嫵媚孅弱皓齒燦爛冝笑的皪色授魂與心愉於側
酒中樂酣天子曰嗟乎此太奢侈於是厯吉日以齋戒
襲朝衣乗法駕建華旗鳴玉鑾遊於六藝之囿馳騖仁
義之途脩容乎禮園翺翔乎書圃
漢揚雄羽獵賦曰武帝廣開上林東南至宜春鼎湖御
宿昆吾傍南山西至長楊五柞北繞黄山濵渭而東周
袤數百里聊因校獵以風𤣥冬季月天地隆烈乃詔虞
人典澤東延昆鄰西馳閶闔儲積共峙戎卒夾道斬叢
棘夷野草禦自汧渭經營酆鎬營合圍會先置乎長楊
之南昆明靈沼之東荷垂天之罼張竟壄之罘靡日月
之朱竿曵篲星之飛旗渙若天星之羅浩如濤水之波
滛滛與與前後要遮立歴天之旗曵捎星之㫋霹靂
列缺吐火施鞭車騎雲會登降闇藹泰華為旗熊耳為
綴木仆山還漫若天外於是鳥不及飛獸不得過軍驚
師駭刮野掃地禽殫中衰相與集於靖冥之館以臨珍
池灌以岐梁溢以江河東瞰目盡西暢亡涯隨珠和氏
焯爍其波方椎夜光之流離剖明月之珠胎於兹乎鴻
生鉅儒修唐典匡雅頌揖讓於前昭光振耀響忽如神
仁聲惠於北狄武誼動於南鄰
後漢張衡羽獵賦曰皇上感天威之繆烈思太昊之觀
虞虞人表林麓而廓萊藪翦荆棘而夷榛株於是鳯皇
獻厯太僕駕具蚩尤先驅雨師清路山靈䕶陣方神蹕
御羲和奉轡弭節西征翠蓋葳蕤鸞鳴瓏玲山谷為之
澹淡丘陵為之簸傾於是皇輿綢繆遷延容與抗天津
於伊洛夐遥集乎南圃大詔獵者竟逐長驅輕車飇厲
羽騎電騖霧合雲集波流雨注馬蹂麋鹿輪轔雉兎弓
不妄彎弩不虚舉鳥驚絓羅獸與矢遇
魏文帝校獵賦曰長鎩糺霓飛旗拂天部曲按列什伍
相連跱如叢林動若崩山超崇岸之曽崖厲障澨之雙
川列翠星陳戎車方轂風迴雲轉埃連飈屬雷響震天
地譟聲蕩川岳遂躙封狶籍麈鹿捎飛鳶接鸑鷟聚者
成丘陵散者闐溪谷流血赫其丹野羽毛紛其翳日考
功較績班賜有叙授受甘炰飛酌清酤割鮮野烹舉爵
鳴鼓鑾輿促節騁轡迴翔望爵臺而増舉渉幽壍之花
梁
魏王粲羽獵賦曰相公乃乗輕軒駕四輅駙流星屬繁
弱選徒命士咸與竭作旌旗雲橈鋒刃林錯揚暉吐火
曜野蔽澤山川於是揺蕩草木為之摧撥禽獸振駭魂
亡氣奪興頭觸系揺足遇橽䧟心裂胃潰腦破顙鷹犬
競逐弈弈霏霏下韝窮緤摶肉噬肌墜者若坻清野滌
原莫不殱夷
魏應瑒西狩賦曰伊炎漢之建安飛龍躍乎天衢皇宰
弈而陶運樹匡翼而大摹盪無妄之氛穢揚威靈乎八
區開九土之舊迹暨聲敎於海隅時霜凄而淹野寒風
肅而川逝草木紛而揺蕩鷙鳥别而高厲既乃揀吉日
練嘉辰清風矢戒屏翳收塵於是魏公乃乗彫輅駟飛
黄擁簫鉦建九幢按轡清途颯沓風翔於是圍網周合
雷鼓天震千乗長羅萬表星陳雙翼伉旌八校祖分長
燧電舉高煙蔽雲爾乃徒輿並興方軌連質驚颷四駭
衝禽驚溢騁獸塞野飛鳥蔽日爾乃赴𤣥谷陵崇巒俯
掣奔猴仰㨗飛猿雲幕被於廣野京燎照乎平原醴炰
充給洪施普宣又馳射賦曰於是陽春嘉日講肆餘暇
將逍遥於郊野聊娛遊於騁射延賔鞠旅星言夙駕樹
應鞞於路左建丹旗於表路羣駿籠於衡首咸皆騕􁑄
與飛莬爾乃結翻侔齊倫匹良樂授馬孫臏調駟籌筭
克明班次均壹左攬繁弱右接湛衛控滿流睇應弦飛
碎旝動鼔震譟聲雷潰重破累􁀙流景倐忽紛紜絡驛
次授二八驊騮激騁神足奔越終節三驅矢不虛發進
截飛鳥顧摧月支須紆六鈞口彎七規觀者并氣息而
傾竦咸側企而騰移爾乃縈迴盤厲按節和旋翩翩神
厲體若飛仙弈弈騂牡既佶且閑揚驪沛艾蠖略相連
晉夏侯湛獵兎賦曰爾乃乘露箱御良馬楯义接於廣
漢弓矢連於曠野端眺蒿萊摘盰榛穢落日攅慨傍窺
蓊薈視毚兎之所隱乃精望而審發弦絶箭激驚伏並
斃捜鱗危險覔厯岡阜留罾挂於重林䟽罝結於通藪
宻驚視於草間暫見之於蒙茸擬以銳殳規以良弓覩
毫未而放鏃乃殪之於窟中或紛歘以驚騖影跳竦而
揚白擢輕足之焭焭振遊形之躍躍弓不暇彎罝不及
幕爾乃鷹鷂翻以飄揚勁翼謖而下猘馬釋控以長騁
鬱騰虚而陵厲翕習於迴阻之間繞繚於山澤之際盤
迂遊田其樂泄泄心既倦兮日遷命輿駕兮將還息徒
蘭圃秣驥華田目送歸波手揮五絃優哉遊哉聊以永
年
晉潘岳射雉賦曰渉青林以遊覽樂羽族之羣飛聿彩
毛之英麗有五色之名翬厲耿介之專心張猛毅之姱
姿於時青陽告謝朱明肈授靡木弗滋無草不茂天泱
泱以垂雲泉㳙㳙而吐溜麥漸漸以擢芒雉鷕鷕而朝
雊鬱軒翥以餘怒思長鳴以効能爾乃侯扇舉而清呌
野聞聲而應媒摛朱冠之赩赫敷藻翰之陪鰓或蹷或
啄時行時止班尼揚翹雙角特起應叱愕立躍身竦峙
捧黄間以宻彀屬剛挂以潜擬山鷩悍害猋迅已甚擎
牙低鏃心平望審毛體摧落霍若碎錦逸羣之儁擅場
挾兩櫟雌妬異倐來忽往於是筭分銖商逺邇揆懸刀
騁絶伎當咮值胷裂膆破觜若乃耽盤流遁放心不移
樂而無節端操或虧此老氏之所誡而君子之所不為
啓梁沈約為皇太子謝賜御所射雉啓曰輕鑾㣲動宻
翳徐張黄間所彀矢無虚發南皮之獲未足稱工臣任
惟守器事隔陪奉天慈曲降賜物頒禽
　　釣
吕氏春秋曰太公釣於滋泉文王得而王
說苑曰吕望年七十釣於渭渚三日三夜魚無食者與
農人言農人者古之老賢人也謂望曰子將復釣必細
其綸芳其餌徐徐而投之無令魚駭望如其言初下得
鮒次得鯉刳腹得書書文曰吕望封于齊望知當貴
毛詩曰其釣維何維絲伊緡齊侯之子平王之孫
論語曰釣而不綱弋不射宿
墨子曰釣者之㳟非為魚也餌䑕以肉非愛之也
楚辭曰以直針而為釣維河魚之能得
吕氏春秋曰善釣者引魚于千仞之下餌香也
詩陳隂鏗觀釣詩曰澄江息晚浪釣侣枻輕舟寄言濯
纓者滄浪終滯遊
賦晉潘尼釣賦曰抗余志於浮雲樂余身於蓬廬尋渭
濵之逺迹且游釣以自娛左援脩竹右縱飛綸金鈎厲
鉅甘餌垂芬衆鯤奔涌游鱗横集觸餌見擒值鈎被執
長繳繽紛輕竿翕熠雲往飈馳光飛電入躍靈未及驚
策蓋以獲其數十且夫燔炙之鮮煎熬之味百品千變
殊芳異氣隨心適好不可勝記乃命宰夫膾此潛鱗電
割星流芒散縷解隨風離鍔連翩雪累西戎之蒜南夷
之薑酸鹹調適齊和有方和神安體易思難忘
　　錢
漢書曰凡贄金錢布泉之用夏殷以前其詳靡記太公
為周立九府圜法(圓即/錢也)
六韜曰武王入殷散鹿臺之金錢以與殷民
史記曰初蘇秦之燕貸百錢為資及貴以百金償之徧
報諸所嘗見德者其從者一人獨未得報乃前自言蘇
秦曰我非忘子子之與我至燕再三欲去我易水之上
方是時我困故望子深是以後子子今亦得矣又曰高
祖以吏繇咸陽吏皆送奉錢三(或二百/或五百)蕭何獨以五後
益封二千户以獨贏二錢又曰單父人吕公善沛令避
仇從之客因家焉沛中豪傑吏聞令有客皆往賀蕭何
為主吏主進令諸大夫曰不滿千錢坐之堂下高祖為
亭長素易諸吏乃紿為謁者曰賀錢萬實不持一錢謁
入吕公大驚起迎之門吕公者好相人見高祖狀貌因
重敬之引入座蕭何曰劉季故多大言者矣又曰上使
善相者相鄧通曰當貧饑死文帝曰能富通者在我何
謂貧於是賜通蜀嚴道銅山得自鑄錢號鄧氏錢布天
下又曰漢興七十餘年之間國家無事廩庾皆滿而庫
府餘貨財京師之錢累百巨萬貫朽而下可較又曰安
息國以銀為錢錢如王面
漢書曰武帝時公卿請令京師鑄官錢赤仄(以赤銅/為之郛)一
當五官用非赤仄不得行(俗所謂/紫紺錢)又曰東方朔云侏儒
長三尺餘奉一囊粟給錢百三十臣朔長九尺餘亦一
囊粟錢二百四十又曰張安世父子封侯在位太盛乃
辭不受祿詔都内别藏張氏無名錢以百萬數(都内主/藏官)
東觀漢記曰光祿勲杜林與馬援鄉里親厚援南方還
時林馬適死援遣子持一匹馬遺林曰朋友有車馬之
饋可以修之居數月林遣子奉書曰將軍内施九族外
有賔客望恩者多林父子食禄出常有盈今奉錢五萬
援受之謂兒曰當以此為法林所以勝我者也又曰馬
援在隴西上書曰富民之本在於食貨冝如舊鑄五銖
錢天下賴其便又曰鄭均兄為縣游擊受禮遺均數諌
止不聽即脫身出作歲餘得數萬錢歸以與兄曰錢盡
可復得為吏坐贓終身捐棄兄感其語遂有亷潔稱
汝南先賢傳曰平輿闞敞為郡五官掾太守第五常被
徵以奉錢百三十萬寄敞敞埋置堂上後常舉家患死
唯有孤孫九嵗臨死語云吾有錢三十萬寄掾闞敞孫
長大來求敞敞見之悲喜取錢盡還之孫曰祖唯言三
十萬爾今乃百三十萬誠不敢當敞曰府君疾困謬言
爾郎君無疑
郭子曰王夷甫雅尚𤣥逺又疾其婦貪口未嘗言錢婦
欲試之夜令婢以錢遶牀不得行夷甫晨起見錢閡之
命婢舉阿堵物去
世説曰王武子私第近北邙于時人多地貴武子好焉
射買地作埒編錢布地竟埒時號金埒
地鏡圖曰錢銅之氣望之如青雲
書後漢劉陶上書諫鑄錢事曰夫食者乃有國之大寳
生民之至貴也見比年已來良田盡於蝗螟之口杼軸空
於公私之求野無青草室如懸罄所急朝夕之飡所患靡
盬之事豈謂錢之鍥薄銖兩輕重哉就使當今土礫化為
南金瓦缶變為和玉沙石悉成随珠犬羊盡作狐白絳繡
盈堂文綺縵野使百姓渴無所飲饑無所食雖羲皇之純
徳大禹之勤勞周文之不暇猶不能以保蕭牆之内
啟梁簡文帝謝勑賜解講錢啟曰無勞礠石之火金貨猥臻
非遊玉壘之川銅山可見舒王濟之埒猶覺有餘假劉寔之
繩穿而不盡慧輪究竟爰降曲私福田成滿仰由慈被榮光
獨照自均若木負恩知重竊譬蓬萊又謝賜錢啟曰殊澤隆
厚造次被蒙重彼八銖珍斯九法赤仄成采出自水衡之藏
紺文委貫忽積銅扇之裏謹長充放生用濟含識發𢎞誓願
等供無邊效彼薄拘均兹流水方使怖鴿獲安窮魚永樂
梁劉孝威婚謝晉安王賜錢啓曰孝威問吉已通請期
有日而賢夫之譽多愧張耳非壻之才偶同王粲睠言
前事良以自羞曲降隆慈俯垂珍錫便使禽贄獲舉纁
幣有資佩服寵靈隕越非報
梁任孝恭謝賚錢治宅啓曰繩樞斷續薄雨已傾席户
穿闌㣲風自卷不悟恩隆問舍降自天造事深更宅乃被
庸微跪條可授毁垣再築遂得窓臨上路户望東家人悦
爽塏里驚輪奐門學于公逆容駟馬巷均王濬豫擬幡旗
論晉魯襃錢神論曰有司空公子富貴不齒盛服而遊
京邑駐駕乎市里顧見綦母先生班白而徒行公子曰
嘻子年已長矣徒行空手將何之乎先生曰欲之貴人
公子曰學詩乎曰學矣學禮乎曰學矣學易乎曰學矣
公子曰詩不云乎幣帛筐篚以將其厚意然後忠臣嘉
賔得盡其心禮不云乎男贄玉帛禽鳥女贄榛栗棗修
易不云乎隨時之義大矣哉吾視子所以觀子所由豈
隨世哉雖曰已學吾必謂之未也先生曰吾將以清談
為筐篚以機神為幣帛所謂禮云禮云玉帛云乎哉者
已公子拊髀大笑曰固哉子之云也既不知古又不知
今當今之急何用清談時易世變古今異俗富者榮貴
貧者賤辱而子尚質而子守實無異於遺劒刻船膠柱
調瑟貧不離於身名譽不出乎家室固其宜也昔神農
氏沒黄帝堯舜教民農桑以幣帛為本上智先覺變通
之乃掘銅山俯視仰觀鑄而為錢故使内方象地外員
象天錢之為體有乾有坤其積如山其流如川動靜有
時行藏有節市井便易不患耗折難朽象壽不匱象道
故能長久為世神寳親愛如兄字曰孔方失之則貧弱
得之則富强無翼而飛無足而走解嚴毅之顔開難發
之口錢多者處前錢少者居後詩云哿矣富人哀此㷀
獨豈是之謂乎錢之為言泉也百姓日用其源不匱無
逺不往無深不至京邑衣冠疲勞講肄厭聞清談對之
睡寐見我家兄莫不驚視錢之所祐吉無不利何必讀
書然後富貴由是論之可謂神物無位而尊無勢而熱
排朱門入紫闥錢之所在危可使安死可使活錢之所
去貴可使賤生可使殺是故忿諍辯訟非錢不勝孤弱
幽滯非錢不拔怨仇嫌恨非錢不解令問笑談非錢不
發諺云錢無耳可闇使豈虚也哉又曰有錢可使鬼而
况於人乎子夏云死生有命富貴在天吾以死生無命
富貴在錢何以明之錢能轉禍為福因敗為成危者得
安死者得生性命長短相祿貴賤皆在乎錢天何與焉
天有所短錢有所長四時行焉百物生焉錢不如天達
窮開塞振貧濟乏天不如錢若臧武仲之智卞莊子之
勇冉求之藝文之以成人矣今之成人者何必然唯孔
方而已夫錢窮者使通達富者能使温暖弱者能使勇
悍故曰君無財則士不來君無賞則士不往諺曰官無中
人不如歸田雖有中人而無家兄何異無足而欲行無
翼而欲翔使才如顔子容如子張空手掉臂何所希望
不如早歸廣修農商舟車上下役使孔方凡百君子同
塵和光上交下接名譽益彰
　
　
　
　
　
　
　
　藝文類聚卷六十六
欽定四庫全書
　藝文類聚卷六十七　　　唐　歐陽詢　撰
　服飾部(衣冠/衣裳)　(貂蟬裙􁀙珮裘巾㡌/袍    襦    帶)
　　衣冠
墨子曰昔齊桓公髙冠博帶以治其國楚莊王鮮冠組
纓絳衣博袍以治其國
莊子曰曾子居衛正冠而纓絶歛襟而肘見
楚辭曰余幼好此竒服兮年既老而不衰帶長鋏之陸
離兮冠切雲之崔嵬
漢書曰終軍上書請受大冠長纓以羈南越王而致之
闕下乃使越王越王請舉國内屬又曰秦獄法吏冠柱
後惠文冠及張敞弟武為梁相敞遣使送之曰何以治
梁武曰馭黠馬利其銜䇿當以柱後惠文彈治之爾(惠/蟬)
(也冠細如蟬/翅今御史冠)
劉向别録曰鶡冠子常居深山以鶡為冠故號鶡冠子
漢武内傳曰上元夫人戴九星靈芝夜光之冠
胡廣説曰趙武靈王効胡服以璫飾首前揺貂尾秦滅
趙以其君冠賜近臣建武時匈奴内屬世祖賜南單于
常侍惠文冠
東觀漢記曰楊賜患罷居無何拜太常詔賜所服冠幘
綬帶又曰武冠俗謂之大冠
詩晉陸機贈潘正叔詩曰過蒙時來運與爾遊承華執
笏崇賢内振纓曾城阿
晉郭璞詩曰杞梓生南荆竒才應世出擢頴盖漢陽鴻
聲駭皇室遂應四科運朱衣耀玉質
表魏武帝讓還司空印綬表曰臣文非師尹之佐武非
折衝之任遭天之幸干竊重授内踵伯禽司空之職外
承呂尚鷹揚之事斗筲處之民其瞻觀水土不平姦宄
未静臣常媿辱憂為國累臣無智勇以助萬一夙夜慙
懼若集水火未知何地可以殞越
梁江淹為齊王謝冕旒諸法服表曰軒冕雲蹕既非常
之飾宮懸玉戚乃配天之禮昔大啓營丘未修樹羽之
賞光宅曲阜始兼龍旂之貴况臣道狹慶隆身薄器尊
粉繡争暉藻火競曜
啟梁陸倕為息纉謝勑賜朝服啓曰𤣥冕素帶出自禁
財朱紱青緺降於皇府輝燭鄰黨震耀街衢姻族移聼
朋儕改矚非臣璅弱所能陳報
　　貂蟬
應劭漢官儀曰侍中左蟬右貂金取堅剛百陶不耗蟬
居髙食絜目在腋下貂内勁悍而外温潤
賦陳江總華貂賦曰領軍新安殿下以副貂垂錫仰銘
恩澤謹題小賦貴豐貂於挹婁飾惠文而見求標侍臣
之宻設曜毛彩之温柔拜文㮰而影度陪武帳而香浮
随玉珩之近逺共金璫之去留仰太山之千仞開谷中
之鄙吝撤君子之寳飾榮小人之蓬鬢蔑置醴之殊私
誇賜田之薄潤顧朽拙之㣲躬早遊藝而不工逢河間
之好古自隗始而恩隆諒維鵜之有媿庶懐昔而克終
啟梁元帝謝東宮賚貂蟬啓曰挹婁之毳曲降鴻恩麗
水之珍復蒙殊奬東平紫貂之賜非聞暖額中山黄金
之錫豈曰附蟬坐變仲尼之容增暉允南之貌
　　玦珮
世本曰舜時西王母獻白環及玦
楚辭曰捐余玦兮江中遺余珮兮澧浦又曰虚衣兮披
披玉珮兮陸離
孔叢子曰子産死鄭人丈夫捨玦珮婦人捨珠玉
説苑曰經侯過魏太子左帶玉具劒右帶環珮左光照
右右光照左太子不視又不問經侯曰魏國亦有寳乎
太子曰主信臣忠百姓戴之此魏之寳也經侯觧劒珮
委之趨而出上車去太子使騎操劒珮與侯曰此寒不
可衣饑不可食無遺我賊也
典略曰孔子返衛衛夫人南子使人謂之曰四方君子
之來者必見寡小君孔子不得己見之夫人在錦帷中
孔子北面稽首夫人自帷中再拜環珮之聲璆然
晉公卿禮秩曰特進珮水蒼玉尚書令僕射中書監令
皆佩水蒼玉
賦魏文帝玉玦賦曰有昆山之妙璞産曾城之峻崖嗽
丹水之炎波䕃瑶樹之𤣥枝包黄中之純氣抱虚静而
無為應九徳之淑懿體五材之表儀
銘後漢崔瑗遺葛龔珮銘曰禹湯罪己仲尼多誨盤盂
有銘几杖有誡天為剛徳猶不干時君子妄怒厥亦生
災晉厲好虐欒書作亂荀瑶峻戾韓魏致難慷慨憤激
動腸傷氣久生百疾歴年不遂俯覽斯珮柔韋是貴
啟梁簡文帝謝勑賜玉珮啓曰昉田麗彩槐水鏤文飾
以金闕之珠製以魯班之巧故以裾端照色影外生光
恩發内府猥垂霑賜臣方温謝徳比振慙聲
書魏文帝與鍾繇書曰南陽宋惠叔稱君侯昔有美玦
聞之驚喜笑與抃㑹當自白書恐傳言未審是以令舍
弟子建因荀仲茂時從容喻鄙㫖乃不忽遺鄴騎既到
寳玦初至捧匣跪發五内震駭繩窮匣開爛然滿目猥
以蒙鄙之姿得觀希世之寳不煩一介之使不損連城
之價既有秦昭章臺之觀而無藺生詭奪之誑嘉貺益
腆敢不欽承
　　巾帽
魏略曰夫餘國以金銀飾㡌又曰管寧在家恒著皁㡌
又曰裴潜為代郡太守撫之以静單于脫㡌稽顙
郭林宗别傳曰林宗常行陳梁之間遇雨故其巾一角
霑而折二國名士著巾莫不折其角云作林宗巾其見
儀則如此
語林曰諸葛武侯與宣皇在渭濵將戰宣皇戎衣莅事
使人視武侯乗素輿葛巾毛扇指麾三軍各随其進止
宣皇聞而歎曰可謂名士矣
沈約宋書曰陶潜在家郡將候潜值其酒熟取頭上葛
巾漉酒漉酒畢復還著之
啟陳周𢎞正謝勑賚烏紗㡌等啓曰雖復魏宣二端豈
能比今兹賜廣㣲四縫未足方其華飾既受非望之恩
方貽匪服之誚
　　衣裳
毛詩曰掺掺女手可以縫裳
楚辭曰製芰荷以為衣集芙蓉以為裳
漢書曰鄧通以擢舩為黄頭郎(施其黄髦於船頭因以/其名名郎曰黄頭也)
文帝夢上天不能有一黄頭郎推之顧見其衣後穿覺
而以夢中隂自求推者郎見鄧通衣其後穿是夢中所
見因而甚見幸
魏書曰文帝詔與朝臣云三世長者知被服五世長者
知飲食此言被服飲食難曉也夫珍玩必中國總綃繐
其白如雪羅紈綺縠未聞衣布服葛也又曰甄皇后生
每寢家中人髣髴見如有人持玉衣覆其上者
魏志曰文帝欲徙兾州一十萬戸實河内侍中辛毗諌
帝怒起入内毗随而引帝裾帝奮衣不廻良久帝乃出
曰恠卿持我何太急
吳書曰顧悌每得父書灑掃正衣服拜跪而讀
王隐晉書曰董威輦每得殘碎繒輙結以為衣號曰百
結
詩魏曹毗夜聼擣衣詩曰寒興御紈素佳人治衣襟冬
夜清且永皓月照堂隂纎手疊輕素朗杵叩鳴碪清風
流繁節廻飇灑㣲吟嗟此嘉運速悼彼幽滯心二物感
余懐豈但聲與音
宋謝惠連擣衣詩曰衡紀無淹度晷運倐如催白露滋
園菊秋風落庭槐肅肅莎雞羽烈烈寒螀啼夕隂結空
幕宵月皓空閨美人戒裳服端飾相招攜簮玉出北房
鳴金歩南階簷髙碪響發楹長杵聲哀㣲芳發兩袖輕
汙染雙題
梁柳惲擣衣詩曰孤衾引思緒獨枕悵憂端深庭秋草
緑髙門白露寒思君起清夜促柱奏幽蘭不怨飛蓬苦
徒傷蕙草殘行役滯風波遊人淹不歸亭臯木葉下隴
首秋蓬飛鶴鳴勞永歎採緑傷時暮念君方逺遊賤妾
理紈素秋風吹渌潭明月懸髙樹軒髙夕杵散氣爽夜
碪鳴瑶筆随歩響幽蘭逐袂生
梁劉孝威賦得香出衣詩曰香出衣歩近氣逾飛博山
登髙用鄴錦含情動靨比洛妃香纓麝帶逄金縷瓊花
玉勝綴珠徽蘇合故年㣲恨歇都梁路逺恐非新猶賢
漢君芳千里尚笑荀令止三旬
周庾信夜聼擣衣詩曰秋夜擣衣聲飛度長門城今夜
長門月應如晝日明小鬟冝粟瑱圓腰運織成秋碪調
急節亂杵變新聲石燥砧逾響桐虚杵絶鳴鳴石出華隂
虚桐採鳳林北堂細腰杵南市女郎砧並結連支縷雙
穿長命針倡樓驚别怨征客動愁心又曰擣衣明月下
静夜秋風飄錦石平砧面連房接杵腰急節迎秋韻新
聲入手調寒衣須及早將寄霍嫖姚
梁費昶華光省中夜聼城外擣衣詩曰闔閭下重關丹
墀吐明月秋氣城中冷秋砧城外發浮聲繞雀臺飄響
度龍闕宛轉何藏摧當從上路來藏摧方未已定自乗
軒里乗軒盡世家佳麗似朝霞貟璫耳上照方繡領間
斜衣燻百和屑鬢挿九枝花昨暮庭槐落今朝羅綺薄
拂席卷鴛鴦開緼舒龜鵠金波正容與玉歩依砧杵紅
袖往還縈素腕参差舉徒聞不得見獨夜空愁佇
梁王僧孺詠擣衣詩曰足傷金管遽多愴緹光促露團
池上紫風飄庭裏緑散度廣陵音掺寫漁陽曲别鵠悲
不已離鸞斷還續尺素在魚腸寸心憑鴈足
啟梁庾肩吾謝東宫賚内人春衣啓曰階邉細草猶推
綟葉之光戸前桃樹反訝藍花之色遂得裾飛合燕領
鬬分鸞試顧採薪皆成留客
　　袍
史記曰秦相范睢與魏人須賈有隙及賈使秦睢自稱
張禄先生徃詣賈賈見其寒取一綈袍以賜之及睢數賈
罪曰爾得不死者以綈袍戀戀有故人之意也
漢武内傳曰上元夫人降武帝服赤霜袍雲采亂色非
錦非繡不可得名
袁山松後漢書曰靈帝欲羊續為太尉時拜三公者輸
東園禮錢千萬令中使督之續乃坐使者於單席舉緼
袍以示之臣之所資惟斯而已故不登公位
賦陳江揔山水衲袍賦曰皇儲監國餘辰勞謙終宴有
令以衲袍降賜何以奉揚恩徳因題此賦濫時來之寵
沐振長纓以祗肅奉性與之文章侍相娛之絲竹觧女
羅之山帶佩流霞之羽服裁縫則萬壑縈體針縷則千
巖映目圖島嶼之削成冩淪漣之徑復埒符采於雕煥
並芬芳於蘭菊憫四選之徂遷軫百慮之廻邅霜飛空
而浸霧鴈照月而猜弦聼風鍾之易近對水霤之踈懸
若董衣之百結同衛服之十年嗟班鬢之已颯愧冶袖
之為妍謝銜珠之有報荷墜履之無捐
牋晉劉謐之與天公牋曰體戰身噤脱衣凍坐頼公借
袍南越送火
啟陳周𢎞正謝東宫賜縠袍啓曰或儔名麗辭等質輕
霧或色華少海用寳叢臺或粲彼三英縫兹五緎品頒
歳襲緑奪春耕蒿席可充緼袍易足
　　裙襦
漢書曰班伯容貌甚麗誦説有法時上方向文學鄭寛
中張禹等朝夕入説尚書論語於金華殿中詔伯受焉
數年金華之業絶班出與王許子弟為羣在於綺䊵襦
袴之中非其好也
東觀漢記曰梁鴻鄉里孟氏女容貌醜而有節操多求
之不肯父母問其所欲曰得賢壻如梁鴻者鴻聞之乃
求之女布襦裾鴻曰此真梁鴻妻也
漢書曰廉范為蜀郡太守百姓歌之曰廉叔度來何暮
昔日無襦今五袴
啟梁沈約謝齊竟陵王賚母赫國雲氣黄綾裙襦啓曰
竊以積絲成綵散繭騰花巧擅易水之間價貴叢臺之
下民受禄為養霑荷彌深聖恩曲漸自葉流根複袖緼
裾豈伊恒飾榮新之寵固難輕報
梁任孝恭謝裙襦啓曰加以庭闕桑麻室空機杼牀無
暖席桁靡懸衣值蓬卷北郊鴈飛南浦雪闇河隂氷生
海岸而繩帶屢盡苦風霜之切弊履恒穿踐泥沙之凍
自憐袖短雖内手而猶寒每恨衣輕徒歛襟而彌愴
　　裘
墨子曰江河之水非一水之源千鎰之裘非一狐之白
戰國䇿曰蘇秦説秦王書十二上而説不行黒貂之裘
弊又曰齊襄王立田單相之過魯有老人渉淄而寒出
而不行坐沙中單見其寒觧裘而衣之襄王曰田單之
惠施欲以取我國乎有貫珠者襄王呼而問之對曰王
不如因賞下令曰寡人憂人之寒單觧裘而衣之稱寡
人之意焉
説苑曰千金之裘非一狐之皮也廊廟之榱非一木之
枝也王法非一士之知也
晉咸寧起居注曰大醫司馬程據上雉頭裘一領詔據
此裘非常衣服消費功用其於殿前燒之勑外内有造
異服依禮治罪
十洲記曰漢武帝天漢三年西國王獻吉光毛裘裘色
黄盖神馬之類入水經日不沉入火不燋帝厚謝使
者
東觀漢記曰東平王蒼來朝章帝以王觸寒渉道賜王
乗輿貂裘
啟齊王融謝勑賜御裘等啓曰雲衣降授仙裾曲委榮
振素里澤駭蓬心昔漢帝觧裘不獨前寵曹王禠帶復
降今恩又謝竟陵王賜納裘啓曰降飾自尊垂榮及賤
𤣥玉不純曾波奪采南陸方永北風日壯無衣無褐發
念聖𠂻而挾纊之問每流觧裘之賜偏委
梁簡文帝謝東宫賜裘啓曰物華雉毳名髙燕羽才慙
齊相愧白狐之飾徳謝漢蕃均黒貂之賜地卷朔風庭
流花雪故以裾生惠氣袖起陽春
　　帶
穆天子傳曰天子征至赤烏之人赤烏氏先出自宗周
乃賜貝帶五十具
戰國䇿曰魯仲連謂田單曰將軍東有夜邑之奉西有
淄上之娛黄金横帶而騁乎淄澠之間有生之樂無死
之心所以不勝狄也
史記曰帝遺匈奴黄金飾貝帶一具
魏略曰踈勒王獻大秦赤石帶一枚
吴書曰陸遜破曹休帝脫御金帶以賜遜又親以帶之
吴録曰鈎落者革帶也世名為鈎落帶
啟梁劉孝儀謝晉安王賜銀装絲帶啓曰雕鏤新竒織
製精絜越中玉女不得關思上方名匠莫能議巧人情
駭觀如見買臣之綬望貌移姿似逢子訓之術
　
　
　
　
　
　
　
　藝文類聚卷六十七
欽定四庫全書
　藝文類聚卷六十八　　唐　歐陽詢　撰
　儀飾部(節風黄鉞刻鼓吹/相    漏)
　　節
禮記曰凡君召以三節二節以走一節以趨
呂氏春秋曰墨者田鳩欲見秦惠王留三年而不得見
客有言之於楚王乃往見楚王王悦之與將軍之節以
如秦至而得見出而告人曰吾不識秦之道乃當由楚
也物固有近之而逺逺之而近
漢書曰蘇武使匈奴單于欲降之幽武置大窖中絶飲
食大雨雪武卧齧雪與旃毛并咽之數日不死匈奴以
為神乃徙武北海上無人處使牧羊武杖漢節牧羊卧
起操持節毛盡落積五六年又曰建元三年閩越舉
兵圍東甌東甌告急上遣嚴助以節發兵㑹稽㑹稽太
守欲不為發兵助乃斬一司馬遂發兵浮海救東甌又
曰張騫使月氐匈奴得之留騫十餘歳與妻有子然騫
持漢節不失又曰諸葛豐特立剛直元帝擢為司隷校
尉刺舉無所避侍中許章以外屬貴幸奢淫賔客犯事
與章相連豐按劾章欲奏其事適逄許侍中私出豐駐
車舉節語章曰下欲收之章馳車去豐追之許因得入
官門自歸於上豐亦上奏於是收豐節司隷去節自豐
始又曰漢使王焉等窺匈奴匈奴法漢使不去節不以
墨黥其面不得入穹廬王焉北地人習胡俗去其節黥
面入穹廬單于受之
東觀漢記曰永平中遣鄭衆使北匈奴衆因上書言臣
前奉使不為匈奴拜單于悉恨放兵圍臣今復銜命必
陵折臣臣誠不忍將大漢節對氈裘拜如令匈奴遂能
服臣將有損大漢之强上不聼衆不得已既行後果為
匈奴所殺
獻帝春秋曰太傳馬日磾假節循撫州郡袁術在壽春
借節觀之因奪不還日磾失節憂恚而死
表梁元帝遷荆州輸江州節表曰周有掌節之職漢有
符節之令所以子孫慷慨忠肅勤王無絶終古有髙前
載臣自擁旄鶴塞執兹龍節幸逢銀山自溢玉燭調年
雖免茂𢎞之譏竟㣲辛毗之勇
　　黄鉞
尚書曰武王左杖黄鉞右執白旄
淮南子曰至精之感無所不通昔武王度孟津而陽侯
之波逆流而擊疾風晦冥武王舉黄鉞瞋目而麾之曰
予在天下誰敢害吾於是風去而波罷遂得濟
吳録曰假陸遜黄鉞吳王親執鞭以見之矣
晉中興書曰㑹稽王道子進位丞相牧揚州假黄鉞
世説曰諸葛亮之次渭濵也關中震動魏明帝深懼晉
宣王戰乃遣辛毗為軍司馬宣王既與亮對渭而陣亮
設誘詭譎萬方宣王果大忿憤將應以重兵亮遣間諜
覘之還曰有一老夫毅然杖黄鉞當軍門立軍不得出
亮曰必辛佐治也
銘蔡邕黄鉞銘曰帝命將軍執兹黄鉞威靈振耀如火
之烈公之莅止羣狄斯柔齊聲罔設介士斯休
　　鼓吹
漢書曰韓延壽在東郡植羽葆鼓車吹車又曰秦始皇
末班懿避地樓煩致馬牛羊二千羣值漢初定與民無
禁當孝惠髙后時以財雄邉出入弋獵旌旗鼓吹
東觀漢記曰段頴起於徒中為并州刺史有功徴還京
師頴乘輕車介士鼔吹曲盖又曰建初八年稱班超為
將兵長史假鼓吹幢麾
應劭漢官儀曰鼓吹為國盤娱禦侮爪牙
吴志曰孫權拜諸葛恪撫越將軍領丹陽太守授棨㦸
武騎三百拜畢令恪備威儀作鼓吹導引歸家
吳質别傳曰質為北中郎將朝京師上歡喜其到比至
家問訊相續詔將軍列鹵簿作鼓吹望闕而止
吴歴曰曹公出濡須口吴王乃自乘船從濡須口入曹
公嚴兵待之乃作鼓吹廻還曹公見吳舟􁊁器仗法伍
敕正肅乃歎曰養兒當如孫㑹稽劉表子直是豚犬耳
江表傳曰周泰為濡須督統諸將諸將以泰本出賤㣲
咸輕傲之孫權乃入泰營於都巷中張縵大請官僚使
泰脫衣幘見其瘡痍匝體指瘡而問何地戰傷泰具對
權把其臂流涕曰卿為孤兄弟戰不惜命身如刻漆孤
何心而不待卿以骨肉之恩使泰以兵馬導從出作鼓
吹又曰孫䇿賜周瑜鼔吹贈賜莫與為比䇿令曰周公
瑾英俊異才與孤有總角之好骨肉之分前在丹陽發
衆及􁊁糧以濟大事論徳酬功此未足以報也
荆州先賢傳曰羅獻以太始三年進位冠軍假節給大
車増鼓吹棨㦸
俗説曰桓𤣥作詩思不來輙作鼓吹既而思得云鳴鵠
響長阜嘆曰鼔吹固自來人思
語林曰陸士衡為河北督已被間構内懐憂懣聞衆軍
警角鼓吹謂其司馬曰我今聞此不如華亭鶴鳴
賦晉陸機鼓吹賦曰原鼓吹之攸始盖禀命於黄軒播
威靈於兹樂亮聖器而成文騁逸氣而憤壯繞煩手乎
曲折舒飄颻以遐洞卷徘徊其如結及其悲唱流音怏
惶依違含歡嚼弄乍數乍稀音躑躅於脣吻若將舒而
復廻鼓砰砰以輕投簫嘈嘈而㣲吟咏悲翁之流恩怨
髙臺之難臨顧穹谷以含哀仰歸雲而落音節應氣以
舒卷響随風而浮沉馬頓跡而増鳴士嚬蹙而霑襟若
乃廵郊澤戲野坰奏君馬詠南城惨巫山之遐險歡芳
樹之可榮
表魏陳王曹植謝鼔吹表曰許以簫管之樂榮以田遊
之嬉陛下仁重有虞恩過周旦濟世安宗實在聖徳
梁簡文帝讓鼓吹表曰寛博為善不飾被於聲明縁寵
成功未増榮於鐃管豈冝響芳樹於西河鳴朝飛於黒
水彼己之譏何懼尸素之誡知慙
梁江淹為齊髙帝讓前部羽葆鼓吹表曰臣聞國容軍
禮旌羽昭其華車騎品第鑾蕤藹其飾世教以之垂采
民聼以之流文故勒岫銘海之功鞞革寫其詠戡難夷
邦之業管竹凝其聲朱露𤣥雲既錫上徳巫山芳樹以
被竒勲
陳江揔謝勑給鼓吹表曰略尋近古逖聼前事王文憲
匡佐革命沈隐侯經綸始運騎吹之榮猶難沗冐以臣
况此實非倫輩豈可更崇文物重假名器髙臺迢遰未
朱夏而登臨芳樹華滋非青春而奏曲
　　相風
晉令曰車駕出入相風前引
賦晉傅𤣥相風賦曰昔之造相風者其知自然之極乎
其逹變通之理乎觀妙之㣲神明可通夫能立成器以
占吉凶之先見者莫精乎此乃構相風因象設形蜿盤
獸以為趾建脩竿之亭亭體正直之無撓度經髙而不
傾棲神烏於竿首俟祥風之來征
晉張華相風賦曰盖在先聖道濟生人擬議天地錯綜
明神在璿璣以齊七政象渾儀於陶鈞考古旁於六氣
仰貞觀於三辰爰在保章世序其職辨風候方必立准
極循物致用器不假飾𦕈修榦之迢迢凌髙墉而莖植
𤣥鳥偏其増翥晞雲霄而矯翼嘉創制之窮理諒器淺
而事深歩元氣於尋木寄先識於兹禽既在髙而想危
又戒險而自箴雖迴易之無常終守正而不淫永恪立
以彌世志淹滯而愈新超無返而特存差偶景而為鄰
晉潘岳相風賦曰混元恍其初判二氣變而無窮動靡
㣲而不兆象有始而必終思先天而不違立成器以相
風栖靈烏於帝庭似月離乎紫宫飛輕羽於竿杪若鸞
翔乎雲中廣漠興而習坎景風發而遡離閶闔揚而曲
指明庻起而東移
晉陶侃相風賦曰乃有相風之為形也終日九征桀然
特立不邪不傾擬雲閣以秀出晞峻嶺於層城直南端
以基趾雙崇魏之嶢峥象建木於都廣邈不羣而獨榮
材雖小而不巨何物鮮而功大𦕈翩翩以髙翔象離鵾
於雲際擢孤莖而特挺若芙蓉於水裔若乃華盖警乘
奉引先驅豹飾在後葳蕤清路百僚允則彰我皇度
晉孫楚相風賦曰伊聖皇之髙烈美治道之穆清兼乾
坤之普覆齊三光之朗明猶恭己以勞謙迄日昃而不
寧慮聴政之有闕誡禍福於無形建殊才於辰極樹相
風於紫庭爾乃神獸盤其根靈烏據其顛羽族翩飄羅
其側翔風蕭聊出其間
　　漏刻
説文曰漏以銅盛水刻節晝夜百刻
周官曰挈壺氏掌壺皆以水火守之分以日夜
東觀漢記曰樊楚每當直事常晨駐車待漏
吳録曰吳範善占候知風氣關羽將降孫權問範範曰
期明日中權立表下漏以待之及中不至權問其故範
曰未正中頃之有風動帷範曰羽至矣外稱萬歳傳言
得羽矣
賦晉陸機漏刻賦曰偉聖人之制器妙萬物而為基形
罔隆而弗包理何逺而不之既窮神以盡化又設漏以
考時爾乃挈金壺以南羅藏幽水而北戢擬洪殺於編
鍾順卑高而為級激懸泉以逺射跨飛塗而遥集伏隂
蟲以承波吞恒流其如挹是故來象神造去猶鬼幻因
勢相引乘靈自薦口納胷吐水無滯咽形㣲獨繭之緒
逝若垂天之電籠八極於千分度晝夜乎一箭抱百刻
以駿浮仰胡人而利見夫其立體也簡而効績也誠其假
物也粗而致用也精積水不過一鍾導流不過一筵而
周天者因其敏分地者賴其平㣲聴者假其察貞觀者
借其明考計歴之潜慮測日月之幽情
宋鮑照觀漏賦曰歴玉階而升隩訪金壺之盈闕觀騰
波之吞㵼視驚箭之登設謹戸牗而知天掩雲霧而測
暉創百齡於纎隱積千里於空㣲彼峥峥而行溢此冉
冉而逾衰撫寸心而未改指分光而永違貫古今而并
念信寡易而多難時不留乎激矢生乃急於走丸神怵
迥而多慮心􁀙􁀙而尠歡望天涯而佇念擢雄劒而長
歎嗟生民之永迷躬與後而皆恤死零落而無二生差
池而非一
銘後漢李尤漏刻銘曰昧旦丕顯敬聴漏音思我王度
如玉如金又漏銘曰昔在先聖配天垂則仰釐七曜俯
順坤徳乃建日官俾立漏刻昏眀既序景曜不忒唐命羲
和敬授人時懸象著明帝以崇熈季末不䖍徳衰于兹
挈壺失節刺流在詩
晉孫綽漏刻銘曰二儀貞運聖鑒通𤣥數以微器理以
象宣乃制妙漏挈壺是銓近取諸物逺賛自然川滿則
盈乘虚赴下靈虬吐注隂蟲承寫昏明無隱其晷度隂
陽是效其屈伸不下堂而天地理得設一器而萬事同
倫
梁元帝漏刻銘曰玉衡稱物金壺博施司南司火未符
兹義帝曰欽哉納隍斯譬實惟簡在窮神體智宮槐晚
合月桂宵暉清臺莫爽觧谷胥依七分六日五祀三㣲
事齊幽賛乃㑹通幾碧海有乾絳川猶竭飛流五色涓
涓靡絶龍首旁注仙衣俯裂箭不停晷聲無暫輟用天
之貞分地之平如絃斯直如渭斯清
梁陸倕新漏刻銘曰㣲若抽繭逝如激電耳不輟音眼
無留眄銅史司刻金徒抱箭履薄非競臨深罔戰授受
靡諐登降弗爽惟精惟一可法可象月不遁來日無藏
往分似符契至猶影響合昏暮卷蓂莢晨生尚辨天意
猶測地情况我神造通幽洞靈
周王褒漏刻銘曰竊以混元開闢天廻地旋歴象運行
暑來寒往二分同道烏靈正其昏夕兩至相遇表圭測
其長短雖則晦朔先後失於公羊之説次舍盈縮惑於
丘明之傳至乎出卯入酉黄道青縁季孟相推啓閉從
序挈壺掌分數之令太史陳立成之法軍將以之懸井
壺郎以之趨奏百王垂訓千祀餘烈者焉銘曰𤣥儀西
運逝水東流甘川浴日深壑藏舟測兹秘象是曰神謀
正震治歴下武惟周忽㣲以測積空成數圭表弗差光
隂斯赴箭水無絶靈虬長注經寸日輪四分天度器遵
昔典景移新刻荆山既鐫昆吾且勒以福眉壽百王垂
則
　藝文類聚卷六十八
欽定四庫全書
　藝文類聚卷六十九　　　唐　歐陽詢　撰
　服飾部(帳/案)　(屏風杖幔扇簟麈薦席/几            尾)
　　帳
史記曰沛公入秦宫宫室帷帳狗馬重寳婦女以千數
意欲留居之樊噲諫沛公出舍沛公不聴張良諫乃止
又曰項王軍壁垓下夜聞漢軍四面楚歌乃大驚曰漢
皆已得楚乎夜飲帳中又曰丞相公孫𢎞燕見上或時
不冠而見上嘗坐武帳中汲黯前奏事上不冠望見黯
避帳中使人可其奏事其見敬禮如此
漢武故事曰西王母感上區區之誠暮必神降上乃盛
施帷帳燒兠沫香香聞數百里又曰上以琉璃珠玉明月
夜光雜錯天下珍寳為甲帳其次為乙帳甲以居神乙
以自居
漢書曰東方朔云陛下誠能用臣朔之計推甲乙之帳
(甲乙帳名賛曰興造甲乙之帳絡以隨/珠和璧天子襲翠被慿玉几而處其中)燔之於四通之
衢
三輔舊事秦時奢泰渭水貫都以象天河横橋南度以
象牽牛後宫列女萬有餘人婦人之氣上衝於天縑帳
綺帷木衣綈繡土被朱紫
東觀漢記曰桓榮常寝病太子朝夕遣中人問疾賜以
帷帳奴婢曰如有不諱無憂家室也後病愈入復侍講
漢舊儀曰祭天有紺幄帳
馬融别傳曰馬融為儒教飬諸生常有千數善鼓琴好
吹笛達生任性不拘儒者之節居宇器服多存侈飾常
坐高堂施絳紗帳前授生徒後列女樂弟子以次相傳
鮮有入其室者
益部耆舊傳曰翟酺上事云漢文帝連上書囊以為帳
惡聞紈素之聲
傳子曰太祖武皇帝恐嫁娶之僣上公主適人不過帛
帳從婢十人而已
詩梁沈約詠帳詩曰甲帳垂和璧螭雲張桂宫隨珠既
吐曜翠被復含風
　　屏風
京兆舊事曰杜陵蕭彪子伯文為巴郡太守以父老歸
供養父有客常立屏風後自應使命
東觀漢記曰宋𢎞嘗燕見御坐新施屏風畫列女帝數
顧視之𢎞正容言曰未見好徳如好色者上即為撤之
時上姊湖陽公主新寡上與共論朝臣微觀其意主曰
宋公威容徳器羣臣莫及上曰方且圖之後𢎞見上令
主坐屏風後因謂𢎞曰諺言貴易交富易妻人情乎𢎞
曰臣聞貧賤之交不可忘糟糠之妻不下堂上顧謂主
曰事不諧矣
謝承後漢書曰鄭𢎞為太尉時舉第五倫為司空班次
在下每正朔朝見𢎞曲躬自卑上問知其故遂聴置雲
母屏風分隔其間由此為故事
三輔決録曰何敞為汝南太守章帝南巡過郡有雕鏤
屏風為帝設之命侍中黄香銘之曰古典務農雕鏤傷
民忠在竭節義在修身
魏志曰太祖平柳城班所獲器物特以素屏風素几賜
毛玠曰君有古人之風故賜君古人之服
吳録曰景帝時紀亮為尚書令子隲為中書令每朝㑹
詔以御屏風隔其座焉又曰曹不興善畫屏風誤落筆
㸃素因就以作蠅權以為生蠅舉手彈之
語林曰滿奮字武秋體羸惡風侍坐晉武帝屢顧看雲
母幌武帝笑之奮曰北窓琉璃屏風實宻似疎帝有難
色
詩周庾信詠屏風詩曰昨夜鳥聲春驚啼動四鄰今朝
梅樹下定有詠花人流星浮酒泛粟鈿繞杯脣何勞一
片雨喚作陽臺神又曰逍遥遊桂苑寂絶想桃源狹石
分花徑長橋映水門管聲驚百鳥人衣香一園定知懽
未足横琴坐樹根又曰高閣千尋起長廊四注連歌聲
上扇月舞影入琴絃澗水遶窓外山花即眼前但顧長
歡樂從今一百年又曰擣衣明月下靜夜秋風飄錦石
平砧面蓮房接杵腰急節迎秋韻新聲入手調寒衣須
及早将寄霍嫖姚又曰今朝好風日園苑足芳菲竹動
蟬爭㪚蓮搖魚暫飛面紅新著酒風晚細吹衣跂石多
時望蓮舩始復歸
賦漢淮南王屏風賦曰惟斯屏風出自幽谷根深枝茂
號曰喬木孤性陋弱畏金彊族移根易土委伏溝瀆飄
颻危殆靡安厝足天啓我心遭遇微禄中郎善治收拾
捐朴大匠治之雕刻削斵等化器類庇蔭尊屋賴蒙成
濟其恩𢎞篤不逢仁人永為枯木
啟梁簡文帝謝賚棊子屏風啓曰極班馬之巧兼曹史
之慮均天台之翠璧雜水華之嘉名雲母之牎慙其麗
色琉璃之扇愧其含影
梁劉孝威謝勑賚畫屏風啟曰昔紀亮所隔唯珍雲母
武秋所顧大寳琉璃豈若冩帝臺之基拂崐山之碧畫
巧吳筆素踰魏賜馮商莫能賦李尤誰敢銘
陳周𢎞正謝梁元帝賚春秋糊屏風啓曰昔琉璃見重
雲母稱珍雖盡華麗有傷眞朴豈若三體五例對玩前
史一字褒貶坐臥箴規無復楚臺之風得同鄒谷之暖
銘後漢李尤屏風銘曰舍則潛避用則設張立必端直
處必亷方雍閼風邪霧露是抗奉上蔽下不失其常
書梁簡文帝荅蕭子雲上飛白書屏風書曰得所送飛
白書縑屏風十牒冠六書而獨美超二篆而擅竒乍冩
星區時圖鳥翅非觀觸石已覺雲飛豈待金鐺便覩蟬
翼間諸衣帛前哲未巧懸彼帳中昔賢掩色
　　幔
六韜曰将冬不服裘夏不操扇天雨不張幔蓋名曰禮
将将不身服禮無以知士卒寒暑也
東觀漢記曰岑彭與吳漢圍隗囂囂擁谷水以縑幔盛
土為堤灌城
軍令曰戰時皆取船上布幔布衣漬水中積聚之賊有
炬火火箭以掩滅之
蜀志曰張松勸劉璋絶曹公交通先主璋率歩騎三萬
餘人車乗帳幔精光耀日往就與㑹
秦記曰符永固以太常韋逞母宋傳其父業得周官義
旨乃就來宋家互講書百人隔絳紗幔而受書焉
世説曰庾太尉亮風儀偉長時皆以為美亮有大兒年
數嵗雅量之質便自如此温太眞嘗隠幔視之此兒神
色怡然乃徐跪曰君侯何以為論者乃謂不減亮
詩齊王融詠幔詩曰幸得與珠綴幕歴君之楹月映不
辭卷風來輒自輕每聚金鑪氣時駐玉琴聲但願致樽
酒蘭缸當夜明
　　簟
説文曰簟竹席也
釋名曰簟覃也布之覃然正平也
禮記曰夫不在歛枕簟席韣器而蔵之又曰莞簟之安
槀桔之設也
方言曰簟宋魏之間謂之笙(今江東/云笙也)
毛詩曰下莞上簟乃安斯寝
孫卿子曰輕煖平簟而體不知其安
淮南子曰蓆之上先萑簟樽之上先𤣥酒先王貴之先
本而後用末也
漢獻帝傳曰尚書令王允奏曰太史令王立説孝經六
隠事能消却姦邪常以良日允與立入為帝誦孝經一
章以文二竹簟畫九宫其上隨日時而出入焉及允被
害乃不復行也
晉公卿禮秩曰太宰何曾遜位賜簟褥一具
王隠晉書曰車永為廣州刺史永子溢多使工作象牙
細簟工患之乃共舉出永
東宫舊事曰太子納妃有烏韜赤花雙文簟
啟梁劉孝儀謝始興王賜花紈簟啓曰麗兼桃象周洽
昏明便覺夏室已寒冬裘可襲雖九日煎沙香粉猶弃
三旬沸海團扇可捐
書梁簡文帝荅定襄侯餉臥簟書曰筠篁多品篠簜雜
名校色比竒獨此為貴自含蒼紫似久暴於柯亭乍舒
黝素若屢霑於湖水三伏餘炎九折成用便可旅食南
館高臥北窓又荅南平嗣王餉舞簟書曰濯龍之木文
罽飾壇淮南之臺紫羅為薦未若五離九折出桃枝之
翠筍綺爛霞舒制雲母之脩竹南湘㸃淚喻此未竒東
宫赤花擬之非妙
　　薦蓆
釋名曰薦所以自薦藉也蓆釋也可巻可舒也
説文曰蒻蒲子也可為薦
六韜曰桀紂之時婦女坐以文綺之蓆衣以綾紈之衣
毛詩曰我心匪席不可卷也
禮記曰羣居五人則長者必異席夫為人子者居不主
奥坐不中席又曰奉席如橋衡請席何鄉請袵何趾席
南鄉北鄉以西方為上東鄉西鄉以南方為上若非飲
食之客則布席席間函丈主人跪正席客跪撫席而辭
客徹重席主人固辭客踐席乃坐又曰哀公命席孔子
曰儒有席上之珍以待聘
大戴禮曰武王踐祚席前左端之銘曰安樂必敬前右
端之銘曰無行可悔後左端之銘曰民一反一側爾不
可不志後右端之銘曰所鑒不逺視爾之所代
左傳曰大路越席昭其儉也又曰臧文仲不仁者三妾
織蒲(家人販席與/民爭利也)
論語曰席不正不坐君賜食必正席先嘗之
家語曰明王之守也則必折衝千里之外其征也還師
袵席之上故曰内修七教而士不勞外行三至而財不
匱此之謂明王之道
楚辭曰瑤席兮玉鎮
吕氏春秋曰衞靈公天寒鑿池宛春諫曰天寒起土恐
傷民公曰天寒乎宛春曰公衣狐裘坐熊席陬隅有竈
是以不寒
曾子曰不勞不費之謂明可得而聞乎孔子曰昔者帝
舜左禹右臯繇不下席而天下治
晏子曰景公獵休坐地而食晏子後至滅葭而坐公不
悦子獨席何也對曰臣聞介胄坐不席獄訟不席獄戸
不席三者皆憂也臣故不敢以憂侍坐公曰善令人下
席曰大夫皆席寡人亦席
子思曰舜不降席而天下治桀紂不降席而天下亂也
荘子曰申徒嘉兀者也與鄭子産同師合堂同席而坐
魯連子曰君所察者三不可以不知不知時與不時譬
猶春不耕也不知行與不行譬以方為儉也不知冝與
不宜譬以錦縁薦也
韓子曰趙簡子謂左右曰車席泰美夫冠雖惡必戴之
履雖善必履之今車如此其大美也吾将何以履之且
夫美而耗上妨義之道又曰孟懿伯相魯食不二味坐
不重席
史記曰陳平以敞席為門又曰蘇秦激張儀令相秦以
馬韉席坐之又曰任安與田仁俱為衛将軍舍人居門
下衞将軍從此兩人過平陽公主家令兩人與騎奴同
席而食此二子抜刀裂斷席别坐主家皆怪而惡之莫
敢問也
漢武故事曰帝齊於尋真臺設紫羅薦
東觀漢記曰更始至長安止前殿郎吏以次侍更始愧
恧俯刮席與小常侍語又曰王常與横野大将軍位次
與諸将絶席又曰黄香家素貧躬執勤苦盡心供養暑
則扇牀枕寒則自温席又曰張禹為太傅尚書鄧太后
以殤帝初育欲令重臣居禁内乃詔禹與三公絶席又
曰宣帝建武元年拜御史中丞上特詔御史中丞與司
𨽻校尉尚書令㑹同並専席而坐故京兆號曰三獨坐
謝承後漢書曰戴憑徵博士詔公卿大㑹羣臣皆就席
憑獨立世祖問其意對曰博士説經皆不如臣而坐居
臣上是以不得就席帝令與諸儒難説帝善之後正旦
朝賀令羣臣説經更相難詰義有不通輙奪其席以益
通者憑遂重坐五十餘席故京師語曰解經不窮戴侍
中又曰許敬字鴻卿其吏有誣君者㑹於縣令坐敬拔
刀斷其席曰敬不忍與惡人同席
盧毓兾州論曰常山為林大陸為澤兼葭蒲葦雲母禦
席
汝南先賢傳曰鄭敬以兼葭為席常隨杞柳之陰
雜記曰吳議郎張純詣鎮南将軍朱據據曰為賦一物
然後乃坐純賦曰席為冬設簟為夏施揖讓而坐君子
攸宜
皇甫謐高士傳曰老莱子親没隠蒙山之陽杞木為牀
艾為席
世説曰管寧與華歆同席讀書有軒冕過門者寧讀書
如故歆廢書出看寧割席分坐曰子非吾友也
説苑曰孔子困於陳蔡之間居環堵之内坐三經之席
詩齊謝眺詠席詩曰本生朝夕池落景照參差可洲蔽
杜若幽渚奪江離遇君時采擷玉坐奉金巵但願羅衣
拂無使素塵彌
梁柳惲詠席詩曰照日汀洲際揺風渌潭側雖無獨繭
輕幸有青袍色羅袖少輕塵象牀多麗飾願君夜䦨飲
佳人時安息
銘後漢李尤席銘曰施席接賔士無愚賢直時所有何
必羊豚
　　案
説文曰案几屬也
燕太子曰太子常與荆軻等案而食
史記曰漢七年高祖過趙趙王張敖自持案進食禮甚
恭高祖箕踞罵之
楚漢春秋曰項王使武渉説淮陰侯信曰臣事項王位
不過中郎官不過執㦸乃去楚歸漢漢王賜臣玉案之
食玉具之劒臣背叛之内愧於心
烈士傳曰魏公子方食有鳩飛入其案下公子怪之此
有何急來歸無忌耶使人於殿下視之左右顧望一鷂
在屋上而飛
鹽鐵論曰良民文杯畫案婢妾衣紈履絲匹庶粺飯肉
食所以亂治也
漢書曰萬石君石奮子孫為小吏歸謁萬石君必朝服
見之不名子孫有過失不誚讓為便坐對案不食然後
諸子相責因長老肉袒謝罪改之乃許又曰上欲封傅
太后從弟商鄭崇諫持詔案起傅太后大怒曰何有為
天子反為一臣所制耶又曰朱博為御史大夫為人亷
不好酒色之宴自微賤至富貴食不重味案上不過三
杯
漢武故事曰武帝時東郡獻短人長五寸上疑其山精
常令案上行東方朔問曰巨靈汝何以叛阿母徤否
東觀漢記曰更始韓夫人尤嗜酒每侍飲見常侍奏事
輙怒曰帝方對我正用此時持事來乎起抵破書案又
曰尹敏與班彪相厚每相與語嘗屛案不食又曰梁鴻
適吳依大家臯伯通廡下為人賃舂妻為具食不敢於
鴻前仰視舉案齊睂伯通異之曰彼傭賃能使其妻敬
之如此非凡人也
神仙傳曰茅君當受神靈之職衆賔皆至忽然目有青
縑帳於屋下數重白氈金案玉杯人皆飽醉
江表傳曰曹公平荆州仍欲伐吳張昭等皆勸迎曹公
唯周瑜魯肅諫拒之孫權拔刀斫前奏案曰諸将復有
言迎北軍者與此案同
銘梁簡文帝書案銘曰刻香鏤彩纎銀卷足照色黄金
迴花青玉漆華映紫畫製舒緑性廣知平文雕非曲厠
質錦帷承芳綺縟敬客禮賢恭思儼束披古通今察姦
理俗仁義可安忠貞自燭鑒矣勒銘知微敬朂
　　几
荘子曰南郭子綦隠几而坐仰天而嘘嗒焉似䘮其偶
顔成子游立侍乎前曰何居乎形固可使如槁木心固
可使如死灰乎今之隠几者非昔之隠几也(子綦昔隠/几不然乎)
(今何故/更然)
戰國策曰郭隗謂燕昭王隠几據杖眄視相使則厮役
之人至
左傳曰諸侯之師久於偪陽荀偃士匄請於荀罃曰水
潦将降懼不能歸請班師智伯怒(智伯荀/罃也)投之以几出
於其間
漢書曰朱博遷琅邪太守齊部舒緩飬名博奮髯抵觸
其几曰觀齊兒欲以此為俗耶乃召見諸曹吏書佐及
縣大吏選其可用者又曰平帝詔太師孔光曰聖人之
後先師之子徳行純淑道術通明居四輔輔導於帝今
年耆有疾俊乂大臣惟國之重書曰毋遺耇老國之将
興尊師而重傅其令太師每朝十日一賜飡賜太師靈
壽杖令為太師省坐置几太師省中用杖
續漢書曰大将軍何進辟鄭𤣥𤣥以進辟權戚不敢違
意不得已而詣之進為設几杖待之甚優𤣥不受朝服
而以幅巾見一宿逃去
九州春秋曰孔融為北海太守為袁譚所攻流矢雨集
矛㦸内接然融憑几安坐讀書論義自若也
詩齊謝眺詠烏皮隠几詩曰蟠木生附枝刻削豈無施
取則龍文鼎三趾獻光儀勿言素韋絜白沙尚推移曲
躬奉微用聊承終宴疲
　　杖
史記曰張騫曰臣在大夏時見卭竹杖蜀布問曰安得
此大夏國人曰吾賈人往市之身毒國身毒國在大夏
東南可數千里
魯連子曰連却秦軍平原君欲封之終不肯受平原君
乃置酒酒酣起前以千金為壽先生笑曰所貴天下之
士者為排患釋難解人之締結即是有取商賈之事連
不忍也遂杖策而去
吕氏春秋曰孔子之弟子從逺方來者孔子荷杖而問
之曰子之父不有恙乎搏杖而問之曰子之母不有恙
乎置杖而問之曰子之兄弟不有恙乎杖歩而陪之問
曰子之妻子不有恙乎故孔子六尺之杖論貴賤之禮
辨親疎之義
韓子曰周王下令索曲杖吏求之不得使私求得之乃
曰吾知吏不事他事也杖甚易得而不能得我令人求
不移日得之豈謂忠我哉
詩梁到溉餉任新安班竹杖因贈詩曰卭竹藉舊聞靈
壽資前識復有冒霜筠寄生桂潭側文彩既班爛質性
甚綢直所以夭天真為有乗危力未嘗以過投屢經芸
苗植
梁任昉荅到建安餉杖詩曰故人有所贈稱以冒霜筠
定是湘妃淚潜灑遂鄰彬扶危復防咽事歸薄暮人勞
君尚齒意矜此杖鄉辰復資後坐彦候余方欠伸獻君
千里笑紓我百憂嚬坐適雖有器臥游苦無津何由乗
此竹直見平生親
賦晉張翰杖賦曰惟萬物之品分何利人之獨貴中神
性之極妙豈給口之至味雖至味之御内乃靡失乎身
外舍少壮之自然假扶我之攸賴良工登乎曾巒妙匠
鑒乎林阿顧眄乎晞陽之條投刃乎直理之柯方圓適
意洪細可手􁀙踽旦夕欲與永久儀制則於一尋假飾
存乎尾首瑩牙為其眉額朗金為其觜距
周庾信竹杖賦曰桓宣武平荆州外白有人稱楚丘先
生來詣門下桓公曰名父之子流離江漢孤之責矣及
命引進乃曰噫子老矣鶴髪雞皮蓬頭歴齒乃是江漢
英靈荆衡杞梓雖有聞於十室幸無求於千里寡人有
銅環靈壽銀角桃枝開木𤓰而未落養蓮花而不萎迎
仙客於錦市送遊龍於葛陂先生将以養老将以扶危
先生笑而言曰中國明於禮義暗於知人心之憂矣唯
我生民雖復䟽條勁柘促節貞筠杖端刻鳥角首圖麟
豈能相余此疾将余此身余此衰矣雖然有以非鬼非
蜮乃心憂矣未見從心先求順耳伯玉何嗟丘明唯恥
别有九棘龎眉三槐暮齒孔光謝疾袁逢致仕明公此
贈或非乖理
頌王粲靈壽杖頌曰兹杖靈木以介眉壽竒幹貞正不
待矯輮據斯直杖杖之爰茂
賛晉郭璞桃杖賛曰叢薄幽薈從風蔚猗簟以寧寝杖
以扶危
銘漢劉向杖銘曰歴危乗險匪杖不行年耆力竭匪杖
不彊有杖不任顛趺誰怨有士不用害何足言都蔗雖
甘殆不可杖佞人悦已亦不可相杖必取便不必用味
士必任賢何必取貴
後漢李尤靈壽杖銘曰亭亭竒幹寔曰靈壽甘泉潤根
清露流莖乃制為杖扶危定傾既憑其實亦貴其名
後漢馮衍杖銘曰杖莫如信行莫如仁惠而無實怨及
爾身趙武之珍子罕之寳二子之迹蓋近於道
晉蘇彦卭竹杖銘曰安不忘危任在所杖秀矣雲竹勁
直篠簜節高質貞霜雪彌亮圓以應物直以居當妙巧
無功竒不待匠君子是扶逍遥神王
晉殷允杖銘曰二老晨征匪杖不逺四皓降趾匪杖不
反翼徳扶耆捨杖焉資輔相天地匪賢而誰荃蕙雖秀
才非貞質異端雖美道無𤣥術杖必不橈無取苒弱人
貴一徳勿惑穿鑿
晉傳咸卭竹杖銘曰嘉兹竒竹質勁體直立比高節示
世於式
晉劉柔妻王氏靈壽杖銘曰籊籊鮮幹秀彼崇㟽下澤
蘭液上瑩芳霄貞勁内固鮮粲外昭耀質靈薈作珍華
朝杖之身安越齡松喬
梁簡文帝錫杖銘曰妙節嘉光遊聖振灼排空霧轉騰
雲鳯躍永異玉神長踰金錯
　　扇
春秋繁露曰美事召美類惡事召惡類類之相應而起
也如馬鳴則馬應之故以龍致雨以扇逐暑軍之所處
生以棘楚美惡皆有從來也
淮南子曰夫夏日不披裘者非愛之也煖有餘於身也
冬日不用翣者非儉之也清有餘於適也又曰炎火鑿
池披裘而扇不能救也
語林曰庾廙為荆州都督以毛扇上成帝帝疑是故物
侍中劉劭曰柏梁雲構工匠先居其下管絃繁奏夔牙
先聆其音廙之此扇以好不以新
續晉陽秋曰謝安賞袁宏機對辨速後宏出為東陽郡
時賢祖道治亭安起執宏手顧就左右取一扇授云聊
以贈行宏應聲荅曰輙當奉揚仁風慰彼黎庶合座稱
其率而當
詩漢班固竹扇詩曰供時有度量異好有團方來風堪
避暑靜夜致清涼
漢班婕妤扇詩曰新裂齊紈素鮮絜如霜雪裁成合歡
扇團團似明月出入君懷袖動搖微風發常恐秋節至
涼飇奪炎熱棄捐篋笥中恩情中道絶
晉許詢竹扇詩曰良工𦕈芳林妙思觸物騁篾疑秋翼
蟬團取望舒景
齊丘巨源詠七寳畫圖扇詩曰裁状白玉璧縫似明月
輪表裏鏤七寳中銜駭雞珍畫作景山樹圖為河洛神
生風長袖際晞華紅粉津拂聁迎嬌意隠映含歌人
梁簡文帝賦得白羽扇詩曰可憐白羽扇却暑復來氛
終無顧庶子誰為一揮軍
梁何遜詠扇詩曰如珪信非玷學月且為輪揺風入素
手占曲掩丹脣
梁庾肩吾賦得轉歌扇詩曰團紗映似月蟬翼望如空
迴持掩曲態轉作送聲風
梁高爽詠畫扇詩曰細絲本自輕弱彩何足盼直為發
紅顔謬成幄中扇乍奉長門泣時承柏梁宴思妆開已
掩歌容隠而見但畫雙黄鵠莫作飛孤鴈
陳許倪詠破扇詩曰蔽日無全影搖風有半凉不堪彰
巧笑猶足動衣香
賦魏陳王曹植九華扇賦曰昔吾先君常侍得幸漢桓
帝帝賜上方竹扇不方不圓其中結成文名曰九華其
辭曰有神區之名竹生不周之高岑對渌水之素波背
𤣥澗之重深體虚暢以立幹播翠葉以成陰形五離而
九折篾氂解而縷分效虬龍之蜿蜒法虹蜺之烟煴因
形致好不常厥儀方不應矩圓不中規隨皓腕以徐轉
發惠風之微寒時氣清以芳厲紛飄動乎綺紈
吳閔鴻羽扇賦曰惟羽扇之攸興乃鳴鴻之嘉容産九
華之中澤邁雍喈之天聦表高義於太易著詩人之雅
章賴兹翮以内飛曜羽儀於外掦於時祝融持運朱明
發暉奔陽衝布飛炎赫曦同煴隆於雲漢咸慘毒於中
懷爾乃登爽塏臨甘泉漱清流廕𤣥雲運輕融以容與
激清風於自然披綃衽而入懷飛羅纓之繽紛衆坐侃
以怡懌咸俯節以齊歡感蕙風之盪懷詠棘心之所歡
於是暑氣雲消獻酬乃設停神靜思且以永日妍羽詳
迴清風盈室動靜揚暉嘉好越逸翻翻奕奕飛景曜日
同皦素於凝霜豈振露之能匹
晉張載扇賦曰有翔雲之素鳥體自然之至潔飄縞羽
於清霄擬妙姿於白雪俯濯素於河漢仰晞光於日月
雙趾蹶而騰虚六翮飛而風厲於是傲世公子俶儻踔
躒遺物獨出樂此天爵飛蒲氏之修蟠榮子余之纎繳
弋翔冥之鵾雞連王子之白鶴裁輕翼以為扇發清風
於勁翮若乃搜竒選妙絶色寡雙鵠質皦鮮𤣥的㸃鋒
修短雖異而光彩齊同故易稱可以為儀詩美肅肅之
容是以停之如栖鵠揮之如驚鴻飄纓蕤於軒幌發暉
曜於羣龍夫裂素製圓剖竹為方五明起於名都九華
興於上京
晉傅咸羽扇賦曰吳人截鳥翼而揺風既勝於方圓二
扇而中國莫有生意滅吳之後翕然貴之其辭曰鳯皇
于飛翽翽其羽况靈體以遐翔匪六翮其焉舉感扇揚
之興風宜收之以清暑彼安衆之云妙差剖篾於毫縷
體荏苒以輕弱侔縞素於齊魯此因資以為用不假裁
於規矩雖靡飾於容好亦差池而有序上比列於南箕
下等美於箑甫又扇賦曰天道行而不息四節代以相
尋背青春之令月踐朱夏於斯今熱融融以太甚孰赫
赫之可任汗珠隕以外流氣欝結而内沉庶凱風之自
南競清嘯而啓衿怨微飄之不興恨喬木之無陰搖輕
扇之苒蒻手纔動而􁧒心心取􁧒於捲握尚何希乎北
林下濟億兆上寧侯王是曰安衆清暑作凉蒙貴幸於
斯時無日夜而有忘謂洪恩之可固終靡弊於君旁火
星忽以西流悲風起乎金商秋日凄凄白露為霜體歛
然以思暖御輕裘於温房猥棄我其若遺去玉手而潛
蔵君背故而向新非余身之無良哀徒勞而靡報獨懷
怨於一方
晉陸機羽扇賦曰昔楚襄王㑹於章臺之上山西與河
右諸侯在焉大夫宋玉唐勒侍皆操白鶴之羽以為扇
諸侯掩麈尾而笑襄王不悦宋玉趨而進曰敢問諸侯
何笑昔者武王𤣥覽造扇於前而五明安衆世繁於後
各有託於方圓蓋受則於箑甫舍兹器而不用顧奚取
於鳥羽宋玉曰夫創始者恒樸而飾終者必妍是故烹
飪起於熱石玉輅基於椎輪安衆方而氣散五明圓而
風煩未若兹羽之為麗固體俊而用鮮於是鏤巨獸之
齒裁奇木之幹憲靈樸於造化審貞則而妙觀諸侯曰
善宋玉遂言曰伊兹羽之駿敏似南箕之啓扉垂皓曜
之弈弈含鮮風之微微襄王仰而拊節諸侯伏而引非
皆委扇於楚庭執鳥羽而言歸屬唐勒而為之亂曰伊
鮮禽之令羽夫何翩翩與𦕈𦕈反寒暑於一堂之末迴
八風乎六翮之杪
晉江逌扇賦曰惟羽類之攸出生東南之遐嵎育庶族
於雲夢散宗儔於具區色非一采或素或𤣥肌平理揚
瓊澤冰鮮戢之則蔵奮之則舉舍之以寒用之以暑制
舒疾於一掌引長風乎胷襟蕩煩垢於體外流妙氣於
中心
梁昭明太子扇賦曰匠人之巧製女工之妙織九折翠
竹之枝直截飛禽之翼雖復草木燋枯金沙銷鑠火山
熾寒泉涸能使凄兮似秋隆暑斯却
梁江淹扇上彩畫賦曰臨淄之稚女宋鄭之妙工織素
麗於日月傳畫明於彩虹洛陽之伎極江南之巧窮故
飾以赤野之玉文以紫山之金粉則南陽之鈆澤墨則
上黨之松心玉琴兮珠徽素女兮錦衣促織兮始鳴秋
蛾兮初飛識桂莖之就罷知蘭葉之行衰
梁周興白鶴羽扇賦曰銜明珠以報德訪在陰而陽止
既來集於衞軒亦傾舞於吳市駢瑤剪雪盈華寫潔通
脊似介㸃首如翳縈吹動髪環涼入衣悽兮若秋之暮
懔兮如雪之飛
頌晉劉臻妻五時畫扇頌曰炎后飛軌引曜丹逵𬎼賔
應律融精協曦五象列位品物以垂兑降素獸震升
青螭日月澄暉仙章來儀仰憩翠巖俯映蘭池靈柯
幽藹神卉參差如山之壽如松之猗永錫難老與時推
移
賛宋謝惠連白羽扇賛曰唯兹白羽體此皎絜涼齊清
風素同白雪揮之衿袖以御炎熱
銘梁庾肩吾圑扇銘曰武王𤣥覽造扇於前班生贍博
白綺仍傳裁筠比霧裂素輕蟬片月内掩重規外圓炎
隆火正石鑠沙煎清逾萍末瑩等寒泉思深難恃愛極
則遷秋風颯至篋笥長捐勒銘華扇敢薦夏筵梁簡文
帝紗扇銘曰
　
　
　
啟齊王融謝竟陵王示扇啓曰竊以六翮風流五明氣
重若此圓綃有兼玩實輕踰雪羽絜並霜文子淑賞其
如規班姬儷之明月豈直魏王九華漢臣百綺况復動
製聖衷垂言烱戒載摹聼眎式範樞機
　　麈尾
世説曰康法暢造庾公捉麈尾甚佳公曰麈尾過麗何
以得在荅曰亷者不取貪者不與故得在耳
詩梁宣帝詠麈尾詩曰匣上生光影豪際起風流本持
談妙理寧是用摧牛
銘晉王導麈尾銘曰道無常貴所適惟理勿謂質卑御
於君子拂穢清暑虚心以俟
宋張悦瑇瑁麈尾銘曰移珍西岳費藻南濆凝華淡景
搖彩爭雲夷心似鏡色象斯分
陳徐陵麈尾銘曰爰有妙物窮兹巧制員上天形平下
地勢靡靡絲垂綿綿縷細入貢宜吳出先陪楚壁懸石
拜帳中玉舉既落天花亦通神語用動捨黙出處隨時
揚斯雅論釋此繁疑拂靜塵暑引飾妙詞雖云質賤左
右宜之
啟梁湘東王謝東宫賜麈尾錦帔團扇等啓曰揚雄口
訥本貴談端田蚡貌寢終於麗飾始興之扇方斯非擬
鄴中之錦匹此為輕方願𢎞此仁風既動承華之氣服
兹懷袖復比文若之香
　
　
　
　
　
　
　藝文類聚巻六十九
欽定四庫全書
　藝文類聚卷七十　　　　唐　歐陽詢　撰
　服飾部下(枕爐被歩褥/香      揺)　(如意梳胡牀/釵    枇)　(火籠鏡/囊)
　　　　　(穢/)
　　枕
毛詩曰角枕粲兮
禮記曰父母舅姑之枕几不傳又曰凡内外雞初鳴咸
盥潄歛枕簟
越絶書曰越王問范子曰寡人已聞隂陽之事穀之貴
賤可得而聞乎曰陽者主貴隂者主賤故當寒而温者
穀為之暴貴當温而寒者穀為之暴賤王曰善書之帛
置之枕中以為國寳
史記曰黥布反上乃見薛公薛公對曰布不足恠也使
布出上計山東非漢之有出中計未可知出下計陛下
安枕而臥矣
神仙傳曰泰山父者時漢武帝東廵見父鋤於道頭上
白光髙數尺呼問之對曰有道士教臣作神枕枕有三
十二竅二十四竅應二十四氣八竅應八風臣行之轉
少齒生
賦後漢張紘瓌材枕賦曰有卓爾之殊瓌超詭異之邈
絶且其材色也如芸之黃其為香也如蘭之芳其文彩
也如霜地而金莖紫葉而紅榮有若蔔萄之蔓延或如
兎絲之煩縈有若嘉禾之垂頴又似靈芝之吐英其似
木者有類桂枝之䦨干或象灌木之􁅼生其似鳥者若
驚鶴之徑逝或類鴻鶤之上征有若孤雌之無味或効
鴛鴦之交頸紛雲興而氣蒸般星羅而流精何衆文之
冏朗灼儵爚而發明曲有所方事有所成毎則異姿動
各殊名衆夥不可殫形制為方枕四角正端㑹緻密固
絶際無間形妍體法既麗且閑髙卑得適辟堅每安不
屑珠玉之飾助不煩錐鋒之鐫鏤無丹漆之彤朱㒺觹
象之佐副較程形而靈露真衆妙該而悉備珪璋特逹
璵璠富也美梓逡廵不敢與並相思庶㡬晞風於末列
神龍之姿衆鱗相絶昔詩人稱角枕之粲季世加以錦
繡之飾皆比集異物費日勞力傷財害民有損於德豈
如兹瓌既剖既斵斯須速成一材而已莫與混并纎㣲
無加而美曄春榮
銘蔡邕警枕銘曰應龍蟠蟄潜德保靈制器象物示有
其形哲人降鑒居安慮傾
晉蘇彦楠橊枕銘曰珍木之竒文樹理鮮􁀙槾方正密
滑貞堅朝景西翳夕舒映天書倦接引酣樂流連繼以
髙詠研精上𤣥頥神靖魄須以寧眠寢貴無想氣和體
平禦心以道閑邪以誠色空無着故能㤀情
箴張紘瓌材枕箴曰彧彧其文馥馥其芬出自幽阻升
於氈茵允瓌允麗惟淑惟珍安安文枕貳彼弁冠冠御
於晝枕式於昏代作充用榮已寧身興寢有節適性和
神
啟梁元帝謝東宫賚寳枕啓曰泰山之藥既使延齡長
生之枕能令益夀黃金可化豈直劉向之書陽燧含火
方得葛洪之説況復重安玳瑁獨勝瑰材方松非匹稱
橊未擬
　　被
楚辭曰翡翠珠被爛齊光
史記曰汲黯云公孫𢎞位在三公俸禄甚厚為布被此
詐也上問𢎞𢎞謝曰有之夫九卿與臣善者無過黯然
今日廷詰誠中𢎞病夫以三公為布被飾詐以釣名且臣
聞管仲相齊有三歸侈擬於君桓公以覇晏嬰相景公
食不重肉妾不衣絲齊國亦治今臣位為御史大夫而
為布被自九卿下至小吏無差誠如黯言且無汲黯忠
陛下安聞此言天子以為謙讓愈益善之
東觀漢記曰上嘗召見諸郡計吏問其風土及前後守
令能否蜀郡計椽樊顯進曰漁陽太守張堪昔在蜀其
仁以惠下威能討姦前公孫述破時珍寳山積捲握之
物足富十世而堪去職之日乗折轅車布被囊而已上
聞嘆息又曰王良為大司徒在位恭儉妻子不之官舍
布被瓦器時司徒吏鮑恢以事到東海過候其家而良
妻布裙曵柴従田中歸恢告曰我司徒吏故來受書欲
見夫人妻曰妾是也恢乃下拜歎息而還
謝承後漢書曰朱寵為太尉家貧臥布被朝廷賜錦被
不敢當
列女傳曰江夏孟宗少遊學與同學共處母為作十二
幅被其鄰婦怪問之母曰小皃無異操懼朋類之不顧
故大其被以招貧生之臥庻聞君子之言耳
東觀漢記曰祭遵奉公賞賜與士卒家無私財身衣布
衣臥布被夫人裳不加綵
郭子曰殷浩作揚州尹行日小暮便命左右取被僕人
問其故答曰刺史嚴不敢夜行
啟梁劉孝威謝賚錦被啓曰色艷蒲桃采踰聨璧鄂君
慙繡楚侍羞珠雖復帝賜鶴綾客贈鴛綺髙懸麗藻逺
謝鮮明漢老悦其恠文魏馬驚其香氣
　　褥
釋名曰褥人所坐䙝辱也
張璠漢記曰荀爽為三公食不過一肉脱粟飯坐皮褥
魏武帝本紀曰上儉素茵褥取温無有縁飾
吴志曰張昭非魯肅頗毁訾之孫權不以介意賜肅母
帷帳氈褥
世説曰晉孝武年十三四時冬天晝日不著複衣夜則
累茵褥謝公云體宜令有常陛下晝過冷夜過熱恐非
攝飬之術帝曰夜靜宜温謝公出歎之
啟梁元帝謝勑賜褥啓曰昔漢后錫貂魏君送褥未有
𤣥兎來王黃龍作貢便覺肅眘非遙挹婁無逺
　　如意
胡綜别傳曰時有掘地得銅匣長二尺七寸開之得白
玉如意所執處皆刻螭蟬等形時人莫知其由吴大帝
以綜多識乃問之綜答云昔秦始皇東遊以金陵有王
者氣乃鑿諸山岡起處埋寳物以當王者之氣此即是
乎
語林曰石崇與王愷爭豪窮極綺麗以飾車服晉武帝
愷甥也毎助愷以珊瑚髙二尺許枝柯扶疏世間罕比
愷以示崇崇視訖以鐡如意擊之應手瓦碎石崇本事
曰崇有珊瑚如意長三尺二寸
啟梁簡文帝謝勑賚水犀如意啓曰白玉照采方斯非
貴珊瑚挺質匹此未珍謹仰承威神陳謝講座方使歡
喜羅漢懐棄鉢之嗟王式名儒柝驪駒之辨熊飾寳刀
子桓惡其大賚旄牛輕拂張敞慙其舊儀
　　胡牀
曹瞞傳曰操與馬超戰將過河前隊適渡超等掩至操
恚猶坐胡牀不起張郃等見事急引操入船得渡
魏畧曰裴潜為兖州刺史時嘗作一胡牀及其去也畱
以挂柱
晉中興書曰玉猛少貧賤鬻畚為事常至洛陽貨畚有
一人於市貴買其畚云家近在此可隨我去取直猛隨
去忽至深山中語猛且住樹下當通府君須㬰猛進見
一公據胡牀頭鬢悉白侍從十許人有一人引猛云大
司馬公可進猛因拜老公公曰王公何縁拜即十陪酬
畚又遣人送猛出既出顧視乃嵩髙山也
郭子曰謝萬嘗詣王恬既至坐少時王便入内謝殊有
喜色謂必厚供待良久沭頭㪚髪而出亦復不坐乃據
胡牀在中庭曬頭神氣慨然了無相酬對意
語林曰謝鎮西著紫羅襦據胡牀在大市佛圖門樓上
彈琵琶作大道曲
世説曰庾太尉在武昌時秋夜氣景甚佳諸佐吏殷浩
之徒共登城南樓理詠音調甚遒俄而庾公率左右步
來諸賢欲起避之亮徐曰諸君少住老子於此處興復
不淺因便據胡牀與諸賢士談詠竟夕
詩梁庾肩吾賦得詠胡牀詩曰傳名乃外域入用信中
京足敧形已正文斜體自平臨堂對逺客命旅誓初征
何如淄舘下淹畱奉盛明
　　火籠
東宫舊事曰太子納妃有漆畫手巾薫籠二又大被薫
籠三衣薫籠三
詩齊謝朓詠竹火籠詩曰庭雪亂如花井冰粲成玉因
炎入貂袖懐温奉芳蓐體密用宜通文斜性非曲暫承
君王指請謝陽春旭
梁范靜妻沈詠五彩竹火籠詩曰可憐潤霜質纎剖復
毫分織作廻風縷製為縈綺文含芳出珠被耀緑接湘
裙徒嗟今麗飾豈念昔凌雲
啟梁簡文帝謝勑賚織竹火籠啓曰池水始浮庭雪向
飛慈澤無涯時錫香被製此蘭枝彫斯早節文華九折
用美十鑪
　　香鑪
魏武上雜物䟽曰御物三十種有純金香鑪一枚下盤
自副貴人公主有純銀香鑪四枚皇太子有純銀香鑪
四枚西園貴人銅香鑪三十枚
襄陽記曰劉季和性愛香嘗上厠還過香鑪上主簿張
坦曰人名公作俗人不虚也季和曰荀令君至人家坐
處三日香為我如何令君而惡我愛好也坦曰古有好
婦人患而捧心嚬眉見者皆以為好其隣醜婦法之見
者走公便欲使下官遁走耶季和大笑以是知坦
東宫舊事曰皇太子初拜有銅博山香鑪一枚
集異記曰吴郡吴泰能筮㑹稽盧氏失博山香鑪使泰
筮之泰曰此物質雖為金其象實山有樹非林有孔非
泉閶闔風至發為青煙此香鑪也語其主處求即得
南岳記曰衡山之岡有石室有古人住處有刀鋸銅銚
及瓦香鑪
詩古詩曰四坐且莫諠願聴歌一言請説銅鑪器崔嵬
象南山上枝似松柏下根據銅盤雕文各異類離婁自
相連誰能為此器公輸與魯班朱火然其中青煙颺其
間順風入君懐四坐莫不歡香風難久居空令蕙草殘
齊劉繪詠博山香鑪詩曰蔽虧千種樹出沒萬重山上
鏤秦王子駕鶴乗紫烟下刻蟠龍勢矯首半銜蓮傍為
伊水麗芝盖出巖間復有漢游女拾羽弄餘妍榮色何
雜䋴縟繡更相鮮麕麚或騰倚林薄杳芊眠掩華終不
發含薫未肯然風生玉階樹露湛曲池蓮寒蟲飛夜室
秋雲没曉天
賦梁昭明太子銅博山香鑪賦曰稟至精之純質産靈
岳之幽深經般倕之妙㫖運公輸之巧心有薫帶而巖
隱亦霓裳而升仙寫嵩山之巃嵸象鄧林之芊眠於時
青女司寒紅光翳景翠帷已低蘭膏未屏炎熒内曜苾
芬外揚似慶雲之呈色若景星之舒光信名嘉而用美
永為玩於華堂
銘漢劉向薫鑪銘曰嘉此正器嶄巖若山上貫太華承
以銅盤中有蘭綺朱火青煙
梁孝元帝香鑪銘曰蘇合氤氲非煙若雲時穠更薄乍
聚還分火㣲難盡風長易聞孰云道力慈悲所薫
　　　步揺
釋名曰皇后首飾曰副副覆也亦言副貳兼用衆物成
其飾上有垂珠步搖
東觀漢記曰鄧太后賜馬貴人步搖一具
續漢書曰太后入廟為花勝上為鳯以翡翠為毛羽步
搖以黃金為山題貫白珠桂枝相糺
詩梁范靖妻沈氏詠步搖花詩曰珠華縈翡翠寳葉間
金瓊剪荷不似製為花如自生低枝拂繡領㣲步動瑤
瑛但令雲髻挿蛾眉不易成
　　釵
釋文曰义枝也因形名之也
續漢書曰貴人助蠶戴瑇瑁釵
華陽國志曰涪陵山有大龜其甲可卜其縁可作釵世
號靈釵
詩梁湯僧濟渫井得金釵詩曰昔日倡家女摘花露井
邉摘花還自比挿映還自憐窺窺終不罷笑笑自成妍
寳釵於此落從來非一年翠羽成泥去金色尚如鮮此
人今何在此物今空傳
賦晉夏侯湛雀釵賦曰覽嘉藝之機巧持精思於雀釵
收泉珍於八極納瓌異以表竒布太陽而擬法妙團團
而應規於是妍姿英妙之徒相與競嬖飛寵並修勅理
袿襟整服飾黛𤣥眉之琰琰收紅顔而發色流眄閑步
輕袂翼翼恃炫豔以相邈常逍遙而侍側昔先王興道
立教崇沖讓以致賢不畱志於華好
箴後漢崔瑗三珠釵箴曰元正上日百福孔靈鬢髪如
雲乃象衆星三珠璜釵攝媛讚靈
啟梁元帝謝東宫賚花釵啓曰茞亂九衢花含四照田
文之珥慙於寳葉王粲之詠恧此乗蓮九官之璫豈直
黃香之賦三珠之釵敢髙崔瑗之説況以麗玉澄暉逺
過玳瑁之飾精金曜首髙踐翡翠之名
　　　梳枇
説文曰櫛梳枇總名也
釋名曰梳言其齒踈也枇言其相比也
禮記曰男女不同巾櫛
左傳曰晉太子為質於秦將逃歸謂嬴氏曰與子歸乎
對曰子晉太子而辱於秦子之欲歸不亦宜乎寡君使
婢子侍執巾櫛以固子也從子而歸棄君之命不敢從
亦不敢言
十洲記曰臨海興安縣東界去郡八十里縣邉有平石
其上有石櫛俗云越王渡谿墮櫛於此
續漢書曰李文德素善延篤謂公卿曰延篤有王佐之
才欲令引進之篤聞為書止文徳曰吾常昧爽櫛梳坐
於客堂朝則誦虞夏之書厯公旦之典禮覽仲尼春秋
當此之時不知天之為盖地之為輿慎勿迷其夲棄其
生也
新序曰楚莊王罷朝而晏樊姬問其故莊王曰今旦與
賢相語不知日晏也樊姬曰賢相為誰王曰虞丘子樊
姬掩口而笑王問其故曰妾得執巾櫛以侍王非不欲
専寵擅愛也以為傷王之義故進與妾同位者數人矣
今虞丘子未聞進一人未知其賢
賦晉傅咸櫛賦曰我嘉兹櫛惡亂好理一髪不順實以
為恥雖日用而匪懈不告勞而自已茍以理而委任期
竭力而沒齒
　　囊
史記曰秦圍邯鄲趙使平原君求救於楚與門下二十
人偕得十九人餘無可取者毛遂自進於平原君君曰
夫賢士之處世也譬若錐之處囊其末立見今先生處
勝門下三年於此矣左右未有所稱遂曰臣乃今日請
處囊中耳使遂早得處囊中乃頴脱而出非特其未見
而已也
漢書曰陸賈使尉佗畱飲數月佗曰越中無足與語至
生來令我日聞所不聞賜賈囊中裝直千金
詩後漢趙壹客秦詩曰文籍徒滿腹不如一囊錢
魏繁欽定情詩曰何以致區區目中雙明珠何以致叩
叩香囊繫肘後
序梁簡文帝眼明囊賦序曰俗之婦人八月旦多以錦
翠珠寳為眼明囊因競凌晨取露以拭目聊為此賦爾
乃裁兹金鏤製此妖飾緝濯錦之龍光剪輕綺之蟬翼
雜花勝而成䟽依步搖而相通明金亂雜細寳交陳義
同厭勝欣此節新擬椒花於嵗首學夭桃於暮春
　　鏡
莊子曰至人之用心也若鏡不將不迎應而不藏故勝
物而無傷
韓子曰古之人目短於自見故以鏡觀面智短於自知
故以道正已鏡無見疵之罪道無明過之惡目失鏡無
以正鬢眉身失道無以知迷惑
戰國䇿曰鄒忌身體逸麗朝服衣冠謂其妻曰我孰與
城北徐公美妻曰君美甚又問妾及客皆曰徐公不如
明日徐公來忌窺鏡自視知不如徐公逺矣忌入朝見
王曰臣美不如徐公臣妻妾客皆云臣勝妻私臣妾畏
臣容求臣也今齊方千里百二十城宫婦莫不私王朝
臣莫不畏王四境莫不求王由此觀之王蔽甚矣王乃
令羣臣進諌諸侯皆朝齊
列女傳曰梁寡婦髙行者榮於色敏於行梁王聞而聘
之乃援鏡割鼻梁王髙其行號曰梁髙行
蜀王本紀曰武都丈夫化為女顔色美好盖山精也蜀
王娶以為夫人無㡬物故蜀王於武都擔土於成都葬
之盖地三畝號曰武擔以石作鏡一枚表其墓
海内玉品子曰徐孺子常事江夏黃公公卒孺子往㑹
葬無資身以致齎摩鏡具自隨毎所在賃摩鏡取資然
後得前既至祭畢而退
抱朴子曰或問知將來吉凶為有道乎答曰用明鏡九
寸自照有所思存七日則見神仙知千里外事也明鏡
或用一或用二謂之四規鏡
符子曰心善知人者看如明鏡鏡以耀明故鑒人也
潯陽記曰石鏡在山東有一團石懸崖明淨照人
異苑曰山雞愛其毛羽映水則舞魏武時南方獻之公
子蒼舒令置大鏡其前雞鑒形而舞不知止遂乏死
詩梁簡文帝鏡詩曰錙銖恒在側誰言覽鏡稀如氷不
見水似扇長含暉全開玳瑁匣併卷織成衣脱入相如
手疑言趙璧歸
周庾信詠鏡詩曰玉匣聊開鏡輕灰暫拭塵光如一片
水影照兩邉人月生無有桂花開不逐春試挂淮南竹
堪能見四鄰
梁髙爽詠鏡詩曰初上鳯凰墀此鏡照蛾眉言照長相
守不照長相思虚心㑹不採貞明空自欺無言此故物
更復對新期
梁何遜詠鏡詩曰珠簾旦初卷停機晨未織玉匣開覽
形寳臺臨淨飾對影獨含笑看光時轉側聊為出繭眉
試染夭桃色羽釵如可間金鈿畏相逼蕩子行未歸啼
粧坐相憶
梁朱超道詠鏡詩曰折花須自挿不用暫臨池當由可
怜面偏與鏡相宜安釵釧獨響刷鬢袖俱移惟餘心裏
恨影中恒不知
梁王孝禮詠鏡詩曰可憐不自識終爾因鏡中分眉一
等翠對面兩邉紅轉身先見動含笑逆相同猶嫌鏡裏
促看人未好通
賦梁劉緩鏡賦曰夜籌已竭曉鍾將絶忩外明來帷前
影滅階邉就水盤中光映訝宿粉之猶調笑殘粧之不
正欲開奩而更飾乃當忩而取鏡世間好鏡自無多惟
聞一箇比姮娥曽經玉女照屢被仙人磨光明粉可怜
論時不假著法用自應須夏天金薄漠秋日寳茱茰銀
纒辟鬼呪翠厄䕶身符空處宜應描非是畏釵梳
周庾信鏡賦曰天河漸沒日輪將起燕噪吴王烏驚御
史玉花簟上金蓮帳裏始摺屏風新開户扇朝光晃眼
早風吹靣臨桁下而牽衫就箱邉而著釧宿鬟尚卷殘
粧已薄無復脣朱纔餘眉萼靨上星稀黃中月落鏡臺
銀帶本出魏宫能橫却月巧挂迴風龍垂匣外鳯倚花
中鏡乃照膽照心難逢難值鏤五色之盤龍刻千年之
古字山雞看而獨舞海鳥見而孤鳴臨水則池中月出
照日則壁上菱生暫設粧奩還抽鏡屜競學生情爭憐
今世鬢齊故略眉平猶剃飛花塼子次第須安朱開錦
蹹黛雜油檀脂和甲煎澤漬香蘭量髻鬢之長短度
安花之相去懸媚子於搔頭拭釵梁於粉絮梳頭新罷
照著衣還従粧處取將歸暫看弦繫懸知纈縵衫正身
長裙斜假襻真成箇鏡特相宜不能片時藏匣裏暫出
園中也自隨
晉傅咸鏡賦曰清邈明水景若朝陽不將不迎應物無
方不有心於妍醜而衆形其必詳猗猗淑媛峨峨后妃
眷春榮之零悴懼玉顔之有衰盼清揚以自鏡競崇姱
以相輝
銘梁簡文帝鏡銘曰金精玉英冰輝沼清髙堂懸影仁
夀摛聲雲開月見水淨珠明
陳江總方鏡銘曰此鏡以照着衣鏡背圖刻八卦二十
八宿仁夀殿前無以加斯彫麗也𤣥枵命巧仲吕呈祥
金鐫石漢銅鑄丹陽價珍負局影麗髙堂圖星擬盖寫
卦隨方明齊水止照與天長増輝兎苑永侍龍光
漢李尤鏡銘曰鑄銅為鑑整飾容顔修爾法服正爾衣
冠
　　襪
漢書曰景帝時王生嘗召居庭中公卿盡㑹張釋之為
廷尉王生顧曰我襪解為我結襪釋之跪而結之既已
人或讓之王生獨奈何庭辱張廷尉如此王生曰吾老
且賤自度終無益於張廷尉廷尉方天下名臣吾故使
跪結襪欲以重之諸公聞之賢王生而重釋之
東觀漢記曰和帝召諸儒侍中賈逵尚書令黃香等相
難數事罷朝特賜履襪
㑹稽典録曰賀劭為人美容止瞻視動靜有常與人交
久益敬之至在官府左右莫見其洗沐坐常着襪希見
其足
銘後漢崔駰襪銘曰機衡建子萬物含滋黃鍾育化以
養元基長履景福至於億年皇靈既祐祉禄來臻本枝
百世子子孫孫
頌魏曺植冬至獻襪頌曰玉趾既御履和蹈貞行與禄
邁動以福并南闚北户西廵王城翺翔萬域聖體浮輕
　
　
　
　
　
　
　
　
　
　
　
　
　藝文類聚卷七十
欽定四庫全書
　藝文類聚卷七十一　　　唐　歐陽詢　撰
　舟車部(舟/)　(車/)
　　舟
易曰刳木為舟剡木為檝舟檝之利以濟不通
世本曰共鼓貨狄作舟(共鼓貨狄/黃帝二臣)
爾雅曰舫舟也天子造舟諸侯維舟大夫方舟士特舟
庶人乗柎(造比舟為橋也維連四船也方併兩/船也特單船也柎維木以為渡也)
韻集曰鷁首天子船也船舩也艘海大船也
山海經曰畨禺始為舟又曰有大人之國坐而削舟
墨子曰棄作舟
廣雅曰艦大船也舫艕船也䝉衝艑䑦􁑆舸舼艇艋舟
也
釋名曰舩循也循水而行也又曰舟言周也舩上屋曰
廬象舍也其上重室曰飛廬在上故曰飛也又在其上
曰翟室於中候望若鳥雀之驚視也又曰舩三百斛曰
刀刀貂也短也江南所為名短而廣安不傾危也二百
斛已下曰艇其形徑艇一人二人所乗行也又曰外狭
而長曰艨衝以突敵曰舩自關而東或謂之舟方舟或
謂之杭南楚江湘凡舩大者謂之舸小舸謂之艖
説文曰舫併船也
毛詩曰柏舟共姜自誓也衞世子共伯早死其妻守義
父母欲奪而嫁之誓而弗許故作是詩以絶之也汎彼
柏舟在彼中河又曰二子乗舟思伋夀也衞宣公之二
子爭相為死國人傷而思之而作是詩也二子乗舟汎
汎其景願言思之中心養養又曰汎汎揚舟載沉載浮
既見君子我心則休又曰誰謂河廣曽不容刀
左傳曰秦伯伐晉濟河焚舟取王官及郊晉人不出遂
自茅津濟封殽尸而還又曰先軫朝問秦囚公曰夫人
請之吾舍之矣先軫怒曰武夫力而拘諸原婦人暫而
免諸國隳軍實而長冦讐亾無日矣不顧而唾公使陽
處父追之及諸河則在舟中矣又曰齊侯與蔡姬乗舟
於囿蕩公公懼變色禁之不可公怒歸之未之絶也蔡
人嫁之齊侯以諸侯之師侵蔡蔡潰又曰吴伐楚陽丏
為令尹卜戰不吉司馬子魚曰我得上流何故不吉楚
故司馬令龜我請改卜令曰魴也以其屬死之楚師繼
之尚大克之吉戰於長岸子魚先楚師繼之大敗吴獲
其乗舟餘皇又曰冬晉薦飢使乞糴於秦秦輸粟於晉
自雍及絳相繼命之曰汎舟之役又曰晉楚將戰趙嬰
齊使其徒先具舟於河故敗而先濟也
太公六韜曰殷君喜為酒池廻舩牛飲者三千人又曰
武王伐殷先出於河呂尚為後將以四十七艘舩濟於
河
周書曰周武王時於越獻舟
文子曰舟浮江海不為莫乘而沉君子行道不為莫知
而止
鄧析書曰同舟涉海中流遇風救患若一所憂同也
家語曰舟非水不行水入則舟没君非民不治民犯上
則君危
莊子曰藏舟於壑藏山於澤謂之固矣然而夜半有力
者負之而走昧者不知也又曰水之積也不厚則其負
大舟也無力覆杯水於坳堂之上則芥為之舟置杯焉
則膠水淺而舟大也
楚辭曰美要妙兮宜修沛吾乗兮桂舟又曰桂櫂兮蘭
栧斵水兮積雪
吕氏春秋曰荆有佽非者得寳劒涉江至中流有兩蛟
夾繞其舩佽非㧞劒赴江刺蛟殺之舟中之人皆活荆
王聞之仕以執圭又曰伍員如吴過於荆至江上欲渉
見一大人刺小舩方將漁従而請焉丈人渡之
淮南子曰烏號之弓谿子之弩不能無弦而射越舲蜀
艇不能無水而浮又曰湯武聖主也而不能與越人乘
舲舟而浮於江湖又曰楚人有乘舩而遇大風者波至
而恐自投於水非不貪生而畏死也惑於死而反㤀生
也又曰龍舟鷁首浮吹以虞此遊於水也又曰公孫龍
在趙時諸弟子曰人而無能者龍弗能與遊有客衣褐
帶素而見曰臣能呼公孫龍顧謂弟子曰門下故有能
呼者對曰無公孫龍曰與之弟子之籍後數日往説燕
王至於河上而航在水汜使善呼者呼之而航來
説苑曰襄城君始封之日衣翠衣帶玉劒履縞舄立乎
流水之上大夫莊辛過而説之曰願把君之手其可乎
襄城作色不言莊辛遷延稱曰君獨不聞鄂君之遇越
人乎鄂君方汎舟於新波之上乘青翰之舟張翠羽之
盖㑹鼓鐘之音越人擁楫而歌曰今夕何夕兮搴洲中
流今日何日兮得與王子同舟山有木兮木有枝心悦
君兮君不知於是鄂君揄袂而擁之舉繡被而覆之襄
城乃奉手進之
列女傳曰趙簡子南擊荆至河津津吏醉臥不能渡簡
子怒將殺之津吏之女乃持楫而前走曰妾父従君王
將渡恐風波之起水神動駭故禱祀九江三淮之神不
勝杯杓餘瀝醉於此君命誅之願以㣲軀易父之死簡
子將渡用楫少一人操楫曰妾居河濟之間習舟楫之
事願備員持楫簡子遂與操度中流奏河激之歌簡子
乃聘為夫人
郭林宗别傳曰林宗遊洛陽始見河南尹李膺膺大竒
之遂相友善於是名震京師後歸鄉曲衣冠諸儒送至
河上車數千兩林宗惟與李膺同舟而濟衆賓望之以
為神仙焉
抱朴子曰瓊艘瑶楫無涉川之用金弧玉弦無激矢之
能是以介絜而無政事者非撥亂之器儒雅而乏治畧
者非翼亮之士又曰欲以弊藥必規升騰者何異䇿蹇
驢而欲尋追風櫂蘭舟而欲濟大川
韓子曰千鈞得船則浮錙銖失船則沉非千鈞輕而錙
銖重也有勢之與無勢也
荀卿子曰君者舟也庶人者水也水則載舟水則覆舟
衝波傳曰孔子使子貢久而不來孔子謂弟子占之遇
鼎皆言無足不來顔囘掩口而笑子曰囘也哂謂賜來
也曰無足者乗舟而來至矣清旦朝子貢果至騐如顔
囘之言
漢書曰薛廣德為御史大夫秋上祭宗廟出東便門欲
御樓舩廣德當乗輿車免冠頓首諫宜從橋詔曰大夫
冠廣德曰陛下不聴臣臣自刎以血汚車輪上不悦先
驅光禄大夫張猛進曰臣聞主聖臣直乗舩危就橋安
聖主不乘危御史大夫言可聴上曰曉人不當如是耶
乃従橋
物理論曰夫工匠經涉河海為䑦􁑆以浮大川皆成乎
巧手出乎聖意
楊子法言曰舍舟航而濟乎瀆者末矣舍五經而濟乎
道者末矣乘國者其如乘航乎航安則民斯安矣
東觀漢記曰第五倫為㑹稽守為事徴百姓攀轅扣馬
呼曰捨我何之第五倫密委去百姓聞之乗舩追之交
錯水中其得民心如此
張璠漢記曰梁冀第池中船無故自覆問掾朱穆曰舟
所以濟渡萬物不施遊戲也而今覆者天戒將軍當濟
渡萬民不可長念樂遊而已
華陽國志曰初楚頃襄王時遣將莊蹻従沅水伐夜郎
將軍至且蘭㭬舩於岸而步戰既滅夜郎因留王滇池
以且蘭有㭬舩䍧牱處乃改其名為䍧牱䍧牱地多雨
潦俗好巫鬼禁忌
魏志曰鄧哀王沖字倉舒少聰察岐嶷生五六嵗智意
所及有若成人孫權曽致象太祖欲知其斤重訪之羣
下咸莫能出其理沖曰置象大舩之上而刻其所至稱
物以載之則立可知矣太祖大悦即施行
吴書曰陸遜破曹休當還西陵公卿並㑹為遜祖道上
賜遜御舩一舫繒綵舟梁
王隱晉書曰顧榮徴侍中見王路塞絶便乘船而還過
下邳遂解舫為單舸一日一夜行五六百里遂得免
吴志曰周瑜逆曹公部將黃盖取䝉衝鬪艦十艘實以
薪草膏灌其中裹以帷幙上建牙旗同時發火時風猛
火盛延燒岸上營曹公軍退敗又曰吕䝉襲關羽至潯
陽盡伏精兵於􁧗􁑆中使船中搖櫓作商賈服晝夜兼
行故羽不聞知遂到南郡又曰董襲討黃祖祖橫兩䝉
衝夾守沔口以栟櫚大紲繫石為矴襲與凌統俱為前
部各將敢死百人人被兩鎧乘大舸突入䝉衝裹身以
刀斷兩紲䝉衝乃橫流大兵遂進又曰將軍賀齊性奢
所乗舩雕刻丹鏤青盖絳襜䝉衝鬪艦之屬望之若山
又曰甘寧厨下皃有過走投吕䝉蒙出還寧寧許䝉不
殺還船縛置桑樹自射殺之勑船人更増舸䌫解衣臥
船中蒙怒欲攻寧蒙母勸乃止
晉宮閣記曰池中有紫宫舟升進舟曜陽舟飛龍舟射
獵舟靈芝池有鳴鶴舟指南舟合利池有雲母舟無極
舟都亭池有常安舟
杜蘭香别傳曰香降張碩碩既成婚香便去絶不來年
餘碩舩行忽見香乗車於山際碩不勝驚喜遙往造香
見香悲喜香亦有悦色言語頃時碩欲登其車其婢舉
手扞之嶷然山立碩復欲車前上車奴攘臂排之於是遂
退
晉中興書曰建興九年冬左將軍王敦遣振威將軍周
廣武將軍趙誘受陶侃節度征蜀賊杜弢大戰蜀賊以
桔橰打没侃二十餘艘人皆投水
義熈起居注曰盧循新作八槽艦九枚起四層髙十餘
丈
荆州土地記曰桓宣穆遣人尋廬山上有一湖中有敗
艑
江表傳曰劉備進駐鄂縣之樊口諸葛亮詣吴未還備
聞曹公軍下恐懼日遣邏吏於水次候權軍吏望見周
瑜舩馳還白備備曰何以知非青徐軍耶吏對曰以舩
知之備遣人慰勞瑜瑜曰有軍任不得委署倘能屈威
副其所望備謂張飛關羽曰彼欲致我我今自託於東
而不往非同盟之意也乃乗單舸往見瑜問曰今拒曹
公深為得計戰卒有㡬瑜曰三萬人備曰恨少瑜曰此
自足用豫州但觀瑜破之
沈約宋書曰桓䕶之隨王𤣥謨入河𤣥謨攻滑臺䕶之
三百舸為前鋒進據右濟右濟在滑臺西南百二十里
𤣥謨敗退不暇報護之及䕶之間知而虜悉已牽𤣥謨
水軍大艚連以鐡鏁三重欲以絶護之還路護之中流
而下毎至鐡鏁輒以長柯斧斷之虜不能禁惟失一舸
宋元嘉起居注曰有司奏初揚州刺史王𢎞上㑹稽従
事韋詣解列先風間餘姚令何玢之造作平牀一乘舩
舴艋一艘精麗過常用功兼倍請免玢今官詔可其奏
異苑曰檀道濟元嘉中鎮潯陽入伏誅道濟未下少時
有人施罟於柴桑江收之得大舩孔鑿若新使匠作舴
艋勿加斤斧工人誤截兩頭以為不祥殺三巧手欲以
塞諐匠違約加斵凶兆先遘矣
臨海記曰白鵠山有湖湖中有一石舴艋
詩梁江禄津渚敗舩詩曰可愛木蘭資可憐丹桂質逐
浪徒言是乗風還自失草蔓䒁長埋沙巨舷難出陸沉
成許去無復乗流日
梁王筠詠輕利船應臨汝侯教詩曰君侯飾輕利搖蕩
邁飛雲凌波漾鷁采映水煥蛟文電流已冠絶鳥逝復
超羣倐忽方千里戀兹岐路分
陳張正見後湖汎舟詩曰上苑奢行樂滄池聊薄遊汎
荷分蘭櫂沉槎觸桂舟殘虹收度雨缺岸上新流欲知
有髙趣長楊送麦秋又别韋諒賦得江湖汎别舟詩曰
千里尋陽岸三翼木蘭船鷁汎青鳬後雞鳴白鷺前涵
花沒淺纜帶葉動深船不言朝夕水獨自限神仙又與
錢𤣥智汎舟詩曰高門事休沐朝野恣逄迎還乗金谷
水俱望洛陽城舟移津女渡楫動渭橋橫風髙雁已落
雨霽水還清葉盡桐門淨花秋菊岸明欲奏江南曲聊
習棹歌行
賦晉棗據船賦曰嘉聖主之神化理通㣲而達幽悼民氓
之隔塞愍王教之不周立成器以備用明垂象以造舟
濟渡汲之絶軌越巨川之𤣥流運重固之滯質雖載沉
而必浮且論器而比象似君子之淑清外質朴而無飾
内空虚以受盈不辭勞而惡動不偷安以自寧且其行
無轍跡止無所根不疾而速忽若馳奔
賛晉王叔之舟贊曰塗則騁車水惟用舟弱楫輕棹利
涉濟求緬彼漁人鼓枻清謳
銘後漢李尤舟楫銘曰舟楫之利譬猶輿馬載重厯逺
以濟天下相風視波窮究川野安審懼慎終無不可
　　　車
春秋命厯序曰人皇九頭駕六提羽乗雲車使風雨
禮斗威儀曰山車垂句山車者自然之車也句者曲也
不揉治而自員曲故言垂句
孝經援神契曰德至山陵則山出根車(根車應載/養萬物也)
括地圖曰竒肱民能為車従風逺行湯時西風久竒肱
車至於豫州去玉門四萬里
管子曰奚仲之為車也方圓曲直皆中規矩鉤繩故機
捉相得成器堅固主猶奚仲也言詞動作皆中術數故
衆理相當上下相親巧者奚仲之所以為器也主之所
以為治也斵削者斤刀也故曰奚仲之巧非斵削
古史考曰黃帝作車引重致逺少昊時畧加牛禹時奚
仲加馬
釋名曰車古者曰車聲如居言行所以居人也今曰車
車舍也行者所以若居舍也
史記曰封禪為蒲輪車惡傷土石草木
尚書大傳曰古之帝王者必有命民民能敬長憐孤取
舍好讓舉事力者君命然後得乗飾車駢馬文錦未有
命者不得衣不乗車車衣者有罰
淮南子曰見飛蓬轉而為車以類取之也
賈誼書曰古之為路輿也盖圜以象天二十八橑以象
列星軫方以象地三十輻以象月故仰則觀天文俯則
察地理前視則聽鸞和之音旁觀則睹四時之運此乃
輿教之道也
應劭漢儀曰天子法駕所乗曰金根車駕六龍以御天
下也有五色安車有五色立車各一皆駕四馬是為五
時副車
風俗通曰車一兩謂兩兩相與體也原其所以言兩者
箱裝及輪兩兩而耦故稱兩爾
大戴禮曰王升車則聞鸞和之聲是以非僻之心無自
入也在衡為鸞在軾為和馬行而鸞鳴鸞鳴而和應其
聲曰和和則敬此御之節也
周書王㑹曰成王時白州獻比閭者其葉若羽伐其木
以為車終日行
漢雜事曰古諸侯貳車九乗秦滅九國兼其服故大駕
屬車八十一乗尚書御史乗之最後一車懸豹尾以前
皆似省中
白虎通曰制車以步故立乗天子大路路大也道也正
也居至尊制度大所以行道德之正也諸侯路車大夫
軒車士飾車
禮記有若曰晏子一狐裘三十年遣車一乗國君七个
遣車七乗大夫五个遣車五乗晏子焉知禮又曰兵車
不式武車綏旌德車結旌
左傳曰齊鄭盟於石門尋盧之盟也鄭伯之車僨於濟
又曰公孫閼與頴考叔爭車頴考叔挟輈而走又曰天
王使家父求車非禮也諸侯不貢車服天子不私求財
又曰狄人滅衛齊侯使公子無虧戍曹歸公乗馬祭服
五稱歸夫人魚軒又曰奚仲為夏車正又曰晉侯使張
骼輔躒致楚師求御於鄭鄭人卜宛射犬吉子太叔戒
之曰大國之人不可與也對曰無有衆寡其上一也太
叔曰培塿無松柏二子在幄坐射犬於外既食而後食
之使御廣車而行已皆乗乗車將及楚師而後従之乗
皆踞轉而鼔琴近不告而馳之又曰慶封奔獻車於季
武子美澤可以鑑展莊叔見之曰車甚澤人必瘁宜其
亾也又曰鍼適普其車千乗書曰秦伯之弟鍼出奔晉
罪秦伯也
論語曰升車必正立執綏車中不内顧不疾言不親指
家語孔子曰自南敬叔之乗我車也而道加行又曰孔
子適衛子矯僕靈公與夫人南子同車出令宦者雍渠
驂乗使孔子為次車遊過市孔子恥之
孔叢子曰孔子使宰予於楚楚昭王以安車象飾遺孔
子宰予曰夫子無以為也王曰何對曰臣自侍衛夫子
已來竊見其言不離道動不遺仁貴義尚德清素好儉
妻不服絲妾不衣帛車器不雕馬不食粟若夫觀物之
麗靡窈妙之浮音夫子過之弗聴也故臣知夫子之不
用車也
晏子曰齊人好擊轂相犯以為樂禁之不止晏子為新
車良馬出與其人相犯曰擊轂者不祥下車而去之然
後國人不為
尸子曰文軒六駃是無四寸之鍵則車不行小亾則大
者不成也
莊子曰秦王有疾召醫破癰潰痤者得車一乗舐痔者
得車五乗所治愈下所得愈多
蔡邕獨斷曰凡乗輿車背羽盖金華又黃屋左翿金㚇
黃屋者盖以黃為裏也左翿者以旌牛尾為之大如斗
在左騑馬頭上金㚇者馬冠也
詩梁戴暠車馬詩曰鞏洛風塵處冠盖相填咽多稱魏
其冷競隨田蚡熱輪趣白虎第珂聚黃金穴獻酒悉蒲
萄詶言盡飛鐡東都虵已鑄西山綬應結期集類蒸烟
晚至如吹雪子雲爾何事門巷無車轍
銘後漢馮衍車銘日乗車必䕶輪治國必愛民車無輪
安處國無民誰與
後漢崔駰車左銘曰虞夏作車取象機衡君子建左法
天之陽正位受綏車不内顧塵不出軌鸞以節步彼言
不疾彼指不躬𤣥覽於道永思厥中又車右銘曰擇御
卜右採德用良詢納耆老於我是匡惟賢是師惟道是
式箴關旅賁内顧自勑匪望其度匪愆其則越戒敦儉
禮以華國又車後銘曰敬其在路體貌思恭望衡顧轂
允慎兹容無或好失匪盤於遊顧省厥遺虎尾斯求昭
德塞違抑盈以無雖有三晉咸然若虚
後漢李尤小車銘曰員盖象天方輿則地輪法隂陽動
不相離合之嗛嘘疏達開通兩輜障邪尊卑是從䡚軏
之用信義所同又天軿車銘曰奚氏本造後裔飾雍輪
以代步屛以從容輪軿并合出入周通追仁赴義惟禮
是恭
　
　
　
　
　
　
　
　
　
　藝文類聚卷七十一
欽定四庫全書
　藝文類聚卷七十二　　　唐　歐陽詢　撰
　食物部(食/鮓)　(餅蘇肉米脯酒醬/酪)
　　食
禮記曰古者未有火化食草木之實鳥獸之肉
禮含文嘉曰燧人氏始炮生為熟
易曰君子以飲食宴樂又曰君子慎言語節飲食
尚書洪範三八政一曰食
大傳曰八政何竟先食食者萬物之始人之所本者也
周禮曰王齊則玉府供玉食又曰食醬掌和王之六食
六飲六膳百羞百醬八珍之齊凡和春多酸夏多苦秋
多辛冬多鹹調以滑甘凡㑹膳食之宜牛宜稌羊宜黍
豕宜稷犬宜梁鴈宜麥魚宜苽凡君子之食嘗放焉
莊子曰巧者勞而智者憂無能者無所求飽食者遨逰
汎若不繫之舟
史記曰韓信常數從其下鄉南昌亭長寄食數月亭長
患之乃晨炊蓐食信食時往不為具食信亦知其怒竟
絶乃釣城下諸母漂有一母見信飢為設食信謂漂母
曰吾必有以重報母母怒曰丈夫不能自食吾哀王孫
而進食豈望報乎
説苑曰子思居於衛緼袍無裏三旬九食
漢書曰萬石君時賜食於家必稽首俯伏而食如在上
前子孫有過對案不食
東觀漢記曰汝郁年五嵗母疾不能飲食郁亦不肯食
母憐之强為之飡飯欺言愈郁視母色未平輒不食又
曰梁鴻少孤以童幼詣太學受業治禮詩春秋常獨坐
止不與人同食
王隠晉書曰何曽食日近萬錢猶曰無下著處也又曰
皇甫謐姑子梁抑為城陽太守或勸謐送謐曰抑為布
衣過吾送迎不出門食不過鹽菜貧不以酒肉為禮也
今作郡而送豈古人之道哉
啓梁劉孝威謝東宫賜聖僧餘饌啓曰齊桓柏寢之器
周穆軒宫之寳乳糜香飯素糝糗漿五杏七桃靈𤓰仙
棗莫不氣馥上天薫流下界石崇芳果金谷僅於萬株
陳湯木滋杜陵幾于千樹猶自高謝珍竒多慙品族又
謝東宫賜淨饌啓曰糜獻牛牧飯出龍宫千品甘露之
食百花珍藥之果餅兼髄乳漿苞蔗捺雕盤流其滋㫖
寳器委其包香足使五世長者羞彼識味一角仙人恥
其呪術㣲物多幸叨奉曲恩性命可捐殊私難答
陳徐陵謝勅賜祀三皇五帝餘饌啓曰竊以甘泉之殿
舊禮羲農長樂之宫本圖堯舜自東京晚世曠代無聞
西漢盛儀復覩今日金壺流十旬之氣玉案備千品之
羞昔絳羅為薦既延王母紫葢為壇允招太一同斯美
號理致衆星臣以餘年豫聞清祀如陪瑤席遂飲瓊漿
移梁吳筠移曰月光離畢風氣入箕細雨如網細柳如
絲離隔東西之怨眺望山川之阻企龍門而不見覽桂
枝而延佇此乃方寸之恒情羌難得而覼縷也亦有鮑
叔分財華歆讓位乃相知於平生實忘懐於寤寐雞有
呼羣之徳鹿有食草之美在㣲物其尚然況仁義之君
子哉今足下居則廣厦高堂連闥洞房綺窓半卷屏風
角張指天地如一指安知故人之可傷一死一生乃知
交情一貴一賤交情乃見謂古昔之恒談在今日而方
見嗚呼如何忘我實多輙欲彈琴縱酒於首陽之阿君
有厨中腐肉而僕不厭糟糠君有鴈鶩之食而余不得
一嘗願以小人之腹為君子之腸何如哉今欲君之餘
江臯緑葹之筍洞庭紫鬛之魚昆山龍胎之脯𤣥圃鳯
足之葅千里蓴羮萬丈名膾氣馨若蘭色美如艾扶南
甘蔗一丈三節白日炙便銷清風吹即折安定之梨皮
薄味厚一嵗三花一枚二升凡厥上味惟君能施君若
不施成君深累於神為不祥於人為愆義
　　餅
漢書曰宣帝㣲時每買餅所從買家輒大售亦以自怪
三輔舊事曰太上不樂闗中高祖徙豐沛屠兒沽酒賣
餅商人立為新豐縣故一縣多小人
三輔決録曰趙歧避難至北海於市中販胡餅孫嵩乗
犢車入市見歧疑非常人問曰自有餅耶曰販之嵩曰
買幾錢賣幾錢歧曰買三十賣亦三十嵩曰視處士之
狀非賣餅者乃開車後載還家
賦晉束晳餅賦曰𤣥冬猛寒清晨之㑹涕凍鼻中霜凝
口外充虚解戰湯餅為最弱似春綿白若秋練氣勃鬱
以揚布香飛散而逺遍行人失涎於下風童僕空噍而
斜眄擎器者䑛脣立侍者乾咽
説梁吳筠餅説曰宋公至長安得姚泓時故大官丞程
季者了了人也公曰今日之食何者最先季曰仲秋禦
景離蟬欲静燮燮曉風淒淒夜冷臣當此景唯能説餅
公曰善季乃稱曰安定噎鳩之麥洛陽董徳之磨河東
長若之葱隴西䑛背之犢抱罕赤髓之羊張掖北門之
豉然以銀屑煎以金銚洞庭負霜之橘仇池蓮蔕之椒
調以濟北之鹽剉以新豐之雞細如華山之玉屑白如
梁甫之銀泥既聞香而口悶亦見色而心迷公曰善
　　肉
左傳曰晉侯與齊侯投壺晉侯曰有酒如川有肉如坻
寡人中此為諸侯師
戰國策曰晚食以當肉安行以當車
漢書曰伏日詔賜從官肉太官丞日晏不來東方朔獨
㧞劍割肉謂其同官曰伏日當早歸請受賜即懐肉去
太官奏之朔入上曰昨賜肉不待詔以劍割肉而去何
也朔免冠謝上曰先生起自責也朔再拜曰朔來朔來
受賜不待詔何無禮也㧞劍割肉一何壯也割之不多
又何亷也歸遺細君又何仁也上笑曰使先生自責乃
反自譽賜酒一石肉百斤歸遺細君又曰鮑宣云公奈
何獨私養外親與幸臣董賢多賞賜賔客漿酒藿肉(視/酒)
(如漿視/肉如藿)
桓譚新論曰闗東鄙語曰人聞長安樂出門向西笑知
肉味美則對屠門而嚼
啓梁劉孝綽謝安成王賚祭孤石廟胙肉啓曰味過瀹
鳯珍越屠龍故使屏翳收風馮夷淨浪神居鷁首獨汎
安流民幸同附得徵遘迕復等受釐預頒純嘏恩靈所
降信次委積報生以死竊聞斯義
　　脯
吕氏春秋曰趙宣孟之絳見骫桑之下有卧餓人宣孟
與脯二胊拜受而不敢食問其故曰臣有母持以遺之
宣孟更賜之脯二束而去
尚書大傳曰散宜生閎夭南宫括三子俱學乎太公太
公見三子之為賢人遂酌酒切脯約為朋友
漢書蜀氏以賣脯而連騎張里以馬醫而擊鍾
論衡曰儒者言泰平時箑莆生於厨中厨中自生肉脯
薄如箑形
神仙傳曰王逺至蔡經家與麻姑共設肴饍擗脯而行
云是麟脯又曰左慈詣劉表云有薄禮願以犒軍表使
取之有酒一器有脯一盤千餘人共舉不能勝慈自取
之引入求書刀削脯投地百人接酒及脯賜兵人人酒
三杯酒如故脯亦不減
啓梁孝威謝東宫賚鹿脯等啓曰上林絶胡人之摶禁
地無張京之犯而猶有班超逰獵李廣馳射逺歸於厨
吏入貢於腊人形圖三事之車影入九仙之鏡
　　醬
論語曰不得其醬不食
漢書曰劉歆謂揚雄曰今學有禄利然尚不能明易又
如𤣥何吾恐後人覆醬瓿(瓿音部水/甖名也)
風俗通曰醬成於鹽而醎於鹽夫物之變有時而重
啓梁劉孝儀謝晉安王賚蝦醬啓曰龍醬傳甘退誠可
陋蚳醢稱貴追覺失言上聖聞雷未之能覆嘉賔流歠
羞無辭窶
　　鮓
列異傳曰費長房又能縮地脉坐客在家至市買鮓一
日之間人見之千里外者數處
列女後傳曰吳光禄勲孟宗為監魚池司馬罷職道作
兩器鮓以歸奉母母怒之曰吾老為母戒言唯聽飲彼
水何吾言之不從也宗曰於道作之非池魚也母曰汝
為主魚吏而獲鮓以歸豈可家至户告耶乃還鮓於宗
宗伏謝罪遂沉鮓於江
世説曰有人遺張華鮓者華見之謂客曰此龍肉鮓也
鮓中則有五采光試之果如言後問其主云於茅積下
得白魚所作也又曰陶侃少時作魚梁吏嘗以一坩鮓
餉母母封鮓及書責侃曰汝為吏以官物見餉非唯不
能益吾乃以増吾憂也
啓齊王融謝司徒賜紫鮓啓曰東越水羞寔罄乗時之
美南荆任土方揖鮓魚之最
陳周宏正謝勅賚紫鮓啓曰珍韜江浦味越名川昔聞
八駿東征止收黑水之麥七華西討才獲苦山之菜豈
如兩階干舞四方來格臨朝拱黙任土爭貢
　　酪蘇
釋名曰酪澤也乳汁所作使人肥澤也
漢武内傳曰西王母云仙次藥有太𤣥之酪
晉太康起居注曰詔云尚書令荀朂既久羸毁可賜乳
酪太官随日給之
西河舊事曰祁連山冬夏寒涼宜牧牛羊充肥乳酪好
郭子曰陸機詣王武子武子有數斛羊酪指以示陸卿
東吳何以敵此陸云有千里蓴羮未下鹽豉
笑林曰吳人至京為設食者有酪蘇未知是何物也强
而食之歸吐遂至困頓謂其子曰與傖人同死亦無所
恨然汝故宜慎之
啓梁沈約謝司徒賜北蘇啓曰曠阻隂山之外𦕈絶蒲
海之東自非神力所引莫或輕至聖慈普洽遂遍蒭薇停
鑣懼喘既𢎞道於世務方駕四衢又興言於俗表
　　米
古史考曰神農時民食穀釋米加燒石上而食之
家語曰子路見孔子曰由也事二親之時常食藜藿之
食而為親負米百里之外親沒之後南逰從車百乗積
粟萬鍾重茵而坐列鼎而食顧欲藜藿為親負米而不
可復得也
孫卿子曰仁義禮智之於人也譬之若貨財米粟之於
家也多有之者富少有之者貧至無者窮
漢書曰宣曲任氏其先為督道倉秦敗豪傑爭取金玉
任氏獨窖倉粟楚漢相距滎陽民不得耕種米石萬錢
而豪傑金玉盡歸任氏任氏以此起富又曰賈捐之云
武帝元狩六年太倉粟紅腐不可食又曰東方朔云如
以臣言無可用之宜捐棄無空索長安之米
東觀漢記曰馬援勸光武伐隗囂聚米為山川地勢上
曰虜在吾目中矣又曰第五倫性節儉作㑹稽郡雖為
二千石卧布被自養馬妻炊㸑受俸禄常求赤米與小
吏受等財留一月俸餘皆賤糶與民飢羸者
九州春秋曰臧洪為青州刺史為袁紹所圍糧食盡厨
有米三升主簿啓進内稍以為糜粥洪歎曰吾獨食此
何味命使為薄粥與衆共歠之
吳志曰魯肅以振窮士為務甚得邑人歡心周瑜為居
巢長將數百人故過候肅并告資糧肅家有囷米各三
千斛乃指一囷與瑜瑜益知其竒也遂相親結定僑札
之分又曰全琮父使琮賷米數千斛到吳有所市易琮至
皆散空船而還父大怒琮頓首曰愚以所市非急而士
大夫方有倒懸之患故便振贍不及啓報父便以竒之
語林曰陳夀將為國志謂丁梁州曰若可覔千斛米見
借當為尊公作佳傳丁不與米遂以無傳
世説曰郄嘉賔餉釋道安米千斛道安答直云損米愈
覺有待之煩
啓齊王融謝勅賜米啓曰臣無王陽之術計然之智不
能負粟百里分地一廛上虧温養自取飢切豈悟外恩
横集天私妄委
梁簡文帝謝敇賚長生米啓曰堯禾五尺未足稱珍漢
苗九穂方斯非擬如随瑞鹿若降神烏暮律向逰獻春
方始食乃民天之貴粒有延齡之名藉此資身因斯養
性
梁庾肩吾謝東宫賚米啓曰滍水鳴蟬香聞七里瓊山
合穎租歸十縣肩吾人慙振藻徒降雲間之松職濫便
繁空撤家承之俸成珠委地事重逢仙逰玉為糧珍踰
入楚雖復激水滄流不待濫河之説春風掃地方誚文
學之篇又謝湘東王賚米啓曰竊以月滿則虧恩來無
爽海潮雖大萬江恒注遂使連箱委地不殊陽翟盈倉
接宇寜異海陵
周庾信謝趙王賚米啓曰比陋巷簞瓢櫛風沐雨剥榆
皮於秋塞掘蟄燕於寒山仰費國租遂開塵甑非丹竈
而流珠異荆臺而炊玉東方朔之俸米既息長飢西門
豹之墾田方慙此賚
　　酒
古史考曰古有醴酪禹時儀狄作酒
毛詩曰為此春酒以介眉夀
禮記曰先王為酒醴一獻之禮賔主百拜終日飲酒而
不得醉焉此先王之所以備酒禍也
左傳曰鄭伯有嗜酒為窟室而夜飲酒擊鍾焉
王孫子新書曰楚莊王攻宋厨有臭肉樽有敗酒將軍
子重諫曰今君厨肉臭而不可食樽酒敗而不可飲而
三軍之士皆有飢色欲以勝敵不亦難乎莊王曰請有
酒投之士有食饋之賢
楚辭曰蕙肴烝兮蘭藉奠桂酒兮椒漿
吕氏春秋曰肥肉厚酒務以自强命曰明腸之食
黄石公記曰昔者良將用兵人有饋一單醪者使投之
於河令將士迎流而飲之夫單醪不能味一河水三軍
思為之死非滋味及之也
史記曰晉擊秦繆公傷於是歧下食善馬者三百人馳
冒晉君圍遂脱繆公而返生得晉君初繆公亡善馬歧
下野人共得而食之者三百餘人逐得欲法之公曰君
子不以畜害人吾聞食善馬肉不飲酒傷人乃皆賜酒
而赦之又曰高帝除秦苛法為簡易羣臣飲酒爭功高
帝患之叔孫通知上益厭也説上願以諸弟子共起朝
儀後七年長樂宫成羣臣皆朝十月復置法酒諸侍坐
殿上皆伏尊卑次起上夀觴九行謁者言罷酒御史執
法舉不如儀者輒引去竟朝置酒無敢失禮者高帝乃
曰吾今日知為皇帝之貴也
漢書曰百味㫖酒(百日之米酒/也味或作末)芬布蘭生(芬布列若/蘭之生也)又曰
于定國飲酒至數石不亂飲益精明
神異經曰西北海外有人長二千里兩脚中間相去千
里腹圍一千六百里但日飲天酒五斗(天酒甘/露也)不食五
穀魚肉唯飲天酒忽有飢時向天乃飽好逰山海間不
犯百姓不干萬物與天地同休又曰西北荒中有酒泉
人飲此酒酒美如肉清如鏡其上有玉樽取一樽復一
樽出與天地同休無乾時飲此酒人不死長生
東方朔别傳曰武帝幸甘泉長平坂道中有蟲赤如肝
頭目口齒悉具先驅馳還以報上使視之莫知也時朔
在屬車中令往視焉朔曰此謂怪哉是必秦獄處也上
使按地圖果秦獄地上問朔何以知之朔曰夫積憂者
得酒而解乃取蟲置酒中立消賜朔帛百匹後屬車上
盛酒為此也
十洲記曰瀛洲有玉膏如酒味名曰玉酒飲數升輒醉
乃令人長生
孔叢子曰平原君與子高飲强子高酒曰昔有遺諺堯
舜千鍾孔子百觚子路尚飲百榼古之賢聖無不能飲
吾子何辭焉
續漢書曰盧植能飲一石不醉
崔寔四民月令曰正月旦進椒酒降神畢各舉椒酒於
其家長
魏畧曰太祖禁酒而人竊飲之故難言酒以白酒為賢
者清酒為聖人
博物志曰西域有蒲萄酒積年不敗彼俗傳云可至十
年欲飲之醉彌日乃解
干寳晉紀曰杜豫作河橋成武帝幸橋讌舉觴勸豫曰
非卿此功不能就豫曰自非陛下之聖明則臣無所施
其愚巧也
晉中興書曰畢卓嘗謂人曰右手執酒杯左手執蟹螯
拍浮酒池中便足了一生
語林曰劉伶字伯倫飲酒一石至酲復飲五斗其妻責
之伶曰卿可致酒五斗吾當斷之妻如其言伶呪曰天
生劉伶以酒為名一飲一石五斗解酲婦人之言慎莫
可聽
詩宋陶潛飲酒詩曰既醉之後輒以數句自娛紙墨遂
多别辭無次聊命故人書之以為談笑也有客常同止
趣舍邈異景一士長獨醉一夫終年醒醒醉還大笑發
言各不領
周庾信報趙王賜酒詩曰梁王修竹園冠葢風塵喧行
人忽枉道直逐桃花源稚子還羞出驚妻倒閉門始聞
傳上命定是賜中樽野罏燃樹葉山杯捧竹根風池還
更暖寒谷遂長暄未知稻粱鴈何時報君恩又正旦蒙
趙王賚酒詩曰正旦辟惡酒新年長命杯柏葉随銘至
椒花逐頌來流星向捥落浮蟻對春開成都已救火蜀
使何時迴又中山公許乞酒一車未送詩曰細柳望蒲
臺長河始一迴秋葉幾迴落春蟻未曽開瑩角非難馭
椎輪稍可催只言千日飲舊逐中山來又就蒲州刺史
乞酒詩曰蕭瑟風聲慘蒼茫雲貎愁鳥寒栖不定池凝
聚未流蒲城桑葉落灞岸菊花秋願持河朔飲分勸東
陵侯又答王褒餉酒詩曰今日小園中桃花數樹紅開
君一壺酒細酌對春風未能扶畢卓猶足舞王戎仙人
一捧露判不及杯中
賦漢揚雄酒賦曰子猶瓶矣觀瓶之居居井之湄處高
臨深動常近危酒醪不入口藏氷滿懐不得左右牽於
纆徽自用如此不如鴟夷鴟夷滑稽腹大如壺盡日盛
酒人腹藉酤常為國器託於屬車出入兩宫經營公家
由是言之酒何過乎
魏陳王曹植酒賦曰余覽揚雄酒賦辭甚瑰瑋頗戲而
不雅聊作酒賦粗究其終始嘉儀氏之造思亮兹美之
獨珍仰酒旗之景曜協嘉號於天辰穆生失禮而辭楚
侯嬴感爵而輕身其味有宜城醪醴蒼梧縹清或秋藏
冬發或春醖夏成或雲沸川涌或素蟻如萍爾乃王孫
公子逰俠翺翔將承歡以接意㑹陵雲之朱堂獻酬交
錯宴笑無方於是飲者並醉從横讙譁或揚袂屢舞或
扣劍清歌或嚬蹴辭觴或奮爵横飛或歎驪駒既駕或
稱朝露未晞于斯時也質者或文剛者或仁卑者忘賤
窶者忘貧於是矯俗先生聞之而歎曰噫夫言何容易
此乃淫荒之源非作者之事若耽于觴酌流情縱佚先
王所禁君子所斥
魏王粲酒賦曰帝女儀狄㫖酒是獻苾芬享祀人神式
宴辯其五齊節其三事醍沉盎泛清濁各異章文徳于
廟堂協武義于三軍致子弟之孝養糾骨肉之睦親成
朋友之懽好賛交往之主賔既無禮而不入又何事而
不因賊功業而敗事毁名行以取誣遺大恥於載籍滿
簡帛而見書孰不飲而罹兹罔非酒而惟事昔在公旦
極兹話言濡首屢舞談易作難大禹所忌文王是艱
晉張載酃酒賦曰惟聖賢之興作貴垂功而不泯嘉康
狄之先識亦應天而順民擬酒旗於𤣥象造甘醴以怡
神雖賢愚而同好似大化之齊均物無往而不變獨居
舊而彌新經盛衰而無廢歴百代而作珍若乃中山冬
啓醇酎秋發長安春御樂浪夏設縹蟻蓱布芬香酷烈
垂嘉稱於百代信人神之所悦故其為酒也殊功絶倫
三事既節五齊必均造釀以秋告成以春備味滋和體
淳色清宣御神志導氣養形遣憂消患適性順情於是
糾合同好以遨以逰嘉賔雲㑹矩坐四周設罍樽於南
楹酌浮觴以施流備鮮肴之綺錯進時膳之珍羞禮儀
攸序是獻是酬咸得志以自足願棲遲於一丘於是歡
樂既洽日薄西隅主稱湛露賔歌驪駒僕夫整駕言旋
其居乃憑軾以迴軌騁輕駟於通衢及衡門以隠跡覽
前聖之典謨感夏禹之防微悟儀氏之見疏鑒往事而
作誡罔非酒而惟愆哀秦穆之見謬惜三良之殱賢嘉
衛武之能悔著屢舞於初筵察成敗於往古垂將來於
兹篇
頌魏劉伶酒徳頌曰有大人先生以天地為一朝萬期
為須㬰日月為牖户八荒為庭衢行無轍跡居無室廬
幕天席地縱意所如止則操巵執觚動則挈榼提壺唯
酒是務焉知其餘有貴介公子搢紳處士聞吾風聲議
其所以乃奮袂攘衿怒目切齒陳説禮法是非鋒起先
生於是捧甖承槽銜杯歠醪奮鬢箕踞枕麴籍糟無思
無慮其樂陶陶
引梁朱异田飲引曰卜田宇兮京之陽面清洛兮背修
邙屬風林之蕭瑟值寒野之蒼茫鵬紛紛而聚散鴻𠖇
𠖇而逺翔酒沉兮俱發雲沸兮波揚豈味薄於東魯鄙
蜜甜於南湘於是客有不速朋自逺方臨清池而滌器
闢山牖而飛觴促膝兮道故久要兮不忘間談希夷之
理或賦連翩之章
戒晉庾闡斷酒戒曰葢神明智惠人之所以靈也好惡
情欲人之所以生也明智運於常厓好惡安於自然吾
固以窮智之害性任欲之喪真也於是椎金罍碎玉椀
破兕觥捐觚瓉遺舉白廢引滿使巷無行榼家無停壺
剖樽折杓沈炭銷罏屏神州之竹葉絶縹醪乎華都言
未及盡有一醉夫勃然作色曰葢空桑珍味始於無情
靈和陶醖竒液特生聖賢所美百代同營故醴泉涌於
上世懸象煥乎列星斷蛇者以興霸折獄者以流聲是
以達人暢而不壅抑其小節而濟大通子獨區區檢情
自封無或口閉其味而心馳其聽者乎庾生曰爾不聞
先哲之言乎人生而静天之性也感物而動性之欲也
物之感人無窮而情之好惡無節故不見可欲使心不
亂是以惡迹止步滅影即隂形情絶於所託萬感無累
乎心心静則樂非外唱樂足則欲無所淫唯味作戒其
道彌深賔曰唯唯敬承徳音
啓梁劉孝儀謝東宫賚酒啓曰異五齊之甘非九醖之
法屬車未曽載油囊不得酤試儔仙樹葛𤣥泥首才比
蒲桃孟他衘璧固知託之養性妙解怡神擬彼聖人羞
得連類
書後漢孔融難魏武帝禁酒書曰公初當來邦人咸抃
舞踊躍以望我后亦既至止酒禁施行天垂酒旗之曜
地列酒泉之郡人有㫖酒之徳堯非千鍾無以建太平
孔非百觚無以堪上聖樊噲解厄鴻門非彘肩巵酒無
以奮其怒趙之厮養東迎其王非引巵酒無以激其氣
高祖非醉斬白蛇無以揚其靈袁盎非醇醪之力無以
服其命定國非酣飲一斛無以決法令故酈生以高陽
酒徒著功於漢屈原以餔糟歠醨身困於楚猶是觀之
酒何負於治者哉
　
　
　
　藝文類聚卷七十二
欽定四庫全書
　藝文類聚卷七十三　　　唐　歐陽詢　撰
　雜器物部(鼎/樽)　(鎗/巵)　(鉢/杯)　(塸/盌)
　　鼎
説文曰鼎三足兩耳和五味之彞器也昔禹貢九牧之
金鑄鼎荆山之下以入山林川澤魑魅魍魎莫能逢之
又曰鼎上大下小
爾雅曰鼎絶大謂之鼐圓弇上謂之鼒鼒子鼎附耳外
謂之翼
周易曰鼎象也九四曰鼎折足覆公餗六五鼎黄耳金
鉉利貞上九玉鉉大吉
禮記曰崇鼎貫鼎大黄封父龜天子之器
毛詩曰絲衣其紑載弁俅俅自堂徂基自羊徂牛鼐鼎
及鼒
三禮鼎器圖曰牛鼎受一斛天子飾以黄金諸侯白金
有鼻目以銅為之三足
左傳曰宋華督已殺孔父而弑殤公召莊公於鄭而立
之以郜大鼎賂公夏四月取郜大鼎于宋納于太廟非
禮也又曰楚子伐陸渾之戎遂至于洛王使王孫滿勞
楚子楚子問鼎之大小輕重對曰在徳不在鼎昔夏之
方有徳也逺方圖物貢金九牧鑄鼎象物桀有昏徳鼎
遷于商商紂暴虐鼎遷于周徳之休明雖小重也其姦
回昏亂雖大輕也周徳雖衰天命未改鼎之輕重未可
問也又曰徐子及郯人莒人㑹齊侯盟于蒲隧賂以甲
父之鼎
墨子曰巫馬子問墨子曰鬼神孰與聖人明智墨子曰
鬼神明於聖人猶聰明耳目之與聾盲也若夏后開使
飛亷折金於山以鑄鼎於昆吾使翁難乙灼自若之龜
成曰鼎成四足而方不灼自成不舉自藏不遷自行乙
又言繇曰逢逢白雲一南一北一西一東九鼎既成而
遷三國此知必千年無聖之智豈能知哉
史記曰伊尹欲干湯而無由乃為有莘媵臣負鼎爼以
滋味説湯致於王道又曰秦武王與孟説舉龍文赤鼎
絶臏死又曰秦武時汾隂巫錦為民祠魏脽后土得鼎
鼎大異於衆鼎乃以禮祠迎鼎至甘泉從行上薦之至
中山山有黄雲葢焉有鹿過上自射之因以祭至長安
公卿大夫皆議請尊寳鼎有司皆曰黄帝作寳鼎三象
天地人也禹收九牧之金鑄九鼎今鼎至甘泉承休無
疆中山有黄白雲降葢而帝者心知其意而合徳焉鼎
宜見於祖禰藏于帝庭以合明應制曰可
淮南子曰闔閭伐楚五戰入郢燒高府之粟破九龍之
鼎(高府太倉也形九龍/於鼎以為名言大鼎)鞭平王之墓舍昭王之宫
説苑曰湯時大旱七年煎沙爛石於是使人持三足鼎祝
山川敎之祝曰政不節耶使民疾耶苞苴行耶讒夫昌
耶宫室營耶女謁盛耶何不雨之極也言未巳天大雨
東觀漢記曰永平六年廬江太守貢寳鼎
吳越春秋曰吳王闔閭𦵏女於郭西閶門外鑿地為池
積土為山文石為椁金鼎玉杯銀樽珠襦之寳皆以送
之
南越書曰熙安縣山下有神鼎天清水澄則見鼎刺史
劉道錫常使繋其耳而牽之耳脱而鼎潛既而執紖者
莫不疾耳葢尉他之鼎又曰永城縣江前有神鼎圓數
里耳高五六丈葛稚川云赤松子陶金丹鼎晉中興書
曰神鼎見鼎者仁器也能息能行不灼而沸不汲而盈
煙煴之氣自然所生也亂則藏於深山文明應運而至
故禹鑄鼎以擬之
銘後漢崔瑗竇大將軍鼎銘曰大禹鑄鼎象物百神饗
帝養賢命錫宗臣三距金鉉公徳配焉雉膏之美咸在
擇人惟王建國分之彞器鼎為元寳君臣享位足勝其
任鬻保寳器持盈若冲滿而不溢黄耳不革玉鉉終吉
禹鏤其鼎湯刻其盤紀功申戒貽則後人
後漢李尤鼎銘曰五鼎大和滋味集具雖快其口損之
為務
古鼎銘曰王命尸臣官此拘邑賜爾和鸞黼黻琱弋尸
臣拜手曰敢對揚天子丕顯休命
後漢崔駰仲山父鼎銘曰鼎耳革其行塞雉膏不食方
雨虧悔終吉有福足勝其任公餗乃珍於高思危在滿
戒溢可以永年天之大律
梁周捨鼎銘曰天下寜康異方同軌九牧作貢百司咸
理範金鑄器戒鎮階戺波圓月鏡傳之無已
　　鎗
東宫舊事曰皇太子初拜給銅龍頭鎗
笑林曰太原人夜失火出物欲出銅鎗誤出熨㪷便大
驚惋語其兒曰異事火未至鎗已被燒失脚
詩梁吳筠以服散鎗贈殷鈞詩曰玉鉉布交文金丹煥
仙説九沸翻成緩七轉良為切執以代䟽麻長貽故人
别
　　鉢
浮圖澄傳曰澄以鉢盛水燒香呪之須㬰鉢中生青蓮
華
西域傳曰諸國志曰佛鉢在乾陁越國青玉也受三斗
許彼國寳之供養願終日花香不滿則如言也願一把
滿亦随言也
交州雜事曰太康四年刺史陶璜表送臨邑王花然所
獻銀鉢一口水精鉢一口
支僧載外國事曰佛鉢在大月氏國一名佛律婆越國
是天子之都也起浮圖浮圖高四丈七層四壁裏有金
銀佛像像悉如人高鉢處中央在第二層上作金絡絡
鉢鍊懸鉢鉢是石也其色青又曰摩竭提國在迦維越
之南相去四十由旬貝多樹去摩竭提三十里一名毗
波棃佛唯在此一樹下坐滿六年長者女以金鉢盛牛
乳糜上佛佛得乳糜往尼連禪河浴浴竟於水邊噉糜
噉糜竟擲鉢水中逆流可百步許然後鉢復流河中架
棃郍龍王接取鉢在宫中供養
法顯記曰弗樓沙國有佛鉢昔月氏王大興衆來伐此
國取佛鉢既服此國巳月氏王篤信佛法欲持鉢去
乃校飾大象置鉢其上象便伏地不能得進更作四輪
車載鉢八象共牽復不能進王知與鉢無縁深自愧歎
即於此處起塔及僧伽藍
啓齊王融謝安陸王賜銀鉢啓曰素金之貴有訪仙經
鐫刻可竒見符神鼎撤膳器於珍羞之席降寳玩於簞
瓢之門
梁劉孝儀謝鄱陽王賜鉢啓曰珍窮貨貢製極範金用
貴寳樽文包龍鼎雕鏤海籍圖載山經閲衆靈於器中
弄神姦於掌裏足令任后所欲逺慙漢世少君有覿遙
羌齊寢
　　塸
抱朴子曰取金液及水銀以黄土塸盛置之猛火土皆
化為丹以此丹金為盤盌食其中令人長生
袁彦伯羅山疏曰善道門户在石室北壁下形骸朽壊
止有白骨在昔成都識此道士聞之使人慨然其業行
殊異異當蟬蛻解骨耳石室中先有塸盛香得便掃除
燒香
啓梁皇太子謝勑賚廣門塸等啓曰淮南承月之杯豈
均符采西國浮雲之椀非謂塊竒臣南珍靡究未讀奏
曹之表方物罕逢不識議郎之畫
　　盤
周官曰玉府掌王之金玉若合諸侯則供珠盤玉敦
禮記曰湯之盤銘徳日新又日新康誥曰作新民詩云
周雖舊邦其命維新是故君子無所不用其極(盤銘刻/戒於盤)
(極猶盡也君子新其徳/盡其心力不有餘也)
左傳曰莒人伐我東鄙圍台季武子救台遂入鄆取其
鍾以為公盤
史記曰毛遂謂楚王之左右取雞狗馬之血來毛遂奉
銅盤血而跪進之楚王曰王當唼盟而定從次者吾君
次者遂定從於殿上遂右手持盤而左手招十九人曰
公相與唼此血於堂下公等碌碌所謂因人成事者也
荀卿子曰君者盤也民者水也盤圓則水圓盤方則水
方
神異經曰西北有金樓上有銀盤廣五十丈
漢武内傳曰西王母以七月七日降帝宫命侍女索桃
須㬰以玉盤盛桃七枚大如鴨卵形圓色青以呈王母
王母以四枚與帝自食三枚矣
應劭漢官儀曰封禪壇南有玉盤盤中有玉龜
風土記曰越俗飲宴即鼓盤以為樂取太素圜盤以廣
尺六者抱以著腹以右手五指更彈之以為節舞者應
節而舉
詩梁沈約詠竹㯽榔盤詩曰梢風有勁質乗用道非一
平織方以文穹成圓且密
賦魏母丘儉承露盤賦曰樹根芳林濯景天池嘉木靈
草緑葉素枝飛閣鱗接而從連層臺偃蹇以横施龜龍
怪獸嬉逰乎其中詭類壯觀雜逯衆多若乃肇制模鎔
應變入神窮數極理究盡物倫命班爾召淳均撰蘭藉
簡良辰采名金於崑丘斬扶桑以為薪詔燭龍使吐火
運混元以陶甄毆隂陽而役神物豈取力於烝民用能弗
營不日而成匪雕匪斵天挺之靈雄幹碣以高立干雲霧
而上征葢取象於蓬萊實神明之所憑峻極過於閬風鳯
高翔而弗升逺而望之若紫霓下鄰雙鵾集焉即而視之
若璆琳之柱華葢在端上際辰極下通九原中承仙掌既
平且安越古今而無匹信竒異之可觀又能致休徵以輔
性豈徒虚設於芳園采和氣之精液承清露於飛雲
銘後漢李尤盤銘曰或以承觴或以受物既舉清觴又
成口實
魏毌丘儉承露盤銘曰赫赫聖魏紹天惟則承露瑰生
爰詔懿徳下有蛟龍偃蹇糺紛上有層盤厲彼青雲修
莖擢擢高弗可及仙掌岧岧零露是集有直其體有固
斯基休徵攸降神明攸持少昊惟好我后斯同以祈眉
夀以保萬邦
魏陳王曹植承露盤銘曰岧岧承露峻極大清神石礧
磈洪基岳停下潛醴泉上受雲英和氣四充翔鳯所經
匪我明后孰能經營近歴闡度三光朗明殊俗歸義祥
瑞混并鸞鳯晨棲甘露宵零神明攸協高而不傾奉戴
巍巍恭統神器固若露盤長存永貴賢聖繼跡奕世明
徳不忝先功保兹皇極垂祚億兆永荷天秩
　　　　　晉殷仲堪酒盤銘曰
　
　
　
　　樽
爾雅曰彝卣罍器也小罍謂之坎卣中樽也
禮記曰廟堂之上罍樽在阼犧樽在西又曰泰有虞氏
之樽也山罍夏后氏之樽著殷樽犧象周樽
莊子曰百年之木破為犧樽青黄以文之其斷在溝中
比犧樽於溝中之斷則美惡有間矣其於失性一也
淮南子曰聖人之道猶中衢而設樽耶過者斟酌各得
其宜又曰夫奉一爵酒不知於色(言其/輕也)挈萬石樽則白
汗交流(言其/重也)又況嬴天下之憂而任海内之事者乎二
者重於樽亦逺矣(逺猶/多也)
漢書曰成都侯商子邑為大司空貴重商故人皆敬
事邑唯樓䕶自安舊節邑亦事之不敢有闕時請召賔
客邑居樽下稱賤子上夀坐百數皆離席伏䕶獨東向
正坐
東觀漢記曰劉文及蘇茂易永上遣王霸討之霸至遂
閉門堅守勞賜吏士作冐樂賦賊懽呼雨射營中霸前
酒樽
孔融别傳曰融常歎曰坐上客恒滿樽中酒不空吾無
憂矣
詩魏文帝詩曰良辰起初節高㑹構懽娛明爵浮象樽
珍膳盈豆區
銘後漢崔駰樽銘曰惟嵗之元朝賀奉樽金罍犧象嘉
禮具存獻酬交錯萬國咸歡
後漢蔡邕酒樽銘曰酒以成禮弗繼以淫徳將無醉過
則荒沉盈而不冲古人所箴尚鑒兹器茂朂厥心
後漢李尤樽銘曰樽設在堂以俟俊乂三山共承雕琢
錯帶
晉孫綽樽銘曰大匠體物妙思入神儀彼靈禽制器為
人虚以含有文以飾身湛此𤣥醴延我嘉賔興懐寄詠
聊以摽設詳觀兹器妙巧竒絶酌焉則注受滿則側吐
寫適㑹未見其竭與之無若施而有節𤣥應忘知切存
不伐王公擬之徳齊上哲
宋何偃常滿樽銘曰貞明麗象吳食中望唯兹竒器神
絶莫尚斟酌賦受不踰其量鳬鷖之詩豈伊異況
　　巵
韓子曰棠谿空見昭侯曰今有白玉巵而無當瓦器有
當君渴將何以飲曰以瓦器空曰白玉巵美而君不以
其無當耶曰然空曰為人君漏泄羣臣語猶玉巵無當
也空每見出昭侯必獨卧唯恐夢言泄妻妾
戰國策曰昭陽為楚伐魏覆軍殺將得入城移師而攻
齊陳軫為齊王使見昭陽再拜謝賀戰勝起而曰臣竊
譬楚有祠者賜其舍人酒一巵舍人相謂曰數人飲之
不足一人飲之有餘請畫地為蛇蛇先成者飲酒一人
蛇先成引酒且飲之乃左手持巵右手畫蛇曰吾能為
之足足未成一人蛇成奪其巵曰蛇故無足子安能為
之足遂飲酒
鹽鐵論曰川源不能實漏巵
漢書曰高祖奉玉巵為太上皇夀又曰初何武為郡吏
時事太守何夀夀知武有宰相器故厚之後夀為大司
農其兄子為廬江長史時武為揚州刺史奏事在邸春
夀兄子適長安夀為具召武弟顯及故人酒酣見其兄
子曰此子揚州長史材能駑下未曽省見顯等甚慙退
以謂武武曰刺史古之方伯上所以委任一州表率也
職在進善退惡吏治行有茂異民有隠逸乃當召見不
可以所私問顯强之不得已召見賜巵酒
賦晉傅咸汙巵賦曰人有遺余琉璃巵者小兒竊弄墮
之不絜意既惜之又感物之汙辱乃喪其所以為寳況
君子行身而可以有玷乎有金商之瑋寳禀乾剛之淳
精歎春暉之定色越冬氷之至清爰甄陶以成器逞異
域之殊形猥䧟身於醜穢豈厥美之不惜與觴杓之長
辭曽瓦匜之不若
頌後漢崔駰漢明帝頌曰帝乃負扆執胄覆珪運斗杓
以酬酢酌酒旗之玉巵
　　杯
山海經曰犬戎國有一女子方跪進玉杯食
禮記曰父母沒而杯圏不能飲焉口澤之氣存焉爾(孝/子)
(見親之器物哀則不忍用也/圏屈木所為也巵匜之屬也)
管子曰桓公管仲鮑叔牙寗戚四人飲公曰盍不為寡
人夀叔牙奉杯而起
文子曰清之為明杯水見眸子濁之言闇河水不見泰
山
韓子曰紂為象箸而箕子怖以為象箸必不加於土鉶
必將犀玉之杯象箸玉杯必不羮菽藿則必薦豹胎又
曰樂羊為魏文侯攻中山其子在中山中山之君烹其
子而遺之樂羊坐於幕下而饗之盡一杯
淮南子曰夫江河之腐胔不可勝數也然祭者用大也
一杯酒甘蠋潰其中匹夫不嘗小也
十洲記曰周穆王時西域獻夜光常滿杯杯容三升是
白玉之精光明照徹夜以杯於庭中以向天比旦而水
汁滿中汁甘而香美斯實靈器
漢書曰有盜高廟座前玉環得盜文帝怒下廷尉治按
盜宗廟服御物者為奏當弃市上大怒曰吾屬廷尉者
欲致族之而君以法奏之非所以奉宗廟意也釋之免
冠頓首謝曰法如是足矣假令愚民取長陵一杯土(不/欲)
(指言故以/取土喻之)陛下何以加其法乎文帝與太后言之乃許
之又曰元帝徵貢禹為諫議大夫禹奏臣嘗從之東宫
見賜杯案盡金銀飾非當所以食臣下也又曰王嘉為
丞相數上事言不宜封董賢上怒有詔收謁者即召丞
相詣廷尉詔獄掾吏涕泣共和藥進嘉曰將相不對强
吏陳寃君侯宜引決嘉引藥杯以擊地謂官屬曰丞相
幸得備位三公奉職負國伏刑都市以示萬衆豈兒女
子耶何為咀藥而死又曰朱博為御史大夫為人亷儉
食不重味案上不過三杯夜寢早起妻子希見其面
謝承後漢書曰豫章宋叔平為定陵令素杯食麥飯
論衡曰河東須曼都好道去家三年而反曰去時有數
仙人將上天離月數里而止月之旁甚寒凄愴飢欲食
輒飲我流霞一杯每飲數月不飢
王逸子曰顔淵之簞瓢則勝慶封玉杯何者徳行高逺
能絶殊也
陶侃故事曰侃上成帝螺杯一枚
南州異物志曰鸚鵡螺狀似霞杯形如鳥頭向其腹視
似鸚鵡故以為名
南越志曰南海以蝦頭為杯鬚長數尺金銀鏤晉康州
刺史常以杯獻簡文用以盛藥未及飲無故酒躍於外
時廬江太守曲安逺頗解術數即令筮之安逺曰即三
旬後庭將有喜慶者
銘後漢馮敬通杯銘曰樂則思舊燕則思懽民之失徳
乾餱以愆
後漢李尤杯銘曰小之為杯大之為閜杯閜之用無施
不可以飲以享慎斯得正周公之美驕吝為病
梁陸倕蠡杯銘曰用邁羽杯珍愈渠椀實同蠡測形均
檏滿伊我疲病獨居無伴所不比挹誰誚誰緩
　　盌
方言曰楚魏宋之間盌謂之盂
説文曰盌小盂也
吳志曰曹公出濡須甘寜為前部督受勑斫敵前營孫
權特賜米酒衆肴寜先以銀椀酌酒自飲兩椀乃酌與
其都督督伏不肯時持寜引白削置膝上呵之曰卿見
知於至尊孰與甘寜甘寜尚不惜死卿何以獨惜死乎
都督見寜色厲即起拜持酒通酌共各一銀椀至二更
時衘枚出斫敵敵驚動遂退寜益貴重
咸康起居注曰詔賜遼東使段遼等琉璃盌
賦魏陳王曹植車渠椀賦曰惟斯椀之所生于涼風之
峻湄采金光以定色擬朝陽而發煇豐𤣥素之煒曄帶
朱榮之葳蕤緼絲綸以肆采藻繁布以相追翩飄颻而
浮景若驚鵠之雙飛隠神璞於西野彌百葉而莫希于
時乃有明篤神后廣彼仁聲夷慕義而重使獻兹寳於
斯庭命公輸使制匠窮妍麗之殊形華色燦爛文若㸃
成欝蓊雲蒸蜿蜒龍征光如激電影若浮星何神怪之
巨偉信一覽而九敬雖離朱之聰目由炫燿而失精何
明麗之可悦起羣寳而特章俟君子之閑宴酌甘醴於
斯觴既娛情而可貴故求御而不忘
魏應瑒車渠椀賦曰惟兹椀之珍瑋誕靈岳而竒生扇
不周之芳烈浸瓊露以潤形䕃碧條以納曜噏朝霞而
發榮紛𤣥黄以肜裔曄豹變而龍華象蜿虹之輔體中
含曜乎雲波若其衆色鱗聚卓度詭常絪緼雜錯乍圓
乍方蔚術繁興散列成章揚丹流縹碧玉飛黄華氣承
朗内外齊光
魏徐幹車渠椀賦曰圜徳應規巽從易安大小得宜容
如可觀盛彼清醴承以琱盤因歡接口媚于君顔
晉潘尼琉璃椀賦曰覽方貢之彼珍瑋兹椀之獨竒濟
流沙之絶險越䓤嶺之峻危其由來也阻逺其所託也
幽深據重巒之億仭臨洪溪之萬尋接玉樹與瓊瑶鄰
沙棠與碧林瞻閬風之崔嵬顧𤣥圃之蕭參光映日曜
圓成月盈纎瑕罔麗飛塵靡停灼爍旁燭表裏相形舉
兹椀以酬賔榮密坐之曲宴流景烱晃以内澈清醴瑤
琰而外見
陳江總瑪腦盌賦曰翠羽流霞之杯諒無聞於瑋麗豈
匹此之竒瓌爰覩殊特臻自西國狀驚鶴之㸃潰似遊
龍之割刻士衡譬之雲采中郎羞其馬勒于時北園清
夏東閣浮涼山交枝而影雜水沉葉而流香蟬無風而
吲短鷺出逈而飛長副君海渟岳峙紙落金鏘獲阿宗
之美寳命河朔之名觴寳出崑崙之仙阜觴即𤣥洲之
玉酒酒既醉而還年盌稍酌而延夀仰天縱之體物銘
欹器兮何有
書秦嘉妻與嘉書曰分奉金錯椀一枚可以盛書水琉
璃椀一枚可以服藥酒
表梁諸葛恢表曰詔云行當别離以為悵罔分致氍㲣
一劍一琉璃椀一貴達心領録之天恩望極天地施鈞
不異逺近
　
　
　
　
　
　
　
　藝文類聚卷七十三
欽定四庫全書
　藝文類聚卷七十四　　　唐　歐陽詢　撰
　巧藝部(射/蒲)　(書壺畫塞圍棊鈎彈棊維博象樗/投        藏    四      戲)
　　射
世本曰逢蒙作射
山海經曰軒轅國在窮山際其不夀者八百嵗人面虵
身尾交首不敢西射畏軒轅之丘
禮記曰士使之射不能則辭以疾懸弧之義又曰射有
似乎君子失諸正鵠反求諸其身又曰孔子射於矍相
之圃葢觀者如堵
左傳曰晉將戰潘尫之黨與養由基蹲甲而射之徹七
札焉
列子曰甘蠅古之善射者彀弓而獸伏鳥下
尸子曰荆莊王命養由基射蜻蛉王曰吾欲得之養由
基援弓射之拂左翼王大喜又曰鴻鵠在上鞟弩以待
若發善否問二五弗知非二五難計也欲鴻之心亂也
莊子曰以十鈞射者見天而不見雲以七鈞射者見鵠
而不見鶬以五鈞射者見鶬而不見雀
老子曰天之道其猶張弓乎高者抑之下者舉之有餘
者損之不足者與之
韓詩外傳曰楚熊渠子夜行見寢石以為伏虎彎弓射
之沒金飲羽下視知其石也因復射石矢摧無跡渠子
見其誠心金石為之開而況於人乎
史記曰李廣為右北平太守出獵見草中石以為虎而
射之中沒鏃視之石因復射之終不復入廣所居郡聞
有虎自射之及居右北平射虎虎騰傷廣廣亦竟射殺
之廣為人長猨臂其善射亦天性也雖子他人學者莫
能及又曰匈奴大入上郡天子使中貴人從勒習兵擊
匈奴中貴人將騎從見匈奴三人與戰三人還射傷中
貴人殺其騎將盡中貴人走廣廣曰是必射鵰者也
淮南子曰越人學逺叅天而發鏑在五步内今學者欲
學古而不知變是越人射也
漢書曰匈奴畏郅都之威刻木象都之狀交弓射之莫
之能一中
魏書曰文帝共上常獵為虎所逐顧射應聲而倒太祖
壯其摰勇使將武騎
吳志曰太史慈猨臂善射弦不虚發嘗從孫策討麻保
賊賊縁樓上行罵以手持樓棼慈引弓射之矢貫手著
棼圍外萬人莫不稱善其妙如此
典論曰文帝自序曰少好弓馬逐禽輒十里射出百步
後濊貃貢良弓代獻名馬時嵗暮春和風扇物弓慘手
柔草淺獸肥於鄴西獵終日獲麞鹿九雉兎二十
詩梁元帝落日射熊詩曰促宴引枚鄒中園觀獸侯日
度堋隂廣風横旗影浮移竿標入箭疊鼓送爭籌附枝
時可息言從清夜逰
周庾信北園射堂詩曰軒堂聊可習仙的不難登轉箭
初辭筈横弓先望堋驚心一鴈落連臂兩猨騰直知王
濟巧誰見魏舒能空心不死樹無葉未枯藤擇賢方至
此傳巵欣得朋
　　書
淮南子曰昔倉頡作書而天雨粟鬼夜哭
家語曰宓子賤仕魯為單父宰恐君聽用讒人使己不
得行其政故請君近吏二人與俱至官令二吏書輒掣
其肘書不善則從而怒之二吏患焉辭歸魯宓子曰書
甚不善勉而歸矣二吏歸報於君曰宓子使臣書而掣
搖臣肘書惡而又怒臣邑吏皆笑所以去之而來也君
以問孔子孔子曰宓子齊君子也其才任霸王之佐屈
節治單父將以自試意者其以此諫乎公悟太息歎曰
寡人亂宓子之政而責其善者數矣
漢書曰元帝多才藝善史書(應劭曰周宣王太史/史籀所作大篆也)鼓琴
瑟吹洞簫又曰宣帝時中郎將張彭祖少與帝㣲時同
席硯書及帝即尊位彭祖以舊恩封陽都侯又曰陳遵
太率常醉然事亦不廢長八尺餘長頭大鼻容貎甚偉
畧涉傳記贍於文辭性善書與人尺牘主皆藏弆以為
之榮
後漢書曰張奐長子芝字伯英最知名芝及弟昶字文
舒並善草書至今稱傳之又曰顯宗問班固卿弟子安
在固對與官寫書受直以養老母帝乃除超為蘭臺令
史
三輔決録曰趙襲燉煌太守先是杜伯度崔子玉以工
草書稱於前世襲與羅暉亦以能草頗自矜夸故張伯
英書與襲同郡大僕朱賜書曰上比崔杜不足下方羅
趙有餘
王隠晉書曰索靖燉煌人精草法武帝愛之時尚書令
衛瓘世號得伯英之筋一臺二妙天下為希
賦晉陽泉草書賦曰惟六書之為體美草法之最竒杜
垂名於古昔皇著法乎今斯字要妙而有好勢竒綺而
分馳解𨽻體之細㣲散委曲而得宜乍楊柳而奮發似
龍鳯之騰儀應神靈之變化象日月之盈虧書蹤竦而
值立衡平體而均施或斂束而相抱或婆娑而四垂或
攅翦而齊整或上下而參差或隂岑而高舉或落籜而
自披其布好施媚如明珠之陸離發翰攄藻如春華之
楊枝提墨縱體如美女之長眉其滑澤肴易如長溜之
分歧其骨梗强壯如柱礎之不移斷除弓盡如工匠之
盡規其芒角㟏岈如嚴霜之傅枝衆巧百態無畫不竒
宛轉翻覆如絲相持
齊王僧䖍書賦曰情憑虚而測有思沿想而圖空心經
於則目像其容手以心麾毫以手從風搖挺氣妍孊深
功爾其𨽻明敏婉蠖絢蒨趍將摛文斐縟託韻笙簧儀
春等愛麗景依光沉若雲鬱輕若蟬揚稠必昴萃約實
箕張垂端整典裁邪製方或具美於片巧或雙兢於兩
傷形綿靡而多態氣陵厲其如芒故其委貎也必妍獻
體也貴壯跡乗規而騁勢志循檢而懐放
勢後漢蔡邕篆書勢曰體有六篆妙巧入神或象龜文
或比龍鱗紆體放尾長翅短身揚波震激鷹跱鳥震延
頸脅翼勢似凌雲
晉衛恒四體書勢曰𢎞農張伯英轉精其巧家之衣帛
必先書後染臨池學書池水盡黒下筆必為楷則號怱
怱不暇草寸紙不遺仲將謂之草聖
晉索靖書勢曰葢草書之為狀也婉若銀鈎漂若驚鸞
舒翼未發若舉復安蟲蛇蚴虬或往或還頽阿郍以羸
形歘奮亹而桓桓及其逸逰眄嚮乍正乍邪騏驥暴怒
逼其轡海水窊隆揚其波𤣥熊對踞于山岳飛燕相追
而差池舉而察之又似和風吹林偃草扇樹枝條從風
轉相比附窈嬈亷苫随體散布紛擾擾以綺靡中持疑
而猶豫𤣥螭狡獸嬉其間騰猨飛鼬相奔趣陵魚奮尾
駭龍反據投空自竄張設牙距
晉劉邵飛白書勢曰鳥魚龍蛇龜獸仙人蛟脚偃波楷
𨽻八分世施常妙索草鍾真爰有飛白之麗貎豔勢珍
若乃敷拆毫芒纎手和㑹素幹冰解蘭墨電𢮓直准箭
馳屈擬蠖勢繁節叅譚綺靡循殺有若煙雲拂蔚交紛
刻繼韓盧接飛宋鵲逰逝
啓梁庾肩吾謝東宫古跡啓曰竊以仙巖遺傳入握成
塵孔壁藏文随開已蠧石書有暗厨盡猶飛豈有跡經
四代年踰十紀芝英雲氣之巧未損松鈆鵲反鸞驚之
勢不侵蒲竹必使酒肆來人池流色變將損北海之績
還代西河之簡
梁元帝上東宫古跡啓曰施宜八分之巧元帝三體之
妙史籀李斯之篆梁鴻曹喜之書莫不總華桂宫盈滿
甲館竊以鸞驚之勢既聞之於索靖鷹跱之巧又顯之
於蔡邕是以逰霧重雲傳敬禮之法鳥頡魚頏表揚泉
之賦頗好六文多慙三禮尚方大篆既其牢落柱下方
書何曽髣髴空慕河間之聚書竟徵東平之獻表齊攸
尺牘顧已缺然北海楷𨽻終成難擬
書梁簡文帝答湘東王上王羲之書曰試筆成文臨池
染墨疏密俱巧真草皆得似望城扉如瞻星石不營雲
飛之散何待曲辱之丹方當奉彼廷中置之帳裏乍楷
銅鈎時懸欹案戢意之深良不能已
　　畫
韓子曰客為齊王畫者問之畫孰最難對曰狗馬最難
孰最易曰鬼魅最易狗馬人所知也旦暮於前不可類
之故難鬼魅無形無形者不可覩故易
漢書曰上至平城為匈奴所圍七日乏食陳平使畫工
圖美女間遣人遺閼氏云漢有美女姿質若是將欲獻
單于閼氏以為然從容言於單于乃始得出又曰甘露
三年單于始入朝上忽思股肱之美圖畫其人於麒麟
閣又曰金日磾母敎誨二子甚有法度上聞而嘉之病
死詔圖畫於甘泉宫曰休屠王閼氏日磾見畫嘗拜向
之涕泣又曰元帝宫人既多乃令畫工圖之欲有呼者
輒披圖召焉其中常者悉皆行貨賂王昭君姿容甚麗
志不可茍求工遂毁其狀後匈奴來和求美女於帝帝
以昭君充行既召見而惜之名字已去不欲中改於是
遂行
范煜後漢書曰永平初馬援女立為皇后顯宗圖畫建
武中名臣列將於雲臺以椒房故獨不及援東平王蒼
觀圖言於帝曰何故不圖伏波像帝笑而不言
風俗通曰門户鋪首謹按百家書云公輸班之水見蠡
曰見汝形蠡適出頭般以足畫圖之蠡引閉其户終不
可得開般遂施之門户云人閉藏如是固周密矣
魏陳思王畫賛序曰葢畫者鳥書之流昔明徳馬后美
於色厚於徳帝用嘉之嘗從觀畫過虞舜廟見娥皇女
英帝指之戲后曰恨不得如此為妃又前見陶唐之像
后指堯曰嗟乎羣臣百僚恨不得為君如是帝顧而笑
故夫畫所見多矣
世説曰晉陵顧愷之善畫絶世好寫起人形欲圖殷荆
州仲堪曰我形惡卿不煩爾愷曰明府正當為眼耳若
明㸃瞳子飛白拂上使如輕雲之蔽月又曰顧長康畫
人或數年不㸃目睛人問何事如此曰四體妍蚩本無
闗於妙處傳神寫照正在阿堵中又曰顧愷之畫裴叔
則頰上益三毛㸔畫者定覺益毛有神明殊勝向未安
時顧謝幼輿在巖裏人問所以顧云一丘一壑自謂過
人此子自宜置於丘壑之中又曰顧長康道畫云手揮
五絃易目送歸鴻難
晉傅咸畫像賦曰先畫卞和之像者雖具其事在素定
見其泣血殘刖之形情以悽然辭曰惟年命之遒短速
流光之有經疾没世而不稱貴立身而揚名既銘勒於
鍾鼎又圖像於丹青覽光烈之攸畫覩卞子之容形泣
泉流以雨下灑血面而瀐纓痛兩趾之雙刖心惻悽以
傷情雖髮膚之不毁覺害仁以偷生向厥趾之不刖孰
夜光之見明人之不同爰自在昔臧知柳而不進和殘
軀以證璧
賛梁元帝職貢圖賛曰北通𤣥兎南漸朱鳶交河悠逺
合浦迴邅兹海無際隂山接天遐哉鳥穴永矣雞田
啓梁元帝謝上畫蒙勅褒賞啓曰臣簿領餘暇竊愛丹
青雲臺之像終微髣髴宣室之圖更難議擬成蠅罕術
畫馬疎文人非世將恩深晉帝之賞跡愧景山寵踰魏
皇之詔又謝東宫賚陸探㣲畫啓曰工踰畫馬巧邁圖
龍試映玉池即㸔魚動還傍金屏復疑蠅集史遷暫覩
懸識留侯之貎漢帝一瞻便見王嬙之像
　　圍棊
左傳曰太叔文子謂寗喜曰視君不如奕棊其何以免
乎奕者舉棊不定不勝其耦而況置君而弗定乎
博物志曰堯造圍棊丹朱善棊
説文曰奕圍棊也
尹文子曰以智力求者喻如奕奕進退取與攻刼放舍
在我者也
蜀志曰魏軍次于興平假費禕節率衆往御光禄大夫
來敏至禕許别求圍棊于時羽檄交馳嚴駕已訖禕與
敏留意對戲色無厭倦敏曰聊觀試君耳信可人必能
辦賊者禕至敵遂退
魏志曰王粲觀人圍棊局壊粲復為之棊者不信以帊
葢局使更以他局為之用相比校不誤一道
博物志曰桓譚蔡邕善音樂馮翊山子道王九真郭鄷
等善棊太祖皆與爭能
晉中興書曰陶侃為荆州見佐史博奕戲具投之於江
曰圍棊堯舜以敎愚子博殷紂所造諸君並國器何以
此為
語林曰王中郎以圍棊是坐隠支公以圍棊為手談
世説曰殷仲堪在都嘗往㸔棊諸從在瓦官寺前宅上
于時袁羌與人共在窓下圍棊仲堪在裏問袁易義袁
應答如流圍棊不輟袁意傲然殊有餘地殷撰辭致難
每有往復
賦後漢馬融圍棊賦曰畧觀圍棊法於用兵三尺之局
為戰鬭場陳聚士卒兩敵相當怯者無功貪者先亡先
據四道保角依傍縁邊遮列往往相望離離馬目連連
鴈行踔度間置徘徊中央收取死卒無使相迎當食不
食反受其殃離亂交錯更相度越守規不固為所唐突
深入貪地殺亡士卒狂攘相救先後并沒計功相除以
時早訖事留變生拾棊欲疾營或窘乏無令詐出深念
逺慮勝乃可必
晉曹攄圍棊賦曰昔班固造奕㫖之論馬融有圍棊之
賦擬軍政以為本引兵家以為喻葢宣尼之所以稱美
而君子之所以遊慮也既好其事而壯其辭聊因翰墨
述而賦焉其辭曰局則鄧林之木魯班所造雉方砥平
素質𤣥道犀角象牙是錯是礪内含光潤形亦應制於
是二敵交行星羅宿列雲㑹中區網布四裔合圍促陣
交相侵伐用兵之象六軍之際也張甄設伏挑敵誘寇
縱敗先鋒要勝後復尋道為場頻戰累鬬夫保角依邊
處山營也隔道相望夾水兵也二鬬共生皆目并也持
棊合連理形也覽斯戲以廣思儀羣方之妙理訝竒變
之可嘉思孫吳與白起世既平而功絶局告成而巧止
當無為之餘日差見玩於君子
晉蔡洪圍棊賦曰命班爾之妙手制朝陽之柔木取坤
象於四方位將軍乎五岳然後畫路表界立質朱文曲
直有正方而不圓筭塗授卒三百惟羣任巧於無主譬
採菽乎中原於是攄妙思奮𤣥籌玩服色尚騂駒旅進
旅退二騎迭驅翻翻馬合落落星敷各嘯歌以發憤運
變化以相符乍似戲鶴之于霓又類狡兎之繞丘散象
乗虚之飛電聚類絶貫之積珠然後枕以大羅繕以城
郭綴以懸險經以絶落眇望翼舒翺翔容奕彎掌南指
情實西射揚塵奄迹雖動詳悉或臨局寂然惟棊是陳
静昧無聲潛來若神抑舒之役成子之賢也或聲手俱
發諠譁操擾色類不定次措無已再衰三竭鋭氣已朽
登軾望轍其亂可取也爾乃心鬬犇競勢使揮謙攜手
詆欺朱顔妒嫌然局不𢎞席子不盈捲秉二儀之極要
握衆巧之至權若八卦之初兆遂消息乎天文屈則尺
蠖舒則龍翻崔嵬雲起巃嵸浪傳崟岑山結杳如霧分
静若清夜之列宿動若流彗之互奔殿未結而筭了𨽻
首不得窺其門局覆亂而不惑斫桑不足識其源或設
死而稱枉臯陶不能治其怨或巧逸以樂胥后夔不足
以之讃亂云勢貎多矣孰能究傳逺求近取予一以貫
梁武帝圍棊賦曰圓奩象天方局法地枰則廣羊文犀
子則白瑤𤣥玉方目無斜直道不曲爾乃建將軍布將
士列兩陣驅雙軌徘徊鶴翔差池燕起用忿兵而不顧
亦憑河而必危癡無戒術而好鬬非智者之所為運疑
心而猶豫志無成而必虧今一棊之出手思九事而為
防敵謀斷而計屈欲侵地而無方不失行而致寇不助
彼而為强不讓他以増地不失子而云亡落重圍而計
窮欲佻巧而行促劇疎勒之屯邅甚白登之困辱或龍
化而超絶或神變而獨悟勿膠柱以調瑟専守株而待
兎或有少棊已有活形失不為悴得不為榮若其苦戰
未必能平用折雄威致損令名故城有所不攻地有所
不爭東西馳走左右周章善有翻覆多致敗亡雖畜鋭
以將取必居謙以自牧譬猛獸之將擊亦俛耳而固伏
若局勢已勝不宜過輕禍起於所忽功墜於垂成至如
玉壺銀臺車廂井欄既見知於曩日亦在今之可觀或
非刼非持兩懸兩生局有衆勢多不可名或方四聚五
花六持七雖涉戲之近事亦臨局而應悉或取結角或
營邊鄙或先㸃而亡或先撇而死故君子以之逰神先
達以之安思盡有戲之要道窮情理之奥秘
梁宣帝圍棊賦曰引如征鴻赴沼布若羣鵲依枝類林
麓之隠隠匹星漢之離離蜂起百塗從横萬制或無厭
而反失或先羸而後濟
奕㫖後漢班固奕㫖曰北方之人謂棊為奕弘之説之
舉大畧局必方正象地則也道必正直神明徳也棊有
白黒隂陽分也駢羅列布効天文也四象既陳行之在
人葢王政也或虚設豫置以自衛䕶葢象庖犧網罟之
制隄防周起障塞漏决有似夏后治水之勢一孔有閼
壊頹不振有似瓠子汎濫之敗作伏設詐突圍横行田
單之竒要厄相刼割地取賞蘇張之姿三分有二而不
誅周文之徳逡巡儒行保角依旁却自補續雖敗不亡
繆公之智中庸之方上有天地之象次有帝王之治中
有五霸之權下有戰國之事覽其得失古今畧備
奕勢魏應瑒奕勢曰葢棊奕之制所尚矣有像軍戎戰
陣之紀旌旗既列權慮蜂起駱驛雨集魚鱗鴈峙奮維
闡翼固衛邊鄙或飾遁偽旋卓轢軿列羸師延敵一乗
虚絶歸不得合兩見擒滅淮隂之謨拔旗之勢也或匡
設無常尋變應危寇動北壘備在南麾中棊既捷四表
自虧亞夫之智耿弇之竒也或假道四布周爰繁昌雲
合星羅侵逼郊場師弱衆寡臨據孤亡披掃彊禦廣畧
土疆昆陽之威官渡之方也挑誘既戰見欺敵對紛拏
相救不量進退羣聚俱隕力行唐突瞋目恚憤覆局崩
潰項將之咎楚懐之悖也時或失謬收奔攝北還自保
固完聚補塞見可而進先負後剋燕昭之賢齊頃之徳
也長驅馳逐見利忘害輕敵寡備所喪彌大臨疑猶豫
筭慮不詳茍貪少獲不知所亡當斷不斷還為所謀項
羽之失吳王之尤也持棊相守莫敢先動由楚漢之兵
相拒索鞏也
銘後漢李尤圍棊銘曰詩人幽憶感物則思志之空閒
翫弄遊意局為憲矩棊法隂陽道為經緯方錯列張
啓梁任孝恭謝示圍棊啓曰隠雷自天昆蟲已聽浮隂
在漢柱礎先霑笑古人之不工知前事之已拙既妙藉
手傳乃事因辭見微而能顯婉以成章孝恭人實下愚
才歸末品効嚬醜反學步蹇歸文業未彰武功已墜内
愧齊竽外羞魯服濫出簪纓非増後車之數謬頒計食
空貴長安之米
序梁沈約棊品序曰奕之時義大矣哉體希㣲之趣含
竒正之情静則合道動必適變若夫入神造極之靈經
武緯文之徳故可與和樂等妙上藝齊工支公以為手
談王生謂之坐隠是以漢魏名賢高品間出晉宋盛士
逸思爭流雖復理生於數研求之所不能涉義出乎幾
爻象未之或盡聖上聽朝之餘因日之暇迴景紆情降
臨小道以為凝神之性難限入𤣥之致不窮今撰録名
氏随品詳書俾粹理深情永垂芳於來葉
　　彈棊
魏文帝典論曰余於他戲弄之事少所喜惟彈棊略盡
其妙乃為之賦昔京師少工有二焉合鄉侯東方世安張
公子予嘗恨不得與彼數子者對
世説曰彈棊始自魏宫内裝奩戲也文帝於此技亦特
好用手巾拂之無不中有客自云能帝使為之客著葛
巾拂棊妙踰於帝
詩周王褒彈棊詩曰投壺生電影六博值仙人何如鏡
奩上自有拂輕巾隔澗疑將别隴頭如望秦握筆徒思
賦辭短竟無陳
賦後漢蔡邕彈棊賦曰榮華灼爍蕚不􁉎􁉎於是列象
棊雕華麗豐腹斂邊中隠四企輕利調博易使騁馳然
後抵掣兵棊夸驚或風飄波動若飛若浮不遲不疾如
行如留放一弊六功無與儔
魏文帝彈棊賦曰惟彈棊之嘉巧邈超絶其無儔苞上
智之弘略允貫㣲而洞幽局則荆山妙璞發藻揚暉豐
腹高隆庳根四頽平如砥礪滑若柔荑棊則𤣥木北幹
素樹西枝洪纎若一修短無差象籌列植一據雙螭滑
石霧散雲布四垂然後直叩先縱二八次舉縁邊間造
長邪迭取爾乃詳觀夫變化之理屈伸之形聨翩靃繹
展轉盤縈或暇豫安存或窮困側傾或接黨連興或孤
據偏停于時觀者莫不虚心竦踊咸側息而延佇或雷
抃以大噱或戰悸而不能語
魏丁廙彈棊賦曰文石為局金碧齊精隆中夷外緻理
肌平卑高得適既安且貞棊則象齒選乎南藩禮密身
重腹隠頭騫􁀙悍説敏不輕不軒列數二八取象宫軍
微章采列爛焉可觀於是二物既設主人延賔粉石霧
散六師列陳跡行王首左右相親成列告誓三令五申
事中軍政言含禮文號令既通兵棊啓路運若迴飈疾
似飛兎前中却儛賈其餘怒風馳火燎令牟取五恍哉
忽兮誠足慕也若夫氣竭力殘弱膽怯心進不及敵中
路為擒仁而不武春秋所箴剛優勁勇忿速輕急推敵
阻隧我廢彼立君子去是過猶不及
晉夏侯惇彈棊賦曰嫌深宇以舒情遘衆藝以廣娛觀
竒巧之瓌麗律彈棊之妙殊局則崑山之寳華陽之石
或煩蜿龍藻或分帶班駮或發色𤣥黄或皦的鱗白悉
魯匠之精能傾工心於雕錯形方隆而應矩焜煜霞以
倐鑠爾乃延良人洽坐際隆局施輕棊列徐正控往來
必有中而告憇相形投巧左撫右拔揮纎指以長邪因
偃掌而發八陵超踰落歸趣援勢紛交騖而踖合乗流
密以遙曵若乃釋正彈循亂湯滑石周散勢縱横捭撥
捶撇應無方侈若天星之列閃若流電之光或擗拍散
爛揮霍便姢或奮振唐唐頽水叅連棊單局匱等分紀
殘勝者含和負者喪顔惜情娛之未遂恨白日之微遄
實機藝之端首固君子之所歡也
序梁簡文帝彈棊論序曰觀夫模穹蒼而挺質寫博厚
而成形峙五岳而摽竒停四海而為量協日月之數應
律吕之期總𤣥黄之武畧校孫吳之應變語其用心壯
哉之戲也爾乃觀壯士之出師望兵棊之式道上昇則
搏翼穹天赴下則建瓴高屋乗危則棧山航海歴險則
束馬懸車完五憶霸國之勲全六想陳平之智反八均
高陽之數四角思漢后之歌飛九同晉侯之琴徘徊異
鄴中之輦牽牛覺乗槎之來織女擬雲軿之去故古人
或言之禮樂或比之仁讓或喻以修身或齊諸道徳良
有㫖也
啓梁元帝謝東宫賜彈棊局啓曰繹本慙逰藝彌愧拂
巾鳯峙鷹揚信難議擬鳥跂星懸曽何彷彿蓮花未易
玉屑不工縁邊之法庶遵細柳之陣徘徊之勢方希明
月之樓子桓有錫聞於邃古季緒蒙賜即事可傳
　　博
説文曰博局戲六箸十二棊也古者鳥曹作博
山海經曰休與之山其上有石焉名曰帝臺之棊五色
而文狀如鶉卵
穆天子傳曰天子與井公博三日而決
列子曰虞氏者梁之富人置高樓大路設酒撃博樓上
尹文子曰博盡闗塞之宜得周通之路而不能制齒之
大小在遇者也
家語曰哀公問孔子曰吾聞君子不博有諸孔子曰有
之為其兼行惡道也
説苑曰晉靈公驕奢造九層之臺謂左右敢諌者斬孫
息聞之求見公曰子何能孫息曰臣能累十二棊加九
雞子其上公曰吾少學未嘗見也子為寡人作之孫息
即正顔色定志意以棊子置上加雞子其上左右慴息
靈公俯伏氣息不續公曰危哉孫息曰公為九層之臺
三年不成危甚於此
論吳韋昭博奕論曰葢聞君子恥當年而功不立疾沒
世而名不稱故曰學如不及猶恐失之是以勉精厲操
晨興夜寐不遑寜處若寗越之勤董生之篤漸漬徳義
之淵栖遲道藝之域且以西伯之聖姬公之才猶有日
􁀈待旦之勞況在臣庶而可以已乎歴觀古今功名之
士皆積累殊異之迹勞神苦體契濶勤思平居不墮其
業窮困不易其素是以卜式立志於耕牧王霸受道於
囹圄終有榮顯之福以成不朽之名今世之人不務經
術好習博奕廢事弃業忘寢與食窮日盡明繼以脂燭
當以臨局交事雌雄未決人事曠而不修賔旅闕而不
接雖有太牢之饌韶夏之樂不暇存也然其所志不出
一枰之上所務不過方罫之間勝敵無封爵之賞獲地
無兼土之實伎非六藝用非經國立身者不階其術徵
進者不由其道求之於戰則非孫吳之倫考之於道藝
則非孔氏之門以變詐之務則非忠信之事以刼殺為
名則非仁者之意而空妨日廢業終無補益何異設木
而擊之置石而投之哉且君子之居室也勤身以致養
其在朝也竭命以納忠故孝友之行立貞純之名彰方
今聖朝乾乾務在得人博選良才旌簡旄俊設呈試之
科垂金爵之賞誠千載之嘉㑹百世之良遇也
　　樗蒲
異苑曰昔有人乗馬山行遥岫裏有二老翁相對樗蒲
遂下馬以策拄地而觀之自謂俄頃視其馬鞭漼然已
爛顧瞻其馬鞍骸枯朽既還至家無復親屬一慟而絶
博物志曰老子入胡作樗蒲
庾翼集叅軍于瓉陳節戲事曰夫嬉戲都名動相剥非
為治之本自今樗蒲擲馬諸不急戲宜一斷之翼答曰
今唯許其圍棊餘悉斷
賦後漢馬融樗蒲賦曰昔有𤣥通先生逰于京都道徳
既備好此樗蒲伯陽入戎以斯消憂枰則素㫋紫罽出
乎西鄰縁以繢繡紩以綺文杯則搖木之幹出自崑山
矢則藍田之石卞和所工含精玉潤不細不洪馬則𤣥
犀象牙是磋是礲杯為上將木為軍副齒為號令馬為
翼距籌為筞動矢法卒數於是芬葩貴戚公侯之儔坐
華榱之高殿臨激水之清流排五木散九齒勒良馬取
道里是以戰無常勝時有逼遂臨敵攘圍事在將帥見
利電發紛綸滂沸精誠一呌十盧九雉磊落踸踔并來
猥至先名所射應聲粉潰勝貴歡悦負者沉悴
　　投壺
禮記曰投壺之禮主人奉矢司射奉中使人執壺主人
請曰某有枉矢哨壺請以樂賔
神仙傳曰玉女投壺天為之笑
東觀漢記曰祭遵薨博士范升上疏曰遵為將軍取士
皆用儒術對酒娛樂必雅歌投壺又建為孔子立後奏
置五經大夫雖在軍旅不忘爼豆
魏略曰邯鄲淳字淑作投壺賦千餘言奏之文帝以為
工賜帛千匹
古歌曰上金殿者玉樽延貴客入門黄金堂東厨具肴
膳椎牛烹猪羊主人前進酒琴瑟為清商投壺對彈棊
博奕並復行
何劭王弼傳曰弼性好弘理樂逰宴解音律善投壺
賦魏邯鄲淳投壺賦曰古者諸侯間於天子之事則相
朝也以正班爵講禮獻功於是乃崇其威儀恪其容貎
繁登降之節盛揖拜之數機設而弗倚酒澄而弗舉肅
肅濟濟其性敬焉敬不可久禮成於飫乃設大射否則
投壺植兹華壺鳬氏所鑄厥高二尺盤腹修頸飾以金
銀文以彫鏤象物必具距筵七尺傑焉植駐矢維二四
或柘或棘豐本纎末調勁且直執笇奉中司射是職曽
孫侯氏與之乎皆得然後觀夫投者閒習察妙巧之所
極駱驛聨翩爰夏兎發翻翻集集不盈不縮應壺順入
何其善也每投不空四矢退効既入躍出荏苒偃仰僶
俛趨下餘勢振掉又足樂也擬議於此命中於彼動之
如志靡有違也譬諸為政羣職罔弛左右畢投効竒數
鈞列置功笇稱善告賢三載考績幽明始分也比投不
釋増是自遂雖往有功義所不貴春秋貶翬亦猶是類
也若乃撮矢作驕累掇聨取一往之納二巧無與耦斯
乃絶倫之才尤異之技者也柯列葩布匪罕匪綢雖就
置猶弗然矧逈絶之所投惟兹巧之妙麗亦希世之寡
儔調心術於混𠖇適容體於便安紛縱竒於施舍顯必
中以微觀悦與坐之耳目樂衆心而不倦瓌瑋百變惡
可窮讃
　　塞
説苑曰塞行棋相塞謂之塞也
管子曰秋行五政一曰秋禁二曰博塞
穆天子傳曰天子與井公塞也
莊子曰臧與榖相與牧羊問臧奚事挾策讀書問穀奚
事博塞以逰事業不同亡羊均也伯夷死於首陽之下
盜跖死於東陵之上所死不同殘生均也
漢書曰吾邱夀王以格五召待詔(孟康曰乗五閣不/得行故云格五也)
賦後漢邊孝先塞賦曰可以代博奕者曰塞其次也試
習其術以驚睡救寐免晝寢之譏而已然而徐核其困
通之極乃亦精妙而足美也故書其較畧舉其指歸以
明博奕無以尚焉曰始作塞者其明哲乎故其用物也
約其為樂也大猶土鼔塊枹空桑之瑟質樸之化上古
所耽也然本其規模制作有式四道交正時之則也棊
有十二律吕極也人操厥半六爻列也赤白色者分隂
陽也乍亡乍存像日月也行必正直合道中也趨隅方
折禮之容也迭往迭來剛柔通也周則復始乾行健也
局平以正坤徳順也然則塞之為義盛矣大矣廣矣博
矣質象于天隂陽在焉取則于地剛柔分焉施之于人
仁義載焉考之古今王霸備焉覽其成敗為法式焉
　　藏鈎
風土記曰義陽臘日飲祭之後叟嫗兒童為藏鈎之戲
分為二曹以效勝負若人偶即敵對人竒即人為逰附
或屬上曹或屬下曹名為飛烏以齊二曹人數一鈎藏
在數手中曹人當射知所在一藏為一籌三籌為一都
辛氏三秦記曰昭帝母鉤弋夫人手拳而有國色先帝
寵之世人藏鉤法此也
賦晉庾闡藏鉤賦曰歎近夜之藏鉤復一時之戲望以
道生為元帥以子仁為佐相思蒙籠而不啓目烱冷而
不暢多取決於公長乃不咨於大匠鈎運掌而潛流手
乗虚而密放示微迹而可嫌露疑似之情狀輒爭材以
先叩各鋭志於所向意有往而必乖策靡陳而不喪退
怨歎於獨見慨相顧於惆悵夜景煥爛流光西驛同明
誨其夙退對者催其連射攘袂以發竒探意外而求迹
竒未發而妙待意愈求而累僻疑空拳之可取手含珍
而不摘督猛炬而増明從因朗而心隔壯顔變成衰容
神材此為愚蒙
　　四維
賦東晉李秀四維賦曰四維戲者衛尉摰侯所造也畫
紙為局截木為棊取象元一分而為二准隂陽之位擬
剛柔之策而變動云為成乎其中世有哲人黄中通理
探賾索隠開物建始造四維之妙戲邈衆藝之特竒盡
盈尺之局乃擬象乎兩儀立太極之正統班五常之列
位剛柔異而作配趍舍同而從類或盤紆詰屈連延駱
驛或間不容息舍棊則獲圍成未合驕棊先出九道並
列専都獨畢
　　象戲
周武帝造象戲
王褒為象經序曰一曰天文以觀其象天日月星是也
二曰地理以法其形地水木金土是也三曰隂陽以順
其本陽數為先本於天隂數為先本於地是也四時以
正其序東方之色青其餘三色例皆如之是也五曰筭
數以通其變俯仰則為天地日月星變通則為水火金
木土是也六曰律吕以宣其氣在子取未在午取丑是
也七曰八卦以定其位至震取兑至離取坎是也八曰
忠孝以惇其敎出則盡忠入則盡孝是也九曰君臣以
事其禮不可以貴凌賤直而為曲不可以卑畏尊隠而
無犯是也十曰文武以成其務武論七徳文表四敎是
也十一曰禮儀以制其則居上不驕為下盡敬進退有
度可法是也十二曰觀徳以考其行定而後求義而後
取時然後言樂然後笑是也或升進以報徳義以遷善
或黜退以貶過事在懲惡或以沉審為貴正其瞻視或
以徇齊為功明其糾察得失表於隆替在賤必申怠敬
彰於勸沮處尊思屈片言崇於拱璧一徳踰於華衮
賦周庾信象戲賦曰觀夫造作權輿皇王厥初法凝隂
於厚徳仰冲氣於清虚於緑簡既開丹局直正理洞研
幾原窮作聖若叩洪鍾如懸明鏡白鳯遙臨黄雲高映
可以變俗移風可以莅官行政是以局取諸乾仍圖上
𤣥月輪新滿日暈初圓摸羽林之華葢寫明堂之璧泉
坤以為輿剛柔卷舒若方鏡而無影似空城而未居促
成文之畫亡靈龜之圖馬麗千金之馬符明六甲之符
於是搢笏當次依辰就席迴地理於方珪轉天文於圓
璧分荆山之美玉數藍田之珉石南行赤水之符北使
𤣥山之策居東道而龍青出西闗而馬白既舒𤣥象聊
定金枰昭日月之光景乗風雲之性靈取四方之正色
用五徳之相生從月建而左轉起黄鍾而順行隂翻則
顧兎先出陽變則靈烏獨明況乃豫逰仁夀行樂徽音
水影搖日花光照林乍披圖而久玩或開經而熟尋雖
復成之於手終須得之於心乃有龍燭衘花金罏浮氣
月落桂垂星斜柳墜猶豫樞機嫌疑涇渭顧望迴惑心
情怖畏應對坎而衝離忽當申而取未
　
　
　
　
　
　
　
　
　
　
　
　
　藝文類聚卷七十四
欽定四庫全書
　藝文類聚卷七十五　　　唐　歐陽詢　撰
　養生部(養生/)　(卜筮/)　(相術/)　(疾/)　(醫/)
　　養生
易曰天地之大徳曰生
文子曰太上養神其次養形神清意平百節皆寜養生
之本也肥肌膚充腸胃閉嗜慾養生之末也
莊子曰吹吁呼吸吐故納新此導引之士養形之人也
彭祖夀考者之所好也
韓子曰神不注於外則身全身全之謂得得者得身也
華佗别傳曰佗嘗語吳普人體欲得勞動但不當自使
極爾體常動搖穀氣得清血脉流通疾則不生卿見户
樞雖用易腐之木朝暮開閉動搖遂最晚朽是以古之
仙者赤松彭祖之為導引葢取於此也
抱朴子曰爾乃咀吸寳華谷神太清外珍五耀内守九
精又曰城陽郄儉少時行獵墮空冡中飢餓見冡中先
有大龜數數迴轉所向無常張口吞氣或俛或仰儉素
亦聞龜能導引乃試随龜所為遂不復飢百餘日頗苦
極後人有偶窺冡中見儉而出之後竟能咽氣斷穀魏
王召置土室中閉試之一年不食顔色悦澤氣力自若
論晉嵇康養生論曰世或有謂神仙可以學得不死可
以力致者或云上夀一百二十古今所同過此以往莫
非妖妄此皆兩失其情粗試論之夫神仙雖不目見然
記籍所載前史所傳較而論之其有必矣似持受異氣
禀之自然非積學所能致也至於導養得理而盡命上
獲千餘嵗下可數百年而世皆不精故莫能得之豆令
人重榆令人瞑合歡蠲忿萱草忘憂愚智所知也薰辛
害目豚魚不養常世所識也虱處頭而黒麝食柏而香
頸處險而癭齒居晉而黄推此而言凡所食之氣蒸性
染身莫不相應豈唯蒸之使重而無使輕害之使闇而
無使明染之使黄而無使堅哉故神農曰上藥養命中
藥養性者誠知性命之理因輔養以通也
　　卜筮
禮記曰龜為卜筴為筮又曰昔三代明王皆事天地之
神明無非卜筮之用不敢以其私䙝事上帝是故不犯
日月不違卜筮
尚書曰立卜筮人
古史考曰庖犧氏作始有筮其後殷時巫咸善筮
穆天子傳曰天子筮獵萃澤其卦遇訟逢公占之曰藪
澤蒼蒼其宜正公戎事則從
左傳曰邾文公卜遷于繹史曰利於民而不利於君也
邾子曰茍利於民孤之利也天生民而樹之君以利之
也民既利矣孤必與焉
史記曰卜者以法天地象四時於民仁義分策定卦旋
式正綦而後言天地利害事之成敗昔先王定國必先
龜筴日月而乃敢代正時日乃後入家産子必先占吉
凶後乃育之伏犧作八卦為三百八十四爻而天下治
句踐放文王八卦以破敵國霸天下
論晉庾闡蓍龜論曰夫物生而後有象有象而後有數
有數而後吉凶存焉蓍者尋數之主非神明之所存龜
者啓兆之質非靈照之所生何以明之夫求物於闇室
夜鑒者得之無夜鑒之朗又以火得之得之功同也致
功之迹異也不可見目因火鑒便謂火為目神憑蓍通
又謂蓍為神也由此言之神明之道則大賢之闇室蓍
龜之用豈非顔子之龍燭耶蓍龜之運亦所以感興卦
兆求通逆數又非爻象之體擬議之極者也安得超登
仙而含靈獨備哉且殊方之卜或責象草木或取類瓦
石而吉凶之應不異蓍龜此為神通之主自有妙㑹不
由形器尋理之器或因他方不繫蓍龜然經有天生神
物不載圓神之説言者所由也直稱神之美以友其迹
亦猶筌雖得魚筌非魚也蹄雖得兎蹄非兎也是以象
以求妙妙得則象忘蓍以求神神窮則蓍廢
箴宋顔延之大筮箴曰余因讀易偶意蓍龜友人有請
決逰宦務志卦有咎占故作大箴以悟焉先王設筮大
人盡慮卦遭同人變而之豫先號後笑初暌末遇時至
運來當在三五功畢官成幾乎衍數慶在坤宫災在坎
路不出户庭獨立無懼違此而動投足失步無惰爾儀
靈骨有知無曰余逆神筴不豫南人司箴敢告馳騖
序梁元帝洞林序曰葢聞𤣥枵之野鬼方難測朱鳥之
舍神道莫知而緹幔曉披即辯黄鍾之氣靈臺夕望便
知玉井之色復以談乎天者雖絶名言之外存乎我者
還居稱謂之中余幼學星文多歴嵗稔海中之書略皆
尋究巫咸之説偏得研求雖紫微迢遞如觀掌握青龍
顯晦易乎窺覽羨門五將亟經玩習韓終六王常所寳
愛至如周王白雉之筮殷人飛燕之卜蓍名聚雪非闗
地極之山卦有密雲能擁西郊之氣爻通七聖世經三
古山陽王氏直解談𤣥河東郭生纔能射覆兼而兩之
竊自許矣
　　相術
荀卿子曰古有姑布子卿今之世有唐舉相人形狀顔
色而知其吉凶世俗稱之相形不如論心論心不如擇
術形不勝心心不勝術術正而心從之則形相惡而心
術善無害為君子也形相雖善而心術惡無害為小人
也又曰許負唐舉鄧通條侯此四公皆善相
史記曰韋賢至大鴻臚有相工相之當至丞相賢有男
四人又使相之至第二子𤣥成曰此子貴亦當為丞相
賢曰我若為丞相有長子在是安得為之賢後竟為丞
相既死而長子有罪乃立𤣥成
東觀漢記曰孝順梁后永建三年選入掖庭相工萊通
見矍然驚駭却再拜賀曰此所謂日角偃月相之極貴
臣所未嘗見也又曰班超行詣相者曰布衣諸生爾當
封侯萬里之外超問其狀相者曰生燕頷飛而食肉此
萬里侯相也
論魏陳王曹植相論曰世人固有身瘠而志立體小而
名高者於聖則否是以堯眉八彩舜目重瞳禹耳叅漏
文王四乳然則世亦有四乳者此則駑馬一毛似驥耳
又曰宋臣有公孫吕者長七尺面長三尺廣三寸名震
天下若此之狀葢逺代而求非一世之異也使形殊於
外道合其中名震天下不亦宜乎語云無憂而戚憂必
及之無慶而歡樂必還之此心有先動而神有先知則
色有先見也故扁鵲見桓公知其將亡申叔見巫臣知
其竊妻而逃也
荀子曰以為天不知人事耶則周公有風雷之災宋景
有三次之福以為知人事乎則楚昭有弗禜之應邾文
無延期之報由是言之則天道之與相占可知而疑不
可得而無也
魏王朗相論曰然仲尼之門童冠之羣不言相形之事
抑者亦難據故也古之人固有懐不副其貎行不稱其
聲者是故夫子以言信行失之於宰予以貎度性失之
於子羽聖人之於聽察精矣然猶或有所不得以此推
之則彼度表捫骨指色摘理不常中必矣若夫周之叔
服漢之許負各以善相稱於前世而書専記其効驗之
尤著者不過公孫氏之二子與夫周氏之條侯而已
賛周庾信以蔡澤就唐生相賛曰蔡澤羈旅唐生決疑
無勞神策不問靈龜富貴自取年夀須期雖云異相㑹
待逢時
序梁陶𢎞景相經序曰相者葢性命之著乎形骨吉凶
之表乎氣貎亦猶事先謀而後動心先動而後應表裏
相感莫知所以然且富貴夀夭各值其數董賢甫在弱
冠便位過三公貲半於國而裁出世身摧家破馮唐袴
穿郎署揚雄壁立高閣而並至白首或垂老玉食而宦
不過尉史或頴惠若神僅至齠齔或不辯菽麥更保黄
耉此又明其偏有得也
梁劉孝標相經序曰夫命之與相猶聲之與響聲動乎
幾響窮乎應雖夀夭參差賢愚不一其間大較可得聞
矣若乃生而神睿弱而能言八彩光眉四瞳麗目斯實
天姿之特達聖人之符表洎乎日角月偃之竒龍樓虎
踞之美地静鎮於城纏天闗運於掌策金槌玉枕磊落
相望伏犀起葢隠轔交映井宅既兼食匱已實抑亦帝
王卿相之明効也及其深目長頸頽顔蹙齃虵行鷙立
猳喙鳥咮筋不束體血不華色手無春荑之柔髮有寒
蓬之悴或先吉而後凶或少長乎窮乏不其悲歟至如
姬公凝負圖之容孔父𦕈栖遑之迹豐下知其有後黄
中明其可貴其間或躍馬膳珍或飛而食肉或皁𨽻晚
侯初形未正銅岩無以飽生玉饌終乎餓死因斯以觀
何事非命
　　疾
史記曰陳軫適至秦惠王曰子去寡人之楚亦思寡人
否軫對曰王聞越人莊舄乎王曰弗聞軫曰莊舄仕楚
執珪有須而疾為越聲楚王曰舄故越之鄙細人也今
仕楚執珪貴極矣亦思越不或對曰凡人思故在其疾
也彼思越即越聲不思越即楚聲使人往聽之猶尚越
聲也今臣雖弃逐之楚豈能無秦聲哉
漢書曰司馬相如疾甚上曰可往悉取其書使往而相
如已死家無遺書問其妻對曰長卿未嘗有書也時時
著書人又取去長卿未死時為一卷書曰有使來求書
奏之其遺札言封禪事所司奏焉天子異之
桓譚新論曰余歸沛道疾蒙絮被終罽裾乗騂馬宿東
亭亭長疑是賊發卒夜來余令吏勿鬬乃相問而去又
曰余少時見揚子雲之麗文高論不自量年少新進而
猥欲逮及嘗激一事而作小賦用精思太劇而立發疹
子雲亦言成帝上甘泉詔召作賦卒暴及倦卧夢其五
藏出在地以手收内及覺大少氣疾一嵗而忘
東觀漢記曰王良以疾歸一嵗復徵至滎陽疾篤不任
進道乃過其友人友人不肯見曰不有忠言竒謀而取
大位何其往來屑屑不憚煩也遂拒之良慙自後連徵
輒稱疾
三輔決録曰趙岐初名嘉年三十餘有重疾卧蓐七年
自慮奄忽乃為遺令勅兄子可立一員石於吾墓前刻
之曰漢有逸民姓趙名嘉有志無時命也奈何其後疾
瘳
風俗通曰無恙俗説疾也凡人相見及書問者曰無疾
耶按上古之時草居路宿恙噬蟲也食人心凡相勞問
者曰無恙乎非為疾也又曰予之祖郴為汲令以夏至
日請主簿杜宣賜酒時北壁上有懸赤弩照於杯中其
形如蛇宣惡之然不敢不飲其日便得疾云蛇入腹後
郴使宣於故處設酒杯中復有蛇因謂宣此乃壁上弩
影耳非有他怪宣意遂解甚怡懌
詩梁簡文帝卧疾詩曰沉疴類弩影積弊似河魚詎逢
龍子浴空歎楚王葅又喜疾瘳詩曰朝窓猶掩扇宿幔
未懸鉤逍遙臨四注兼持散九愁雖同衛子憊聊喜摰
生瘳災星夜出境鳴禽晚去樓蠲邪無賈服祅氣息梁
牛隔簾䕃翠蓧映水含珠榴丹經藴玉笥𤣥水出長洲
結友尋方岳採藥訪圓丘神随七星變貎逐五雲留飛
鴻若可駕輕簪必易抽
梁劉孝威和簡文帝卧疾詩曰玉躬耗寒暑羣望崇珪
璧仁祀盛黄縑禮壇優紺席憊均楚疾愈俄同宋年益
豈勞誦賦臣寜用觀濤客
梁朱超道嵗晚沉痾詩曰風將夜共静空與月俱明燭
滴龍猶伏罏開鳯欲驚葉飛林失影氷合澗無聲太息
興牀念寜敢離衣行唯畏殘藤盡不聞桴鼓鳴
賦晉摰虞疾愈賦曰余體氣不和飲食漸損旬有餘日
衆疾並除饋食纎纎而日尠體貎亷亷而轉損校朝夕
其未殊驗朔望而減本形容消而憔悴體質憊而狼狽
内憂深而慮逺乃量飡而度帶講和緩之餘論尋越人
之遺方考異同以求中稽衆術而簡良㑹異端於妙門
乃歸竒於涉廛惟兹藥之攸造寳明中之皆堅丸以三
七為劑服以四獻為程勢終朝而始發景未仄而身輕
食信宿而異量體涉旬而告平
梁裴子野卧疾賦曰旅聞禁以永久迫衰老而殷憂無
筋力以為禮聊卧疾以來休是時凍雨洒塵涼隂滿室
風索索而傍起雲霏霏而四密爾乃高歌莫和㫖酒時
傾洗然尚想何慮何營
表梁簡文帝在州羸疾自解表曰昔違紫複曽不弱冠
今夢青蒲逝將已立願歸之謁不逮宸矜民請之書遽
降天允屬上黨之雄山西宣將五校失道八尉驕貪一
箭而解重圍更成戎阻九戰而絶甬道翻就喪師雖王
郭不追朱買難嗣實以褰襜明目日夜厲精地雜黠羌
民多獷俗人非公孝欲使任類汝南勲異伯宗必須榮
踰戊己州牧良才實屬多士無令菲薄徒積妨賢
書梁簡文帝答湘東王書曰暮春美景風雲韶麗蘭葉
堪把沂川可浴弟邵南寡訟時輟甘棠之隂冀州為法
暫止褰襜之務唐景薦大言之賦安汰述連環之辯盡
遊玩之美致足樂乎吾春初卧疾極成委弊雖西山白
鹿懼不能愈子預赤丸尚憂未振高卧六安每思扁鵲
之問静然四屋念絶修都之香皇上慈被率土甘露聿
宣鳴銀鼓於寳坊轉金輪於香地法雷警夢恵日暉朝
道俗輻凑逺近畢集獨以疾障致隔聞道豈止楊僕有
闗外之傷周南起留滯之恨
序梁陶𢎞景肘後百一方序曰夫生民之所為大患莫
急乎疾疹疾疹而弗治猶救火不以水也今輦掖左右
師藥易尋郊郭之外已有難值況窮村逈陌遙山絶浦
其間夭枉焉可勝言方術之書卷帙徒繁拯濟葢寡就
欲披覽回惑多端抱朴此製實為深益然尚有闕漏未
盡其善輙採集補聞凡一百一首葛氏序云可以施於
貧家野居然亦不止如此今搢紳君子若常處閒佚乃
可師藥有方脱從禄外邑將命逺途或祗直禁闈晨宵
閉隔或羈束戎陣城壘嚴阻忽驚急倉卒唯拱手相看
孰若便採之枕笥則可庸豎成醫故備論節度使曉然
無滯
　　醫
左傳曰晉侯求醫於秦秦伯使醫緩為之未至公夢二
豎子曰彼良醫也懼傷我焉逃之其一曰居肓之上膏
之下若我何醫至曰疾不可為也在肓之上膏之下攻
之不可達針之不及藥不至焉公曰良醫也厚禮而歸
之
列子曰龍叔謂文摰曰吾有疾子能已乎文摰即命龍
叔背盟而立曰嘻吾見子之心矣子心穴孔流通一孔
不達今聖智為疾者或由此乎
史記曰扁鵲姓秦名越人少時為人舍客長桑君遇而
竒之知非常人及呼扁鵲與語我有禁方年老欲傳與
公公無泄乃出懐中藥與扁鵲又曰趙簡子疾五日不
知人召扁鵲扁鵲入視疾出曰昔秦穆公嘗如此七日
而寤居二日半而簡子寤
魏志曰華佗逰學徐土兼曉養性之術年且百嵗而猶
有壯容時人以為仙又曰沛相陳珪舉孝亷太尉黄琬
辟皆不就精於方藥處劑不過數種心識分銖不假稱
量針亦不過數處若疾結於内針藥所不能及者乃先
令以酒服麻沸散既醉無所覺因刳破腹背抽割積聚
若在腸胃則斷截湔洗除去疾穢既而縫合傅以神膏四
五日創愈一月之間皆平復
賦晉嵇含寒食散賦曰余晚有男兒既生十朔得吐下
積日羸困危殆決意與寒食散未至三旬幾於平復何
矜孺子之坎軻在孩抱而嬰疾既正方之備陳亦旁求
於衆術窮萬道以弗損漸丁寜而積日爾乃酌醴操散
商量部分進不訪舊旁無顧問偉斯藥之入神建殊功
於今世起孩孺於重困還精爽於既繼
　
　
　
　
　
　
　
　
　藝文類聚卷七十五
欽定四庫全書
　藝文類聚卷七十六　　　唐　歐陽詢　撰
　内典上(内典/)
　　内典
後漢書曰明帝夢金人長丈餘頭有光明以問羣臣或
曰西方有神名曰佛其形丈六尺而黄金色帝於是遣
使天竺問佛道法遂於國中圖畫形象焉
續漢書曰天竺國一名身毒在大月氐東南修浮圖佛
道以成俗不殺伐
釋道安西域志曰波羅祭斯國佛轉法輪處在此國也
又曰須刺國有五百沙彌真人寺望晦日寺前有方青
石大人來下石上又曰摩訶賴國有阿耨達山王舍城
在山東南角竹園精舍在城西又有佛浴所六年苦行
處
支僧載外國事曰和訶條國在大海之中地方二萬里
國有大山山有石井井中生千葉白蓮花井邊青石上
有四佛足迹合有八迹月六齋日彌勒菩薩與諸天神
禮佛迹竟便飛去浮圖講堂皆七寶國王長者常作金
樹銀花銀樹金花供養佛又曰維那國去舍衞國五十
由旬由旬者晉言四十里維摩詰家在城内基井尚存
又曰迦維羅越國今屬播黎越國猶有優婆塞姓釋可
二十餘家是白靜王之苗裔昔太子生時有二龍王一
吐冷水一吐暖水今有池尚一冷一暖又曰鳩留佛姓
迦葉生那訶維國又曰彌勒佛當生波羅祭國在迦維
羅越南又曰罽賔國在舍衞之西國王民人悉奉佛
道人及沙門到冬未中前飲少酒過中不復飯又曰
佛在拘私那竭國般泥洹欲泥洹時自然有寶牀從
地出有八萬四千國王爭將佛題神妙天人曰佛應
就此土那竭王乃作金棺椱檀車送喪佛積薪不燒
自燃王將舍利歸宫八萬四千國興兵爭舍利婆羅
門分之用金升量舍利得八斛四㪷諸國各得還立
浮圖
宋元嘉起居注曰阿羅單國王毗沙􁀙摩造使云諸佛
世尊常樂安隱處雪山陰雪水流注百川洋溢以味清
淨周迴屈曲從趣大海一切衆生咸得受用又曰師子
王國遣使奉獻詔荅云此小乗經甚少彼國所有皆可
冩送
扶南記曰頓遜國屬扶南西出海中國主名崑崙有天
竺胡五百家兩佛圖婆羅門千餘人頓遜人敬奉其道
以香花自洗精進不捨晝夜香有區撥摩花冬夏不衰
日載數千車貨之慘更香好
南州異物志曰天竺國地方三萬里佛道所出其國王
城郭宫室皆雕文刻鏤
詩秦鳩摩羅什法師十喻詩曰十喻以喻空空必待此
喻惜言以會意意盡無會處既得出長羅住此無所住
若能映斯照萬象無來去
宋謝靈運石壁立招提精舍詩曰四城有頓躓三世無
極已浮歡昧眼前沈照貫終始壯齡緩前期頽年迫暮
齒揮霍夢幻頃飄忽風電起良緣迨未謝時逝不可俟
敬擬靈鷲山尚想祗洹軌絶溜飛庭前高林映窻裏禪
室栖空觀講宇析妙理又過瞿谿石室飯僧詩曰清霄
颺浮煙空林響法鼔庶乗四等觀永拔三界苦
宋謝莊八月侍華林曜靈殿八關齋詩曰玉桴乗夕逺
金枝終夜舒澄淳元化闡希微寂理孚
梁武帝十喻幻詩曰揮霍變三有恍惚隨六塵蘭園種
五果雕案出八珍對見不可信熟視事非真空生四岳
想徒勞七識神著幻是幻者知幻非幻人又如炎詩曰
亂念矚長原例見望遥炯逶迤似江漢汎濫若滄溟金
波揚素沫銀浪翻綠萍逺思如可取近至了無形熱緣
熱惚逼渇愛渇心生又靈空詩曰物情異所異世心同
所同狀如薪遇火亦似草行風迷惑三界裏顛倒六趣
中五愛性洞逺十相法靈沖皆從妄所妄無非空對空
又乾闥婆詩曰靈海自已極滄流去無邊蜃蛤生異氣
闥婆鬱中天青城接丹霄金樓帶紫煙皆從望見起非
是物理然因彼凡俗喻此中𤣥又𤣥又夢詩曰甘寢隨
四坐蓋睡依五衆違從競分諍美惡相戲弄出家為上
首入仕作梁棟色已非真實聞見皆靈洞長眼出長夜
大覺和大夢又會三教詩曰少時學周孔弱冠窮六經
中復觀道書有名與無名妙術鏤金版真言隱上清密
行貴陰德顯證表長齡晚年開釋卷猶日映衆星苦集
始覺知因果乃方明示教唯平等至理歸無生又遊鍾
山大愛敬寺詩曰才性乏方便智力非善權歎逝比愆
稔交臂乃奢年從流既難反弱喪謂不然三苦恒追隨
五毒自燒燃貪癡養憂畏熱惱坐燋煎道心理歸終信
首故宜先駕言追善友迴輿尋勝緣面勢周大地縈帶
極長川稜層疊嶂逺邐迤磴道懸朝日照花林光風起
香山慧居超七淨梵住踰八禪始得展身敬方乃遂心
虔菩提聖種子十萬良福田正趣果上果歸依天中天
以我初覺意貽爾後來賢又和太子懴悔詩曰玉泉漏
向盡金門光未成繚繞聞天樂周流揚梵聲蘭湯浴身
垢懴悔淨心靈萎草獲再鮮落華蒙重榮
梁簡文帝十空如幻詩曰漢安設大響周穆置高臺三
里生雲霧瞬息起氷雷空持生識縳徒用長心災慧人
恒棄捨庸識屢邅迴六塵俱不實三界信悠哉又水月
詩曰圓輪既照水初生亦映流溶溶如漬璧的的似沈
鈎非關顧兔没豈是桂枝浮空今誰雅識還用喜騰猴
萬累若消蕩一相更何求又如響詩曰疊嶂逈參差連
峰鬱相拒逺聞如句咏遥應成言語竟無五聲實誰謂
八音所空惑顛倒羣徒迷塵縳侣愍哉火宅中兹心良
可去又如夢詩曰秘駕良成辯司夢並成虚未驗周為
蝶安知人作魚空聞延壽賦徒勞岐伯書潛令六識擾
安能二惑除當須耳應滿然後會真如又如影詩曰朝
光照皎皎夕漏轉駸駸晝花斜色去夜樹有輕陰並能
興眼入俱持動惑心息形影方止逐物慮恒侵若悟假
名淺方知實相深又鏡象詩曰精金宛成器懸鏡在高
堂後挂七龍網前發四珠光逈望疑垂月傍瞻譬璧璫
仁壽含萬類淮南辯四鄉終歸一亡有何關至道場又
蒙豫懴悔詩曰皇情矜幻俗聖德愍重昬制書開攝受
絲綸廣慧門時英滿君囿法侣盛天園俱消五道縳共
蕩四生寃三循祛愛馬六念靜心猿庭深仗采豔地寂
伎聲喧上風吹法鼓垂齡鳴晝軒新梅含未發落桂聚
還翻早燈藏石磴寒潮浸水門一期蒙誘善方願遣籠
樊又往虎窟山寺詩曰細松斜繞徑峻嶺半藏天古樹
無枝葉荒郊多野煙分花出黄鳥挂石下新泉蓊鬱均
雙樹清靈類八禪栖神紫臺上縱意白雲邊徒然嗟小
藥何由齊大年又侍講詩曰物善渥深慈監撫宣王事
英邁八解心高超七花意又旦出興業寺講詩曰沐芳
肅朝帶駕言祗淨宫羽旗承去影鐃吹雜還風呉戈憂
服箭驥馬綠沈弓水照栁初碧煙含桃半紅見鶴徒知
謬察象理難同方知惡四辯奚用語三空又和會三教
詩曰聚沬多緣假摽空非色香漢君雖啟夢晉后徒降
祥元機昔未辯洞鑒資我皇又夜望浮圖上相輪絶句
詩曰光中辯垂帶霧裏見飛鸞定用方諸水持添承露
盤又望同泰寺浮圖詩曰遥看宫佛圖帶璧復垂珠燭
銀踰漢汝寶鐸邁昆吾日起光芒散風吟宫徵殊露落
盤恒滿桐生鳯不雛飛幡雜晚虹(音/絳)畫鳥狎晨鳬梵世
臨空下應真蔽景趨帝馬咸千轡天衣使六銖意樂開
長表多寶現金軀能令苦海渡復使慢山踰願能周四
忍長當出九居
梁元帝和劉尚書侍講五明集詩曰汲引留宸鑒舟航
動睿情法王惟一法無生信不生日宫佳氣滿月殿善
風清綺錢敞西觀緹幔卷南榮
梁昭明太子𤣥圃講詩曰試欲遊寶山庶攸信根立雖
娯慧有三終寡聞知十鍾山解講詩曰輪動文學乗笳
鳴賔從靜瞰出嵒隱光月落林餘影情理既已詳𤣥言
亦兼逞東齋聽講詩曰庶幾祛八倒冀此遣六塵良思
大車道方願寶船津既飡甘露㫖方欲書諸紳又參講
席將訖詩曰八水潤焦牙三明啟羣目寶鐸旦參差名
香晚芬郁暫捨六龍驚微祛二䑕蹙意樹發空花心蓮
吐輕馥又同泰僧正講詩曰放光聞鷲岳金牒秘香城
窮原絶有際雜照歸無名若人聆至寂寄説表真冥能
令梵志遣亦使羣魔驚今聞大林聚淨土接承明掖影
連高塔法鼓亂嚴更雷聲芳樹長月出地芝生已生法
味樂復悦𤣥言清何因動飛轡暫使塵勞輕又開善寺
法會詩曰兹地信閑寂清曠唯道場玉樹琉璃水羽帳
鬱金牀紫柱珊瑚地神幢明月璫牽蘿下石磴攀桂陟
松梁澗斜日欲隱煙生樓半藏千祀終何邁百代歸我
皇神功照不極睿鏡湛無方法輪明智日慧海度慈航
塵根夕未洗希霑垂露光
梁宣帝奉迎舍利詩曰釋迦稱散體多寶號金軀白玉
誠非比黄金良莫踰變見絶言象端異乃冥符靈知雖
隱顯妙色豈榮枯唯當千劫後方成無價珠
梁沈約八關齋詩曰因戒倦輪飄習障從塵染四衢道
難闢八正扉猶掩得理未易期失路方知險迷塗既已
復豁悟非無漸又四城門詩曰六龍既驚軫二䑕復馳
光衰齡難慎輔暮質易凋傷又和王衞軍解講詩曰妙
輪輟往駕寶樹未開音甘露為誰演得二摽道心眇眇
𤣥塗曠髙義摠成林七花屏塵相八解濯芳襟
梁庾肩吾和太子重雲殿受戒詩曰皇明執東曜帝扆
居北辰小乗開治道大覺拯蒼民殊塗同義路分流合
智津傳香引上德列伎進名臣連閣翻如畫圖雲更似
真鏡山銜殿影梅梁落梵塵苑桂恒留雪天花不待春
萬年逢瑞應千生值法身天衣初拂石豆火欲然薪重
善終無報輕毛庶有因又詠同泰寺浮圖詩曰望園臨
柰苑王城對鄴宫還從飛閣内遥見崛山中天衣疑拂
石鳳翅欲淩空雲甍猶帶雨蓮井不生桐盤承雲表露
鈴揺天上風月出琛含采天晴幡帶虹周星疑更落漢
夢似今通我后懐初照不與伊川同方應捧馬出永得
離塵蒙
梁劉孝綽和昭明太子鍾山解講詩曰御鶴翔伊水攀
馬出玉田停鑾對寶座辯論説人天淹塵資海滴照暗
仰燈然法朋一已散笳劒儼將旋
梁劉孝儀和昭明太子鍾山解講詩曰詔樂臨東序時
駕出西園雖窮禮遊盛終為塵俗諠豈如𢎞七覺揚鸞
啓四門夜氣清簫管曉陣爍郊原山風亂采眊初景麗
文轅林開前騎騁遥曲羽旄屯煙璧浮青翠石瀨響飛
奔迴輿下重閣降道訪真源談空匹泉涌綴藻邁彌繁
輕生逢遇誤並作輦龍鵷
梁釋慧令和受戒詩曰泬寥秋氣爽揺落寒林疎風散
飛廉雀浪動昆明魚是日何為盛證戒奉皇儲願陪升
自在神通任卷舒
梁王筠和太子懴悔詩曰習惡歸禮懴有過稱能改聖
德及羣生唱説信兼採翹心蕩十惡邈誠銷五罪三縳
解智門六塵清法海超然故無著逍遥新有待
梁王臺卿和望同泰寺浮圖詩曰朝光正晃朗湧塔標
千丈儀鳯異靈烏金盤代仙掌積栱承雕桷高簷挂珠
網寶地若池沙風鈴如樹響刻削生千變丹青圖萬象
煙霞時出没神仙乍來往晨霧半層生飛幡接雲上
周庾信和同泰寺浮圖詩曰岧岧陵大清照殿比東京
長影臨雙闕高層出九城栱積行雲礙幡揺度鳥驚鳯
飛如始泊蓮合似初生輪重對月滿鐸韻擬鸞聲畫水
流全住圖雲色半輕露晚盤猶滴珠朝火更明雖連博
望苑還接銀沙城天香下桂殿仙梵入伊笙庶聞八解
樂方遣六塵情又詠闡𢎞二教詩曰五明教已設三元
法復開魚書將鶴嶺清梵兩邊來香煙聚成塔花雨積
為臺空心論佛性真氣辯仙才又登雲居寺塔詩曰重
巒千仞塔危隥九層臺跗下雲峰出窓前風洞開躡嶺
鐘聲度中天梵響來
陳陰鏗開善寺詩曰鷲嶺春光遍王城野望通登臨情
不極蕭散趣無窮鶯隨入戸樹花逐下山風棟裏歸雲
白窓外落暉紅古石何年臥枮樹㡬春空淹留惜未及
幽桂有芳叢又遊巴陵空寺詩曰日宫朝絶磬月殿夕
無扉網交雙樹葉輪斷七燈輝香盡奩猶馥幡塵畫漸
微借問將何見風氣動天衣
陳張正見陪衡陽王遊耆闍寺詩曰甘棠聽訟罷福宇
試登臨兔苑移飛盖王城列玳簮階荒猶累玉地古尚
填金龍橋丹桂偃鷲嶺白雲深秋牕被旅葛夏户響山
禽清風吹麥壟細雨濯梅林
頌宋謝靈運無量壽佛頌曰法藏長王宫懐道出國城
願言四十八𢎞誓拯羣生淨土一何妙來者皆清英頽
年欲安寄乗化好晨征
齊王融淨住子歸信門頌曰生浮命舛識罔情違業雲
結影慧日潜暉委蛇循途極夜無歸登山小魯汎海難
沂參珉見璧辯礫知璣迷甘未逺匪正何依又懴悔三
業門頌曰樂由生滅患以身全業資意造事假言筌利
名相倚榮辱兹纏燕驥匪躡銅錯徒鐫惑端風緒愛境
旌懸不勤一至何階四禪又出家善門頌曰澡身浴德
晦迹埋名將安寶地誰留化城道場曠謐禪逕閑清風
飄弗響震輙徒聲嘯傲焉慮脱落何營長捐有結永寘
無生又在家善門頌曰處塵貴不染被褐重懐珠美玉
耀幽石曽蘭挺叢芻四民亦為之三界豈能渝諒兹親
愛沬寧以財利拘煩流捨智寶榛路坦夷衢萬品竟何
匹烈火樹紅趺又法門頌曰出不自戸將何由行不以
法欲焉修之燕入楚待駿足凌河越海寄輕舟通明洞
燭煥曽景深凝廣潤湛川流翼善開賢敷教義昭蒙啓
惑滌煩憂功成弗有居無著淡然無執與化遊
梁簡文帝大法頌曰若夫眇夢華胥怡然姑射服齊宫
於𤣥扈想至理於汾陽輕九鼎於褰裳視萬乗如脱屣
斯蓋示至公之要道未臻於出世也至於藏金玉於川
岫棄琴瑟於大壑卑宫菲食茨堂土階彤車非巧麤裘
靡飾斯蓋示物以儉亦未偕於出世也解網放禽穿泉
掩胔起泣辜之澤行扇暍之慈推溝之念有如不足納
隍之心無忘宿寤蓋所以示物以為仁亦未偕乎出世
也甘泉啟太一之壇嵩山置奉高之邑碣石刻羨門之
誓不夜作交門之歌斯蓋止愛久齡事存諸已篤而為
論彌有未𢎞豈若燃智慧之炬照生死之闇出五陰之
聚升六度之舟浮衆得之海踐不至之岸驅彼衆生同
躋仁壽引兹具縛俱入大乗九有傾心十方草靡又𤣥
圃園講頌曰七辯懸流雙因俱啟情遊彼岸理愜祗園
于時藏秋仲節麗景妍晨氣含金扇霜浮玉管鳥弄鳴
於瓊音樹葳蕤於妙葉液水穿流蓬山冩狀風生月殿
日照槐煙辭曰析論冥空𤣥幾入道密宇清幽重關相
藻日映金雲風揺銀草
賛宋謝靈運聚幻賛曰幻工作同異誰復謂非真一從
遊物過既往亦何陳謬者疑久近逺者皆自賔勿起離
合情會無百代人又聚沬泡合賛曰水性本無泡激流
遂聚沫即異成貌狀消散歸虚壑君子識根本安事勞
與奪愚俗駭變化横復生欣怛又影響合賛曰影響順
聲色資物故生理一旦揮霍去何因得象似羣有靡不
然昧漠乎自已四色尚無本八微欲安恃
陳江揔香賛曰海岸相傳香流大千不吹自轉將銷更
燃縈空雜霧散迥飛煙還符戒品薫修福田又花賛曰
池中寶花葉覆金沙逆風氣亂映水光斜散由天女賣
乃王家若生心樹願結因牙又燈賛曰寶燈夜開影徧
花臺煙抽細燄燼落輕灰珠慙色並月恥光來一明暗
室若遣塵埃又幡賛曰金幡化成揺蕩相明留無定影
散乃俱輕光分紺殿采布香城恒知自轉福與之生
碑梁元帝荆州長沙寺阿育王像碑曰蓋聞琁璣玉衡
穹昊所以紀物金版玉文淳精所以播氣何則咸秩社
首義盡於寰中鑄鼎馮翊未窮於系表况復道冠萬靈
理超千聖智周十地行圓四等變海成蘇移山入芥針
鋒廣説藕絲見道惠音八種面門五色組鉢生華入青
樓而吐曜金牀照采出紫殿而相輝纔度蓮河即處天
冠之寺始遊羅衞便居堅固之林斯蓋俯應閻浮未臻
常樂降情誘接豈窮妄相若乃境無引汲智生淺深明
同一體惑起十重七地初刃方稱變易三達後心因窮
智種然俱𠖇四德脱屣雙林示表金棺現焚檀椁浩浩
焉不可知己却望五津距青蓮之洞傍臨三天帶明月
之流
梁劉孝儀雍州金像寺無量壽佛像碑曰昔堯乃則天
莫能名其聖丘纔譬日無得稱其道况復欲宣五品將
歎三法固使迦葉恥其無智龍樹羞其非辯猶聞獻蓋
長者頌以七言無學比丘陳其百句至有九輩性生一
身補處塵洗玉池神聞金葉樹聲繁會趙簡於是未聞
地寶焜煌周穆之所不見昔者出城石轉還林現疾夢
樹既沈梵花獨反猶有香杖疊衣紅爪紺髪可得崇以
妙利顯用珍函彼彌陁感化殊攝日輪照曜月面從容
毫散珠輝脣開異色似含微笑俱注目於瞻仰如出軟
言咸傾耳於諦聽像復以其夕出住寺門始則映顯巖
間猶對鷲山之禮末又徘徊閫外似救毗城之疾空中
生樹豈曰難思火内披蓮未為多有銘曰奄有淨國寶
應多祉葉産梵童花開釋子玉蓮交映銀荷遞起伊尹
慙桑伯陽羞李
梁劉勰剡縣石城寺彌勒石像碑銘曰夫道源虚寂㝠
機通其感神理幽深𤣥德司其契是以四海將寧先入
感鳯之寶九河方導已致應龍之書况種智圓照等覺
徧知揚萬化於大千摛億形於法界其靈起攝誘之權
影現戲遊之力可勝言者哉自優曇發華而金姿誕應
娑羅變葉而塔像代興月喻論其跡隱鏡象譬其常照
律師應法似流宣化如渇揚舲游水馳錫禹山於是捫
虚梯漢構立棧道狀竒肱之飛車類仙叟之懸閣體高
圖範冠采虹蜺推鑿響於霞上剖石灑於雲表信命世
之壯觀曠代之鴻作也青艧與丹粟競采白金共紫銑
爭輝梵王四鶴徘徊而不去帝釋千馬躑躅而忘歸
寺碑齊王巾頭陁寺碑銘曰蓋聞挹朝夕之池者無以
測其淺深仰蒼蒼之色者不足知其逺近况視聽之外
若存若亡
梁簡文帝善覺寺碑銘曰蓋聞在天成象倬彼雲漢在
地成形嵩高惟岳蒼蒼斡運靈槎猶且去來巖巖峻極
巫咸可以升降穆貴嬪宿植達因已於恒沙佛所經受
記莂有緑娑婆降跡斯土行邁英皇德降華附河南望
浮雲之瑞新野表升天之祥光前絶後建兹福地乃於
建康之太清里建善覺寺焉大通元年龍集己酉有令
使立碑文未獲構撰居諸不息寒暑推移軒曜夙傾前
星次掩嵗在諏訾始得補綴何言之陋何事之隆竊等
仲由空悲負粟之哽復異恒良終無維山之日永言纏
纂獨咽丹心銘曰效彼毗城建斯福舎四柱浮懸九城
靈架重欒交峙迴廊逢迓掩映花臺崔嵬蘭榭陽燧暉
朝青蓮開夜又神山寺碑序曰天地始終愆長不極刼
數沙塵寂寥誰辯雖鐵界銅圍如影如幻補石擎金隨
生焰滅獨有鷲岳靈境淨土不燒螺髻金質聲聞難覩
故髪塔喜園流名天上耆山鵠苑布跡人中自非莊嚴
妙土吉祥福地何以標兹淨域置此伽藍皇太子殿下
幾圓上聖智周物外澄明離日照影春星長歌安勝表
察書之獨見馳道迴車鶩班輪而不絶
梁簡文帝慈覺寺碑序曰竊以易表含貞記稱厚載龍
星啓曜璧月儀天是以河外黄雲沙傍崩鹿故能發緯
伊緒重闡劉系亦有觀津美於西漢扶風盛彼東京未
若樊汚之邦宛葉之境休祥茂祉獨繁前跡莊姬流譽
之所烈后業興之地南陽稱其何氏新野猶曰鄧家逖
彼遐蹤復履今慶貴嬪金聲早振淑範增徽才實母師
行為女楷窮兹四德洞彼六經温明内湛慈慧天發君
綴慶璇枝聨休紫漢幸得諐無負斧任重束蕃實以契
闊言提綢繆善誘事其從居義深則盼而叨恩作牧釁
結幽祗一訣椒慈長違寶幄風枝弗靜陟屺何期祗奉
儲訓謬兹刋撰夫道長業大遺範事隆嗟油素之可捐
懼故老之難述又相宫寺碑曰真人西滅洎羅漢東遊
五明盛士並宣北門之教四姓小臣稍罷南宫之學超
洙泗之濟濟比舍衞之洋洋是以高簷三丈乃為祀神
之舍連閣四周並非中官之宅雪山忍辱之草天宫陁
樹之花四照芬吐五衢異色能令扶解説法果出妙衣
鹿苑豈殊祗林何逺皇太子蕭緯自昔蕃邸便結善緣
雖銀藏寡蓋金地多闕有慙四事久立五根泗川出鼎
尚刻之罘之石㟭峨作鎮猶銘劔壁之山矧伊福界寧
無鐫刻銘曰洛陽白馬帝釋天冠開基紫陌峻極雲端
實惟爽塏棲心之地譬若淨土長為佛事銀鋪曜色玉
礎金光塔如仙掌樓疑鳯皇珠生月魄鍾應秋霜鳥依
交露幡承杏梁牕舒意蘂室度心香天琴夜下紺馬朝
翔生滅可度離苦獲常相續有盡歸乎道場
梁元帝善覺寺碑銘曰金盤上疏非求承露玉冩前臨
寧資潤礎飛軒綘屏若丹氣之為霞綺井綠淺如青雲
之入吕寶繩交映無慙紫紺之宫花臺照日有跡白林
之地銘曰聿遵勝業代彼天工四園枝翠八水池紅花
疑鳳翼殿若龍宫銀城映沼金鈴響風露臺含月珠幡
拂空又鍾山飛流寺碑曰清梵夜聞風傳百常之觀寶
鈴朝響聲揚千秋之宫同符上隴望長安之城闕有類
偃師瞻洛陽之臺殿瞰連甍而如綺雜卉木而成帷銘
曰雲聚峯高清風鍾徹月如秋扇花疑春雪極目千里
平原迢遰又曠野寺碑曰雲楣膠葛桂棟隂峰刻虬龍
於洞房倒蓮花於綺井月殿朗而相暉雪宫穆以華壯
䡾䡾璇題虹梁生於暮雨璞璞銀牓飛觀入乎雲中銘
曰圓璫旦暉方諸夜朗金盤曜色寶鈴成響又郢州晉
安寺碑銘曰鳯皇之嶺芊綿映色蓮花之洞照曜増輝
山云黄鶴疑聞天之夜響城稱却月似輕雲之霄蔽銘
曰虹梁紫柱螭桷丹牆綺井飛棟華榱璧璫應龍若動
威鳳疑翔玉舄霄潤金池夕光朱城却梲紫陌潛通壍
栁朝綠江暉暝紅落霞將暮鮮雲夕布峰下陽烏林生
隂兔分珮隔浦皇檣隱霧俱聽法鐘同觀寶聚又揚州
梁安寺碑序曰竊以陽之有宗者莫擬於靈烏夜之有
光者孰踰於陰兔故以日門見羲和之色月殿望奔娥
之象而合璧迢遰丈尺猶且莫量朗鏡悠逺積空之所
不筭復有紫川青龍之水却月朝霞之山白珪元璧餞
瑶池之上銀闕金宫出瀛洲之下空臺四柱隨仙衣而
俱颺寶壍三重映瑞園而涵影旃檀散馥無復圓覺之
風地湧神翕皆成多寶之塔又攝山栖霞寺碑曰金池
無底已通寶壍之側玉樹生風傍臨綵船之上七重欄
楯七寶蓮花通風承露含香映日銘曰苔依翠屋樹隱
丹楹澗浮山影山傳澗聲風來露歇日度霞輕三災不
毁得一而貞又歸來寺碑曰幡影颺於絳臺梵聲依於
應塔三相不留蕭蠶終壊八苦遐長燈蛾未巳銘曰鈴
隨風振盤依露泫丹桂無枝朱楊自翦九苑萌枯三昧
葉卷疏樹揺落翻流清淺
梁沈約法王寺碑曰昔周師集于孟津漢兵至于垓下
翦商肇乎兹地殪楚由乎斯域慧雲匪由觸石法雨起
乎悲心驅之仁壽度之彼岸濟方割於有頃撲既燎于
無邊陸旗風靡水陣雲披縈山為堞失其九天之險負
疑為隍曾無一葦之閡昏師反接撝牧泥首掬指則河
舟尚虚委甲則熊嶺非峻乃按兵江漢誓衆商郊因斯
而運斗樞自兹而廓天步業隆於夏功高代殷濟横流
而臣九服握乾綱而子萬姓眷言四海莫不來王此惟
余宅寧止西顧臨朝夕之濬池帶長洲之茂苑藉離宫
於漢舊因林光於秦餘迴廓敞匝複殿重起連房極睇
周堵如雲銘曰往刼將謝災難孔多炎炎烈火淼淼洪
波聚為丘岳散成江河俗緣浮詭真諦遐長匪因希向
曷寄舟梁標功顯德事歸道場祁祁法衆同兹無我振
錫經行祗林宴坐或斯寂滅或念薪火惆悵三明徘徊
四果
梁陸倕天光寺碑曰法雲旦聚則浸潤被乎重沙慧日
晨登則暉光燭於有頃皇帝乃把神珠握靈鏡擊天鼔
撞地鐘驅日月之師勒星辰之陣九流外籍五明内典
鳥䇿餘文龍宫遺教莫不神遊房奧跡徧門牆思洞希
微言窮名象珉階凌虚瓊籬鬱起可使龍城愧飾鴈塔
慙珍日宇奪暉月宫掩麗昔者姬氷壽丘載紀山川之
目丹陵負夏僅傳鄉黨之名歌酒故邑賜覆窮乎身世
壎箎舊里高會止於當年銘曰被物如露偃民猶草解
髫傳珠抽衣受寶化違宅火功超河岸捨我神居興兹
靈館八襲豐殿四柱高廊並陳金璧旁建玉箱縱横雜
樹間厠衆芳
梁王筠開善寺碑曰妙門關鍵闢之者既難法海波瀾
游之者未易是以軒稱俊聖堯曰欽明韶濩有美善之
風文武致時雍之業地平天成惟事即世移風易俗匪
止今身至如訪道峒山乗風獨逺凝神汾水窅然自喪
或宗仰黄老之淡景慕神仙之術斯蓋不度羣生事局
諸已篤而為論道有未𢎞薰風遹露散馥流甘璧月珠
星聨華颺葉脩幡繞於雲根和鈴響於天外玉池動而
揚文寶樹揺而成樂銘曰亭亭功漢耿介凌煙層甍霞
聳飛棟星懸
梁張綰龍樓寺碑曰蓋開井魚之不識巨海夏蟲之不
見冬氷故知局於泥甃者未測滄溟之浩汗篤於一時
者寧信寒暑之推移何異乎玩即世而弗悟於生死之
流耽假樂而迷於真覺之觀銘曰識相裁萌無明重蔽
五住次起四生無際苦海倒流業風横厲彼岸何逺津
航絶濟輕毛易轉花水難留實逢象正悟彼生修照曜
真法逍遥寶舟占彼勝地胥宇攸宅遥川縈帶峻矩盤
桓霞生蓮堞風起長瀾冬室停燠夏臺増寒
周王襃善行寺碑曰蓋聞在天成象羣星仰於北辰在
地成形百川起於東海是知璿璣盈縮並運天樞江漢
所宗爭環地軸塵沙日月同渤澥之輪迴百億鐵圍等
閻浮之數量章亥步驟豈盡世界之邊􁅾首忽微寧窮
却海之筭舄牛桷力方十行之階梯兔馬渡河譬三乗
之等級定水壊須彌之山智炬燃金剛之際敬表六和
現沙門之進止衣乗四寸示聲聞之律儀至於千疊火
然鵠林變色四禪災起鴿影傳輝羽林出使漢開濯龍
之祀桑門傳譯晉處洛陽之拜京師突厥寺碑曰夫六
合之内存乎方冊四天之下聞諸象教百億閻浮塵沙
筭而不盡三千日月世界數而無邊至於周星夕隕漢
宫霄夢身世梵世力減須彌應現十方分身百佛上極
天中下窮地際轉法輪於稔國留妙象於罽賓至于善
見神通瓶沙瑞相波斯鑄金優填雕木莫不歸依等覺
迴向佛乗棄形骸而入道捨國城而離俗突厥大伊泥
温木汗夏后餘基惟天所置威加窮髮兵歴無革小大
當户左右賢王麟膠角觸之弓鷲羽射鵰之箭跨葱嶺
之酋豪靡不從化踰天山之君長咸皆賔屬人敦信契
國寶親鄰太祖文皇帝道被寰中化覃無外提羣品於
萬福濟蒼生於六道大冡宰晉國公功高寅亮位隆光
輔命司空而度地監匠人而置臬帶二條之逸陌面九
市之通鄽圖木緹錦雕楹礱密香隨㣲雨自麗風塵幡
雜天花常調絲竹四禪大患淨界無毁六珠芬盡法身
常住銘曰七華妙覺三空勝境意樹已彫心猿斯靜靈
城偃色空衣滅影索隱窮源振衣提領
陳徐陵齊國宋司徒寺碑曰無色之外方為化城非想
之中猶稱火宅若夫衆生無盡世界無窮芬若披蓮逺
如散墨善財童子南行未窺目連沙門北遊不見一　一
刹土皆由業緣萬萬僧祗終非常樂天宫蹇産猶傾四
大之風魔殿崔嵬終懼三災之火朱樓寶塔輝煥爭華
既義暢中土道流遐域顯黙同歸華夷俱慕自枕石漱
流始終一槩悟智交養三十餘年春秋八十三古人云
道存人亡法師之謂凡我門徒感風徽之緬邈傷諮悟
之永滅敢以淺見揚德金石銘曰九流依真三乗歸佛
道住絶跡慈還接物孰是發蒙昭我慧日攝亂以定闢
邪以律秦皇感悟蔽理通情王孫偏解逺死滯生夫子
之悟萬刼獨明寒暑遞易悲欣臯壤秋蓬四轉春鴻五
響孤松獨秀德音長往節有推遷情無遺想
梁元帝莊嚴寺僧旻法師碑曰夫宏才妙物雲液之所
降生獨振孤標倫類之所逺絶是故隨光燭魏非折水
之恒珍和璧入秦豈潤山之常寶僧旻法師蓋天地之
淳精宇宙之瓌器本姓孫氏有呉開國大皇帝其先也
法師道藹二儀德充四海含春夏之生長抱日月之貞
明辭㫖清新置言閑逺千門萬户必臻其奧九部五時
若指諸掌坦然夷易豁爾洞開故緇素結轍華戎延道
晨風之鬱北林龍魚之趣深澤哲人云逝指南誰屬銘
曰永離百非聞之寂滅茍云未樹共歸今轍方墳結構
伽藍罷設朱火一熸青松長列又光宅寺大僧正法師
碑曰昻昻千里孰辯騏驎之蹤汪汪萬頃誰識波瀾之
際望之若披雲霧覩之如觀日月至乃耆年宿望蓄思
搆疑懸鍾無盡短兵有倦猶若分旦望景履氷待日莫
不傾河注燭虚往實歸皇帝革命受圖補天紉地轉金
輪於忍土䇿紺馬於閻浮逸融方超圖南輟軌豈直盡
兹相府署彼義年方當高步仙階永編金牒繁霜凝而
旦委松風淒而暮來悲馬鳴之不反望龍樹而心哀銘
曰澄月夜虧清氣旦卷曾巒逺岸蒼江傍緬
梁王筠國師草堂寺智者約法師碑曰結宇山椒疏壤
幽岫蓄雲泄雨靄映房櫳浴日涵星翻光池沼震居暇
豫留思幽微研精經藏探求法寶香城實相之談金河
常樂之説究竟㣲妙洞達幽𤣥掖庭為道心之宫華林
構重雲之殿師子之座高廣於燈王聽法之筵衆多於
方丈開寶函之奧典闡金字之微言顯證一乗宣揚三
慧辯才無閡遊戲神通莫不皆悟無生咸知妄想隨類
得解俱會真如銘曰形在江湖心超祗鷲思協風雲量
包宇宙軒瞰蒼波窓承翠嶺須枕煙露掔持光景
梁沈約比丘尼僧敬法師碑曰立言道往標情妙覺置
想依空練心成學緼日悠長疏年緬邈風遷電改斯理
莫違神有殊適形無異歸臨泉結慟有愴徂暉松飈轉
蓋山雨披衣載刋貞軌永播餘徽
梁王僧孺栖𤣥寺雲法師碑銘曰眇眇大家茫茫真樸
多淪愛有莫辯塵濁猗歟息心言高理邈居之匪絢得
之靡學刻情幾種厲想𤣥覺且説且定以披以握來遵
北渚至依西岳西岳峩峩北渚迴波庭棲弱羽簷挂輕
蘿甘麤衣惡棄厚安薄滅意囂湫寄心寥廓
陳徐陵東陽雙林寺傅大士碑曰自修禪逺豁絶粒長
齋非服流霞若食朝沆姜原所履天步可以為儔河流
大屐神足宜其相比夫以連城之寶照廡之珍野老怪
而相捐工人迷而不識昔漢皇受道欒大不臣魏祖優
賢楊叟如客河上之老輕舉臨於孝文臺下之人高尚
加於光武五胡内贔蒼鵞之兆未萌四海横流夷羊之
牧匪見滴海未盡其辭懸河不窮其義伯陽之德貞枑
紀於瀨鄉仲尼之道高碑書於魯縣亦有揚雄弟子鄭
𤣥門人俱述清猷載刋𤣥石銘曰來儀上國抗禮承明
妙辯無相深言不生撞鐘比説擊鼓慙英樂論天口誰
其與京乍見仙掌爰標神足色豔浮檀香踰薝蔔噭噭
門人承師若親寧焚軟疊弗燎香薪合窟為窆方墳以
堙須彌巨海變灰揚塵淨土無壊靈儀自真何時踴塔
復覩令身
陳江總明慶寺尚禪師碑銘曰百世之上百世之下含
章隱璞明真照假空行已無希音和寡不有耆德誰其
繼者朗月靈懸高風獨冩又建初寺瓊法師碑曰夫智
慧精進皆曰第一妙德淨名並稱不二若乃幹五欲之
泥解六情之網禦寶車之跡面香城之路荷持像法汲
引人倫惟此法師心力備矣東山北山之部貫花散花
之句並編柳成簡題蒲就業學非全朔無待冬書師夢
尹儒自知秋駕銘曰屑屑人世茫茫大千欲流心火意
樹身田老驚靈籥孔惜逝川三空莫辯二諦何詮佛日
初照慈雲不偏秋露寂滅莫繫悠然
　
　
　
　
　
　
　
　
　藝文類聚卷七十六
欽定四庫全書
　藝文類聚卷七十七　　　　唐　歐陽詢　撰
　内典下(寺碑/)
　寺碑
後魏温子昇寒陵山寺碑序曰昔晉文尊周績宣於
踐土齊桓霸世威著於召陵並道冠諸侯勲高天下
衣裳會同之所兵車交合之處寂寞銷沈荒涼磨滅
言談者空知其名遥遇者不識其地然則樹同表跡
刋石記功有道存焉可不尚歟永安之季數鍾百六
天災流行人倫交喪尒朱氏既絶彼天綱斷兹地紐
禄去王室政出私門銅馬競馳金虎亂噬九嬰暴起
十日並出破璧毀珪人物既盡頭會箕歛杼柚其空
大丞相渤海王命世作宰惟機成務標格千刃崖㟁
萬里運鼎阿於襟抱納山岳於胷懐擁𤣥雲以上騰
負青天而高引鐘鼔嘈噆上聞於天旌旗繽紛下盤
於地壯士懔以爭先義夫憤而競起兵接刃於斯場
車錯轂於此地轟轟隱隱若轉石之墜高崖硠硠􁥾
礚如激水之投深谷俄而霧卷雲除氷離葉散靡旗
蔽日亂轍滿野楚師之敗於柏舉新兵之退自昆陽
以此方之未可同日既考兹沃壤建此精廬砥石礪
金瑩珠琢玉經始等於佛功制作同於造化息心是
歸淨行攸處神異畢臻靈仙總萃鳴玉鸞以來遊帶
霓裳而至止翔鳯紛已相嚾飛龍蜿而俱躍雖復高
天銷於猛炭大地淪於積水固以傳之不朽終亦記
此無忘又印山寺碑曰自結繩運往觀象代興禮樂
相因詩書間出喻是非於一指論道德於二篇九流之
義遂開百家之言並作皆以賦命有遭隨攝養致夭壽
愛惠起於吉凶情偽動於利害雖改張羅之呪未易釁
鐘之牲因果之業未申感應之途猶蔽是以脩短有命
子夏論之而未詳報施在天史遷言之而未悟大丞相
渤海王膺岳瀆之靈感辰象之氣直置與蘭桂齊芳自
然共珪璋比絜加以體備百行智周萬象道兼語黙思
極天人固以兆云非虎自懐公輔之德世稱臥龍實在
王佐之器道足以濟天下行足以通神明表立人之上
才含廣途之大量永安之末時各異謀蜂蠆有毒豺狼
反噬彀弩臨城抽戈犯蹕世道交喪海水羣飛既而蒼
龍入隱白虎出見命世有期匡時作宰拯沈溺以援手
涉波瀾而濡足懸曒日於胷懐起大風於衿袖動之以
仁義行之以忠貞附之者影從應之者響起又大覺寺
碑曰維天地開闢隂陽轉運明則有日月幽則有鬼神
初地遼逺末路悠長自始及終從凡至聖積骨成山祗
刼莫數垂衣拂石恒河難計及冠日示梦蒙羅見謁應
世降神感物開化顔如滿月心若盈泉體道獨悟含靈
自曉居三殿以長想出四門而永慮聲色莫之留榮位
不能屈道成樹下光屬天上變化靡窮神通無及置須
彌於葶藶納世界於微塵闢慈悲之門開仁壽之路拯
煩惱於三塗濟苦難於五濁非但化及天龍教被人鬼
固亦福霑行鴈道洽遊魚但羣生無感獨尊罷應雜色
照爛諸山揺動布金沙而弗受建寶蓋而未留遂上微
妙之臺永升智慧之殿而天人慕德像法興靈圖影西
山承光東壁主上乃據地圖攬天鏡乗六龍朝萬國牢
籠宇宙襟帶江山道濟横流德昌頽歴四門穆穆百僚
師師乗法船以徑度駕天輪而高舉神功寶業既被無
邊鴻名懋實方在不朽抵掌措言雖不盡意執筆書事
其能已乎又定國寺碑序曰蓋兩儀交運萬物並生始
自苦空終於常樂而緣障未開業塵猶擁漂淪慾海顛
墜邪山雖復光華並於日月術數窮於天地有扶危定
傾之力為濟世夷難之功登塗山而未歸遊建水而不
反並馳於苦樂之境皆入於生死之門幽隱長夜未覩
山北之燭沈迷達路詎見司南之機昔日先民雖云善
誘尚習蓋纏未能解脱至如八卦成象示之以吉凶百
藥為醫道之以利害衣食有業民免飢寒之憂水土既
平人無墊溺之患斯誠事周於世用功濟於生民不論
過去之因緣詎辯未來之果報惟無上大覺均悟𤣥機
應現託生方便開教聖靈之至無復等級威神之力不
可思議動三乗之駕汎八解之流引諸子於火宅渡羣
生於海岸自一音輟響雙樹潛神智慧雖徂象法猶在
光照金盤言留石室徧諸世界咸用歸仰
梁王僧孺中寺碑曰夫玉律追天故躔次之期不變緹
室候景則發歛之氣罔踰是以忘言種覺絶累於後心
寄像聲形啟機於前教兼真假之雙燭均空有而兩忘
藴三明而過十地圓萬行而包四等道周百億化起大
千奬導羣有滋濡萬類是用發廣大心吐微妙理將同
商主取喻醫王開方便門示真實相固以濯之慈水銷
以慧力永言六趣用均一子中寺者晉太元五年會稽
王司馬道子之所立也斜出旗亭事非湫隘傍超壁水
望異狹斜天監十五年上座僧慈等更揆曰禘架赫然
霞立信以填金可埒引繩斯擬冩妙金樓模麗瓊閣岧
嶤偃蹇故三休而可至䆗窱周流方中宿而斯盡萬楹
百拱合沓相持繡梲玉題分光爭映燭龍夭矯將舉復
宛威鳳鏗鏘如鳴更戢旁攀鏤檻斜登鈿砌煜爚金鋪
玲瓏綺欂無風自響不拂而淨耽耽肅肅信息心之勝
地穆穆愔愔固忘想之嘉所銘曰𤣥黄雖弭權輿未測
生滅相輪成壊不極篋虵爭赴藤䑕無息情塵莫捨心
火方赫是用三明寔開五力湛寂無方示現多所踟蹰
吉樹殷勤禪渚斯道誰匡蒸哉我王施踰寶鉢供等檀
牀蕭宫改構梵宇方壯階飛瑞采地起泥香日流閃爍
風度清鏘道踰厥極固與天長
梁任孝恭多寶寺碑銘曰寶傳兹日法像斯時瞻風候
景石陛開基準繩秋子取則迦夷業隆千載道盛一期
上當星紀下接蓮峯還瞻朱閣却背青松朝雲曖曖夕
霧溶溶階通獸迹徑有禽蹤衣移峻岳錫叩飛泉土木
綈錦玉石雕鐫寶階雲構綺壁霞鮮蓮舒藻井芰繞蘭
椽法堂每諠禪室恒靜藏韜仙說臺含佛影葉下秋林
烟生春嶺
梁劉孝綽栖隱寺碑曰開方便門示真實相置甘露室
遵甘露津苦語軟言隨方𤣥訓俯心降迹逐物重輕中
枝小葉各隨業根愍其四流五結有來而不散八慢九
邪一淪而莫曉如彼醫王等之藥樹去聖兹逺思聖兹
深誠敬所先是歸龕廟自妙法東注寶化西漸公卿貴
士賢哲偉人莫不嚴事招提歸仰慧覺欲使法燈永傳
勝因長久銘曰給孤焚蕩善勝崩淪堂堂宗匠克紹慧
因地雖舊域其宇惟新召棠且思羊碑猶泣況我仁祠
義踰生立遺愛伊何形于南邑亦有庶民經始攸急珠
殿連雲金層輝景衢交達巷門臨樹屏五居推妙三空
愧靜銘施柱側記法窟前孰云千載餘迹方傳敢宣重
説敬勤雕鐫芬域未滅斯文在旃
北齊邢子才景明寺碑曰九土殊方四生舛類昬識異
受修短共時德表生民不救泰山之朽壤義同列辟豈
濟欒水之淪胥漂鹵倒戈之勢浮江架海之力孰不曠
息相催飛馳共盡泡沬不足成喻風電詎可為言而皆
遷延愛欲馳逐生死眷彼深塵迷兹大夜坐積薪於火
宅負沈石於苦海結習靡倦憂畏延長身世其猶夢想
榮名譬諸幻化未能照彼因緣體兹空假祛洗累惑擯
落塵埃苦器易彫危城難久自發迹有生會道無上劫
代緬邈眹跡遐長草木不能況塵沙莫之比日晷停流
星光輟運香雨旁注甘露上懸降靈迦衞擁迹忍土智
出須彌德踰大地道尊世上義重天中銘曰大道何名
至功不器理有罔適法無殊致能以託生降體凡位正
覺如逺一念斯至德尊三界神感四天川流自斷火室
不燃衣生寶樹座踊芳蓮智固有極道暢無邊又并州
寺碑曰夫至道密微無跡可覩神功感應有理斯存雖
慧日已照而大夜莫曉香雨時流而深塵未息曠劫悠
緬歴代遐長眇眇世羅無能免其一目汎汎慾網孰敢
解其三面自大教遷流行於中土希向之士煙踊波屬
恒沙未足為言積塵所不能喻皆去出沒生死之河浮
沈愛欲之海未有矯然獨悟脱落身名望彼岸而攸往
汎寶船而利涉
陳徐陵孝義寺碑曰臣聞道階八地猶見后妃願生千
佛無匪賢聖汲引之義雖同隨幾之感非一至如媯汭
有禮皇源所以前興周女斯歸陳宗所以流慶大矣哉
神基帝系淑聖重光者也慈訓太后德佐初九道暉上
六居天上天中之極處太任太姒之尊蘋藻之化斯深
葛覃之風彌逺皇帝膺兹上聖契彼援神愛敬在乎一
人德教刑乎四海是以明星皎皎流半月之光甘露團
團灑如飴之味嘉禾自秀浪井恒清天降徴祥日聞書
府自大明紹運神武應期至道傍通無思不格戊己校
尉西關玉門伏波將軍南表銅柱方使三千世界百億
須彌同望飛輪共稟𤣥德天嘉三年正月二十一日詔
㫖仰惟聖德方被兆民乃勑有司改東成里為孝義里
昔岱山徙號重華著其受終德水移名秦人表其嘉運
豈若盡在輿地書兹里門仰述天經光臨父母臣陵謹
拜手稽首乃作銘曰願此良因宜資貴親三乗並䇿四
梵為賔紺殿安坐蓮花養神燈前禮佛地後邊身並濟
含識咸歸至真國家隆盛同響遐慶謹勒豐碑陳其舞
詠
陳江總大莊嚴寺碑曰蓋聞僧伽水濵波斯創以禪地
醍醐山頂舍郍肇其梵域此乃往劫之勝因上方之妙
範於是俯察地勢懸之以水仰惟皇極揆之以日百堵
咸作千坊洞啓前望則紅塵四合見三市之盈虛後睇
則紫閣九重連雙闕之聳峭加以園習歡喜水成功德
池溢甘露不因玉掌樹揺音樂無待金奏薫鑪夜爇遥
來海岸之香法鼓晨讙非動泗濵之石擢金莖表跨八
萬之俱成界道銀繩面四衢而拓製厠璧綴珠凌丹霞
而結宇雕光鏤采望紫極而開軒俯看驚電影徹琉璃
之道遥拖宛虹光徧水精之域層楹刻桷風伯走而未
升靈橑飛甍雨師攀而不逮銘曰灼爍金莖崔嵬銀表
翔鶤仰翥威鳳靈矯木密聨綿香泥繚繞日圖檐外荷
披棟杪翠落隂虬珠填陽鳥髙僧累萃顧學兹多𢎞宣
方等博綜圍陁皆傷寸晷並悟尺波式旌鏤碣無待雕
戈標年刹土比數洹河
放生碑梁元帝荆州放生亭碑曰魚從流水本在桃花
之源龍處大林恒捻浮雲之路豈謂陵陽垂鈎失雲失
水莊子懸竿吞鉤吞餌雖復𤣥龜夜夢終見取於宋王
朱鷺晨飛尚張羅於漢后譬如黄雀伺蟬不知隨彈應
至青鸇逐兔詎識杠鼎方前北海之飡鸚鵡未始非人
西王之使傳信誰云賤鳥故知魚鳥一觀俱在好生欲
使金牀之鴈更及衡陽之侣雪山之鹿不充食萍之宴
衆食碑陳徐陵長干寺衆食碑曰昔炎皇肇訓稷正脩
官信矣民天之言誠哉國寶之義自非道登正覺安住
於大般涅槃行在真空深入於無為般若則菩薩應化
咸同色身諸佛淨上皆為摶食證常住者爰訖乳糜補
尊位者猶假香飯亦有三心未滅七反餘生應會天宫
就齎龍海況復􁀙居地轉咸憩珠庭固以皆種仙禾並
資靈粟者矣法師常願以智慧火燒煩惱薪普施衆生
同飡甘露況復安居自恣願學高年或次第於王城猶
栖遑於貧里迦留乞麫若用神通須提請飯致貽豪貴
於是思營衆業願造坊厨庶使應供之僧皆同自然之
食升堂濟濟無勞四輩之頻高廩峩峩恒有千食之糒
其外鐵市銅街青樓紫陌辛家黒白之里甲第王侯之
門莫不供施相高資儲轉衆法師善巧方便漚和含羅
教授滋生隨年増長假使桑林不雨瓠水揚波猶厭稻
梁永無飢乏加以五鹽具足七菜芳軟䴵類天厨果同
香樹羮鼎之大殷王未逢糜鑊之深齊都非擬昆吾在
次皆鳴鷲嶺之鐘暘谷初升同洗龍池之鉢
銘梁簡文帝釋迦文佛像銘曰至矣調御行備智周滿
月為面青蓮在眸又彌陁佛像銘曰玉蓮水開銀花樹
落惟聖降神極彼沈漠又維衞佛像銘曰灼灼金容巍
巍滿月永被人天常留花窟又式佛像銘曰影生千葉
花成四柱塔象單留龕童雙舞又迦葉佛像銘曰慧雨
自垂仁風永扇照曜白毫半容月面惡因有滅善證無
變又釋迦文佛像銘曰心珠可瑩智流方普永變身田
長無沙鹵
梁安等釋迦文佛像銘曰帝為知仰皆規面象敬模螺
髪式圖輪掌信根有五覺枝云七仰福靈祗上生兠率
呉郡石像銘曰七盤員鼓先奏盛唐之歌百味椒漿屢
上東皇之曲于時微風送棹淑景浮波雲舒蓋而未移
浪開華而不噴
梁元帝梁安寺刹下銘曰阿閣峞􁴖洞房䆗窱似靈光
之金扇類景福之銀鋪垂琬琰之文璫飾琅玕之仙寶
神童戾止亟連翩於威鳯薩埵來遊屢徘徊於紺馬有
識之所虔仰無著之所招提觀慧樓而下拜望天街而
興善辭曰塵沙無始造色無先飛蛾不息縈蠶自纏篋
蛇未斷藤䑕方緣苦流長汎愛火恒燃髻珠孰曉懐寶
詎宣挺兹靈覺時惟天仙真籍表聖化乳稱權寶刹千
道高翻四懸鳯樓含日龍臺吐煙紫山翠羽紅水青蓮
雪宫月殿晨暉夜圓宵長梵響風逺鐘傳仙衣有拂靈
刹無邊
梁沈約光宅寺刹下銘曰聖心留愛閑素遷負南郭義
等去鄷事均從鎬及克濟横流膺斯寶運命帝閽以廣
闢即太微而為宇既等漢高留連於酆沛亦同光武眷
戀於南陽所以永留聖跡垂之不朽皇帝乃啓閶闔造
舟淮涘接神飈而動驂越浮梁而徑度芝蓋容與翠華
葳蕤下輦停蹕躬展誠敬辭曰八紘悠闊九有荒茫靈
聖底止咸表厥祥壽丘靉靉寶繞樞光周原膴膴五緯
入房自兹遐夐名在處亡安知若水莫辨窮桒自天攸
縱於惟我皇即基昔兆為世舟航重簷累構迥刹高驤
土為淨國地即金剛又瑞石像銘曰素毫月舉騰光於
梵室妙趾神行布武於椒殿
梁劉孝儀平等刹下銘曰香薪已燎花疊盡然頻果絶
其軟言綿毫收其廣照紺鉢遺采託慕所依紅𤓰餘暉
申悲是寄因使金表爭構玉刹競脩豈止天界飾其四
園龍宫陳其七寶樹似菴林峯疑鷲色孕吐仙霧涌瀨
靈泉燕室緣雲精廬切製漢兼秘殿宋美御房羲和假
道於罘罳翔鸞迴翼於飛棟建章厭勝未及雕礱甘泉
避暑豈窮輪奐檻綴玫瑰階填粟玉絡以如意飾用沈
檀火齊勝明燭銀颺采釋梵奪其身光日車貶其輪照
辭曰惟兹寶塔妙跡可傳盤稱鄴境樓美湆川雙龍虛
繞九鳯徒懸豈如神刹耿介凌煙珠含魄月幡垂淨天
寶鐸夜響銀地朝鮮檐棲逈霧砌卷香蓮翻蠡下梵墜
鶴歸仙恒沙擾擾世界綿綿踐兹勝影祛彼蓋纏
陳虞茘梁同泰寺刹下銘曰戒香芬馥氣勝懐蘭智劍
陸離威逾交軋敞慧日於重雲浚法流於巨海嚴此三
駕用拔畏塗漾彼六舟拯諸淪溺但以一人入道波旬
之宫已震十地𢎞心毒龍之災競起重欒布護積栱崚
嶒神仙岳岳俯雕檻於霞外寶鐸鏘鏘韻鈞天於雲表
雷雨杳𠖇而未半扶桑光朏而先明台亭峻極特立千
刃灼爍崢嶸光鏡八表若日殿之燭太空似星宫之構
辰極辭曰層臺複陸廣殿穹崇塗金鈿玉映日疏風
陳徐陵四元畏寺刹下銘曰皇帝升乾行於九五闢世
界於三千神人開錦石之山小國獻栴檀之柱乃命將
作脩成梵宫複殿重軒凌霄負漢慈訓宫朝文母協道
方祗鍾愛東平更踰燕后若夫外家問訊遥疑緣構御
者衣服曾無綵繡咸傾寶飾用構支提僧若檀林寺同
祗苑辭曰室蓋王子金輪託生皇家茂戚抑有齊名業
水餘潤災風所驚徒悲馬角孰獻雞鳴柰苑初築菴園
重成金臺日麗玉殿雲平梵衆朝禮天歌夜清峰疑畫
壁雀避雕楹福履斯大皇基永禎衆生不盡寶刹無傾
又報德寺刹下銘曰昔者明王大孝感動神祗助月致
景星之祥非煙流慶雲之色然而嚴敬之道惟事盡於
配天明發之懐誠不過於響帝豈如以梵宫之樂資乎
廟堂淨土之因歸於圓寢雖復青雲譙郡之境碧泉舂
陵之鄉上㓜懐凝重未曾遊陟年將志學即事登庸宣
力淮潯屬有嘉夢其夢也畢陌𢎞敞橋山屈盤氣象靈
長風煙騰溥使隊雙表其高百尋左則青龍蟠蜿右則
白虎蹲踞軒轅之駕譬婉婉而多慙呉王之墳狀耽耽
而非擬有人指其地云此是國陵自爾迄永定初其間
二十有餘年至嵗紀頻移崇塋乃作觀其山川形勢王
相徵圖瞻拜高巒宛如前夢大矣哉孝悌之至通於神
明者與銘曰壯矣金表傍依壖垣高連綵霓極睇翔鶤
梵偈宵唱雲花晝翻三心斷縳六道除怨趙夢天樂秦
遊帝閽王靈在上巨勝奚論福彼羣品俱排大昏皇家
七百於萬維孫
陳江總懐安寺刹下銘曰四聰睿后萬行了因運先玉
鏡道茂金輪爰構靈刹地迹重闉迎風雲表承露天津
飛甍􁊢􁦟累棟嶙峋護持七衆警衞百神籌銷草木劫
盡沙塵支提永固福業恒新變易東海長久北辰又鐘
銘曰鳬氏之匠狃陽之銅圖欒鑄鑮刻獸鐫蟲聲飛雪
裏韻切脣中遥符玉律逺雜金風朝驚鷲嶺夜動龍宫
冀憑慧業冥感神功百非洗蕩萬善招通長如五淨永
證三空又鐘銘曰篆間鎔刻欒上雕鐫聲齊法鼔響逸
鳴楗舟移巨壑火壊初禪又優填像銘曰如花譬象若
火疑龍毫光此遇法相今逢眸雲齒雪月貌金容大仙
下降避席為恭
北齊邢子才文襄王帝金像銘曰妙形難象至理希詮
形之所及理亦在焉悟兹空假勞此蓋纏式圖往秘用
結來緣丹青並飾金玉同鐫神儀内瑩寶相外宣圓光
照耀映被無邊靈應肸蠁感發大千鍾福旒纊其永如
天歸慶怙恃壽等南山凡厥親類宜其永年歸誠妙覺
標志上𤣥託銘斯在曠劫方傳
獻武皇帝寺銘曰惟睿作聖有縱自天匡國庇民再造
區夏功高伊吕道邁桓文雖住止域中而神遊方外影
響妙法咫尺天人曉夜自分不勞雞鶴之助六時靡惑
非待壼箭之功永寄將來傳之不朽辭曰用分行坐以
敦戒行苦罪祈福傲狠成敬萬國咸亨一人有慶方傳
自久是用成詠
墓志梁簡文帝同泰寺故功德正智寂師墓志銘曰峯
頽木朽波逝江潭山川若此人何以堪亦生亦滅如壑
如舟千齡俱盡萬古誰留惟兹大士才敏學優㓜捐蹈
火早去吞鈎法雷能響懸河必詶辨才可匹妙德難儔
又宋姬寺慧念法師墓志銘曰電逝生危舟沈道滅石
拆亡儒星開殞哲是曰人龍亦號僧象慧氣素昭英賢
夙上善渡愛河能褰欲網如彼高山法徒斯仰如彼澄
波不測深廣又甘露鼓寺敬脱法師墓志銘曰岌岌緣
假昬昬大夢六塵逺飛四流長控猗嗟大士慧舟法棟
早擅人龍夙摽威鳳善堂間構燈王布席辯河流水辭
峯積石寂寥兩樹悠漫三泉神明何託暗石空傳又湘
宫寺智蒨法師墓志銘曰嗟爾名德超然有暉五塵夙
離三脩九依戒珠靡缺忍鎧無違智燈含影慧駕馳騑
若韜山金如苞海寶德邁西河聲踰東道伊寺傾蓋于
彼朱方不期而遇襄水之陽掩此方墳悠哉泉下鬱鬱
翠微遼遼平野薪盡火滅歸真息假又淨居寺法昻墓
志銘曰篠簜含聳蘭蓀表質甘露已凝智泉斯溢頓轡
中衢息棹脩渚隟陋白駒藤緣黒䑕同志酸傷交朋哀
楚
梁邵陵王揚州僧正智寂法師墓志銘曰緣城虚假欲
海漂深三相難久八風易侵寔惟上德為龍為光凝情
内瑩被采外揚微言折角精義解頥有同商生譬彼名
翳妙法方永慧水停滋五通軫慕四衆增悲
梁陸倕誌法師墓誌銘曰法師自説姓朱名保誌其生
緣桑梓莫能知之齊故特進呉人張緒興皇寺僧釋法
義並見法師於宋太始初出入鍾山往來都邑年可五
六十嵗未知其異也齊宋之交稍顯靈迹被髮徒跣負
杖挾鏡或徴索酒肴或數日不食豫言未兆懸識他心
一時之中分身數處天監十三年即化於華林門之佛
堂先是忽移寺之金剛像出置戸外語僧衆云菩薩當
去爾後旬日無疾而殞沈舟之痛有切皇心殯葬資須
事豐供厚望方墳而隕涕瞻白帳而拊心爰詔有司式
刋景行辭曰欲化毗城金粟降靈猗歟大士權迹帝京
緒胄莫詳邑居罕見譬彼涌出猶如空現哀兹景像愍
此風電將導舟梁假我方便形煩心寂外荒内辯觀往
測來覩微知顯動足墟立發言風偃業窮難詔因謝弗
援慧雲晝歇慈燈夜昬
表梁簡文帝上大法頌表曰臣聞至理隆而德音闡成
功臻而頌聲作天上天下妙覺之理獨圓三千大千無
緣之慈普被慧舟匪隔法力無根澤雨無偏心田受潤
具以九圍共溺並識歸涯萬國均夢一日俱曉
啓齊王融謝竟陵王示法制啓曰翔慧燭於昏塗灑法
水於塵路至夫澄心洗累之規莊情束影之制解網出
界之訓滅惑淨照之㫖固以行首霜威字端風厲信可
以糟滓五書糠芬百氏升罩聃周筲竿尼旦所謂窺七
澤而狹潢汙登太山而小天下又法門頌啓曰伏以迦
文啟聖道冠百靈常住置言理高萬乗神儀挺發非望
雲就日所追睿識獨尊豈生明弱言能企鹿苑金輪𢎞
汲引以濟俗鶴林雙樹顯究竟以開氓惜乎祗園滅影
鷲岳淪光微辭既遥大義如綴自不宣遊十地擁接九
區豈有導覺水之塞源極法雲於落仞明公覽四諦之
必空悟三業之暫有應務屈已則仁兼旦奭隨方申道
則慧一淨名驅率土於福林入蒼黔於正術
梁昭明太子謝勑賚銅造善覺寺塔露盤啓曰燥濕無
變九布見竒寒暑是宜六律成用況復神龍負子光斯
極妙金鳥銜帶飾兹高表函谷恥其詠歌臨淄惡其祥
應陽燧含影還避日輪甘露入盤足稱天酒
梁簡文帝勑聽從舍利入殿禮拜啓曰臣緯啓不生羽
翼無假神通身升淨土高排閶闔足踐蓮花方兹非喻
行躡寶梯比斯未重又荅同泰寺立刹啓曰竊以寶塔
天飛神龕地踊豈惟昔代復見兹辰嘉彼百靈欣斯十
善雖復紫煙旦聚比此未儔朱光夜上方今知陋又東
宫上掘得慈覺寺鐘啓曰竊以白亭舊室絶顯禎祥之
氣闕里故堂暫聞鐘石之響猶復存諸良史汙彼篆素
豈如杏梁遺飾迴成紺殿椒墀皆處仍構寶階啟彞鐘
於殊里記靈文於福地雖魏廟出璽魯祠現璧固以推
兹孝感應此禎契將郭令鄙其開金羊田陋其産玉豈
宜季武庭樹愧韓起之譽蜀相宅基慙孝安之碣伏惟
覽啓增思撫瑞深悲慟切視奩哀喻封篋
梁元帝謝勑送齊王瑞像還啓曰臣聞非晦非明法身
凝寂有感有見渇仰赴幾伏惟陛下百姓為心宜觀種
覺十方皆見普照王畿將使化行南國乃睠西顧江水
安流大川利涉鮮雲靉靆暫掩晨離甘雨霏微猶藏宿
霧高明可仰與天花而俱落清梵騰空雜塤箎以相韻
頂禮最勝敬謁法王瞻彼堵牆不足為喻立處針鋒弗
云易擬臣身持淨戒心抃法流接足道周膜拜路左得
未曾有喜躍充遍
梁邵陵王荅皇太子示大法頌啓曰𤣥鋒鬱壯妙辯縱
横慧捨雨雪智包三藏故五時之説既陳七處之禮斯
聚㭊般若之妙源顯無生之真諦心注八流意含五忍
能使六地震動四花普雨折木蓋鱗開羅散翮香鳥步
花馴遊於雲圃瑞雀飛環翔舞於風前高門洞啓不因
銅馬之飾寶殿霞開寧政鳯皇之瑞雖復長卿壯辭曾
何足數子雲妙句比此蔑如
梁沈約上錢隨喜光宅寺啓曰伏惟中陽故里舂陵舊
居夷漫滌蕩曾無遺築若使人教早流法尊二代開塔
白水樹刹枌榆可以傳美垂跡迄今不朽又送育王像
并上錢燭等啓曰竊以無名無色理絶應感不身即身
猶觀願力惟願燈明道成長為八喜之侣菩提無上永
厠千子之蹤又臨終勸加篤信啓曰抱疾彌留迄今未
化形神欲離窮楚盡毒據刀坐劒比此為輕仰惟深入
法門厲兹苦節内矜外恕寔本天懐伏願復留聖心重
加推廣微臣臨塗無復遺恨雖慙也善庶等哀鳴又謝
齊竟陵王示華嚴瓔珞啓曰竊以六詩雨散百氏雲興
或事止襃刺或義單小辨莫不雕風煙之氣狀流日月
之英華明公該𤣥體妙凝神宙表廕法雲於六合揚慧
日於九天因果悟其初心菩提證其後業陟無生之逺
岸汎正水之安流受三逺十號之尊崇建四辨八聲之
妙極法身與金剛齊固常住與至理俱存
序梁武帝小亮法師涅槃疏序曰非言無以寄言即無
言之累累言則可以息言言息則諸見競起所以如來
乗本願以託生現慈力以應化離文字以設教忘心相
以通道欲使珉玉累價涇渭分流佛性開其本有之源
涅槃明其歸極之宗非因非果不起不作
梁元帝法寶聨璧序曰竊以觀乎天文日月所以貞麗
觀乎人文藻火所以昭發況復玉毫朗照出天人之表
金牒解空生文章之外雖境智冥為言語斯絶詩歌作
焉可畧談矣粤乃書稱湯語篇陳夢説昔則王畿居亳
今則帝業惟揚功施天下我之自出
梁沈約内典序曰尚矣哉羣生之始也義隱三藏之外
事非二乗所窺自並識同犇隨緣受業人天異軌翾動
殊貫苦樂翻回愚智相襲莫不火宅輪騖人壽飈遷以
寸陰之短晷馳永劫之延路情靈起伏萬緒千名能仁
權跡四門既非悟道之始假滅雙樹寧有薪盡之實而
天人瞻慕髣髴興情範金琢玉圖容寫狀靈姿炫日寶
刹凌雲或設鬼神之功或資體腦之力製非人匠寶以
合成莫不龍章八彩瓊華九包墳典丘素域中之史䇿
本起下生方外之紀傳統而為言未始或異也而經紀
繁廣條流舛散一事始末衰異卷分或辭義離斷或文
字片出甫涉後條已昧前覽尋源討流未知攸適雖精
理瑩心止乎句偈而觸物未悟學致迷惑是故曲辯情
靈栖心妙典服膺空有之説博綜兼忘之書該括羣流
集成兹典事以例分義隨理合論功約廣尚於斯矣
書梁簡文帝與廣信侯書曰伏承淨名法席親承金口
辭珍鹿苑理愜鷲山㣲妙密藏於斯既隆莊嚴道場自
兹彌闡豈止心燈夜執亦乃意絮晨飛每憶華林勝集
亦叨末位終朝竟夜沐浴妙言至於席罷日餘退休旁
省攜手登臨兼展談笑仰望九層俯窺百尺金池動月
玉樹含風當於此時足稱法樂又荅湘東王和受試詩
書曰時有効謝康樂裴鴻臚文者亦頗有惑焉謝故巧
不可階裴亦質不宜慕玉暉金銑反為拙目所蚩巴人
下里更合郢中之聽陽春高而不和妙聲絶而不尋竟
不精討錙銖校量文質有異巧拙終媿醜妍是以握瑜
懐玉之士入鄭邦而知退章甫翠履之人望閩鄉而歎
息
　
　
　
　
　
　
　
　
　
　
　藝文類聚卷七十七
欽定四庫全書
　藝文類聚卷七十八　　　唐　歐陽詢　撰
　靈異部上
　　仙道
史記曰蓬萊方丈瀛洲此三神山者在渤海中蓋嘗有
至者諸仙人及不死藥生焉其物禽盡白而黄金白銀
為宫闕未至望之如雲及到三神山反居水下欲到則
風引船而去終莫能至又曰黄帝採首山銅鑄鼎於荆
山之下鼎旣成有龍垂胡髯下迎黄帝黄帝上騎羣臣
後宫從上者七十餘人小臣不得上乃悉持龍髯龍髯
拔墮黄帝弓百姓仰空望帝旣上乃抱其弓與胡髯故
後世因名其處曰鼎湖其弓曰烏號
漢書曰梅福居家常讀書性少為事至元始中王莽專
政福一朝棄妻子去九江至今傳以為仙人其後人有
見福者於會稽變為吳市門卒
晉中興書曰葛洪字稚川亡時年八十一視其貌如平
生體亦軟弱舉尸入棺其輕如空衣時咸以為屍解得
仙
莊子曰藐姑射之山有神人居焉肌膚若冰雪綽約若
處子不食五榖吸風飲露乗雲氣馭飛龍遊於四海之
外又曰黄帝立為天子十九年聞廣成子在於崆峒之
上故徃見之曰我聞吾子逹於至道敢問至道之精廣
成子曰自而治天下雲氣不待族而雨草木不待黄
而落日月之光益以荒矣又奚足以語至道黄帝退居
三月復徃邀之廣成子南首而卧黄帝從下風膝行而
進再拜稽首問曰聞吾子逹於至道敢問治身奈何而
可以長久廣成子蹷然而起曰善哉問乎吾語汝至道
至道之精窈窈冥冥至道之極昏昏黙黙無視無聽抱
神以静形將自正必静必清無勞汝形無揺汝精乃可
以長生
淮南子曰盧敖遊乎北海經乎太隂入乎𤣥闕至蒙糓
之上見處士者深目而𤣥鬢淚注而鳶肩豐上殺下軒
軒方迎風而舞顧見盧敖翻然下其臂遯逃乎崥下敖
就觀之方捲龜殻而食蛤蜊敖與之語若士齤然笑曰
嘻子中州之人不宜而逺至此猶光乎日月而載乎列
星
列仙傳曰蕭史秦繆公時善吹簫能致白鵠孔雀公女
字弄玉好之以妻焉遂敎弄玉作鳯鳴居數十年鳯皇
來止其屋為作鳯臺夫婦止其上不下數年一旦皆隨
鳯皇飛去故秦氏作鳯女祠雍宫世有簫聲又曰陶公
六安冶師數行火火一旦散上紫色衝天公伏冶下求
哀須臾朱雀止冶曰安公安公冶與天通七月七日迎
汝以赤龍至時安公騎之東南上城邑數萬人豫祖安
送之皆辭訣又曰吕尚冀州人生而内智豫知存亡避
紂亂隱遼東三十年西適隱於南山釣於卞谿三年不
獲魚問曰可以止矣尚曰非爾所及也果得大鯉有兵
鈐在腹中服澤芝地衣石髓二百年而告亡葬之無屍
唯有玉鈐六篇在棺中又曰江妃二女不知何許人出
遊江湄逢鄭交甫不知其神人也女遂解珮與之交甫
悅愛珮去數十歩空懐無珮女亦不見又曰漢淮南王
劉安言神仙黄白之事名為鴻寶萬畢三卷論變化之
道於是八公乃詣王授丹經及三十六水方俗傳安之
臨仙去餘藥器在庭中雞犬䑛之皆得飛升又曰赤松
子神農時雨師服水玉敎神農能入火不燒至崑崙山
西王母石室隨風雨上下炎帝少女追之亦得仙俱去
髙辛時為雨師又曰偓佺采藥父也好食松實體毛數
寸能飛行逐走馬以松子遺堯堯不服時受服者皆三
百嵗又曰安期生琅耶阜鄉人賣藥海邊時人皆言千
嵗公秦始皇請見與語三日三夜賜金璧數萬出於阜
鄉亭皆置去留書以赤玉舄一量為報曰後數年來求
我於蓬萊山下始皇遣使者數人入海未至蓬萊山輒
風波而還立祠阜鄉亭海邊十處又曰負局先生語似
燕代間人因摩鏡輒問主人得無有疾苦者若有輒出
紫丸赤藥與之莫不愈數十年後大疫每列户與藥愈
者萬計不取一錢後止吳山絶崖世世懸藥與人曰吾
欲還蓬萊山為汝曹下神水崖頭一旦有水白色從石
間來下服之多所愈立祠十餘年
神仙傳曰董威輦不知何許人晉武末在洛陽白社中
寢息身上藍縷衣不蔽形恒吞一石子經日不食或市
乞傭作人或徃觀之亦不與言時或著詩莫知所終又
曰漢期門郎程偉妻者能通神變化偉嘗從出而無時
衣甚愁妻即為致兩縑無故至前偉好黄白連時不成
妻乃出囊中藥以少投其已煎水銀須臾成銀偉欲從
授方終不可得云偉骨相不應得之逼之不已妻死尸
解去又曰葛𤣥字孝先從左元放受九丹液仙經與客
對食並言及變化之事客曰食畢先生作一事特戲者
𤣥曰君得無促促欲有所見乎乃𠻳口飯盡成大蜂數
百皆集客身亦不螫人食久𤣥乃張口蜂皆飛入口都
畢𤣥嚼食之是故飯也𤣥指牀使行指蝦蟆及諸行蟲
飛燕雀龜之屬使舞絃節如人也𤣥以冬為客設生𤓰
棗夏致冰雪又以數十錢使人散投井中𤣥以一器於
井上呼錢出於是錢一一飛從井出皆向所投也又曰
為客設酒無人傳之杯自至前如或不盡杯不去也帝
問曰百姓思雨寧可得乎𤣥曰雨易得耳乃書符著社
中一時之間天地晦冥大雨流淹又曰老子姓李名耳
字伯陽楚國苦縣賴鄉人也其母感大星而有娠雖受
氣於天然生於李家猶以李為姓又云其母懐之八十
一嵗乃生生時剖其母左腋出出而白首故謂之老子
云母到李樹下生老子生而能言指李樹曰以此為我
姓又有老耼之號老子黄色美眉廣顙長耳大目疏齒
方口厚唇額有參牛達理日角月庭鼻骨雙柱耳有三
門足蹈三五手把十文以周武王時為柱下史時俗見
其久夀故號之老子所出度世之法九丹八石玉醴金
液治鬼養性絶穀變化役使鬼之法又曰彭祖諱鏗帝
顓頊𤣥孫至殷之末世年已七百餘嵗而不衰少好恬
静惟以養神治生為事王聞之以為大夫稱疾不與政
事善於補導之術并服水精雲母粉麋角常有少容采
女乘輜軿徃問道於彭祖采女具受諸要以敎王王試
為之有驗欲秘之彭祖知之乃去不知所如其後七十
餘年門人於流沙西見之又曰王烈字長休邯鄲人也
烈入河東抱犢山中得一石室室中有兩卷素書烈讀
不知其字不敢取頗諳十數字形體歸書之以示嵇叔
夜叔夜盡知其字烈喜乃將叔夜徃識其經分明了了
徃至失石室所在烈竊語弟子曰叔夜不應得道故也
又曰欒巴者蜀郡人也正朝大㑹巴獨後到又不飲而
南噀有司奏巴大不敬有詔問巴巴頓首謝曰臣鄉里
以臣能治鬼䕶病為臣生立廟今旦耆老皆入臣廟不
可委之是以頗有酒色臣適來本縣成都市上失火臣
故噀酒為雨以滅火非敢不敬罪當可坐詔原復坐即
驛書問成都成都答言正旦失火食時有大雨從東北
來火乃息雨皆作酒臭又曰河上公莫知姓名也漢孝
景帝時結草為菴于河湄嘗讀老子經景帝好老子之
言有所不知數事莫能通者聞人說河上公讀老子乃
遣人諮所不解事以問之河上公曰道尊徳貴非可遥
問也帝即駕而從之公以素書二卷與帝曰熟省此則
皆疑了不事多言言也勿以示非人言畢失其所在須
臾雲霧晦冥天地斗合論者為景帝好老子之言一世
不能盡通之故神人將下敎之便去也又曰封君達隴
西人初服黄連五十餘年入鳥䑕山又於中服水銀百
餘年還鄉年如二十者
關令内傳曰關令尹喜周之大夫也母氏嘗晝寢夢天
下絳綃流繞其身見長人語令咽之旣覺口有盈味及
真人生時有雙光若日飛遊其側室内皆明良久不知
所在其家陸地自生蓮花光色鮮盛眼有日精姿形長
雅垂臂下膝堂堂有天人之貌少好學墳素善於天文
秘緯仰看俯察莫不洞徹雖鬼神無以匿其真狀老子
感焉未至九十日關令登樓四望見東極有紫氣西邁
喜曰夫陽氣盡九星宿值合嵗月並王復九十日之外
法應有聖人經過京邑至期乃齋戒其日果見老子
真人周君傳曰紫陽真人周義山字委通汝隂人也聞
有欒先生得道在䝉山能讀龍嶠經乃追尋之入蒙山
遇羨門子乗白鹿執羽蓋佩青毛之節侍從十餘玉女
君乃再拜叩頭乞長生要訣羨門子曰子名在丹臺玉
室之中何憂不仙逺越江河來登此何
漢武内傳曰李少君字雲翼齊國臨淄人好道入泰山
採藥修絶穀全身之術遇安期生少君疾困叩頭乞活
安期以神樓散一七與服之即愈乃以方干上言臣能
凝澒成白銀飛丹砂成黄金金成服之白日升天身生
朱陽之翼豔備員光之異竦則凌天伏入無間控飛龍
而八遐遍乗白鴻而九陔周冥海之棗大如𤓰鍾山之
李大如瓶臣以食之遂生竒光師安期授臣口訣是以
保萬物之可成也於是上甚尊敬為立屋第
漢武故事曰上巡狩過河間見青紫氣自地屬天望氣
者以為其下有竒女必天子之祥求之見一女子在空
館中姿貌殊絶兩手一拳上令開其手數百人擘莫能
開上自披手即伸由是得幸為拳夫人進為婕妤居鉤
弋宫解黄帝素女之術大有寵有身十四月産昭帝上
曰堯十四月而生鉤弋亦然乃命其門曰堯母門
搜神記曰遼東城門有華表柱忽有一白鶴集柱頭時
有少年舉弓欲射之鶴乃飛徘徊空中而言曰有鳥有
鳥丁令威去家千嵗今來歸城郭如故人民非何不學
仙冢壘壘遂髙上冲天今遼東諸丁云其先世有升仙
者不知名字又曰薊子訓不知所來到洛見公卿數十
處皆持斗酒片脯候之曰逺來無所有示致㣲意坐上
數百人飲啖終日不盡去後數十處皆白雲起從旦至
暮時有百嵗公說小兒時見訓賣藥會稽市顔色如此
訓不樂住洛遂遁去正始中長安東霸城中有見之者
與一老公摩娑銅人曰適見鑄此已近五百嵗
神異經曰崑崙有柱焉其髙入天所謂天柱也圍三千
里圓如削下有仙人九府治與天地同休息
十洲記曰聚窟洲在西海中洲上有大樹與楓木相似
而材芳華葉香聞數百里名此為反魂叩其樹樹亦能
自聲聲如羣牛吼聞之者皆心震神駭伐其根心玉釡
中煮取汁更微火熟煎之如飴令可丸名曰驚精香或
名之振靈丸或名之為反生香又曰崑崙山三角一角
正干北辰星輝名曰閬風嶺其一角正西曰𤣥圃臺其
一角正東曰崑崙宫其一處有積金為天墉城面千里
城安金臺又曰鍾山在北海之子地仙家數十萬耕田
種芝草課計頃畝
風俗通曰孝明帝時尚書郎河東王喬遷為葉縣令喬
月朔常詣臺朝明帝帝怪其來數而無車騎宻令太史
候望言其臨至時常有雙鳬從東南飛來因伏伺見鳬
舉羅但得一隻舄使尚方識乃四年所賜尚書官履也
毎朝葉門下鼔不擊自鳴聞於京師後天下一玉棺於
㕔事前喬曰天帝獨欲召我沐浴寢其中蓋便上覆葬
於城東土自成墳人無知之者百姓為立祠號葉君祠
異苑曰陶侃字士行微時遭父艱有人長九尺端悅通
刺子字不可識心怪非常出庭拜送此人告侃曰吾是
王子晉君有巨相故來相看於是脫衣帢服仙羽升鵠
而騰颺
詩魏文帝遊仙詩曰西山一何髙髙髙殊無極上有兩
仙童不飲亦不食與我一丸藥光曜有五色服藥四五
日胷臆生羽翼輕舉生風雲倐忽行萬億流覽觀四海
茫茫非所識
魏陳王曹植遊仙詩曰人生不滿百戚戚少歡娛意欲
奮六翮排霧凌紫虛蟬蛻同松喬翻跡登鼎湖翺翔九
天上騁轡逺行遊東觀扶桑曜西臨弱水流北極登𤣥
渚南翔陟丹丘又五遊詠曰九州不足歩願得凌雲翔
逍遥八紘外遊目歴遐荒披我丹霞衣襲我素霓裳華
蓋紛菴靄六龍仰天驤曜靈未移景倐忽造昊蒼閶闔
啓丹扉雙闕曜朱光徘徊文昌殿登陟太㣲堂上帝伏
西櫺羣后集東廂帶我瓊瑶佩𠻳我沆瀣漿踟蹰玩靈
芝徙倚弄華芳王子奉仙藥羨門進竒方服食享遐紀
延夀保無疆又逺遊詩曰靈鼇戴方丈神岳儼嵯峨仙
人翔其隅玉女戲其阿瓊蘂可療饑仰首𠻳朝霞崑崙
本吾宅中州非我家
晉何劭遊仙詩曰羨昔王子喬友道發伊洛迢逓陵峻
岳連翩御飛鶴
晉張協遊仙詩曰峥嶸𤣥圃深嵯峨天嶺峭亭館籠雲
構脩梁流三曜蘭葩蓋嶺披清風縁隟嘯
晉郭璞遊仙詩曰京華豪俠窟山林隱遁栖又曰登岳
採五芝涉澗將六草散髪蕩𤣥溜終年不華皓又曰青
谿千餘仞中有一道士又曰中有冥寂士静嘯撫清絃
又曰四瀆流如淚五岳羅若垤尋我青雲友永與時人
絶又曰静歡亦何念悲此妙齡逝在世無千月命如秋
葉蔕蘭生蓬芭間榮曜常幽翳又曰吞舟踊海底髙浪
駕蓬萊又曰登仙撫龍駟迅駕乗奔雷鱗裳逐電曜雲
蓋隨風迴手頓羲和轡足踰閶闔開東海猶蹄涔崑崙
若蟻堆又曰縱酒濛汜濱結駕尋木末翹首攀金梯飛
歩登玉闕左顧擁方目右眷極朱髪又曰琁臺冠崑嶺
西海濱招揺瓊林籠藻映碧樹疏英翹丹泉漂朱沫黒
水鼔𤣥濤尋仙萬餘日今乃見子喬振髪見翠霞解褐
被絳綃總轡臨少廣盤虬舞雲軺
晉成公綏仙詩曰盛年無幾時奄忽行欲老那得赤松
子從學渡世道西入華隂山求得神芝草珠玉猶戴土
何惜千金寶但願夀無窮與君長相保
晉庾闡遊仙詩曰神岳竦丹霄玉堂臨雪嶺上採瓊樹
華下挹瑶泉井又曰南海納朱濤𤣥波洒北溟仰盻燭
龍曜俯步朝廣庭又曰功疏鍊石髓赤松𠻳水玉慿煙
眇封子流浪揮𤣥俗崆峒臨北戸昆吾眇南陸層霄映
紫芝潛澗汎丹菊崑崙涌五河八流縈地軸又曰三山
羅如粟巨壑不容刀白龍騰子明朱鱗運琴髙輕舉觀
滄海眇邈去瀛洲玉泉出靈鳬瓊草被神邱又曰熒熒
丹桂紫芝結根雲山九疑鮮榮夏馥冬熈誰與薄採松
期又曰赤松霞霧乗煙封子鍊骨凌仙滄潄水玉心𤣥
故能靈化自然又曰乗彼六氣渺茫輜駕赤水崑陽遥
望至人𤣥堂心與罔象俱忘又曰朝𠻳雲英玉蘂夕挹
玉膏石髓瑶臺藻構霞綺鱗裳羽蓋級纚又曰玉樹標
雲翠蔚靈崖獨拔竒卉芳津蘭瑩珠隧碧葉灌清鱗萃
又曰玉房石榻磊砢燭龍銜輝吐火朝採石英澗左夕
翳瓊葩巖下
晉張華詠蕭史詩曰蕭史愛長年嬴女老童顔火粒願
排棄霞霧好登攀龍飛竟天路鳯起出秦關身去長不
及簫聲時徃還又遊仙詩曰雲霓垂藻旒羽挂揚輕裾
飄登清雲間論道神皇廬蕭史登鳯音王后吹鳴竽守
精味𤣥妙逍遥無為墟又曰玉佩連浮星輕冠結朝霞
列坐王母堂體飡瓊瑶華湘妃詠涉江漢女奏陽阿又
曰乗雲去中夏隨風濟江湘亹亹涉髙陵遂升玉巒陽
雲娥薦瓊石神妃侍衣裳
晉湛方生廬山神仙詩并序曰潯陽有廬山者盤基彭
蠡之西其崇標峻極辰光隔輝幽澗澄深積清百仞若
乃絶阻重險非人跡之所遊窈窕沖深常含霞而貯氣
真可謂神明之區域列真之苑囿矣太元十一年有樵
採之陽者于時鮮霞褰林傾暉映岫見一沙門披法服
獨在巖中俄頃振裳揮錫凌崖直上排丹霄而輕舉起
九折而一指旣白雲之可乗何帝鄉之足逺哉窮目蒼
蒼翳然滅跡詩曰吸風𤣥圃飲露丹霄室宅五岳賓友
松喬
齊袁彖遊仙詩曰羽客宴瑶宫旌蓋乍舒設王子洛浦
來湘娥洞庭發長引逐清風髙歌送奔月並馭排帝闥
連吹入天闕萬古一方春千霜豈二髪又曰白玉三重
階黄金九層路采煙拂紫甍芳風揺碧樹
齊陸慧曉遊仙詩曰旌翻玉華晦神轉雲光移襲舄黄
山下投佩朱路歧
梁簡文帝仙客詩曰漆水豈難變桐刀乍可揮青書長
命籙紫水芙蓉衣髙翔五岳小低望九河㣲穿池聽龍
長叱石待羊歸酒䦨時節久桃生嵗月稀
梁元帝和鮑常侍龍川館詩曰珍臺接閒館迢逓山之
旁多解三真術俱善四明方玉題書仙篆金牓燭神光
桂影侵檐進藤枝遶檻長苔文隨溜轉梅氣入風香
梁沈約華山館為國家營功徳詩曰沐芳禱靈岳稽首
恭上𤣥帝昔祈萬夀臣今請億年丹友緘洞府河清時
一傳錦書飛雲字玉簡黄金編又和竟陵王遊仙詩曰
夭矯乗絳仙螭衣方陸離玉鑾隱雲霧溶溶紛上馳瑶
臺風不息赤水正連漪峥嶸𤣥圃上聊舉瓊樹枝又曰
朝止閶闔宫暮宴清都闕騰蓋隱奔星低鑾避行月九
疑紛相從虹旌乍升没青鳥去復還髙唐雲不歇若華
有餘照淹留且晞髪又曰陶先生登樓不復下詩曰側
聞上士說尺木乃騰霄雲軿不展地仙居多麗譙卧待
三芝秀坐對百神朝銜書必青鳥嘉客信龍鑣非止靈
桃實方見大椿凋又赤松澗詩曰松子排煙去英靈𦕈
難測惟有清澗流潺湲終不息神丹在兹化雲軿於此
陟願受金液方片言生羽翼渴就華池飲饑向朝霞食
何時當來還延佇清巖側又和劉中書仙詩曰殊庭不
可及風熛多異色霞衣不待縱雲錦不須織又曰清旦
發𤣥洲日暮宿丹邱崑山西北映流泉東南流霓裳拂
流電雲車委輕霰峥嶸上不覩寥廓下無見又沈道士
館詩曰秦王御宇宙漢帝恢武功歡娛人世盡情性猶
未充銳意三山上託慕九霄中旣表祈年觀復立望仙
宫寧為心好道直由意無窮曰余知止足是願不須豐
遇可淹留處便欲息微躬山嶂逺重疊竹樹近蒙蘢開
襟濯寒水解帶臨清風所累非物外為念在𤣥蹤朋來
挹石髓賓至駕飛鴻都令人徑絶惟使雲路通一舉陵
倒景無事適華嵩寄言賞心客嵗暮爾來同
梁王筠東南射山詩曰還丹改容質握髓駐留年口含
千里霧掌流五色煙瓊漿汎金鼎瑶池漑玉田倐忽整
龍駕相遇鳯臺前
梁庾肩吾道館詩曰仙人白鹿上隱士潛谿邊試取西
山藥來觀東海田
陳周宏正和庾肩吾詩曰石橋有舊路靈室儼衆仙菊
潭溜餘水丹竈起殘煙桃花經作實海水屢成田逆愁
歸舊里追問斧柯年
周王襃過藏矜道館詩曰松古無年月鵠去復來歸石
壁藤為路山牕雲作扉
周庾信和趙王遊仙詩曰藏山還採藥有道得從師京
兆陳安世成都李意其玉京傳相鶴太一受飛龜白日
香新芋青泥美熟芝山精逢照鏡樵客值圍棊石文如
碎錦藤苗似亂絲蓬萊在何處漢后欲遥祠又道士步
虚詞曰洞靈尊上徳虞石會明真要妙思𤣥牝虛無養
谷神丹邱乗翠鳯𤣥圃馭班鱗移梨付苑吏種杏乞山
人自此逢何世從今復幾春海無三尺水山成數寸塵
又曰東明九芝蓋北燭五雲車飄飄入倒景出没上煙
霞春泉下玉霤青鳥向金華漢帝看桃核齊侯問棗花
上元應送酒來在蔡經家又曰歸心遊太極囘向入無
名五香芬紫府千燈照赤城鳯杯採桐實春山種玉榮
夏簧三舌響春鍾丸乳鳴絳河應逺别黄鵠來相迎又
曰北閣臨𤣥水南宫坐絳雲龍泥印玉䇿天火鍊真文
上元風雨散中天歌吹分靈駕千尋上空香萬里聞又
曰地鏡階基逺天牕影迹深碧玉成雙樹空青為逈林
鵲巢堪錬石蜂房得煮金漢武多嬌慢淮南不小心蓬
瀛入海底何處可追尋又曰麟洲一海濶𤣥圃半天髙
浮邱迎子晉若士避盧敖經飡林慮李舊食綏山桃成
丹須竹節刻髓用蘆刀無妨隱士去即是賢人逃
周蕭撝和梁武陵王遥望道館詩曰神境流精闕仙居
紫翠房今有尋真地邐迤麗通莊九柱含虬重三臺飾
夜光金輝碧海桃玉笈紫書方拂筵青鳥集吹簫白鳯
翔履歸堪是燕石在詎非羊煙霞四照蘂風月五名香
於兹喜臨眺願得假霓裳
陳張正見遊匡山簡寂館詩曰三梁磵本絶千仭路猶
通即此神山内銀牓映仙宫鏡似臨峰月流如飲澗虹
幽桂無斜影深松有勁風惟當逺人望知在白雲中
陳隂鏗遊始興道館詩曰紫臺髙不極清谿千仞餘壇
邊逢藥銚洞裏閱仙書庭舞經乗鶴池遊被控魚稍昏
蕙葉斂欲暝槿花疏徒交斧相爛會自不凌虛又賦詠
得神仙詩曰羅浮銀是殿瀛洲玉作堂朝遊雲暫起夕
餌菊恒香聊持履成燕戲以石為羊洪崖與松子乗羽
就周王
賦漢司馬相如大人賦曰相如拜為孝文園令見上好
仙乃遂奏大人賦其辭曰世有大人在乎中州宅彌萬
里曽不足以少留悲世俗之迫隘朅輕舉而逺遊垂絳
幡之素霓戴雲氣而上浮建格澤之脩竿總光曜之采
旄垂旬始以為幓曵慧星而為髾絶少陽而登太隂與
真人乎相求屯余車而萬乗綷雲蓋而樹華旗歴唐堯
於崇山過虞舜於九疑朅度九江越五河時若曖曖將
混濁召屏翳誅風伯刑雨師排閶闔而入帝宫載玉女
而與之歸登閬風而遥集飛鳥騰而一止吾乃今日覩
西王母皓然白首戴勝而穴處亦幸有三足烏為之使
遺屯騎于𤣥闕軼先驅於寒門下峥嶸而無地上寥廓而
無天視眩泯而無見聽敞怳而無聞乗虛無而上假超
無友而獨存
後漢桓君山仙賦曰余少時為中郎從孝成帝出祠甘
泉河東見郊先置華隂集靈宫宫在華山下武帝所造
欲以懐集仙者王喬赤松子故名殿為存仙端門南向
山署曰望仙門竊有樂髙妙之志即書壁為小賦以頌
美曰夫王喬赤松呼則出故翕則納新夭矯經引積氣
關元精神周洽鬲塞流通乗凌虚無洞達幽明諸物皆
見玉女在旁仙道旣成神靈攸迎乃驂駕青龍赤騰為
歴躇𤣥厲之擢㠑有似乎鸞鳯之翔飛集於膠葛之宇
泰山之臺吸玉液食華芝潄玉漿飲金醪出宇宙與雲
浮洒輕霧濟傾崖觀倉川而升天門馳白鹿而從麒麟
周覽八極還崦華壇氾氾乎濫濫隨天轉琁容容無為
夀極乾坤
後漢黄香九宫賦曰伊黄靈之典度存文昌之會宫握
琁璣而布政總四七而持綱和日月之光曜均節度以
運行經閶闔而出玉房謁五岳而朝六宗蹠崑崙而跪
碣石蹈底柱而跨太行肘熊耳而據桐栢分嶓冢而持
外方使織女驂乗王良為之御三台執兵而奉張軒轅
乗駏驉而先驅左青龍而右觜攜前七星而後騰蛇
晉陸機列仙賦曰夫何列仙𤣥妙超攝生乎世表因自
然以為基仰造化而聞道性沖虛以易足年緬邈其難
老爾乃呼翕九陽抱一含元引新吐故雲飲露飡違品
物以長盻妙羣生而為言爾其嘉會之仇息宴遊栖則
昌容弄玉洛宓江妃觀百化於神區覲天皇於紫㣲過
太華以息駕越流沙而來歸又陵霄賦曰挾至道之容
㣲狹流俗之紛沮颺余節以逺模風扶揺而相予削陋
跡於分邱省遊仙而投軌凱情累以遂濟豈時俗之云
阻判煙雲之騰躍半天步而無旅詠陵霄之飄飄永終
焉而弗悔昊蒼煥而運流日月翻其代序下霄房之靡
迄卜良辰而復舉陟瑶臺以投轡歩玉除而容與
梁陶宏景水仙賦曰淼漫八海汯泊九河中天起浪分
地冩波東卷長桑日窟西斡龍築月阿迺者潼闗不壅
石門已開導江出漢浮濟達淮漳渠水府包山洞臺娥
英之所遊徃琴馮是焉去來於是碧巖無霧綠水不風
飛軒紖鳯遊軒駕鴻上朝紫殿還覲青宫進麾八老顧
扐四童酌丹穴之酎薦麟洲之肴錦旌麗日羽衣拂霄
亦有先覺之秀獨徃之英窺若士於蒙縠求吕梁於石
城從霧光於底柱索龍威於洞庭迎九𤣥於金闕謁三
素於玉清更天地而彌固終逍遥以長生又雲上之仙
風賦曰縹緲遥裔亘碧海而颺朝霞凌青煙而溥天際
出龍門而激水度葱闗以飛雪於是漢區動御月軌驚
文浮虚入景登室汎雲一舉萬里曽不浹辰此列子有
待之風也若乃縣括宇宙苞絡天維周流八極回環四
時氣值節而動律位渉巽而離箕徒見去來之緒莫測
終始之期此太虚無為之風也
梁江淹丹砂可學賦曰或曰黄金可鑄僕不信試為此
辭乗河漢之光氣騎列星之采色輟隂陽於形有傳變
化於心識旣而曖碧臺之錯落曜金宫之玲瓏沼蓮華
於繡閣化蒲萄於錦屏奏神鼔於玉袂舞靈衣於金裾
韻躑躅而易變律參差而難圖非南風之能擬詎濮水
之敢模
頌魏陳王曹植𤣥俗頌曰𤣥俗妙識饑餌神頴在隂倐
逝即陽無景逍遥北岳凌霄引領揮霧昊天含神自静
晉牽秀老子頌曰深哉伯陽誕此靈姿研精𤣥奥幽賛
神微抱質懐素藴寶藏輝述而好古儀聖作師周衰道
廢厥猷匪宣龍潛初九亢志皓然於邈髙風徽音永傳
又彭祖頌曰於休彭公應運特生窮神知化妙物通靈
挹之不沖滿之不盈韜光隱曜混沌𤣥清確乎其操邈
乎其度含真蕩穢離俗遺務託神𤣥妙遊心泰素享年
七百寶降其祚惠我無疆倫道作故又王喬赤松頌曰
妙哉松喬禀此殊姿含精握氣靈徳是綏藏器華圃允
首騰飛齊跡風雲超逺姿微乃翔靈墳鳥像人聲低徊
舊土眷此平生惠而不諒凋我素形神儀旣隕翻飛而
征遨遊八維跨騰九冥應慶罔極與道虚盈
賛晉陸機王子喬賛曰遺形靈岳顧景忘歸乗雲倐忽
飄颻紫㣲
晉湛方生老子賛曰敎由嚴宗化必有資深矣若人乃
作皇師亦參儒訓道實希夷恂恂孔父是敬是祇
晉郭璞馮夷賛曰禀華之精食惟八石乗龍隱淪徃來
海客若是水仙號曰河伯又曰水土冰鱗潛映洞川赤
松是服靈蛻乗煙吐納六氣升降九天
宋孝武帝洞井賛曰絳紀山瑞紫志川靈金膏溢曜玉
樹含英端巖毓泉挹祥吐禎彪彬仙牒揮翕詭經
梁江淹王子喬賛曰子喬好輕舉不待錬銀丹控鶴上
窈窕學鳯對㠝岏山無一春草谷有千年蘭雲衣不躑
躅龍駕何時還又隂長生賛曰隂君惜靈骨圭璧詎為
寶日夜名山側果得金丹道憂傷永不至光顔如碧草
若渡西海時致意三青鳥又白雲賛曰紫煙世不覿赤
鱗庖所捐白雲亦海外葐蒀起三山蕭瑟玉池上容裔
帝臺前欲知清都裏乗此乃登天又秦女賛曰青琴旣
曠世綠珠亦絶羣猶不及秦女十五乗綵雲璧質人不
見瓊光俗詎聞使洛靈脩往為我道竒芬
碑齊孔稚珪𤣥館碑曰夫朋白兔而侣青鳥啓銀函而
講金字者有道存焉故能大叩𤣥宗鬱為物範則天地
正六合照日月而導蒼生神道無門隂陽不測是故赤
松家石室之下神農行弟子之敬廣成在崆峒之上軒
轅禀順風之禮洛浦笙飛之秀闗山駕鳯之英凡此之
儔希世間出皆雍容以沐咸池或蕭灑而開閶闔
梁簡文帝招真館碑曰夫東瀛淥水三變成田西岳靈
桃千載未子尚以星起牽牛苛首迢逓律生甲子氣數
杳冥沈復上遊玉清損之又損髙排金闕𤣥之又𤣥豈
言象之能筌非時節之所辯髙巖鬱起帶青雲而作峰
瀑水懸流雜天河而俱灑雖日門採藥之地楚望懐椒
之歌陽反流沙之魂錦識汾隂之鼎無以喻書銘曰玉
龜二始金書八會道浹地心功浮天外故帝可小推貞
能大徳起同塵土生塞兊保物自然人符交泰掩映綠
羅穹隆紫蓋仙冶之美此焉為最雄柱千步陽臺百丈
水均下矚山踰髙掌野寂雲興禽繁山響升虹夕栖豐
雷朝上書藏玉柙藥藴銀筒燒鉛雜鯉折桂和葱斧柯
雖朽碎石無窮
梁元帝南岳衡山九貞館碑曰簫鼔騰空煙霞相接星
辰奪采燈燭非明風牗雲梁千門萬戸樓施九柱已同
賴鄉之地山帶五城復類𤣥洲之所玉版之經猶藴金
丹之處存焉上月臺而遺愛登景雲而忘老欣欣然不
知所以而然日暉石瓦東眺靈夀之峰月䕃玉牀西瞻
華蓋之嶺竹類黄金旣葳蕤而防露木似紅蓮且芬披
而拂日杯傳九醖隱淪之車晨至堂開四扇西楹之鐘
夜響又青谿山館碑曰原夫法象莫過於天地著明莫
過於日月鼔之以雷電潤之以風雨咸秩無文所以名
山致祭峻極於天青谿山者荆南之中岳也隱隱千霄
亭亭無際雲蓋三層如在帝臺之側桂林八樹非異景
山之傍輕霞旦起影落照於陽谿清風逺至響猿鳴於
巫峽西臨百丈之穴南帶千仞之水洪源湛淡長波縈
復
梁沈約善館碑曰至道𤣥妙無跡可尋寄言立稱已乖
宗極神宇靈房於義非取九仙緬邈等級參差或藏形
洞府或栖志靈岳達人獨徃之事志非易立飡松飲澗
之情理難輕樹止欲漸去喧囂稍離塵雜於是旣加整
葺營建堂宇北負崇岳南枕脩衢迴託人表雞犬相絶
庭流松響戸接雲根指瓊樹而朝飡就瑶臺而一息霓
裳不反鳬舄忘歸朝九星謁羣帝悠哉邈乎與天地相
畢矣又桐栢山金庭館碑曰若夫上元奥逺言象斯絶
金簡玉字之書𤣥霜絳雪之寶俗士所不能窺學徒不
敢輕慕非天禀上才未易可擬自惟凡劣識鑒鮮方早
尚幽棲屏棄情累留愛林壑託分鳥魚旣逺出天台定
居兹嶺所朅之山實惟桐栢仰出星河上參倒景髙崖
萬仞邃澗千回翹心屬念晚卧晨起採三芝而延佇飛
九丹而宴息乗鳬輕舉留舄忘歸銘曰日為車馬芝成
宫觀虹旌拂月龍輈漸漢萬春方華千齡始旦
梁陶宏景許長史舊館壇碑曰悠哉曠矣宇宙之靈也
固非言象所傳文跡可記嘿然則後之人奚聞乎銘曰
昔在西漢三茅來賓爰曁東晉二許懐貞裁其浚井棲
道接神允膺輔聖錫兹符震勝殿宻響㵼瓶揚芬瑶宫
碧簡絢采垂文瓊函玉檢綺席繡巾蘭釭列耀金鑪颺
薫又茅山長沙館碑曰夫萬象森羅不離兩儀所育百
法紛湊無越三敎之境搢紱之士飾禮容於闈閤耿介
之夫揚旌麾於門裔銘曰至哉乾元萬物資始皇王受
命三才乃理惟聖感神惟神降祉徳被歌鐘名昭圖史
友于兄弟敬惟西宣言追茂實用表遺先敢巡舊制有
革雜章刋字弗朽奕代留芳又太平山日門館碑曰日
門館者東霞啓暉開巖引燭以為名也先是吳郡杜徵
君聲髙兩代徳冠四區敎義宣流播乎數郡拓宇太平
之東結駕菁山之北爰以此處幽竒别就基構栖集有
道多歴世年
陳沈炯林屋館記曰夫𤣥之又𤣥處衆妙之極可乎不
可成道行之致斯蓋寂寥窅冥希微恍惚故非淮南八
仙之圖賴鄉九井之記至若崑山平圃銀牓相暉蓬閬
仙宫金臺崛起南瞰胥臺傍連飛閣桂柱星羅瓊軒雲
構銘曰大道旣隱衆聖無門悠悠太極誰見𤣥根祈年
立秦望仙表漢髣髴神靈依稀宫觀峨峨林屋輪奐徘
徊庭羅花鳥室静塵埃
陳徐陵天台山館徐則法師碑曰夫海水揚塵幾千年
而可見天衣拂石幾萬嵗而應平至人者譬彼晨昏方
乎晷刻固非俗士之所能言寰中之所能量者也至如
不死之草猶稱南裔長生之樹尚挺西崑百紀遊龜皆
登蓮葉千齡夀鶴或舞松枝假矣生民何其夭脆譬彼
風電同諸泡沫琢火之歎聞諸徃賢逝水之悲嗟乎前
聖樵人看博信未始乎淹留仙客彈琴固不移於俄頃
然而子孫皆其數世鄉黨咸為草萊是以志士名賢飄
然長騖臊羶榮利懕穢風塵服冕乗軒其猶桎梏朱庭
紫閣事甚籠樊隱淪巖洞飡餌芝髓忽矣身輕俄然羽
化金繩玉版受謁帝之符龍駕霓裳處仙宫之籙法師
蕭然道氣卓矣仙才千仞孤標萬頃無度所以伊川控
鶴葉縣乗鳬靈化無方去道斯在銘曰來去三島賓遊
二童然香雨上擊磬雲中玉粒雖軟金膏未鎔方流道
業濟彼昏蒙
銘梁陶宏景茅山曲林館銘曰層嶺外峙邃宫内映仄
穴旁通榮泉逺鏡尚徳依仁祈生翊命且天且地若凡
若聖連甍比棟各謂知道參差經術跌宕辭藻孰曰曲
林獨為勁好奄跡韜功守兹偕老
周王襃靈壇銘并序曰悠悠五緯乃欽若於堯典茫茫
九州是致功於禹跡猶以天步懸逺𨽻首筭而弗窮地
載遐荒章亥馳而未極浩庭霄度吐納天和崑閬滄溟
胞胎元一九靈之府神液所以降祥五英之闕蓂華以
之昭應推劫運之短長校河源之廣狹谷永上書譬流
風之不繫桓譚作論明弱水之難航豈知迴天金簡惟
傳上聖洞神玉䇿尚隔中仙于時金風戒晨三光澄曜
香雨乗空天花入室帝乃升法座說𤣥言肴覈洞微闡
揚衆妙洪鐘應叩衢樽待酌銘曰鐘鳴上界梵響𤣥宫
紫辰濯水青樹揺風八覺脩行七敎𢎞通神機詣理秋
毫析空函席廣開法輪徐轉入神精義談天勝辯逐境
晦明逗機深淺或照盛業方圖雲篆又館銘曰雲橋啓
館景曜開扉明庭朝禮仙宫羽衣燕履宵去鳬舄晨歸
練石三轉燒丹七飛昆吾陶鑄丹陽鋈銑畫寫龍文圖
開彫篆聲隨地氣調均天辯九宫方應萬靈稱善
書梁沈約與陶宏景書曰先生糠粃俗流超然獨逺烈
霓羽帶總轡雲霞方當名書絳簡身遊𤣥闕慿星夕卧
望日朝飡而至理深微曖焉難睹惟欲下風問道未知
厥路若夫栖遲閒逺咀嚥瓊芝出入清都師友靈聖循
崖反跡無缺惟心
梁陶宏景答朝士訪仙佛兩法體相書曰某等白嘗竊
觀仙書輒嗟欣忘倦徒羨其文莫測其理尋七尺之體
旣同禀太始俱服五常以何因縁獨超青雲而弊金石
者乎先生領袖𤣥門學窮仙苑必有以竭其川岸請略
聞雅說隱居答曰至哉嘉訊豈蒙生所辯雖然試言之
若真推竹栢之匹桐栁者此本性有殊非今日所論若
引庖刀湯稼從養漑之功者此又上其所從終無永固
之期夫得仙者並有異乎此但斯族復有數種今且談
其正體凡質像所結不過形神形神合時則是人是物
形神若離則是靈是鬼其非離非合佛法所攝亦離亦
合仙道所依今問以何能而致此仙是鑄練之極感變
之理通也當埏埴以為器之時是土而異於土雖燥未
燒遇濕猶壊燒而未熟不久尚毁火力旣足表裏堅固
河山可盡此形無滅假令為仙者以藥石練其形以精
靈瑩其神以和氣濯其質以善徳解其纒衆法共通無
礙無滯欲合則乗雲駕龍欲離則尸解化質不離不合
則或存或亡於是各隨所業脩道進學漸階無窮敎功
令滿亦畢竟寂滅矣
論魏陳王曹植辯道論曰世有方士吾王悉所招致甘
陵有甘始廬江有左慈陽城有郄儉始能行氣導引慈
曉房中之𤣥術儉善辟穀悉號數百嵗所以集之魏國
者誠恐此人之徒接姦詭以欺衆行妖惡以惑民豈復
欲觀神仙於瀛洲求安期於邊海釋金輅而顧雲輿棄
文驥而羨飛龍哉夫帝者位殊萬國富有天下威尊彰
明齊光日月宫殿闕庭等曜紫微何顧乎王母之宫崑
崙之域哉夫三烏備投不如百官之美也素女姮娥不
若椒房之麗也雲衣羽裳不若黼黻之飾也駕螭載霓
不若乗輿之盛也瓊蘂玉華不若玉圭之潔也而顧為
匹夫所罔納虚妄之辭信眩惑之說隆禮以招弗臣傾
産以供虚求散王爵以榮之清閒館以居之經年累稔
終無一驗雖復誅其身滅其族紛然足為天下笑矣若
夫𤣥黄所以娛目鏗鏘所以樂耳媛妃所以紹先蒭豢
所以悅口也何必甘無味之味聽無聲之樂觀無采之
色乎
晉庾闡列仙論曰夫無怪物之所以然後可以通於命
以達變化之情者不怪詭於異端測自然之根者不猖
狂於一物故形骸雖細推之愈廣天地雖巨别之彌狹
然則形骸華岱之秋毫太虚天地之掌握耳又何足以
言其變化哉又若秦皇漢武體無靈骨雖懐竒化終於
尸没傾天下之資忽萬乗之位方士輻湊萬端鱗萃無
救於頽年無補於一至若夫禀分有方(云云/)
　
　
　
　
　
　藝文類聚卷七十八
欽定四庫全書
　藝文類聚卷七十九　　　　唐　歐陽詢　撰
　靈異部下(神魄夢/魂)
　　神
左傳曰有神降於莘惠王問諸内史過曰是何故也對
曰國之將興明神降之監其徳也將亡神又降之觀其
惡也故有得神以興亦有以亡虞夏商周皆有之
山海經曰西海水赤有章尾山有神人面蛇身而赤身
長千尺其眠乃晦其視乃明不食不寢風雨是謁是謂
燭龍又曰蚩尤作兵犯黄帝乃令應龍攻於兾州之野
蚩尤請風伯雨師縱大風雨黄帝乃下天女魃止雨遂殺
蚩尤魃不得復上故所居不雨
三齊略記曰始皇作石橋欲過海觀日出處於時有神
人能驅石下海城陽一山石盡起立嶷嶷東傾狀似相
隨而去云石去不速神人輒鞭之盡流血石莫不悉赤
至今猶爾又曰始皇於海中作石橋非人功所建海神
為之竪柱始皇感其惠通敬其神求與相見海神荅曰
我形醜莫圖我形當與帝會乃從石塘上入海三十餘
里相見左右莫動手巧人潛以脚畫其狀神怒曰帝負
我約速去始皇轉馬還前脚猶立後脚隨崩僅得登岸
畫者溺於海衆山之石皆住今猶岌岌無不東趣
史記曰伍子胥死吳人憐之為立祠於江上因名曰胥
山又曰始皇西南渡淮之衡山南郡浮江至湘山祠逢
大風幾不得渡上問博士曰湘君何神對曰聞堯女舜
之妻也而葬於此於是始皇大怒使刑徒三千人伐湘
山樹赭其山
列女傳曰舜陟方死於蒼梧二妃葬於江湘之間俗謂
之湘君
搜神記曰蔣子文者廣陵人也嗜酒好色常自謂己骨
青死當為神漢末為秣陵尉逐賊至於鍾山之下賊擊
傷額因解綬以縳之有頃遂死及吳先主之初其吏見
文於道乗白馬執白羽扇侍從如平生文曰我當為此
土地神也為吾立祠不爾使蟲入耳為災吳主以為妖
言後果有蟲入人耳皆死醫不能治又云不祠我將有
大火是嵗數有大火吳主患之封為都中候加印綬立
廟堂改鍾山為蔣山以表其靈也又曰濟北弦超嘉平
中夜夢神女從之自稱天上玉女東郡人姓成公字智
瓊蚤失母天帝哀其孤苦今得下嫁從夫當其夢也嘉
善非常覺寤欽想如此三四夕旦顯然來遊駕輜軿車
從八婢服綾羅綺繡狀若飛仙自言年十七遂為夫婦
贈詩曰飄颻浮勃述敖曹雲石滋神仙豈虚降應運來
相之又杜蘭香别傳曰杜蘭香自稱南陽人以建興四
年春數詣張傅傅年十七望見其車在門外婢通言阿
母所生遣授配君君可不敬從傅先改名碩碩呼女前
視可十八九說事邈然久逺有婦子二人大者萱支小
者松支鈿車青牛上飲食皆備作詩曰阿母處靈岳時
遊雲霄際衆女侍羽儀不出墉宫外飄輪送我來豈復
恥塵穢從我與福俱嫌我與禍㑹至其年八月旦來復
作詩曰逍遥雲霧間呼吸發九嶷流汝不稽路弱水何
不之出薯􁁉子三枚大如雞子云食此令君不畏風波
辟寒温碩食二欲留一不肯令碩盡食言本為君作妻
情無曠逺以年命未合其小乖太嵗東方夘當還求君
王隱晉書曰鎮南劉弘以故刺史王毅子衡陽太守矩
為廣州矩至長沙見一人長大著布單衣自持奏在岸
上矩省奏云京兆杜靈之仍入船共語稱敘希濶矩問
君京兆人何時發來荅曰朝發矩怪京兆去此數千那
得朝發今到杜荅云僕天上京兆去此乃數萬何止數
千乎
異苑曰衡陽山九嶷皆有舜廟漢世零陵文學姓奚於
泠道縣舜祠下得笙玉管舜時西王母獻又曰陸機初
入洛次河南之郾師時夕望道左若有民居因徃投宿
見一年少神姿端逹與機言𤣥門妙物機心伏其能無
以詶抗機提緯古今總驗名實此年少不堪欣解旣曉
便去機稅驂逆旅嫗曰此東數十里無村落止有山陽
王家墓耳機乃怪悵然還睇昨路空野霾雲栱木蔽日
知所遇者信王弼墓也又曰吳相伍貟廟永嘉中吳郡
人叔父為臺郎在洛值京都傾覆歸塗阻塞當濟江南
風不得進旣投奏即日得渡又曰長沙羅縣有屈原自
投之川山水明浄異於常處民為立廟在汩潭之西岸
側盤石馬跡尚存相傳云原投川之日乗白驥而來
幽明錄曰王輔嗣註易輒笑鄭𤣥為儒云老奴無意王
時夜分忽然聞外閤有著屐聲須臾進自云鄭𤣥責之
曰君年少何以輕穿文鑿句而妄譏誚老子耶極有忿
色言竟便退輔嗣心生畏惡少時遇厲疾卒
詩梁簡文帝祠伍貟廟詩曰去國資孝本循忠全令名
舟裏多竒計蘆中復吐誠偃月交吳艦魚麗入楚營光
功摧廟筭載籍有餘聲洪濤猶鼓怒靈廟尚淒清行潦
承椒奠按歌雜鳯笙無勞晉后璧詎用楚臣纓宻樹臨
寒水疎扉望逺城牕寮野霧入衣帳積苔生惟有三青
鳥斂翅時逢迎
梁劉遵和簡文帝賽漢髙帝廟詩曰分蛇淪霸迹提劒
滅雄威空餘清祀處無復瑞雲飛仙車照丹穴霓裳影
翠微投玦要漢女吹管召湘妃幸逢懐精日豫奉沐休
歸
梁徐陵和詩曰山宫類牛首漢寢若龍川玉椀無秋酎
金燈滅夜煙丹帷迫靈岳紺席下羣仙堂空沛筑響釵
低戚鳯妍何殊后廟裏子建作華篇
梁劉孝儀和詩曰珪幣崇明祀牲樽禮貴神風驚如集
廟光至似來陳徘徊靈駕入呌咷唱歌新將言非為已
致敬乃祈民多才與多事今古獨為鄰
梁王臺卿和詩曰沐芳事椒醑駕言遵夀宫瑶臺斜接
岫玉殿上凌空樹出垂巖影竹引帶山風階長霧難歇
牕髙雲易通所悲樽俎撤按歌曲未終
梁王僧孺湘夫人詩曰桂棟承薜帷𦕈𦕈川之湄白蘋
徒可望綠芷竟空滋日莫思公子銜意嘿無辭
賦宋玉髙唐賦曰楚襄王與宋玉遊於雲夢之臺望髙
唐之觀其上獨有雲氣崪兮直上忽兮改容須臾之間
變化無窮王問玉曰此何氣也玉對曰所謂朝雲者也
昔者先王嘗遊髙唐怠而晝寢夢婦人曰妾巫山之女
也為髙唐之客聞君遊髙唐願薦枕席王因幸之去辭
曰妾在巫山之陽髙丘之阻旦為朝雲暮為行雨朝朝
暮暮陽臺之下朝視之如言故為立廟王曰朝雲始出
狀若何玉對曰其少進也晣兮若姣姬揚袂障日而望
所思忽兮改容偈兮若駕駟馬而建羽旗湫兮如風淒
兮如雨風止雨霽雲無處所惟髙唐之大體殊無物類
之可儀比巫山赫其無疇道互折而曽累遇天雨之新
霽觀百谷之俱集濞洶洶其無聲潰淡淡而並入中阪
遥望𤣥木冬榮煌煌曄曄奪人目精爛兮若列星曽不
可殫形綠葉紫褁朱莖白蔕纎條悲鳴聲似竽籟清濁
相和五變四會感心動耳迴膓傷氣長吏隳官賢士失
志愁思無已歎息垂淚王乃乗玉輿駟蒼螭於是乃縱
獵者基趾如星傳言羽獵銜枚無聲蜺為旌翠為蓋風
起雨止千里而逝又神女賦曰楚襄王與宋玉遊於雲
夢之浦使玉賦髙唐之事其夜王寢夢與神女遇其狀
甚麗王異之明日以白玉曰其始來也曜乎若白日初
出照屋梁其少進也皎若明月舒其光須臾之間美貌
横生㷸乎若華温乎如瑩五色並施不可殫形振繡衣
被袿裳禯不短纎不長步裔裔兮曜殿堂忽兮改容婉
若遊龍乗雲翔何神女之妖麗含隂陽之渥飾被華藻
之可好若翡翠之奮翼毛嬙障袂不足程式西施掩面
比之無色望余帷而延視若流波之將瀾奮長袖以振
衽立躑躅以不安意似近而旣逺若將來而復旋褰余
幬而請御顧女師命太傅歡情未接將辭而去遷延引
身不可親附
魏陳王曹植洛神賦曰黄初三年余朝京師還濟洛川
古人有言斯水之神名曰宓妃感宋玉對楚王說神女
之事其辭曰余從京域言歸東藩背伊闕越轘轅經通
谷凌景山稅駕乎蘅皋秣駟乎芝田容與乎楊林流盻
乎洛川於是精移神駭忽焉思散俯則未察仰以殊觀
覩一麗人于巖之畔其形也翩若驚鴻婉若遊龍榮曜
秋菊華茂春松髣髴兮若輕雲之蔽月飄颻兮若流風
之迴雪逺而望之皎若太陽升朝霞迫而察之灼若芙
蕖出綠波穠纎得衷脩短合度
魏陳琳神女賦曰漢三七之建安荆野蠢而作仇賛皇
師以南假濟漢川之清流感詩人之攸歎想神女之來
遊儀營魄於髣髴託嘉夢以通精望陽侯而瀇瀁覩𤣥
麗之軼靈文絳虯之奕奕鳴玉鸞之嚶嚶荅玉質於苕
華擬豔姿於蕣榮感仲春之和節歎鳴鴈之噰噰申握
椒以貽予請同宴乎粤房茍好樂之嘉合永絶世而獨
昌旣歎爾以豔采又悅我之長期順乾坤以成性夫何
若而有辭
魏王粲神女賦曰惟天地之普化何産氣之淑真陶隂
陽之休液育夭麗之神人禀自然以絶俗超希世而無
羣體纎約而方足膚柔曼以豐盈髪似𤣥鑒鬢類雲成
戴金羽之首飾珥照夜之珠璫襲羅綺之黼衣曳縟繡
之華裳錯繽紛以雜佩袿熠爚而焜煌退變容而改服
冀致態以相移稅衣裳兮免簮笄施華的兮結羽儀揚
娥微眄懸藐流離婉約綺媚舉動多宜稱詩表志安氣
和聲探懐授心發露幽情彼佳人之難遇真一遇而長
别顧大罰之淫愆亦終身而不滅心交戰而貞勝乃囘
意而自絶
魏楊脩神女賦曰惟𤣥媛之逸女育明曜乎皇庭吸朝
霞之芬液澹浮遊乎太清余執義而潛厲乃感夢而通
靈盛容飾之本艷奐龍采而鳯榮翠黼翬裳􁅰縠文袿
順風揄揚乍合乍離飄若興動玉趾未移詳觀𤣥妙與
世無雙華面玉粲韡若芙蓉膚凝理而瓊絜體鮮弱而
欒鴻囘肩襟而動合何俯仰之妍工嘉今夜之幸遇獲
帷裳乎期同情沸涌而思進彼嚴厲而静恭微諷說而
宣諭色歡懌而我從
晉張敏神女賦曰世之言神僊者多矣然未之或驗也
至如絃氏之婦則近信而有證者夫鬼魅之下人也無
不羸病損痩今義起平安無恙而與神女飲宴寢處縱
情極意豈不異哉余覽其歌詩辭㫖清偉故為之作賦
皇覽余之純徳步朱闕之峥嶸靡飛除而入秘殿侍太
極之穆清帝愍余之勤肅將休余於中州託𤣥静以自
處是夫子之好仇於是主人憮然而問之曰爾豈是周
之褒姒齊之文姜孽婦淫鬼來自藏乎儻亦漢之遊女
江之娥皇厭真愆倦僊侍乎於是神女乃斂袂正襟而
對曰我實貞淑子何猜焉且辯言知禮恭為令則美姿
天挺盛飾表徳以此承歡君有何惑爾乃敷菌席垂組
帳嘉㫖旣設同牢而饗微聞芳澤心蕩意放於是尋房
中之至嬿極長夜之懽情心眇眇以忽忽想北里之遺
聲賦斯時之要妙進偉服之紛敷俛撫衽而告辭仰長
歎以欷吁乗雲霧而變化遥棄我其焉如
晉楊該三公山下神祠賦曰南極鬱紆飛龍在天太一
白石巨靈據山二后殊位惟公在焉下則歸雲蓬勃綠
水流離争湍趣戾衝石會谿髙岸為谷嶢􁖒阻卼梗林
奈條逼塗迮蹊行者息駕步趾於斯陟大􁭯登岑岡踰
爽塏歴朝陽曄華殿之顯敞覩應門之嶈嶈神衣鬱蓊
百堵周乎洞房進排閶闔顧眄靈堂聚楹列峙丹飾煌
煌千櫨浮跂夭蹻騰驤累層岌嶪齊載長梁敷山藻於
前梲綴榱槁以采章文綺艧其紛鱗洪葩曄以披揚爾
乃逡巡降趾遊坐東廂日不逮昬炎燎已光縣宰致祀
嘉㫖備詳隂祚顯應徧澤圻疆普此士女樂彼豐穰
宋謝靈運江妃賦曰招魂定情洛神清思覃曩日之敷
陳盡古來之妍媚矧今日之逢迎邁前世之靈異姿非
定容服無常度兩宜歡嚬俱適華素于時升月隠山落
日映岐收霞斂色迴飈拂渚每馳情于晨暮矧良遇之
莫敘投明瑱以申贈顗色授而魂與况分岫湘岸延情
蒼隂隔山川之表裏判天地之浮沈承嘉約于徃昔寧
更貳於在今儻借訪於交甫知斯言之可諶蘭音未吐
紅顔若暉留眄光溢動袂芳菲散雲轡之絡繹按靈輜
而徘徊建羽旌而逶迤奏情管之依微慮一别之長絶
妙天末而永違
梁江淹水上神賦曰江上丈夫遊宦荆吳首衛國望燕
途歴秦關出宋都徧覽下蔡之女具恱淇上之姝乃造
南中度炎州經玉澗越金流路逶迤而無軌野忽漭而
尠儔忽而精飛視亂意走心移綺靡䔖蓋悵望蕙枝一
麗女子碧渚之崖冶異絶俗竒麗不常青娥羞艷素女
慙光恨精影之不滯悼光晷之難借閱有無於俄頃驗
變化於咫尺野田田而虛翠水湛湛而空碧乃唱桂棹
凌衝波背橘浦向椒阿茍懸天兮有命永離決兮若何
碑梁簡文吳興楚王神廟碑曰昔者武王詢於太公五
神之禮正伊陟賛於巫咸三篇之義作抑又𤣥矩司於
坎宫漢興北畤黄蛇感於通夢秦作西郊幽則鬼神其
來已尚楚王旣𢎞兹釋敎止獻車牛旣舍黄駒安俟騂
角掌繫無左滌之勞牧人止楅衡之務周房殷爼惟有
𤣥澗芳芝玉斚瑶樽止陳丹桂清酌漸符不殺之敎方
行大士之心比夫黄樹赤光紫衣朱髪茂矣哉王制云
山川神祇有不舉者為不敬太守元景仲稽諸古典於
兹徃烈永傳不朽式樹髙碑翠石勒文事偕神掌靈龜
負字還擬洛書
祭祀謝朓祭文大雷周何二神文曰大過在運小雅盡
缺瓊鏡日淪金車未晣周生電斷神謨英冠正因部竒
風斂雲散晉徳如燬功資叶賛山無猛鷙時曠忠賢流
王于彘龜鼎忽焉忠肅布衣君親自然驅狐上國斬鯢
中川紛綸凱入氛氲配天
梁邵陵王祀魯山神文曰敬奠魯君之靈竊以首山鬱
律表二叔之清風趙國隠淪擅三公之靈迹北坂祠城
流光夜起東嶺叢室甘雨晝零故能徴應不愆介福無
爽金壇玉宇是衆妙之遊遨丹崖翠幄信靈人之響像
霓裳孔蓋轉日車而競前駕象乗豹載靈旗而總集江
妃漢女含睇來趨湘娥洛嬪宜言在側鳴璆撫劍俠席
徘徊絳節陳竿滿堂繁會奠椒懐糈之歡傳巵代舞之
樂桂醑溢於羽樽蕙肴盈於蘭藉旣醉旣飽景福攸同
不震不騰神保是格炰胾之薦已畢慶報之澤攸先願
化昌而俗阜俾多祐之在旃同匪石之無轉欣滯穗之
有年惟東皇兮戾止等南山而不騫
梁沈約賽蔣山廟文曰我皇體天御宇望日表尊備樂
變乎笙鏞鬱禮華於爼豆邇無不懐逺無不肅鳥革𤣥
素之容草移丹綠之狀泉露改味日月重光仰惟大王
年踰二百世兼四代揚玉桴布瑶席秦梁楚趙之巫把
瓊茅而延佇燕衛宋鄭之音結流風而成曲九疑之乘
蔽日三山之駕若雲
　　夢
周書曰大姒夢見商之庭産棘太子發取周庭之梓樹
於闕梓化為松栢棫柞寐覺以告文王文王乃召太子
發占之于明堂王及太子發並拜吉夢受商之大命于
皇天上帝
東觀漢記曰諸將勸光武立乃召馮異上曰我夢乗龍
上天覺悟心中動悸異因下席再拜賀曰此天命發於
精神心中動悸大王重慎之性也異遂與諸將定議上
尊號又曰和憙皇后常夢捫天體蕩蕩正青滑有若鍾
乳后仰噏之以訊占夢言堯夢攀天而上湯夢反天舐
之此皆聖王之夢
莊子曰宋元君夜夢人披髪云予為清江使河伯之所
漁者豫且得予元君覺使人占之曰此神龜也君曰漁
者有豫且乎左右曰有明日豫且朝君曰漁何得對曰
且之網得白龜圓五尺君曰獻若之龜龜至君再欲殺
再欲活心疑卜之曰殺龜以卜吉乃刳龜七十鑚而無
遺䇿仲尼曰神能夢於元君而不能避豫且之網智能
七十鑚無遺䇿不能避刳膓之患是則智有所困神有
所不及
吕氏春秋曰孔子絶糧乎陳蔡之間藜羮不斟七日不
嘗粒晝寢顔囘索米得而來㸑之幾熟孔子望見囘攫
其甑中而飯之食熟謁孔子而進之孔子起曰今者夢
見先君食絜欲饋顔囘對曰不可饗食埃煤入甑中棄
食不祥因攫而飯之(埃煤煙/塵煤也)又曰尹儒學御三年而無
得焉夜夢受秋駕於師明日徃朝其師而謂之曰吾非
愛道也恐子之未可予也今日將敎子以秋駕(秋駕/御法)尹
儒反走北面再拜曰今昔臣夢受之先為其師言所夢
固秋駕也
謝承後漢書曰范式字巨卿與張元伯為友式仕郡為
功曹後夢元伯𤣥冠垂纓屣呼曰我死當以時𦵏永歸
黄泉子不我忘豈能奔喪式便馳徃赴之
袁宏漢紀曰温序為䕶羌校尉為隗囂所殺世祖詔洛
陽城傍為塚長子夀為印平侯夜夢序告之曰久客思
鄉夀即棄官上書歸𦵏
皇甫謐髙士傳曰桓帝好老子之書夜夢見老子乃詔
陳相為老子立祠
范曄後漢書曰蔡茂夢見太極殿上有三穗禾茂跳取
之得其中穗輒復失之以問主簿郭賀因離席慶曰大
殿者宫府之形像也極而有禾人臣之上祿也取其中
穗者是台之位於字禾失為秩也旬月而茂徴焉乃辟
賀為掾
續漢書曰鄭𤣥夢孔子造之曰起起今年嵗在辰來年
嵗在已旣寤以䜟言合之知命當終有頃寢疾而卒
辛氏三秦記曰昆明池漢武帝之習水戰中有靈沼神
池云堯時洪水訖停船此池池通白鹿原人釣魚於原
綸絶而去魚夢於武帝求去其鉤明日帝戲於池見大
魚銜索帝曰豈非昨所夢乎取魚去其鈎而放之
陸機晉書曰王濬夢懸四刀於其壁上濬問主簿李毅
毅拜曰夫三刀為州而今益一明府其臨益州乎
王隠晉書曰陶侃字士行鄱陽人少漁於雷澤夢背上
生翅飛入天門見門非常不敢入而下
賦後漢王延夀夢賦曰余夜寢息乃有非恒之夢其為
夢也悉覩鬼神之變怪則蛇頭而四角魚首而鳥身三
足而六眼龍形而似人羣行而奮揺忽來到吾前申臂
而舞手意欲相引牽於是夢中驚怒腷臆紛紜曰吾含
天地之純和何妖孽之敢臻乃揮手振拳雷發電舒斮
游光斬猛猪批鱟毅斫魅虛捎魍魎拂諸渠撞縱目打
三顱撲苕蕘抶䕫魖搏睍睆蹴睢盱爾乃三三四四相
隨踉䠙而歴僻礲礲礚礚精氣充布輷輷㺒㺒鬼驚魅
怖或盤跚而欲走或拘攣而不能步或中創而婉轉或
捧痛而號呼奄霧消而光蔽寂不知其何故嗟妖邪之
怪物豈干真人之正度耳聊嘈而外即忽屈伸而覺悟
亂曰齊桓夢物而亦以霸兮武丁夜感而得賢佐兮周
夢九齡年克百兮晉文盬腦國以競兮老子役鬼為神
將兮轉禍為福永無恙兮
　　魂魄
淮南子曰天氣為魂地氣為魄
易曰精氣為物遊魂為變
白虎通曰魂者何謂也魂猶伝伝也行不休也動於外
主於情魄者白也猶著人者也主於性
韓詩外傳曰溱與洧謂鄭國之俗三月上已於兩水之
上招魂續魄􁣪不祥也
禮記曰延陵季子適齊長子死於嬴博之間旣封左袒
右還其封曰若魂氣則無不之又曰作其祝號𤣥酒以
祭君與夫人交獻以嘉魂魄是謂合莫又曰氣也者神
之盛也魂也者鬼之盛也
左傳曰子産云人生始化曰魄旣生魄陽曰魂用物精
多則魂魄彊又曰樂祁云心之精爽是謂魂魄
越絶書曰越王問於范子曰寡人聞人失其魂魄者死
得其魂魄者生物皆有之人亦有之范子曰人有之萬
物亦然天地之間人為貴物之生榖為貴以生人與魂
魄無異也
離騷曰百年信荏苒何為苦心魂又曰隠淪駐精魄又
曰望孟夏之短夜何晦朔之若嵗惟郢路之脩逺兮魂
一夕而九逝又曰招魂者宋玉之所作也玉憐哀屈原
忠而斥棄憂愁山澤魂魄放逸厥命將落故作招魂欲
以復其精神延其年夀外陳四方之惡内崇楚國之美
以諷諌懐王冀其覺悟而還之也朕幼清以亷絜身服
義而未沬
史記曰髙祖謂沛父兄曰游子悲故鄉吾雖都關中萬
嵗後吾魂魄樂思沛也
淮南子曰魂問於魄曰道何以為體曰以無有為體魄
曰無有有形乎魂曰無有魄曰無有何得而問也魂曰
吾直遇之耳視之無形聽之無聲謂之幽冥幽冥者所
以喻道非吾道也
抱朴子曰師言欲求長生當對服大藥欲得通神當水
火分形分形則自見其身三魂七魄而天地靈祇皆可
接山川之神皆可役也
襄陽耆舊傳曰羊公與騶潤甫登峴山垂泣曰我百年
後魂魄猶當登此山
賦梁沈炯歸魂賦曰古語稱收魂升極周易有歸魂卦
屈原著招魂篇故知魂之可歸其日已久余自長安反
乃作魂歸賦其辭曰伊吾人之陋宗資𤣥聖而云始肇
邵閟之靈源分昌發之世祀實聞之乎家記又孚之於
惇史亢宗貴而博古四史成乎一身怪日月之遼逺而
承襲之相因豈少賤之能察非末學之知津也若夫風
流退讓在秦作相越江以東惟戎及酆出忠出孝且卿
且公世歴十五爰逮余躬值天地之幅裂遭日月之雰
虹去父母之邦國理形影於胡戎絶君臣而辭胥宇蹐
厚地而跼蒼穹抱北思之胡馬望南飛之夕鴻泣霑襟
而雜露悲微吟而帶風昔休明之云始余播棄於天地
自太學而遊承明出書生而從下吏身豫封禪之官名
入南宫之記登玉墀之深眇出金門之崇邃受北狄之
奉書禮東夷之獻使實不嘗至屈膝遜言以殊方降意
嗟五十之踰年忽流離於凶忒值中軍之失權而大盜
之移國何赤疹之四起豈黄霧之云塞祈痩弟於赤眉
乞老親於劇賊免伏質以解衣遂窘身而就勒旣而天
道禍滛否終斯泰靈聖奮發風雲饗會掃欃槍之星斬
蚩尤之斾余技逆而効從遂妻誅而子害雖分珪而祚
土迄長河之如帶肌膚之痛何泯潛翳之悲無伏我國
家之沸騰我天下之匡復我何辜於上𤣥我何負於鄰
睦背盟書而我欺圖信神而我戮彼孟冬之云季總官
司而就紲託馬首之西暮隨檻車而迴轍履峩峩之層
冰面飀飀之巖雪去莫敖之所縊過臨江之軌折矧今
古之悲涼並攅心而霑袂渡狹石之欹危跨清津之幽
咽鳥虚弓而自隕猿號子而腹裂歴沔漢之逶迤及楚
郡之參差望隆中之大宅映峴首之沈碑旣縲然而就
鞅非造次之能窺至若髙祖武皇帝之基天下也岐周
景亳之地龜圖雀書之秘醒醉之歌味絶讓畔之田鱗
次余旣長於克民覺何從而掩泗洧水兮深且清宛水
兮澄復明昔南陽之穰縣今百雉之都城我太宗之威
武遏宛洧而陳兵百萬之虜俄成魚鼈千仞之阜倐似
滄瀛雖徳刑成於赦服故蠻狄震乎雄名乃尋浙而歴
商遂經秦而至洛覺髙蹈之清逺具風雲之倐爍其山
也則嶔岑㠑嵬巖􁀙婆陁或孤峯而秀聚或逸出而横
羅千嵗之木生嶺表百丈之石枕谿阿其水則砰訇瀄
汩或寛或疾擊萬瀨而相奔聚千流而同出何武關之
狹隘而漢祖之英雄山萬里而仰雲雨水百仞而冩蜿
虹若一夫而守隘豈萬衆之能攻去青泥而踰白鹿越
渥水而到青門長卿之賦可想邵平之迹不存咄嗟驪
山之阜惆悵灞陵之園文恭儉而無隟嬴發握其何言
訪軹道之長組捨藍田之璵璠無故老之可訊並膴膴
之空原登未央之北闕望長樂之基趾伊太后之所居
築旗亭而成市槐路鬱以三條方塗坦而九軌觀阡陌
之遺蹤實不乖乎前史傍直城而北轉臨横門而左趨
南則董卓之塢北則苻堅所居即二賊之墟壘為彼主
之庭除終南巃嵸太乙嵯峨九嵕崛起八壘連河汩涇
泥之混濁􁀙渭渚之清波指咸陽而長望何趙李而經
過息甘泉而避暑猶爽塏而清和爾乃背長夏涉素秋
卧寒野坐林陬霜微凝而侵骨樹裁動而風遒思我親
戚之顔貌寄夢寐而魂求察故鄉之安否但望斗而觀
牛稚子天於鄭谷勉勵愧乎延州聞愛妾之長呌引寒
風而入楸何精靈以堪此乃縱酒以陶憂至誠可以感
鬼秉信可以祈天何精殞而魄散忽魂歸而氣旋解龍
驂而見送走郵驛於亭傳出向來之大道反初入之山
川受繞朝之贈䇿報李陵之别篇泪未悲而自墮語未
咽而無宣於時和風四起其物初榮草極野而舒翠花
分叢而落英魚則潛波渙濯鳥則應嶺俱鳴隨六合之
開朗與風雲而自輕其所涉也州則二雍三荆昌歡江
并唐安淅洛巴郢雲平其水則淮江漢洧隋浩汗灃潦
滻潏河涇渭相亂或浮深而揭淺或凌波而沿岸每日
夕而靡依常一步而三歎蠻蜒之與荆吳𤣥狄之與羌
胡言語之所不通嗜欲之所不同莫不疊足斂手低眉
曲躬豈論生平與意氣止望首邱於南風悲城邑之毁
撤憙風水之渺揚旣盡地而謁帝乃懐橘而升堂何神
僊之足學此即雲衣而虹裳也
　
　
　
　
　
　
　
　
　
　
　
　
　
　
　
　藝文類聚卷七十九
欽定四庫全書
　藝文類聚卷八十　　　　唐　歐陽詢　撰
　火部(火/竈)　(烽燧灰燈/薪炭)　(燭/烟)　(庭燎/)
　　火
釋名曰火化物也亦言燬也物入即皆毁壊也
山海經曰厭火國獸身黑色火出其口中
易曰離為火又曰燥萬物者莫熯乎火又曰火就燥
尚書曰藻火粉米又曰洪範五行二曰火火曰炎上炎
上作苦又曰火炎崑岡玉石俱焚天吏逸徳烈于猛火
又曰若火之燎于原不可嚮邇其猶可撲滅
禮記月令曰孟夏之月盛徳在火
左傳曰火龍黼黻又曰郯子曰炎帝以火紀官故為火
師而火名又曰古之火正或食於心或食於味以出内
火是故味為鶉火心為大火又曰陶唐氏之火正閼伯
居商邱
春秋考異郵曰火者陽之精也
白澤圖曰火之精宋無忌
禮含文嘉曰燧人始鑚木取火
尸子曰燧人上觀星辰下察五木以為火
家語曰堯火帝而王尚赤
地鏡圖曰黄金之見為火
括地圖曰神邱有火宂光照千里
孫子兵法曰凡火攻有五一曰火人二曰火積三曰火
輜四曰火庫五曰火燧
莊子曰指窮於為薪火傳(以指盡前薪之理故火傳而/不滅譬得納養之中故命續)
(而不/絶)
戰國䇿曰楚王遊雲夢野火之起也若雲蜺
吕氏春秋曰伊尹說湯五味九沸九變火為之
紀
韓子曰魯燒積澤天北風火南倚恐燒國哀公懼自將
衆趣救火左右無人盡逐獸不救火乃召問仲尼仲尼
曰夫逐獸者樂而無罰救火者苦而無賞此火所以不
救也事急不及以罰救火者盡賞之則舉國不足以賞
於民請從行罰乃下令曰不救火者比降北之罪令下
未遍火已滅矣又曰越王問於大夫種曰吾欲伐吳對
曰可矣何不試焚宫室於是遂焚宫室民莫能救火乃
下令曰民之救火而死者比死敵之賞民之塗其體被
濡衣走火者左右各三千人
韓詩外傳曰晉平公藏寳之臺燒救火三日三夜乃勝
之公子晏束帛而賀曰臣聞王者藏於天下諸侯藏於
百姓農夫藏於囷庾今百姓乏於外而賦歛無已昔桀
紂殘賊為天下戮今皇天降災於藏臺此是君之福也
史記曰龎㳙追孫臏臏量其行暮當至馬陵乃伏兵斫
樹白而書之曰龎㳙死此樹下於是令齊軍萬弩夾道
暮火舉而俱發㳙夜至見白書乃舉火燭讀之未畢萬
弩俱發㳙敗死又曰騎刼攻即墨田單取牛千頭衣以
五采束刀其角結火其尾
漢書曰項王西屠咸陽殺秦降王子嬰焚其宫室火三
月不滅
三輔黄圖曰秦始皇帝葬驪山六年之間為項王所發
牧兒墮羊冢中燃火求羊燒其槨藏
淮南子曰陽燧見日則燃而為火
列女傳曰梁姑姊其室失火兄子與二子在内欲取兄
子輒得其子火盛不得復入婦人曰梁豈可戸告人曉
邪被不義之名何靣見兄弟國人哉遂赴火而死
列仙傳曰甯封子黄帝陶正掌火能作五色煙又曰陶
安公六冶師也數行火一旦散上紫色衝天須㬰朱雀
止冶上曰安公安公冶與天通
東觀漢記曰郅惲為長沙有義士古初遭父䘮未葬鄰
人火起及初舍棺不可移初冐火伏棺上會火滅又曰
㢘范為蜀郡成都地廹屋狹百姓夜作以供衣食又禁
火民覆蔽之失火者日屬范令夜作但使儲水百姓皆
恱又曰梁鴻牧豕長安上林苑中失火延人家問所燒
財物悉推豕償之其主言少鴻願以身作躬執其勤
樊英别傳曰英隱於壺山嘗有黑風從西方起英謂學
者曰成都市火甚盛因含水西向噀之乃令記其日後
有從蜀來者云是日大火黑雲平旦從東起須㬰大雨
火遂得滅
汝南先賢傳曰郭憲從南郊含酒東北三噀云齊失火
以厭之後齊東上火事又曰蔡君仲與人有至孝之心
母終棺在堂西舍失火將至君仲伏屍號哭火越向東
家
𤣥中記曰南方有炎山焉在扶南國之東加營國之北
諸薄國之西山從四月而火生十二月火滅正月二月
火不然山上但出雲氣而草木生葉枝條至四月火然
草木葉落如中國寒時草木葉落也行人以正月二月
三月行過此山下取柴以為薪燃之無盡時取其皮績
之為火浣布
十洲記曰炎洲在南海中地方二千里去崖九萬里上
有風生獸似豹青色大如狸張取之積薪數車以燒之
薪盡而此獸在火中燃其毛不燋斫刺不入打之如皮
囊以鐵錐鍜其頭數十下乃死以其口向風須㬰便活
而起以石上菖蒲塞其鼻即死取其腦菊花服之盡十
斤得壽五百歲又曰有火林山山中有火獸大如鼠毛
長三四寸或曰山可百里許取其獸毛績以為布名曰
火澣布國人衣服之垢洿以水浣濯之終日不㓗以火
燒布兩食乆許出其垢即去白如雪
廣志曰火洲在南海中火燃洲其木不死更鮮
抱朴子曰南海之中蕭丘之上有自生之火常以春起
而秋滅丘方千里當火起時此丘上純生一種木火起
正着此木木雖為火所着但小燋黑人或以為薪者如
常薪但不成炭炊熟則灌滅之後復更用如此無窮又
夷人取木華績以為火浣布木皮亦剝以灰煑為布但
不及華細好耳又曰有白鼠大者重數斤毛長三寸居
空木中其毛亦可績為布故火浣布有三種焉又曰吳
世姚光有火術吳主積荻千束火焚荻了盡光恬坐灰
中振衣而起
神仙傳曰欒巴為尚書正旦會得酒西南潄云成都市
失火潄酒作雨
吳越春秋曰越王思報吳冬則抱氷夏則握火
陳留耆舊傳曰劉昆為江陵令民有火災昆向火叩頭
即霈然下雨詔問反風滅火虎北渡河何以致此昆曰
偶然帝曰此長者之言也
風俗通曰城門失火禍及池中魚按百家書宋城門失
火自汲池中水以沃之魚悉露見但就把之
魏武帝眀罰令曰聞太原上黨西河鴈門冬至之後百
有五日皆絶火寒食云為介之推
英雄記曰周瑜鎮江夏曹操欲從赤壁渡江南無船乘
簰從漢水下住浦口未即渡瑜夜宻使輕船走舸百數
艘艘有五十人移棹人持炬火火然則廻船走去去復
還燒者須㬰燒數千簰火大起光上照天操夜去
博物志曰積紬萬匹則自然生火泰始中武庫火積紬
所致也
異苑曰臨卭有火井漢室隆則炎赫彌熾桓靈之際火
勢漸微又曰晉惠帝元康三年武庫火燒孔子履漢高
斬白虵劍王莽頭等
晉中興書曰殷浩北伐江逌為長史取數百雞以長繩
連脚皆繫火一時驅放飛過壍集羌營營皆然
捜神記曰麋竺常從洛歸未至家數十里見路次有好
新婦從竺求寄載行二十餘里新婦謝去謂竺曰我天
使去當往燒東海麋家感君見載故以相語竺因請之
曰不可不得不燒君快去我緩來日中必火發竺乃急
行達家便出財物日中而火大發
笑林曰某甲夜暴疾命門人鑚火其夜陰暝不得火催
之急門人忿然曰君責之亦大無道理今闇如漆何以
不把火照我我當得覔鑚火具
詩梁庾肩吾逺看放火詩曰風前細煙起月裏黑煙生
發燄看喬木侵先識逺城
賦潘尼火賦曰覽天人之至周嘉火德之為貴含太陽
之靈暉體淳剛之正氣先聖仰觀通神悟靈窮物盡數
研幾至精鑚燧造火陶冶羣形協和五味革變羶腥爾
乃狄牙典膳百品既陳和羮酋醳㫖酒醲醇烹黿煑鼉
灼龜臛鱗若乃流金化石鑠鐵融銅造制戎器以戒不
恭砥鍊兵械整飾軍容四海康乂邉境無冦韜弓戢劍
解甲釋胄銷鏑為耒鑄戈為耨戰士反於耕農戎馬放
乎外廐及至焚野燎原陸火赫羲林木摧拉沙粒並麋
騰光絶覽雲散霓披去若風驅疾若電逝芬輪紆轉倐
忽横厲震響逹乎八冥流光燭乎四裔
　　烽燧
𤣥女戰經曰諸見舉烽火煙光傳言虜且欲起欲知審
來不以言者時所加之得陽者不來得陰者為來法
墨子曰烽火已舉言冦所從來多少
甘氏天文占曰權舉烽表逺近沉浮權四星在軒轅尾
西邉地警僃烽候相望虜至則舉烽火十丈如今井桔
橰火錘其頭若警僃急燃火其頭放之權重本低則末
仰見烽火
史記曰褒姒不好笑幽王欲其笑為烽燧大鼓俟有冦
至舉烽火諸侯悉至至而無冦褒姒乃大笑
漢書曰軍臣單于立四歲匈奴復絶和親大入上郡雲
中烽火通於甘泉
東觀漢記曰㢘范為雲中太守始到烽火日通故事虜
出度五千人乃移書旁郡求助吏白今虜兵度出五千
請移警檄范不聴遂選精兵自將出至近縣令老弱城
守而追之又曰馬成善治障塞自西河至渭橋河上至
安邑太原至井陘中山至鄴皆築堡壁起烽燧十里一
候又曰郭伋為并州伋知盧芳夙賊難卒以力制常嚴
烽候明購賞
蔡邕徙朔方上書曰既到徙所乘塞守烽職在望候憂
怖焦灼無心復能操筆成草致章闕庭
庾闡揚都賦注曰燧火以炬置孤山頭皆縁江相望
述征記曰戲水注渭東有周幽王壘昔幽王亟舉烽以
悦褒姒犬戎遂伐周諸侯玩而弗至戰敗死于斯地
書蔡謨與弟書曰軍中耳目當用鼔烽烽可遥見鼔可
遥聞形聲相傳須㬰百里非人所及想得先知耳近别
菽麥者皆當解之而王茍諸人癡頑之甚乃至於是常
令人怪之然烽鼔之法當豫勑諸軍見烽聞鼔便嚴而
此間恒舉烽之後須文書上言乃符遊軍須被符乃當
嚴昔年石頭夜半舉烽至明日食時臺中乃知弟在石
頭時隅中舉烽至下脯遊軍故未嚴此即是茍晞等覆
車之軌也
　　燈
說文曰錠謂之燈
韻集曰無足曰燈有足曰錠
離騷曰吳酒不廢沉日夜蘭膏明燭華銅錯(言燈錠盡/銅琢禽獸)
(有華/英也)
說苑曰楚莊王賜羣臣酒日暮燈燭滅乃有人引美人
衣者美人挽絶其冠纓
劉向别傳曰待詔馮商作燈賦
漢書曰金枝秀華庶旄翠旌(金枝銅燈百二十枝/秀華中主有光華也)又曰
武帝思念李夫人不已方士齊人少翁言能致其神乃
夜設燈燭帷幄而令帝居他帳望見好女如李夫人之
貎而不得就視
漢武内傳曰西王母遣使謂帝曰七月七日我當暫來
帝至日掃除宫内燃九光之燈
荀采傳曰荀采爽女為陰瑜妻而夫蚤亡爽逼嫁與太
原郭奕采入郭氏室暮乃去其帷帳建四燈歛色正坐
郭氏不敢逼
風俗通曰郅伯夷宿亭止樓上燃數燈夜有魅來伯夷
趣之以燈照乃老狸也
東宫舊事曰宫有銅鴨頭燈二銅侍燈三供戸外用夕
供油七合太子納妃有金塗四尺長燈一金塗連盤短
燈二金塗連盤鴨燈一
鄴中記曰石虎正旦會於殿前設百二十枝燈
詩晉習鑿齒詩曰煌煌閒夜燈脩脩樹間亮燈随風煒
燁風與燈升降
齊謝朓詠燈詩曰發翠斜谿裏蓄實宕山峯抽莖類僊
掌銜光似燭龍飛蛾再三繞輕花四五重孤對相思夕
空照舞衣縫
梁簡文帝詠籠燈絶句詩曰動熖翠帷裏散影羅帳前
花心生復落明銷君詎憐
梁紀少瑜詠殘燈絶句曰殘燈猶未滅將盡更揚暉唯
餘一兩焰裁得解羅衣
梁王筠詠燈檠詩曰百華曜九枝鳴鶴映氷池朱光本
内照丹花復外垂流暉恱嘉客翻影泣生離自銷良不
悔明白願君知
梁吳筠燈詩曰昔在鳳凰闕七采蓮花莖陸離看寳帳
爛熳照文屏檐艶煙光轉氛氲霧裏輕能方三五夜桂
樹月中生
梁范靖妻沈氏詠燈詩曰綺筵日已暮羅帳月未歸開
花散鶴彩含光出九微風軒動丹熖水宇淡清輝不吝
輕蛾繞唯恐曉蠅飛
賦漢劉子駿燈賦曰惟兹蒼鶴修麗以竒身體剼削頭
頸委虵負斯明燭躬含氷池明無不見照察纎微以夜
繼晝烈者所依
魏殷臣鯨魚燈賦曰横海之魚厥號惟鯨普彼鱗族莫
與之京大秦美焉乃觀乃詳冩載其形託於金燈隆脊
矜尾鬐甲舒張垂首俛視蟠于華房狀欣欣以竦峙若
將飛而未翔懐蘭膏於胷臆明制節之謹度伊工巧之
竒宻莫尚美於斯器因綺麗以致用設機變而罔匱匪
雕文之足瑋差利事之為貴永作式於將來跨千載而
弗墜
晉夏侯湛缸燈賦曰珠珍寳器竒像妙工取光蔵煙致
巧金銅融冶甄流陶形定容爾乃隱以金翳䟽以華籠
融素膏於回槃發朱耀於綺窓宣耀蘭堂騰明廣宇熖
煜爚於茵筵煥炤􁀙乎屏組
晉孫惠百枝燈賦曰曄若雲停爛已星布
范堅䗶燈賦曰爾乃旋閑房升玉榻列華槃鑠凝䗶浮
炷頴其始燃秘闈於是乃闔旁映文楹仰暉丹桷赫如
燭龍吐輝爛若翳陽復旭
梁簡文帝列燈賦曰何解凍之嘉月值蓂莢之盡開草
含春而動色雲飛采而輕來九微間吐百枝交布聚類
炎洲跡同大榭競紅蘃之晨舒蔑丹螢之昏騖蘭膏馥
氣芬炷擎心寒生色淺露染光沉
梁江淹燈賦曰淮南王信自華命綵女餌丹砂餌丹
砂學鳳音紫霞沒白日沉挂明燈散𤣥陰顧謂小山儒
士斯可賦乎於是泛瑟而言曰若大王之燈也銅華金
擎錯質鏤形碧為雲氣玉為僊靈䨇盌百枝豔帳充庭
照錦池之文席映繡柱之鳴筝若庶人之燈者非銀非
珠無藻無縟心不貴麗器窮於樸
周庾信燈賦曰九龍將暝三爵行栖瓊鈎半上弱木全
低乃有百枝同樹四照連槃香添燃蜜氣雜燒蘭燼長
宵乆光青夜寒秀帳掩映魭膏照灼動鱗甲於鯨魚燄
光芒於鳴鸖蛾飄則碎花亂下風起則流星細落况復
上蘭深夜中山醑清楚妃留客韓娥合聲低歌著節遊
絃絶鳴輝輝朱燼熖熖紅榮乍九光而連影或䨇花而
並明寄言蘓季子應知餘照情
晉支曇諦燈賛曰既明逺理亦𢎞近教千燈同輝百枝
並曜飛煙清夜流光洞照見形恱景悟㫖測妙
銘漢李尤金羊燈銘曰賢哲勉務惟日不足金羊載耀
作明以續
　　燭
周官司烜氏掌以燧取火於日以供祭祀之明燭凡邦
之大事供賁燭(賁燭麻燭/賁大也)
禮記曰侍坐燭至起(異晝/夜也)燭不見跋(跋本也燭盡則去/之嫌若燼多有厭)
(倦/也)又曰孔子曰嫁女之家三夜不息燭思離親也
尚書大傳曰晉平公問師曠曰吾年七十欲學恐已暮
師曠曰臣聞老而學者如執燭之明執燭之明孰與昧
行公曰善
文子曰鳴鐸以聲自毁蘭膏以明自銷
韓子曰鄭人有遺燕相國書者夜書謂持燭者曰舉燭
而誤書舉燭燕相受書曰舉燭高明高明者舉賢而任
之
列女傳曰齊女徐吾者東海上貧媍人其鄰媍李吾之
屬合燭夜績徐最貧而燭不屬李吾曰徐吾燭數不屬
請無與夜績徐吾曰妾以貧故起常先去常後掃陳席
以待來者坐常處下為貧故也今一室之中益一人燭
不為益明去一人燭不為益闇何愛東壁餘光莫之能
應遂復與夜績
史記曰始皇塚中以人魚膏為燭
謝承後漢書曰巴祗為揚州刺史與客坐闇暝之中不
燃官燭
𤣥晏春秋曰計君乂授與司馬相如傳遂渉漢書讀匈
奴傳不識棠梨孤塗之字有胡奴執燭顧而問之奴曰
棠梨天子也言匈奴之號單于猶漢人有天子也予於
是乎曠然發寤
地鏡圖曰相玉見美女子載燭行壇陰從其所出入處
石中有玉矣
世說曰王君夫􁎭糖澳釜石季倫以䗶燭灼炊
詩齊謝朓詠燭詩曰杏梁賔未散桂宫明欲沉曖色輕
帷裏低光照寳琴徘徊雲髻影灼爍綺疏金恨君秋月
夜遺我洞房陰
梁孝元帝詠池中燭影詩曰魚燈且滅燼鶴熖暫停輝
自有銜龍燭青火入朱扉映水疑三燭翻池類九微入
林如燐影度渚若螢飛河低扇月落霧上珠星稀章華
終宴所飛盖且相追又古意詠燭詩曰花中燭熖熖動
簾風不見來人影廻光持向空
梁簡文帝和詩曰花中燭似將人意同憶啼流膝上燭
熖落花中
梁庾肩吾燭影詩曰垂爛垂花比芳樹風吹水動俱難
住春枝拂岸影上來還杯繞客光中度
梁劉孝威和簾裏燭詩曰開闗簾影出參差風熖斜浮
光燭綺帶凝滴汗垂花又褉飲嘉樂殿詠曲水中燭影
詩曰火浣花心猶未長金枝宻熖已流芳芙容池畔涵
停影桃花水脉引行光
賦晉傅咸燭賦曰余治獄至長安在逺多懷與同行夜
飲以忘愁顧帷燭之自焚以致用亦猶殺身以成仁矣
蓋泰清垂象匪日不光向晦入冥匪火不彰故六龍銜
燭於北極九日登曜於扶桑日中則昃月虧於望時邁
靡停晝不于常背三接之昭昭即厥開之有傷何逺寓
之多懷患冬夜之悠長獨耿耿而不寐待雞鳴之未央
徒伏枕以展轉起燃燭於閑房揚丹輝之煒燁朱熖之
煌煌俾幽夜而作晝繼列景乎朝陽慨顧景以増歎孰
斯愁之可忘嘉湛露之愔愔遂命樽而設觴爾乃延僚
屬酌醇清講三墳論五經高談既倦引滿行盈樂飲今
夕寔慰我情
梁簡文帝對燭賦曰雲母窓中含花氊茱茰幔裏鋪錦
筵照夜明珠且莫取金羊燈火不須燃下弦三更未有
月甲夜繁星徒依天於是揺同心之明燭施雕金之麗
槃眠龍傍繞倒鳳䨇安菖蒲傳酒坐欲闌碧玉舞罷羅
衣單影度臨長枕煙生向果盤廻照金屏裏脉脉兩相
看
梁元帝對燭賦曰月似金波初映空雲如玉葉半從風
恨九重兮夕掩怨三秋兮不同爾乃傳芳醁揚清曲長
袖留賔待華燭燭燼落燭華明花抽珠漸落珠懸花更
生風來香轉散風度熖還輕本知龍燭應無偶復訝魚
燈有舊名燭火燈光一䨇炷詎照離人兩處情
周庾信對燭賦曰龍沙鴈塞蚤應寒天山月坂客衣單
燈前桁衣疑不亮月下穿鍼覺最難剰取燈花持炷燭
還却燈擎下燭槃傍垂細溜上繞飛蛾光清寒入熖暗
風過楚人纓脫盡燕君書誤多曉星沒芳蕪歇還持照
夜遊詎減西園月
啓徐陵謝勑賚燭盤賞答齊國移文啓曰昔班彪草移
阮瑀裁書馳譽當年遂無加賞非常大賚始自今恩雖
賈逵之頌神雀竇攸之對鼮鼠漢臣射覆之言魏士投
壺之賦方其寵錫獨有光前官燭斯燃更慙良吏宵光
可學乃會耆年臣職居南史身典東觀謹述私榮傳之
方䇿
　　庭燎
說文曰庭燎大燭也
禮記曰庭燎之百由齊桓公始也
毛詩曰庭燎美宣王因以箴之夜如何其夜未央庭燎
之光君子至止鸞聲鏘鏘
說苑曰齊桓公設庭燎為士之欲造見者期年而士不
至東野鄙人有以九九之術見者桓公曰九九足以見
乎對曰臣非以九九為足以見也臣聞主君設庭燎以
待士期年而不至夫士所以不至者君天下賢君也四
方之士皆自諭不及君故不至也夫九九薄能耳而君
猶禮之况賢於九九者桓公曰善禮之期月而士至
晉起居注曰成帝咸和八年十二月有司奏庭燎在止
車門外今更集議舊在端門内施詔曰尚書奏九年庭
燎當在端門内元明帝時在公車門内可依舊安司徒
録公命當率由舊章冝在端門内
晉中興書曰哀帝興寧元年詔庭燎樹端門内
鄴中記曰石虎正會殿庭中端門外閶闔前設庭燎皆
二合六處皆六丈
趙書曰石勒造庭燎於橦末髙十丈上盤置燎下盤安
人以待燎絙繳上下
詩晉傅𤣥庭燎詩曰元正始朝享萬國執珪璋枝燈若
火樹庭燎繼天光
表魏王朗冬臈不得朝表曰拘守留職曠離車駕况乃
踐長於至迎始於臈履端於正連歴天人三朝之元慶
而無縁祇奉玉爵以獻萬壽宵夢庭燎之光晨想百華
之耀
　　竈
釋名曰竈造也創造食物也
淮南子曰炎帝作火死而為竈神
禮記月令曰孟夏之月其祀竈又曰竈者老婦之祭盛
於盆尊於瓶
墨子曰竈必為屏心突髙出屋四尺慎無失火失火者
斬
魯連子曰竈五突分煙者衆也
莊子曰仲尼讀書老𥅆倚竈觚而聴之曰是何書也曰
春秋也
吕氏春秋曰燕雀處一屋之下自以為安竈突决火上
棟宇燕雀不知禍將至也
戰國策曰智伯攻晉陽而水攻之城不沒者三版臼竈
生蛙人馬相食
史記曰武帝時李少君以祀竈辟榖却老方見上少君
言上曰祠竈則致物致物而丹砂可化以為黄金黄金
成以為飲食器則益壽益壽則僊者可見於是天子始
親祠竈
淮南子曰孔子無暖席墨子無黔突
桓譚新論曰淳于髠至鄰家見其竈突之直而積薪在
傍謂曰此且有火使為曲突而徙薪鄰家不聴後果焚
其屋鄰家救火乃滅烹羊具酒謝救火者不肯呼髠智
士譏之曰曲突徙薪無恩澤燋頭爛額為上客盖傷其
賤本而貴末也
東觀漢記曰初陰氏世奉管仲之祀於邑謂之相君
至子房以累積恩徳為神所饗臘日晨炊於竈神見再
拜受慶時有黄羊因以祠之自是富殖百萬田至七百
頃後世子孫常以臈日奉祠竈神以黄羊又曰周澤為
澠池令克身儉約妻子自親釜竈
謝承後漢書曰李南少明風角女亦曉家術為卷縣民
妻晨詣㸑室卒有暴風婦便上堂從姑求歸辭其二親
姑不許乃跪而泣曰蒙傳術疾風卒起先吹竈突及井
此禍為女婦主㸑者妾將亾之應因著其亡日
續漢書曰虞詡為武都太守羗欲邀遮詡詡宻令吏人
作兩竈日増倍之羗不敢逼或問曰孫臏减竈而君増
之兵法日行不過三十里以戒不虞而今且二百里何
也詡曰虜多吾兵少徐行則易為所及速進則彼所不
測虜見吾竈日増必謂郡兵來迎衆行速必憚進追我
孫臏見弱吾今示強
茅君内傳曰在名山深壑無人跡之處臨水上作神竈
屋屋長四丈廣二丈起基四尺又先當掘基下土令必
無故䧟井冢瘞之處所也開南戸西戸東戸三也立竈
於屋中央口向西竈四邉令去釜九寸也以塼及細土
構立之亦勿令穿坼神竈之法畢矣
抱朴子内篇曰竈之神每月晦日輒上天言人罪狀大
者奪紀紀者三百日也小者奪筭筭者一日也
異苑曰卞伯玉作東陽郡竈正熾火有雞遥從口入良
乆乃於突而出毛羽不燋鳴啄如故伯玉㝷病殞
雜五行詩曰作竈法當辰巳間隟地取土先掘去上五
寸以水美酒一升合和泥之以癸亥日脩之此日安竈
自如也作竈法廣四尺長五尺欲安兩釜長七尺子孫
富貴作竈餘泥不可泥井井餘土不可泥竈大凶勿以
壬癸庚辛反支九空血忌破危閉建寅日皆凶竈君名
禪字子郭衣黄衣披髮從竈中出知其名呼之可得除
凶惡賈市不知其名見之死豬肝泥竈令婦孝竈君以
壬子日死不用此日治竈常以五月辰日豬頭祭竈令
人治生萬倍用人故竈凶敗雞毛入竈中致非禍大骨
入竈出狂子正月己丑日白雞祠竈宜蠶五月己丑卯
祠竈吉四月丁巳日祠竈百倍
夢書曰夢見竈者憂求婦嫁女何以言之井竈女執使
之象
銘後漢李尤竈銘曰燧人造火竈能以興五行接僃陰
陽相乘
晉摯虞竈屋銘曰大孝養志厥次養形事親以敬美過
三牲
箴魏王朗雜箴曰家人有嚴君焉井竈之謂也俾冬作
夏非竈孰能俾夏作冬非井孰閑
　　薪炭灰
易曰古之死者厚衣之以薪葬之中野
左傳曰厥父㭊薪其子弗克負荷又曰晉楚戰於城濮
楚左師潰狐毛設二斾而退之欒枝使輿曵薪柴而偽
遁楚師馳之原軫郤溱以中軍公族横撃之楚左師潰
禮記曰問庻人之子長曰能負薪幼曰未能負薪又曰
季秋乃命伐薪為炭
毛詩曰析薪如之何匪斧不克取妻如之何匪媒不得
管子曰周容子夏以侈靡見桓公桓公曰侈靡可以為
天下乎子夏曰可夫雕橑然後炊之雕卵然後㵸之所
發積藏散萬物也
晏子曰景公遊壽宫睹耆年負薪有飢色公喟然令吏
養之
鄧析書曰譬猶拯溺而硾之以石救火而投之以薪又
曰抱薪爇火燥者先著
戰國䇿曰蘇秦之楚三日乃得見王說卒辭行楚王曰
先生不逺千里而臨寡人曾弗肯留願聞其說對曰楚
國食貴於玉薪貴於桂謁者難見於鬼王難見於帝今
令臣食玉炊桂因鬼見帝其可得乎
漢書曰汲黯謂武帝曰陛下之於羣臣如積薪後來者
居上又曰朱買臣字翁子吳人家貧好讀書不治産業
刈薪樵出賣以給食檐束薪行且誦書
范曄漢書曰戴封拜議郎遷西華令大旱封禱無獲乃
積薪坐其上自焚火起而大雨至逺近嗟嘆
捜神記曰凉輔廣漢人也時旱以五家掾出禱積薪柴
自焚須㬰而雨作
論衡曰或伐薪於山輕小之木合而束之至於大木十
圍以上引之不能動推之不能移則委之於山林收所
束之小木而去由此以論知能之大者其猶十圍以上
木也人力不能舉薦其猶薪者推引大木也孔子周流
無所留止非聖材不明道難行人不能用也
神僊傳曰焦先日入山伐薪以布施先從村頭一家起
而復始
晉中興書曰范汪家貧好學燃薪冩書冩書既畢誦讀
亦竟
世說曰荀朂曾在晉武帝坐賜食荀進飯即謂坐人曰
此是勞薪炊也坐者未之信帝宻遣問外荅云實是故
車脚
吳越春秋曰季札去徐而歸行道逢男子五月被裘採
薪於道傍有委金季札見之謂薪者曰子來取此金薪
者曰何子居之髙視之卑五月被裘採薪寧是拾金者
乎
汝南先賢傳曰蔡順以至孝稱順少孤飬母嘗出求薪
有客卒至母望順不還乃噬其指順即心動棄薪馳歸
問其故母曰有急客來吾噬指以悟汝耳又曰侯瑾甚
孤貧依宋人居晝為人傭賃暮輒燃柴薪以讀書
後漢張奐報崔子玉書曰今月三日舉家來此本非
所規貪突賊陣
魏略曰文欽為廬江太守為都督王陵所奏欽訴曹爽
爽謂曰陵責卿載譚灰兩船何為乎聞足下起染舍故
作此灰耳
詩隋岑徳潤詠灰詩曰圖䂓暈不缺氣改律還虛欲燃
愁獄吏弃道畏刑書未得逢彊陣輕舉欲焉如
　　煙
說文曰煙火氣也焆焆然也
列子曰趙襄子狩於山中藉芿燔林熻赫百里有人從
石壁中出隨煙燼上下衆謂之鬼物察之則人焉
春秋繁露曰人之言醖去煙此竒怪也非人所意也禍
福利害無有竒怪乎
淮南子曰冬至甲子受制木用事火煙青七十二日戊
子受制土用事火煙黄七十二日庚子受制金用事火
黑又曰哭之發於口涕之出於目此憤於中而形於外
也譬水之下流煙之上㝷火徒南反夫又孰推之又曰
以束薪為鬼以火煙為氣惑也
列仙傳曰寗封子黄帝時人為陶正有神人過之為其
掌火能令火出五色煙又曰寗封子積薪自燒而隨氣
上猶有骨時人葬之
謝承後漢書曰吳郡徐相為長沙太守常食乾飯不發
煙㸑
許邁别傳曰邁有道術燒香皆五色煙出後莫知所在
詩梁簡文帝詠煙詩曰浮空覆雜影含露宻花藤乍如
洛霞發頗似巫雲登映光飛百仭從風散九層欲持翡
翠色時吐鯨魚燈
　
　
　藝文類聚卷八十
欽定四庫全書
　藝文類聚卷八十一　　　唐　歐陽詢　撰
　草部上(藥冬空青天芍藥/𣢾        門)　(百合/芣苡)　(莵絲/薯蕷)　(女蘿/菖蒲)
　　　　(术金草香附/欝    迷迭)　(蘭香菊藿杜若鹿蕙/芸      香    葱)　(靡蕪/蜀葵)
　　　　(薔薇/慎火)　(藍施/卷)
　　藥
本草經曰太一子曰凡藥上者養命中者養性下者養
病
禮記曰君有疾飲藥臣先嘗之親有疾飲藥子先嘗之
醫不三世不服其藥
左傳曰臧孫曰季孫之愛我美疢也孟孫之惡我藥石
也美疢不如藥石
尚書曰若藥不瞑眩厥疾弗瘳
論語曰康子饋藥拜而受之曰丘未逹不敢嘗
墨子南遊見楚惠王穆賀謂墨子曰言誠善矣王無乃
曰賤人所為不用子墨子曰譬若藥焉夫子服之以療
其疾豈曰一草之本而不食哉
戰國䇿曰有獻不死之藥於荆王者謁者操以入中射
之士問曰可食乎曰可因奪而食之王怒使人殺中射
之士中射之士使人說王曰臣問謁者謁者曰可食臣
故食之是臣無罪罪在謁者也且客獻不死之藥臣食
之而王殺臣是死藥也王乃不殺
史記曰長桑公與扁鵲藥服之三十日見人五臟
東方朔曰武帝好方士朔曰陛下所使取神藥者皆天
地之間藥不能使人不死獨取死人藥天上藥能使
人不死耳上曰天何可至朔曰臣能上天既辭去出
殿門復還曰今臣上天似謾誕者願得一人為信驗
上即遣方士與朔俱期三十日而返朔等辭而行日
日過諸侯傳飲方士晝臥朔遽呼之曰若極乆不應
我何耶今者屬從天上來方士大驚乃具以聞上問
朔朔曰誦天上之物不可稱原上以為面欺詔朔下
獄問之左右方提去朔啼泣對曰使須幾死者再上
曰何也朔對曰天公問臣下方人何衣臣對曰衣蟲
蟲何若臣對曰蟲喙􁀙􁀙類馬色邠邠類虎天公大
怒以臣為慢使使下問還報名曰蠶天公乃出臣今
陛下茍以為詐願使人上天問之上大驚曰善欲以
喻我止方士也
淮南子曰羿請不死之藥於西王母姮娥竊以奔月
列仙傳曰負局先生者負磨鏡局循吳市中得一錢便
磨輒問主人得無有疾苦若有輒出紫丸藥以與之又
曰崔文子賣黄散發疫死者萬計服皆愈愈者亦萬計
漢武内傳曰西王母謂武帝曰其太上之藥乃有風實
雲子玉津金漿㝠陵驎膽炎山其日東掇扶桑之丹椹
俯採長河之文藻太真紅芝九色鳯腦有得食之後天
而老此太上之所服非衆仙之所寳也次藥有班龍黒
胎閬風石髄蒙山白鳯之胏靈邱蒼鸞之血有得服之
後天而逝此天帝之所服非下仙之所逮也其次藥有
丸丹金液紫華紅芝五雲之漿𤣥霜絳雪若得食之白
日升天此天仙之所服非地仙之所見其下藥有松栢
之膏山木姜沉精菊草澤㵼枸杞茯苓菖蒲門冬巨勝
黄精草類煩多若有數千子得服之可以延年
漢書曰灌夫擊吳身中大鎗十餘適有萬金良藥故不
得死
東觀漢記曰上嘗與朱祐共買蜜合藥上念追之即賜
祐白蜜一石問何如在長安時共買蜜乎
曹毗杜蘭香傳曰神女蘭香降張碩碩問禱祀何如香
曰消摩自可愈疾淫祀無益香以藥為消摩
邴原别傳曰魏太子為中郎將原為長史太子宴會衆
賔客數十人太子建議曰君父各篤疾有藥一丸可救
一人當救君耶父耶衆人紛紜或君或父時原在坐不
與此論太子諮之於原原勃然對曰父也太子亦不復
難
魏志曰太祖性嚴毅屬公事往往加杖何䕫常蓄毒藥
誓死無辱是以終不見及
皇甫謐髙士傳曰韓康字伯休京兆㶚陵人常採藥名
山賣於長安市口不二價三十餘年時女子從康買藥
守價不移女子怒曰公是韓伯休耶乃不二價康歎曰
我本避名今女子皆知有我何用藥為乃遁入㶚陵山
中
晉陽秋曰吳陸抗與晉羊祜推僑札之好抗嘗遺祜酒
祜飲之不疑抗有疾祜饋之藥抗亦推心而服之
異苑曰魏武北征踰頓升嶺眺矚見一山岡不生百草
王粲曰是古塜此人在世服礬石死而石生熱蒸出外
故卉木燋滅即令鑿看果得大墓有礬石滿塋仲宣博
識強記皆此類也一說粲在荆州從劉表登彰山見此
異按魏武之平烏桓也粲猶在荆南此言為譎
沈約宋書曰張禕字少微褘少有操行歴官為瑯琊王
國郎中令王還京都髙祖封酒一􁁏付禕使密加王酖
毒禕受命既還於道自飲藥酒而卒
詩古詩曰仙人騎白鹿髮短耳何長來至主人門奉藥
一玉箱主人服此藥身體日康強髪白復更黑延年壽
命長
宋鮑照遇銅山採藥詩曰土昉閟中經芝术韜内䇿寳
餌緩童年命藥駐衰歴銅谿晝森沉乳竇夜瀝滴蹀蹀
寒葉離灇灇秋水積松色随野深月露依草白
梁沈約憇郊園和約法師採藥詩曰郭外三千畆欲以
貿朝饘繁蔬既綺布宻果亦星懸
梁吳筠採藥大布山詩曰我本住山北縁澗採山麻九
莖日反照三葉長生花可用蠲憂疾聊持駐景斜景斜
不可駐年來果如驅安得崑崙山偃蹇三珠樹三珠始
結荄絳葉凌朱臺玉壺白鳳肺金鼎青龍胎韓衆及王
子何世無仙才安期儻欲顧相見在蓬萊
陳劉刪採藥遊名山詩曰名山本鬱盤道士貴黄冠獨
馭千年鶴來㝷五色丸石床新溜乳金竈欲成丹定知
無二價非復在長安
啓梁劉孝綽謝給藥啓曰一物之微遂留膏肓名醫上
藥爰自城府雖巫咸視診岐伯下鍼松子玉漿衛卿雲
液比妙衆珍實云多愧
　　空青
本草經曰空青生山谷乆服輕身延年能化銅鉛作金
生益州
范子計然曰空青出巴郡白青曾青出𢎞農豫章白青
出新淦青色者善
博物志曰徐公時令人於西平青山採取空青
江乘地記曰樵採者常於山上得空青此山一朝出雲
零雨必降民人以為常占
賦梁江淹空青賦曰夫赤瓊以照燎為光碧石以葳蕤
為色咸見珍於東國並被貴於西極况空青之麗寳挺
山海之不測於是冩雲圖氣學靈狀仙寳波麗水華峰
豔山暘谷之樹崦嵫之泉西海之草炎州之煙有曲帳
畫屏素女綵扇錦色雰爵綺質蔓延㸃拂濃薄如隱如
見山水萬象丹青四變咸百溢而可珍亦千金而不賤
　　芍藥
本草經曰芍藥一名白犬生山谷及中岳
古今注芍藥一名可離
毛詩曰惟士與女伊其相謔贈之以芍藥
賦宋王徽芍藥華賦曰原夫神區之麗草兮憑厚徳而
挺受翕光液而發藻兮颺暉而振秀
頌晉傅統妻芍藥花頌曰曄曄芍藥植此前庭晨潤甘
露晝晞陽靈曾不踰時荏苒繁茂綠葉青葱應期吐秀
緗蕋攅挺素華菲敷光譬朝日色豔芙蕖媛人是採以
厠金翠發彼妖容增此婉媚惟昔風人抗茲榮華聊用
興思染翰作歌
　　百合
吳氏本草曰百合一名重邁一名中庭一名重匡生宛
朐及荆山
詩梁宣帝詠百合詩曰接葉有多重開花無異色含露
或低垂從風時偃抑
　　兎絲
爾雅曰唐蒙女蘿女蘿兎絲
吕氏春秋曰或謂兎絲無根也其根不屬地茯苓是也
史記龜䇿傳曰下有茯苓上有兎絲
淮南子曰兎絲無根而生茯苓抽兎絲死
抱朴子曰按仙方中自有合離草一名獨揺一名離母
所以為之合離離母者小草為物下根如竽魁有遊子
十二枚周環之去大魁數尺雖相須而實不連但以氣
相屬耳如兎絲之草下有伏兎之根無此兎在下則絲
不得生於上然實不屬也
内篇云兎絲初生之根其形似兎掘取剖其血以和丹
服之立變化任意所作
詩齊謝朓兎絲詩曰輕絲既難理細縷竟無織爛漫已
萬條連綿復一色安根不可知縈心終不測
　　女蘿
廣雅曰女蘿松蘿也兎絲也
毛詩曰蔦與女蘿施於松上
詩齊王融詠女蘿詩曰冪歴女蘿草蔓衍旁松枝含煙
黄且緑因風卷復垂
陳劉刪賦松上輕蘿詩曰葉繞千年蓋依條百尺枝屬
與松風動時將薜影垂學帶非難結為衣或易披山河
若近逺獨自楚人知
　　欵冬
本草經曰欵冬一名顆冬一名莵爰生常山
爾雅曰莵爰顆冬生水中莖紫赤
范子曰欵冬花出三輔
吳氏曰欵冬十二月花黄白
述征記曰洛水至歲凝厲則欵冬花茂悅層氷之中
賦晉傅咸欵冬花賦曰惟兹竒卉欵冬而生原厥物之
載育禀淳粹之至精用能託體固陰利此堅貞惡朱紫
之相奪患居衆之易傾在萬物之並作故韜華而弗逞
逮皆死以枯槁獨保質而全形
賛晉郭璞欵冬賛曰吹萬不同陽煦陰蒸欵冬之生擢
頴堅氷物體所安焉知渙凝
　　天門冬
本草經曰天門冬一名顛勒味苦殺三蟲
爾雅曰薔蘼􁈍冬
山海經曰條谷山草多􁈍冬
列仙傳曰赤項子食天門冬齒落更生細髪復出
抱朴子曰杜子㣲服天門冬御十八妾有子百四十人
日行三百里
内篇曰天門冬或名地門冬或名延門冬或名顛棘
神仙傳曰甘始者太原人服天門冬在人間三百餘年
建康記曰建康出天門冬極精妙
名山畧記曰鬱山出天門冬
啓梁簡文帝謝勑賚益州天門冬啓曰逮自星橋見珍
玉壘本草稱其輕身延壽實為上藥姬晉之重丹桂曹
丕之愛落英一家恩錫竊幸往代
　　芣苢
爾雅曰芣苢馬舄馬舄車前
毛詩曰采采芣苢薄言采之
賛晉郭璞芣苢賛曰車前之草别名芣苢王會之云其
實如李名之相亂在乎疑似
　　薯蕷
本草經曰薯蕷一名山芋益氣力長肌肉除邪氣乆服
輕身耳目聦明不饑延年生嵩山
吳氏曰薯蕷一名諸薯
湘中記曰永和初有采藥衡山者道迷粮盡過息岩下
見一老公四五年少對執書告之以饑與其食物如薯
蕷指教所去六日至家而不復饑
異苑曰薯蕷入藥又復可食野人謂之土藷若欲掘取
嘿然而獲唱名者便不可得人有植者隨所種之物而
像之也
頌梁江淹薯蕷頌曰華不可炫葉不足憐㣲根儻餌棄
劔為仙黄金共壽青艧爭年君謂無妄我驗衡山
　　菖蒲
春秋運斗樞曰玉衡星散為菖蒲逺雅頌著倡優則玉
衡不明菖蒲冠環
山海經曰菖蒲一寸九節韓終王興所服並然而此過
之有足珍也
左傳曰王使周公閱來聘饗有昌歜
孝經援神契曰菖蒲益聦
抱朴子曰韓終服菖蒲十三年身有毛
吳氏本草曰菖蒲一名堯韭一名昌陽
神仙傳曰王興者陽城人漢武帝上嵩高忽見有仙人
長二丈耳出頷下垂肩帝禮而問之仙人曰吾九疑人
也聞中嶽有石上菖蒲一寸九節食之可以長生故來
採之忽然不見帝問侍臣曰彼非欲服食者以此喻朕
耳
羅浮山記曰羅浮山中菖蒲一寸十二節
詩梁江淹石上菖蒲詩曰瓊琴乆蕪沒金鏡廢不看不
見空閨裏縱横愁思端緩歩遵汀渚揚枻泛春瀾電至
烟流綺水緑桂􁁃丹憑酒竟未恱半影方自歎每為憂
見及杜若詎能寛冀採石上草得以駐餘顔
頌梁江淹菖蒲頌曰藥實靈品爰迺輔性除疴衛福蠲
邪養正縹色外妍金光内映草經所珍山圖是詠
　　术
本草經曰术一名山筋乆服不饑輕身延年生鄭山
山海經曰首山之陰多术女几之山其草多术
吳氏本草曰术一名山連一名山芥一名天蘇一名山
姜
范子曰术出三輔黄白色者善
列仙傳曰㳙子餌术節食其精三百年乃見於齊
崔氏四民月令曰二月採术
神仙傳曰陳子皇得餌术要方服之得仙入霍山去其
妻妾疲病念其壻採术之法服之病自愈至三百七歳
登山取术擔而歸不息不極顔色氣力如二十時
抱朴子内篇曰南陽文氏其先祖漢中人值亂逃華山
中饑困欲死有二人教之食术云遂不饑數十年乃來
還鄉里顔色更少氣力轉勝故术一名山精
神藥經曰必欲長生當服山精
廣州記曰彰平縣偏饒术
建康記曰建康出精术
異術曰术草者山之精也結陰陽之精氣服之令人長
生絶穀致神仙
啓梁庾肩吾答陶隱居賚术煎啓曰竊以緑葉抽條生
於首峰之側紫花標色出自鄭岩之下百邪外禦六府
内充山精見書華神在籙术熒火謝盡採擷之難啓旦
移申窮淋漉之劑故能競爽雲珠爭竒氷玉自非身疲
掌硯役倦攀桃豈可立致還年坐生羽翼臨沅丹井方
覺可捐酈縣菊泉無勞復汲庶得遨遊海岸追㳙子之
塵馳騖霍山共陳生為侣謡俗輕施尚曰難酬出世鴻
恩寧知上報又答陶隱居賚术蒸啓曰味重金漿芳踰
玉液足使芝慚九明丹愧芙蓉坐致延生伏深銘載
　　草(香附/)
爾雅曰卉百草(揔出/名也)草謂之榮榮而實謂之英荄根也
方言曰蘇芬莾草也
江淮南楚之間曰蘇自闗西曰草或曰莽南楚江湘之
間謂之莾
周書曰霜降之日草木黄落
周官曰薙氏掌殺草春始生而萌之夏日至而夷之秋
繩而芟之冬日至而耜之
毛詩曰無草不死無木不萎又曰野有蔓草零露團兮
又曰湛湛露斯在彼豐草
大戴禮曰孟春氷泮百草權輿
師曠占曰黄帝問師曠曰吾欲知苦樂善惡可知否對
曰嵗欲豐甘草先生甘草薺也嵗欲苦苦草先生苦草
葶藶也嵗欲惡惡草先生惡草水藻也嵗欲旱旱草先
生旱草蒺藜也嵗欲疫病草先生病草艾也
博物志曰黄帝問天老曰天地所生豈有食之令人不
死者乎天老曰太陽之草名黄精餌之可以長生太陰
草名曰鈎吻不可食之入口立死人信鈎吻之殺人不
信黄精之益壽不亦惑乎
序稽康懐香賦序曰余以太簇之月登于歴山之陽仰
眺崇岡俯察幽坂及覩懐香生蒙楚之間曾見斯草植
於廣厦之庭或被帝王之囿怪其遐棄遂遷而樹於中
堂華麗則殊采婀娜芳實則可以藏之書又感其棄本
髙崖委身階庭似傅説顯殷四叟歸漢故因事義賦之
詩古詩曰四顧何茫茫東風搖百草又詩曰新樹蘭蕙
葩雜用杜衡草終朝采其華日暮不盈抱采之欲遺誰
所思在逺道又曰穆穆清風至吹我羅裳裾青袍似春
草草長條風舒又曰青青陵中草傾葉晞朝日陽春被
惠澤枝葉可攬結
魏劉􁧣詩曰青青女蘿草上依髙松枝幸蒙庇養恩分
惠不可貲風雨雖急疾根株不傾移
梁元帝細草詩曰依堦凝緑蘚傍渚若青苔漫生雖欲
遍人跡會應開
梁丘遲玉堦春草詩曰發溜始參差扶階方沃若雜葉
半藏蜻叢花未隱雀葳𬎼亂碧紫蒼黄間濃薄
陳劉刪詠青草詩曰雨淋三春葉風傳十歩香映袍憐
色重臨書喜帶長
賦晉傅𤣥紫華賦曰紫華一名長樂華舊生於蜀其東
界特饒中國竒而種之余嘉其華純耐乆可歴冬而服
故與友生各為之賦有遐方之竒草禀二氣之純精仰
紫㣲之景曜因令色以定名剛莖勁立纎條繁列從回
風以揺動紛蘭暢而蕙潔蔚青葱以增茂並含花而未
發於是散緑葉秀紫榮藴若芝草之始敷灼若百枝之
在庭獨參差以照燿何光麗之雜形渙渙昱昱而奪人
目精下無物以借喻上取象於朝霞妙萬物而比豔莫
兹草之可嘉
梁蕭子暉冬草賦曰有閒居之蔓草獨幽隱而羅生對
離披之苦節反𬎼葳而有情若夫火山滅熖湯泉沸㵼
日悠揚而少色天陰霖而四下於時直木先摧曲蓬多
隕衆芳摧而萎絶百卉颯以徂盡未若兹草凌霜自保
挺秀色於氷塗厲貞心於寒道已矣哉徒撫心其何益
但使萬物之後凋夫何獨知於松柏
梁沈約愍衰草賦曰愍衰草衰草無容色憔悴荒徑中
寒荄不可識昔時兮春日昔日兮春風銜華兮佩實垂
緑兮散紅岩陬兮海岸氷多兮霰積布緜宻於寒臯吐
纎疏於危石彫芳卉之九衢霣靈茅之三脊風急崤道
難秋至客衣單既傷簷下菊復悲池上蘭飄落逐風盡
方知嵗早寒流螢暗明燭鴈聲斷裁續霜奪莖上紫風
銷葉中緑秋鴻兮疏引寒烏兮聚飛徑荒寒草合草長
荒徑㣲園庭漸蕪沒霜露日霑衣
賛卞敬宗懐香賛曰有卉惟翠因實制名濛濛緑葉荏
苒弱莖寄芬㣲風寓秀閒庭懐而芳之為翫于情
宋謝惠連仙人草賛曰余之中園有仙人草焉春頴其
苗夏秀其英秋有真實冬無彫色可謂貫四時而不改
者也既嘉其名而美其質染筆作詠庶以攄述云園有
嘉草名曰仙人曄曄煒煒莫莫臻臻頴發炎暑苗秀和
春寄爾靈質乃植中鄰
　　蘭
說文曰蘭香草也
易曰同心之言其臭如蘭
禮記曰婦人或賜之茞蘭則受獻諸舅姑
左傳曰鄭文公有賤妾曰燕姞夢天使與已蘭曰余為
伯鯈余而祖也以是為而子以蘭為國香人服媚之文
公與之蘭而御之辭曰妾不才幸而有子將不信敢徴
蘭乎公曰諾生穆公名之曰蘭
家語曰芝蘭生於深林不以無人而不芳君子修道立
德不為困窮而改節
文子曰日月欲明浮雲葢之叢蘭修發秋風敗之又曰
蘭芷不為莫服而不芳君子行道不為莫知而遽止
離騷曰既滋蘭之九畹兮又曰紉秋蘭以為佩又曰秋
蘭兮蘼蕪羅生兮堂下緑葉兮紫莖芳菲兮襲予秋蘭
兮青青緑葉兮紫莖
孫卿子曰民之好我芬若椒蘭
琴操曰猗蘭操者孔子所作也孔子聘諸侯莫能任自
衛反魯隱谷之中見香蘭獨秀喟然歎曰夫蘭當為王
者香今乃獨茂與衆草為伍乃止車援琴鼓之自傷不
逢時託辭於香蘭云
蜀志曰先主殺張裕諸葛亮救之先主曰芳蘭當門不
得不鋤
語林曰謝太傅問諸子姪曰子姪何預人事而政欲使
其佳諸人莫有言者車騎答曰譬如芝蘭玉樹欲使生
於階庭
詩後漢酈炎蘭詩曰靈芝生河洲動揺因洪波秋蘭榮
何晚嚴霜悴其柯哀哉二芳草不植太山阿
晉傅𤣥詠秋蘭詩曰秋蘭䕃玉池池水清且芳雙魚自
踊躍兩鳥時迴翔
賦陳周𢎞讓山蘭賦曰爰有奇特之草産於空崖之地
仰鳥路而裁通視行踪而莫至挺自然之高介豈衆情
之服媚寧紉結之可求非延佇之能洎稟造化之均育
與卉木而齊致入坦道而銷聲屏山幽而靜異獨見識
於琴臺竊逢知於綺季
　　菊
爾雅曰菊治廧
山海經曰女几之山其草多菊
禮記曰季秋之月菊有黄華
楚辭曰朝飲木蘭之墜露兮夕餐秋菊之落英又曰春
蘭兮秋菊長無絶兮終古
風俗通曰南陽酈縣有甘谷谷水甘美云其山有大菊
水從山上流下得其滋液谷中有三十餘家不復穿井
悉飲此水上壽百二三十中百餘下七八十者名之大
夭菊華輕身益氣故也司空王暢太尉劉寛太尉袁隗
為南陽太守聞有此事令酈縣月送水二十斛用之飲
食諸公多患風眩皆得瘳
崔寔月令曰九月九日可采菊花
盛𢎞之荆州記曰酈縣菊花水太尉胡廣乆患風嬴恒
汲飲此水後疾遂瘳年近百嵗非惟天壽亦菊延之此
菊甘美廣後收此菊實播之京師處處傳植
神仙傳曰康風子服甘菊花柏實散得仙
抱朴子曰劉生丹法用白菊花汁連汁捜汁和丹蒸之
服一年壽五百嵗又曰菊花與薏苡花相似直以甘苦
别之耳菊甘而薏苦諺所謂苦如薏者也今所有貞菊
但為少耳
續晉陽秋曰陶潛無酒坐宅邊菊叢中採摘盈把望見
王𢎞遣送酒即便就酌
詩晉袁山松菊詩曰靈菊植幽崖擢頴凌寒颷春露不
染色秋霜不改條
梁王筠摘園菊贈謝僕射舉詩曰靈茅挺三脊神芝曜
九明菊花偏可憙碧葉媚金英重九惟嘉節抱一應元
貞泛酌宜長乆聊薦野人誠
賦魏鍾㑹菊花賦曰何秋菊之竒兮獨華茂乎凝霜挺
葳蕤於蒼春兮表壯觀乎金商延蔓蓊鬱縁坂被岡縹
幹緑葉青柯紅芒芳實離離暉藻煌煌㣲風扇動照曜
垂光於是季秋初九日數將并置酒華堂高會娛情百
卉凋瘁芳菊始榮紛葩曄曄或黄或青乃有毛嬙西施
荆姬秦嬴妍姿妖艷一顧傾城擢纎纎之素手宣皓腕
而露形仰撫雲髻俯㺯芳榮又云夫菊有五美焉圓花
髙懸准天極也純黄不雜后土色也早植晚登君子徳
也冐霜吐頴象勁直也流中輕體神仙食也
晉孫楚菊花賦曰彼芳菊之為草兮禀自然之醇精當
青春而潜翳兮迄素秋而敷榮於是和樂公子雍容無
為翺翔華林駿足交馳薄言采之手折纎枝飛金英以
浮㫖酒握翠葉以振羽儀偉兹物之珍麗兮超庶類而
神竒
晉潘岳秋菊賦曰垂彩煒於芙蓉流芳越乎蘭林遊女
望榮而巧笑鵷鶵遥集而㺯音若乃真人採其實王母
接其葩或充虛而養氣或增妖而揚娥既延期以永壽
又蠲疾而弭疴
晉盧諶菊花賦曰浸三泉而結根晞九陽而擢莖若乃
翠葉雲布黄蕋星羅
晉傅𤣥菊賦曰布濩河洛縱横齊秦掇以纎手承以輕
巾服之者長壽食之者通神
齊卞伯玉菊賦曰佇寒丘以彌望覿中霜之軟菊肇三
春而懐芬凌九秋以愈馥不履苦而淪操不在同而表
淑傷衆花之飄落嘉兹卉之能靈振勁朔以揚淥含凝
露而吐英
銘晉王淑之蘭菊銘曰蘭既春敷菊又秋榮芳薰百草
色艷羣英孰是芳質在幽愈馨
晉稽含菊花銘曰煌煌丹菊翠葉紫莖詵詵仙神徒食
落英
晉成公綏菊銘曰數在三九時惟斯生
頌晉成公綏菊頌曰先民有作詠兹秋菊緑葉黄花菲
菲彧彧芳踰蘭蕙茂過松柏其莖可玩其葩可服味之
不已松喬等福
晉傅統妻菊花頌曰英英麗草禀氣靈和春茂翠葉秋
曜金華布濩高原蔓衍陵阿陽芳吐馥載芬載葩爰採
爰拾投之醇酒御于王公以介眉壽服之延年佩之黄
耉文園賔客乃用不朽
爾雅圖賛曰菊名曰精布華𤣥月仙客薄采何憂華髮
　　杜若
爾雅曰杜若土鹵
廣雅曰楚蘅也
本草經曰杜若一名杜蘅味辛㣲温乆服益氣輕身
范子計然曰杜若生南郡漢中
山海經曰天帝之山有草焉狀如葵臭如蘼蕪名曰杜
蘅可以走馬(帶香草令人便馬/或曰馬得之健歩)
離騷曰采芳洲兮杜若將以遺兮下女又曰雜杜蘅與
芳誕又曰山中人兮芳杜若飲石泉兮蔭松柏
詩梁沈約詠杜若詩曰生在窮絶地豈與世相親不顧
逢采擷本欲芳幽人
古詩曰上山採蘼蕪下山逢故夫
賦齊謝朓杜若賦曰馮瑤圃而宣遊藉幽蘭而夷與覽
兹榮之苑茂紛為芳於清籞觀夫結根擢色發曜垂英
緣春巒以宣布蔭凉潭而影清
頌梁江淹杜若頌曰山中杜若嘉爾翠質不竒不俗載
華載實同銜夕露共烱朝日夷陂無二沉冥如一
　　蕙
廣雅曰蕙草緑葉紫花魏武帝以為香燒之
離騷曰川谷徑復流潺湲光風轉蕙汜崇蘭又曰樹蕙
之百畒又曰薜荔拍兮蕙綢
山海經曰天帝之山其下多蕙外山之下其草蕙
詩漢繁欽詠蕙詩曰蕙草生山北託身失所依植根陰
崖側夙夜懼危頺寒泉浸我根凄風常徘徊三光照八
極獨不蒙餘暉葩葉非彫瘁凝露不暇晞百卉皆含榮
已獨失時姿比我英芳發鶗鴂鳴已哀
　　蘼蕪
廣志曰蘼蕪香草魏武帝以藏衣中
楚辭曰秋蘭兮蘼蕪羅生兮堂下緑葉兮素枝芳菲兮
襲予
管子曰五沃之土生蘼蕪
本草經曰蘼蕪一名薇蕪味辛
賛郭璞賛曰蘼蕪善草亂之蛇床不隕其實自别以芳
佞人似智巧言如簧
　　鬱金
說文曰鬱金芳草也十葉為貫百二十貫采以煑之為
鬯一曰鬱鬯百草之華逺方所貢芳物合而釀之以降
神
魏畧曰大秦國欝金
賦漢朱公叔鬱金賦曰嵗朱明之首月兮歩南園以逈
眺覽草木之紛葩兮美斯華之英妙布緑葉而挺心吐
芳榮而發曜衆華爛以俱發鬱金邈其無䨇比光榮於
秋菊齊英茂乎春松逺而望之粲若羅星出雲垂近而
觀之曄若丹桂曜湘涯赫乎扈扈萋兮猗猗清風逍遥
芳越景移上灼朝日下映蘭池覩兹榮之瑰異副歡情
之所望折英華以飾首曜静女之儀光瞻百草之青青
羗朝榮而夕零美鬱金之純偉獨彌日而乆停晨露未
晞㣲風肅清增妙容之美麗發朱顔之熒熒作椒房之
珍玩超衆葩之獨靈
晉傅𤣥欝金賦曰葉萋萋兮翠青英藴藴而金黄樹菴
藹以成蔭氣芳馥而含芳凌蘓合之殊珍豈艾網之足
方榮曜帝㝢香播紫宫吐芬揚烈萬里望風
頌晉左貴嬪鬱金頌曰伊此竒草名曰鬱金越自殊域
厥珍來㝷芬香酷烈恱目欣心明徳惟馨淑人是欽窈
窕妃媛服之褵衿永重名實曠世弗沉
　　迷迭
廣志曰迷迭出西域
詩樂府歌詩曰􁀙毺􁁜􁜠五木香迷迭艾納及都梁
賦魏文帝迷迭賦曰坐中堂以遊觀兮覽芳草之樹庭重
妙葉于纎枝兮揚脩榦而結莖承靈露以潤根兮嘉日月
而敷榮随迴風以揺動兮吐芳氣之穆清薄西夷之穢
俗兮越萬里而來征豈衆卉之足方兮信希世而特生
魏陳王曹植迷迭香賦曰播西都之麗草兮應青春而
發暉流翠葉于纎柯兮結㣲根於丹墀信繁華之速實
兮弗見彫於嚴霜方暮秋之幽蘭兮麗崑崙之芝英既
經時而收采兮遂幽殺以増芳去枝葉而特御兮入綃
縠之霧裳附玉體以行止兮順㣲風而舒光
魏王粲迷迭賦曰惟遐方之珍草兮産崑崙之極幽受
中和之正氣兮承陰陽之靈休揚豐馨於西裔兮布和
種於中州去原野之側陋兮植髙宇之外庭布萋萋之
茂葉兮挺苒苒之柔莖色光潤而采發兮似孔翠之揚
精
魏應瑒迷迭賦文曰列中堂之嚴宇跨階序而駢羅建
茂莖以竦立擢脩榦而承阿燭白日之炎陰承翠碧之
繁柯朝敷條以誕節夕結秀而垂華振纎枝之翠粲動
彩葉之莓莓舒芳香之酷烈乘清風以徘徊
魏陳琳迷迭賦曰立碧莖之娜婀鋪綵條之蜿蟺下扶
踈以布濩上綺錯而交紛匪荀方之可樂實來儀之麗
閑動容飾而發㣲穆斐斐以承顔
　　芸香
禮記月令曰仲冬之月芸始生
倉頡解詁曰芸蒿似邪蒿香可食
洛陽宫殿簿曰顯揚殿前芸香一株徽音殿前芸香二
株含英殿前芸香二株
晉宫閣名曰太極殿前芸香四畦式乾殿前芸香八畦
賦晉傳咸芸香賦曰携昵友以逍遥兮覽偉草之敷英
慕君子之𢎞覆兮超託軀於朱庭俯引澤于丹壤兮仰
汲潤乎泰清繁兹緑蕋茂此翠莖葉菶蓯以纎折兮枝
婀娜以迴縈衆春松之含曜兮鬱蓊蔚以葱青
晉成公綏芸香賦曰美芸香之循潔禀陰陽之淑精去
原野之蕪穢相廣厦之前庭莖類秋竹葉象春檉
晉傅𤣥賦曰月令仲冬之月芸始生
鄭𤣥曰芸香草也世人種之中庭
　　藿香
南州異物志曰藿香出海遼國形如都梁可著衣服中
吳時外國傳曰都昆在扶南南三千餘里出藿香
劉欣期交州記曰藿香似蘇合
頌梁江淹藿香頌曰桂以過烈麝以太芬摧沮夭壽天
抑人文誰及藿香㣲馥㣲薰攝靈百仞養氣青雲
　　鹿葱
風土記曰宜男草也高六七尺花如蓮宜懐姙婦人佩
之必生男
詩梁元帝詠宜男草詩曰可愛宜男草垂采映倡家何
時如此葉結實復含花
梁沈約詠鹿葱詩曰野馬不任騎兎絲不任織既非中
野花無堪麕䴥食
序稽含賦序曰宜男多植幽臯曲隰或寄華林𤣥圃荆
楚之士號曰鹿葱
賦晉傅𤣥宜男花賦曰猗猗令草生于中方花曰宜男
號應禎祥逺而望之煥若三辰之麗天近而察之明若
芙蓉之鑒泉於是狡童媛女以時來征結九秋之永思
含春風以娛情
晉夏侯湛宜男花賦曰淑大邦之竒草兮應百則之休
祥禀至真之靈氣兮顯嘉名以自彰冠衆卉之挺生兮
承木徳於少陽體柔性剛蕙結蘭芳結纎根以立本兮
靈渥液於青雲順陰陽於滋茂兮笑含章之有文逺而
望之若丹霞照青天近而觀之若芙蓉鑒緑泉萋萋翠
葉灼灼朱華曄若珠玉之樹煥若星宿之羅充后妃之
盛飾兮登紫㣲之内庭囘日月之暉光兮随天運以盈
虛
頌魏陳思王曹植宜男花頌曰草號宜男既曄且貞厥
貞伊何惟乾之嘉其曄伊何緑葉丹花光采晃曜配彼
朝日君子躭樂好和琴瑟固作螽斯㣲立孔臧福齊大
姒永世克昌
　　蜀葵
爾雅曰菺戎葵(今蜀葵也/如木槿花)
序晉傅𤣥蜀葵賦序曰其苗似𤓰瓠既大而結鮮紫色
曜目
賦虞繁蜀葵賦曰惟兹珍草懐芬吐榮挺河渭之膏壤
吸昴井之𤣥精繞銅爵而䟽植映昆明而羅生作妙觀
於神州扇令名於東京馳驛命而逺致攅華林而麗庭
申脩翹之冉冉播圓葉之青青
梁王筠蜀葵花賦曰惟兹竒草遷花西道凌金坂之威
夷跨玉津之浩浩值油雲之廣臨屬光風之長掃仰椒
屋而敷榮值蘭房而舒藻邁衆芳而秀出冠雜卉而當
闈既扶踈而雲蔓亦灼爍而星㣲布濩交加蓊茸紛葩
疏莖宻葉翠蕚丹華
賛宋顔延之蜀葵賛曰井維降精㟭絡升靈物㣲氣麗
卉草之英渝艷衆葩冠冕羣芬類麻能直方葵不傾
　　薔薇
本草經曰薔薇一名牛棘又曰一名牛勒一名山棗一
名薔蘼
葛洪治金創方曰用薔薇灰末一方匕七日三服之
詩謝朓詠薔薇詩曰低枝詎勝葉輕香幸自通發蕚初
攅紫餘采尚霏紅新花對白日故蕋逐行風
梁簡文帝詠薔薇詩曰燕來枝益軟風飄花轉光氤氲
不肯去還來階上香又賦得薔薇詩曰石榴珊瑚蕋木
槿懸星葩豈如兹草麗逢春始發花廻風舒紫蕚照日
吐新芽
梁元帝看摘薔薇詩曰倡女倦春閨迎風戲玉除近叢
看影宻隔樹望釵踈横枝斜綰袖嫩葉下牽裾牆高一
不及花新摘未舒莫疑挿髩少分人猶有餘
梁劉緩看美人摘薔薇詩曰新花臨曲池佳麗復相随
鮮紅同映水輕香共逐吹繞架㝷多處窺叢見好枝今
新猶恨少將故復嫌萎釵邊爛熳挿無處不相宜
梁鮑泉詠薔薇詩曰經植宜春館靃靡上蘭宫片舒猶
帶紫半捲未全紅葉踈難蔽日花宻易傷風佳麗新粧
罷含笑折芳叢
梁柳惲詠薔薇詩曰當戸種薔薇枝葉太葳蕤不揺香
已亂無風花自飛春閨不能靜開匣理明妃曲池浮采
采斜岸列依依或聞好音度時見銜泥歸且對清酤湛
其餘任是非
　　藍
禮記月令曰仲夏之月令民無刈藍以染
毛詩曰終朝采藍不盈一襜
孫卿子曰青出於藍而青於藍
續漢書曰楊震種植藍以供母食諸生嘗有鋤種藍者
輙拔更種以拒其後
秦子曰常聞作人當如園圃之藍不異衆草染而後朗
然不如唐棣之華灼灼自顯
賦後漢趙岐藍賦曰余就醫偃師道經陳留此境人皆
以種藍染紺為業藍田彌望黍稷不植慨其遺本念末
遂作賦曰同丘中之有麻似麥秀之油油
　　慎火
南越志曰廣州有樹可以禦火山北謂之慎火或謂之
戒火多種屋上以防火也但南中無霜雪故成樹
詩梁范筠詠慎火詩曰兹卉信叢叢徴榮未足奇何期
糅香草遂得遶花池㤀憂雖無用止燄或有施早得建
章立幸爇柏梁垂
　　卷施
爾雅曰卷施草拔心不死
離騷曰夕攬中洲之宿莽
南越志曰寧鄉縣草多卷施拔心不死江淮間謂之宿
莽
賛晉郭璞卷施賛曰卷施之草拔心不死屈平嘉之諷
詠以比取類雖邇興有逺㫖
　
　
　
　
　
　
　
　
　
　
　
　藝文類聚卷八十一
欽定四庫全書
　藝文類聚卷八十二　　　唐　歐陽詢　撰
　草部下(芙蕖/茗)　(菱/茅)　(蒲/蓬)　(萍/艾)　(苔/藤)　(菰蔬荻/菜)　(蓍/葵)
　　　　(薺/蓼)　　(葱/)
　　芙蕖
爾雅曰荷芙蕖其莖茄其葉葭其本蔤其花菡萏其實
蓮其根藕其中菂(菂子/也)菂中薏(子中/心也)
廣雅曰菡萏芙蕖也
周書曰藪澤已竭即蓮藕掘
毛詩曰彼澤之陂有蒲與荷又曰隰有荷花
說文曰芰菱也
管子曰五沃之土生蓮
真人闗令尹喜傳曰真人遊時各各坐蓮花之上一花
輙徑十丈
楚辭曰集芙蓉以為裳又曰因芙蓉而為媒憚褰衣而
濡足又曰搴芙蓉兮木末又曰披荷稠之炅炅又曰製
芰荷以為衣又曰荷衣兮蕙帶又曰芙蓉始發雜芰荷
紫莖屏風文綠波
洛神賦曰灼若芙蓉出綠波
文選曰芙蓉散其華又曰神颷自逺至左右芙蓉披又
曰菡蓞溢金塘又曰魚戲新荷動又曰神蔡止荷心
毛詩義䟽曰的可磨以為散輕身益氣令人强徤
拾遺記曰漢昭帝遊柳池有芙蓉紫色大如斗花素葉
甘可食芬氣聞十里之内蓮實如珠
宋起居注曰泰始二年嘉蓮一雙駢花並實合樹同莖
宋書曰臧質字文含兵敗走入南湖無食噉蓮追至質
絡頸沈出鼻兵見斬首傳京
捜神記曰王敦在武昌鈴下儀仗生蓮花五六日而落
又曰無錫上湖陂陂吏丁初雨止見一少婦人著青衣
戴傘呼之不得自投陂中是大蒼獺衣傘皆是荷花
萬嵗厯曰太和二年烏程縣閣下生蓮花
顧啓期婁地記曰婁門東南有華墩陂中生千葉蓮花
其荷與衆蓮荷無異菡萏色白豈佛經所載者也
王歆之神境記曰九疑山過半路皆行竹松下狭路有
清澗澗中有黄色蓮花芳氣竟谷
佛圖澄傳曰澄呪鉢中青蓮花生
古今注曰一名水且一名水芝一名澤芝一名水花
華山記曰山頂有池池中生千葉蓮花服之羽化因名
華山
詩古詩曰江南可採蓮荷葉何田田魚戲荷葉東魚戲
荷葉西魚戲荷葉南魚戲荷葉北又曰涉江採芙蓉蘭
澤多芳草採之欲遺誰所思在逺道
晉傅𤣥歌詩曰度江南採蓮花芙蓉增敷曄若星羅綠
葉映長波廻風容與動纎柯又曰煌煌芙蕖從風芬葩
照以皎日濯以清波陰結其實陽發其花金房綠葉素
株翠柯
晉陸筠芙蕖詩曰綠房含青實金條懸白璆俯仰隨風
傾煒燁照清流
晉張華荷詩曰荷生綠泉中碧葉齊如規廻蕩流霧珠
映水逐條垂照灼此金塘藻曜君玉池不愁世甞絶但
畏盛明移
梁簡文帝詠芙蓉詩曰團花一蔕卷交葉半心開影前
光照曜香裏蝶徘徊欣隨玉露㸃不逐秋風催又採蓮
詩曰晚日照空磯採蓮承晚暉風起湖難渡蓮多摘未
稀棹動芙蓉落舩移白鷺飛荷絲傍繞腕菱角逺牽衣
梁朱超詠同心芙蓉詩曰青山麗朝景𤣥峰朗夜光未
及清池上紅蕖並出房日分雙蔕影風合兩花香魚驚
畏蓮折龜上礙荷長雲雨留輕潤草木應嘉祥徒歌涉
江曲誰見緝為裳
梁劉緩詠江南可採蓮詩曰春初北岸涸夏月南湖通
卷荷舒欲倚芙蓉生即紅檝小宜廻逕舩輕好入叢釵
光逐影亂衣香隨逆風江南少許地年年情不窮
梁劉孝威和採蓮詩曰金槳木蘭舩戲採江南蓮蓮香
隔浦度荷美滿江鮮房垂易入手柄曲自臨盤露花時
濕釧風莖乍拂鈿
梁吳筠採蓮詩曰錦帶雜花鈿羅衣垂綠川問子今何
去出採江南蓮遼西三千里欲寄無因緣願君早旋反
及此荷花鮮
梁沈約詠芙蓉詩曰微風揺紫葉輕露拂朱房中池所
以綠待我汎紅光又詠新荷應詔曰勿言草卉賤幸宅
天池中微根纔出浪短榦未揺風寜知寸心裏蓄紫復
含紅
梁江洪詠荷詩曰澤陂有微草能花復能實碧葉喜翻
風紅英宜照日移居玉池上託根庶非失如何霜露交
應與飛蓬匹
陳祖孫登詠城塹中荷詩曰白水麗金扉青荷承日暉
葉似環城盖香亂上橋衣岸髙知水落影合見菱稀猶
疑涉江處空望採蓮歸又賦得涉江採芙蓉詩曰浮照
滿川漲芙蓉承落光人来間花影衣度得荷香桂舟輕
不定菱歌引更長採採嗟離别無暇緝為裳
隋殷英童詠採蓮詩曰蕩舟無數伴解䌫自相催汗粉
無庸拭風裙随意開棹移浮荇亂舩進倚荷来藕絲牽
作縷蓮葉捧成杯
賦後漢閔鴻芙蓉賦曰乃有芙蓉靈草載育中川竦脩
幹以凌波建緑葉之規圓灼若夜光之在𤣥岫赤若太
陽之映朝雲乃有陽文脩嫮傾城之色揚桂枻而来遊
玩英華於水側納嘉實兮傾筐珥紅葩以為飾感桃夭
而歌詩申關雎以自勑嗟留夷與蘭芷聽鶗鴂而不鳴
嘉芙蓉之殊偉託皇居以發英
魏陳王曹植芙蓉賦曰覧百卉之英茂無斯華之獨靈
結脩根於重壤泛清流以擢莖其始榮也皎若夜光尋
扶桑其揚暉也晃若九陽出暘谷芙蓉蹇産菡萏星屬
絲條垂珠丹榮如綠焜焜韡韡爛若龍燭觀者終朝情
猶未足於是狡童媛女相與同遊擢素手於羅袖接紅
葩於中流
吳蘇彦芙蕖賦曰偉芙蓉之菡萏燿煒燁之丹花舒紅
采於綠沼映的皪於朱霞
晉孫楚蓮花賦曰有自然之麗草育靈沼之清瀨結根
係於重壤森蔓延以騰邁爾乃紅花電發暉光燁燁仰
曜朝霞俯照綠水潛緗房之奥密兮含珍藕之甘腴攢
聚星列纎離相扶
晉潘岳蓮花賦曰偉𤣥澤之普衍嘉植物之並敷遊莫
羙於春臺華莫盛於芙蕖於是惠風動冲氣和眄清池
翫蓮花舒綠葉挺纎柯結綠房列紅葩仰含清液俯濯
素波脩柯婀娜柔莖苒弱流風徐轉廻波微激其望之
也曄若曒日燭崑山其即之也晃若盈尺映藍田
晉夏侯湛芙蓉賦曰臨清池以遊覧觀芙蓉之麗華潛
靈藕於𤣥泉擢脩莖乎清波煥然䕃沼灼爾星羅若乃
廻縈外散菡萏内離的出豔發葉恢花披綠房翠蔕紫
飾紅敷黄螺圓出垂蕤散舒纓以金牙㸃以素珠固陂
池之麗觀𦍑終世之特殊爾乃採淳葩摘圓質折碧皮
食素實味甘滋而清羙同嘉異乎橙橘參嘉果以作珍
長充御乎口實
晉潘岳芙蓉賦曰䕃蘭池之豐沼育沃野之上腴課衆
榮而比觀煥卓犖而獨殊押臈雲布窋咤星羅光擬燭
龍色奪朝霞丹煇拂紅飛鬚垂的斐披赩赫散煥熠爚
流芬賦采風靡雲旋布濩磊落蔓衍夭閒發清揚而增
媚潤白玉而加鮮
宋傅亮芙蓉賦曰考庶卉之珍麗實總羙於芙蕖潛幽
泉以育藕披翠蓮而挺敷汎輕荷以冒沼列紅葩而曜
除檄旭露以滋采靡朝風而肆芳表麗觀於中沚播郁
烈於蘭堂在龍見而萌秀於火中而結房豈呈芬於芷
蕙將越味於沙棠詠三閭之披服羙蘭佩而荷裳伊𤣥
匠之有瞻恱嘉卉於中渠既暉映於丹墀亦納芳於綺
䟽
宋鮑昭芙蓉賦曰感衣裳於楚賦詠夏思於陳詩訪羣
英之豔絶標髙名於澤芝青房兮規接紫的兮圓羅樹
妖媱之弱榦散􁰕萏之輕柯上星光而倒景下龍鱗而
隠波戲錦鱗而夕映濯繡羽而景過結遊童之湘吹起
榜妾之吳謌被碧塘之周流繞金渠之空曲排積霧而
揚芬鏡洞泉而含綠葉析水而為珠條集露而成玉潤
蓬山之瓊膏暉䓗河之銀燭冠五華於仙草超四照於
靈木
梁簡文帝採蓮賦曰望江南兮清且空對荷花兮丹復
紅卧蓮葉而覆水亂髙房而出叢楚王暇日之歡麗人
妖豔之質且棄垂釣之魚未論芳蓱之實唯欲廻渡輕
舩共採新蓮傍斜山而屢轉乗横流而不前於是素腕
舉紅袖張廻巧笑墮明璫荷稠刺密亟牽衣而綰裳人
喧水濺惜虧朱而壞粧物色雖晚徘徊未反畏風多而
榜危驚舟移而花逺歌曰常聞蕖可愛採擷欲為裙葉
滑不留綖心忙無假薰千春誰與樂惟有妾隨君
梁元帝採蓮賦曰紫莖兮文波紅蓮兮芰荷緑房兮翠
盖素實兮黄螺於時妖童媛女蕩舟心許鷁首徐廻兼
傳羽杯棹將移而藻挂舩欲動而萍開爾其纎腰束素
遷延顧步夏始春餘葉嫰花初恐沾裳而淺笑畏傾舩
而歛裾故以水濺蘭橈蘆侵羅􁳜菊澤未反梧臺逈見
荇濕霑衫菱長繞釧泛柏舟而容與歌採蓮於枉渚歌
曰碧玉小家女来嫁汝南王蓮花亂臉色荷葉雜衣香
因持薦君子願襲芙蓉裳
梁昭明太子芙蓉賦曰色兼列綵體繁衆號初榮夏芬
晚花秋曜興澤陂之徽章結江南之流調
梁江淹蓮花賦曰蘂金光而赩色藕氷折而玉清戴紅
蓮以吐秀披綘葉以舒英故河北櫂歌之姝江南採菱
之女春水廣兮檝潺湲秋風駚兮舟容與看縹芰兮出
波擥緗蓮兮映渚
頌顔延之碧芙蓉頌曰澤芝芳豔擅竒水屬練氣紅荷
比符縹玉櫂麗滄池飛映雲屋實紀仙方名書靈躅
贊晉郭璞芙蓉贊曰芙蓉麗草一曰澤芝泛葉雲布映
波赮熈伯陽是食饗比靈期
表晉范寗為豫章郡守新淦縣㕔事前陸地生一蓮花
入冬花十六年更生四枚今年復生二十六枚鮮明可
愛
啓劉孝威謝東宮賚藕啓曰色華玉樹味奪瓊漿根出
楊池聞之僮的子為靈散得自莊篇楚后江萍秦公海
棗凡厥永羞莫敢相輩
　　菱
說文曰菱䔖也
廣志曰鉅野之菱大于常菱淮漢以南凶年以菱為蔬猶以
橡為資也
周官曰冬食䔖藕棗栗杼實
國語曰屈到嗜芰有疾召其宗老而屬之曰祭我必以
芰
楚辭曰製芰荷以為衣
呂氏春秋曰杜厲叔事莒公自以為不見知居於海上
夏食菱芡冬食橡栗莒公有難將死之其友曰不知故
去今往死之是知與不知無别也厲叔曰吾將以醜後
世人主不知其臣者也
幽明録曰東平吕球豐財羙貌乗舩至曲阿湖值風不
得行泊菰際見一少女乗舩採菱舉體皆衣荷葉因問
姑非鬼耶衣服何至如此女則有懼色荅云子不聞荷
衣兮蕙帶倐而来兮忽而逝乎然有懼容廻舟理棹逡
廵而去球遥射之即獲一獺向者之舩皆是蘋蘩蕰藻
之葉見老母立岸側如有所候望見舩過因問云君向
来不見湖中採菱女子耶球云近在後尋射復獲老獺
居湖次者咸云湖中常有採菱女容色過人有時至人
家結好者甚衆
詩梁簡文帝採菱詩曰菱花落復含桑女罷新蠶桂棹
浮星艇徘徊蓮葉南
梁費昶採菱詩曰妾家五湖口採菱五湖側玉面不闗
籹雙眉本翠色日斜天欲暮風生浪未息
梁江淹採菱詩曰秋日心容與涉水望碧蓮紫菱亦可
採試以緩愁年參差萬葉下泛漾百流前髙採溢通壑
香芬麗廣川歌出櫂女曲儛入江南弦
梁陸罩採菱詩曰參差雜荇枝田田競荷密轉葉任香
風舒花影流日戲鳥波中蕩游魚菱下出不與文王嗜
羞持比萍實
梁江洪採菱詩曰風生綠葉聚波動紫莖開含花復含
實正待佳人来又曰白日和清風輕雲雜髙樹忽然當
此時採菱復相遇
啓梁庾肩吾謝賚菱啓曰上林紫水雜蕰藻而俱浮雲
夢清池間芙蓉而並發珍踰百味来薦畵盤恩重千金
遂沾菲席凌霜朱橘愧此開顔含露蒲萄慚其不䬼
　　蒲
山海經曰孟于之山其上多蒲
爾雅曰莞苻離其上蒚(今水中莞蒲/可作蓆也)
毛詩曰彼澤之陂有蒲與蕳又曰魚在在藻依于其蒲
左傳曰齊侯澤之萑蒲舟鮫守之不與民共又曰臧文
仲妾織蒲
古歌曰蒲葉何離離
離騷曰抽蒲兮陳坐援英兮為盖
文選曰新蒲含紫茸又曰新蒲節轉促
史記曰趙髙將為亂先設驗獻蒲以為脯惑二世有言
蒲者誅之
漢書路温舒父為里監門使温舒牧羊乃取澤中蒲截
以為牒編用寫書又曰元帝疾時史丹以親密侍疾唯
上獨寢直入卧内頓首伏青蒲上
東觀漢記曰劉寛遷南陽太守温仁多恕吏民有過但
用蒲鞭罰之示辱而已
秦記曰苻洪之先居武都家生蒲長五丈狀如竹咸異
之謂之蒲家因以氏焉洪後以䜟文草付應王遂改姓
苻氏
續述征記曰鳥當沉湖(齊人謂/湖為沉)中有九十臺皆生結蒲
云秦始皇遊此臺結蒲繫馬自此蒲生則結
幽明錄曰河東常醜奴將一小兒湖邉拔蒲暮恒宿空
田舎中時日向暝見一少女子姿容極羙乗小舩載蓴
逕前投醜奴舎寄住因卧覺有臊氣女已知人意便求
出戸變為獺
詩古詩曰青蒲綠蔕生我池中
齊謝朓詠蒲詩曰離離水上蒲結水散為珠初萌實鵰
俎暮蕋雜椒塗所嗟堂上曲遂鑠黄金軀
梁元帝賦得蒲生我池中詩曰池中種蒲葉葉影䕃池
濵未好中宫薦行堪隱士輪為書聊可截匹栁復宜春
瑞葉生苻苑鏤碧獻周人
　　萍
爾雅曰苹萍也其大者曰蘋
周禮曰穀雨一日萍始生萍不生陰氣增盈
秋官曰萍氏掌禁川游者萍草無根取名不沈溺
淮南萬畢術曰老血變為萍
古詩曰泛泛江漢萍漂蕩水無根
江賦曰萍實時出而漂泳
東都賦曰發蘋藻以潛魚
風賦曰起於青蘋之末
何晏詩曰願為緑蘋草託身寄清池
劉靈曰俯觀萬物擾擾焉如水之載浮萍
王逸曰自比如萍隨水浮游
本草經曰水萍一名水華味辛寒治暴熱身癢下水烏
鬚髮久服輕身一名水簾
毛詩曰于以采蘋南澗之濵
禮記月令曰季春之月萍始生
呂氏春秋曰菜之羙者崑崙之蘋
家語曰楚昭王渡江江中有物大如斗圓而赤直觸王
舟舟人取之問羣臣莫能識之使問孔子孔子曰此謂
萍實可剖而食之吉祥也唯霸者能獲焉王遂食大羙
又遣問孔子何以知之子曰吾昔過陳聞童謡曰楚王
渡江得萍實大如斗赤如日剖而食之甜如蜜吾是以
知之
淮南子曰夫萍樹根於水木樹根於土
詩晉司馬彪萍詩曰汎汎江漢萍飄蕩永無根
梁庾肩吾賦得池萍詩曰風翻乍青紫浪起時踈密本
欲歎無根還驚能有實
賦晉夏侯湛浮萍賦曰步長渠以遊目覽隨波之㣲草
紛漂潎以澄茂羌孤生於靈沼因纎根以自滋乃逸蕩
乎波表散圓葉以舒形發翠綵以含縹䕃脩魚之華鱗
翳蘭池之清潦既澹淡以順流又雍容以隨風有纏薄
於崖側或廻滯乎湍中紛上下而靡常漂往来其無窮
停不安處行無定軌流息則寧濤擾則動浮輕善移勢
危易盪
晉蘇彦浮萍賦曰余嘗汎舟遊觀鼓楫川湖覩浮萍之
飄浪乃觸水而自居體任適以應會亦隨遇而靡拘伊
弱卉之無心合至理之㝠符
贊郭璞萍贊曰萍之在水猶卉植地靡見其布漠爾鱗
被物無常託孰之所寄
論晉杜恕篤論曰夫萍與菱之浮相似也菱植根萍隨
波是以堯舜歎巧言亂德仲尼惡紫之奪朱
　　苔
爾雅曰藫石衣也
說文曰苔水衣也
淮南子曰窮谷之汚生青苔
風土記曰石髮水衣也青綠色皆生於石
遊名山志曰石簣山緣崖而上髙百許丈裏悉青苔無
别草木
古今注曰苔或紫或青一名員蘚一名綠錢一名綠蘚
拾遺記曰晉武帝時祖梁國獻蔓苔亦曰金苔亦曰夜
明苔
江文通詩曰青苔日夜黄
江賦綠苔鬖髿乎研上(研石/也)
江淹青苔賦鑿山楹為室有老苔焉
天台山賦曰踐莓苔之滑石
古詩曰青苔依空牆
詩梁沈約詠青苔詩曰緣階已漠漠汎水復綿綿㣲根
如欲斷輕絲似更聮
梁庾肩吾新苔詩曰隨潮染岸石逐脉聚浮查徒令阿
谷麗停筐不汰沙
賦江淹青苔賦曰嗟青苔之依依無色類而可方必居
閑而就寂似幽意之深傷故其處石則松栝交隂泉雨
長注横磵俯視崩壁仰顧若其在水則鏡帶湖沼錦匝
池林春塘秀色陽鳥好音乃生水而揺蕩遂出波而沉
滛
　　菰
說文曰蔣菰也
廣雅曰蔣菰其米謂之彫胡
廣志曰菰可以為蓆温於蒲生南方
莊子曰孔子之楚舎於蟻丘之蔣
禮記曰十月收水澤之賦
江賦曰泛之以遊菰
吳都賦穱秀菰穗於是乎在
宋玉賦主人之女為臣炊彫胡之飯
詩梁沈約詠菰詩曰結根布洲渚垂葉滿臯澤匹彼露
葵羮可以留上客
　　荻
爾雅曰菼薍也(似葦/而小)
毛詩曰蒹葭蒼蒼白露為霜
詩䟽義曰薍或謂之荻至秋堅成謂之萑也
焦贛易林剥之坤曰從風縱火荻芝俱死
漢書曰董偃見寵館陶公主安陵袁叔謂偃曰顧成廟
逺無宿宫又有荻竹藉田足下何不白主獻長門園於
上此上所欲也
抱朴子曰吳世有姚光者有火術吳主身臨試之積荻
數千束光從其上又以數千束荻累之因猛風燔之火
盡光端坐灰中振衣而起
晉中興書徵祥說曰童謡云官家養蘆化成荻蘆生不
止自成積是時盧循竊據廣州國未能討因而用之是
官養之蘆也荻猶敵也
毛詩曰敦彼行葦牛羊勿踐履又曰誰謂河廣一葦杭
之又曰有漼者淵萑葦淠淠又曰毳衣如菼又曰八月
萑葦
禮記曰七月納材葦
吕氏春秋曰季秋之月命虞人材葦供國
搜神記曰朽葦化蛬也
異苑曰盧龍將攻京師謠曰十丈瓦屋盧作柱薤作欄
郭璞奏曰不宜禁荻地禮云名山大澤不封盖欲以民
通財共利不獨專之也
詩梁元帝賦得春荻詩曰翠菼玉池前遥映江南蓮非
秋無有眊未燒不生煙
詔宋武帝詔曰少府前歲所封諸洲蘆荻可開以利民
　　蓍
逸禮曰天子之蓍九尺諸侯七尺大夫五尺士三尺蓍
千嵗三百莖者先知也
史記曰天下和平蓍莖長一丈其聚生百莖共根今世
取蓍八十莖長八尺即難得矣得六十莖長八尺即可
用
洪範五行曰蓍之言為耆也百年一本生百莖此草木
之壽亦知吉凶者聖人以問鬼神
淮南子曰上有叢蓍下有伏龜
詩梁范筠詠蓍詩曰數竒不可偶性直誰能紆神蔡伏
靈異祥雲降温腴
賦晉傅𤣥蓍賦曰春邁衡德於青陽混百卉而萌生逮
朱夏而脩茂暨商秋而堅貞雖離霜而未彫與潛龜乎
通靈於是原極以道掘形以度以類萬物之情以通天
下之故豈惟終始於事業乃參天而倚數棄原野之蕭
條升雲階而内御運兹莖於掌握爻象形而星布信鈎
深而致逺實開物而成務
　　茗
爾雅曰檟苦茶(早採者為茶/晚採者為茗)
吳志曰孫皓每饗晏坐席無能否每率以七升為限雖
不悉入口皆澆灌取盡韋曜飲酒不過二升初見禮異
密賜茶茗以當酒
吳興記曰烏程縣西有温山出御荈
續捜神記曰晉孝武帝世宣城人秦精嘗入武昌山中
探茗忽見一人身長一丈通體皆毛精見之大怖毛人
徑牽其臂將至山曲大叢茗處放之便去須㬰復来乃
探懷中橘與精精甚怖負茗而歸
異苑曰剡縣陳務妻少寡與二兒為居宅中先有古墳
每日作茗摶飯輒先以著墳上二子患之曰古墓何知徒
以勞意欲掘除之母苦禁乃止夜即夢見一人自説沒
来三百餘年謬蒙惠澤賢二子恒欲見毁相賴保䕶雖
潛壤與朽骨敢忘翳桑之報明日晨興於外屋得錢十
萬似久埋者而貫皆新提還告其兒並有慙色自是設
饌愈謹
賦晉杜育荈賦曰靈山惟嶽竒産所鍾厥生荈草彌谷
被岡承豐壤之滋潤受甘靈之霄降月惟初秋農功少
休結偶同旅是采是求水則岻方之注挹彼清流器澤
陶簡出自東隅酌之以匏取式公劉惟兹初成沫沉華
浮煥如積雪曄若春敷
　　茅
爾雅曰藾杜茅也
說文曰菅茅也
易曰拔茅連茹以其彚征吉茅注茅一名茹子又曰藉
用白茅旡咎
天官甸師祭祀供蕭茅
禹貢曰荆州包匭菁茅
毛詩曰白華菅兮白茅束兮又曰野有死麕白茅包之
又曰晝爾于茅宵爾索綯
左傳曰齊侯伐楚謂楚曰爾貢包茅不入王祭不供無
以縮酒寡人是徵
典錄曰武王伐殷㣲子啓肉袒面縛牽羊把茅膝行而
前
六韜曰吕尚坐茅而漁
尹文子曰堯為天子土階三尺茅茨不剪
尸子曰殷湯救旱素車白馬身嬰白茅以身為牲
莊子曰小巫見大巫拔茅而棄此其所以終身弗如
離騷曰索靈茅以蓬蓴又曰蘭芷變而不芬兮荃蕙化
而為茅
史記封禪書曰管仲說桓公云古之封禪江淮間一茅
三脊所以為藉也
吳録地理志曰桂陽郴縣有菁茅可染布零陵有香茅
任土貢之
沈約宋書曰有三脊茅生石頭西岸江夏王義恭累表
勸封禪上甚恱
詩梁簡文帝香茅詩曰銅律與鳴琴俱稱類君子豈若
江淮間發葉超衆羙珍同自牧歸茅因彚征起豈獨邁
秦蘅方知蔑沅芷
梁定襄侯蕭祗詠香茅詩曰鶗鴂芳不歇霜繁緑更滋
擢本同三脊流芳有四時麤根縮酒易結解舞蠶遲終
當入楚貢豈羡詠陳詩
　　蓬
毛詩曰彼茁者蓬又曰首如飛蓬
蕪城賦蔌蔌風威孤蓬自振驚沙坐飛
列子曰見百歲髑髏搴蓬而指之
曾子曰蓬生麻中不扶自直白沙在泥與之皆黑
商君書曰今夫飛蓬飄風而行千里乗風之勢也
禮曰桑弧蓬矢
莊子曰斥鷃翺翔蓬蒿之間
古詩轉蓬離本根飄之畏長風又曰孤蓬轉霜根
離騷曰蓬艾親人御于茅兮
魯哀公失國走齊公問焉曰子之年甚少矣道至于此
乎吾少之時多愛我者吾體不親人多諫者吾忘不能
用是内無弼外無輔輔弼無人謟䛕甚衆譬之猶秋蓬
也孤其根本宻其枝葉
尚書大傳曰子夏作壤室編蓬戸彈琴瑟其中以歌先
王之風
淮南子曰見飛蓬轉而知為車
三輔决錄曰張仲蔚平陵人也與同郡魏景卿俱隠身
不仕所居蓬蒿沒人
詩魏曺植詩曰轉蓬離本根飄颻隨長風何意回飇舉
吹我入雲中髙髙上無極天路安可窮類此流宕子捐
軀逺從戎毛褐不掩形薇藿常不充去去莫復道沉憂
令人老
晉司馬彪詩曰百草應節生含氣有深淺秋蓬獨何辜
飄颻隨風轉長颷臺飛薄吹我之四逺搔首望故株邈
然無由反
　　艾
爾雅曰艾氷臺也
毛詩曰彼采艾兮一日不見如三歲兮
莊子曰越王子搜逃乎丹穴越國無君求王子搜不得
從之丹穴不肯出越人薰之以艾
崔寔月令曰三月可採艾
博物志曰削氷至圓以向日以艾於後承其影得火
孟子曰七年之病求三年之艾
楚辭曰蕭艾於箧笥謂蕙芷而不香又曰扈服艾以盈
腰兮謂幽蘭其不可佩又曰何昔日之芳草兮今直為
此艾也
漢武内傳曰西王母神仙次藥有靈叢艾
賦孔璠之艾賦曰良藥弗逹妙針莫宣竒艾急病靡身
挺煙治匪君臣得用神火振淹固於一爛氣絶息乎無
假淳建投而招祟鉗椒檮而貽禍伊兹艾之淑粹仍索
質於中野嗟乎貞灰與邪燼迭御芳煙與苦蘭競薰是
以艾正而賤蘭妖而珍故言堯則桀對舉蘭則艾因
贊孔璠之艾贊曰論藹靈艾蔚彼脩坂混區羣卉理深
用逺
　　藤
爾雅曰諸慮山櫐(今江東呼櫐為藤/藤似葛而麤大也)
廣雅曰藟藤也
毛詩曰南有樛木葛藟纍之
山海經曰卑山其上多櫐(今悝豆/之屬)
南方草木狀曰浮沉藤生子大如韲甌正月華色仍連
著實十月臘月熟色赤生食之甜酢生交阯九真含蘭
子藤生緣樹木正二月花色四五月熟實如梨赤如雄
雞冠取生食之味淡泊出交阯合浦野聚藤縁樹木二
月花色仍連著實五六月熟子大如羮甌俚民煑食其
味甜酢出蒼梧菽藤生金封山俚人往往賣之其色正
赤出興古
裴氏廣州記曰土人伐船為業隨樹所在就以成槽皆
去水甚逺動有數里山生草名為膏藤津汁軟滑無物
能比以此導地牽之如流雖五六丈船數人便運
臨海異物志曰鍾藤附樹作根軟弱須縁樹而作藤既
纏裹樹便死且有惡汗尤令速朽也藤盛成樹若木自
然大者或至十圍又曰􁁉藤圍數寸重於竹可以為杖
蔑以縛船及以為席勝於竹也
王歆始興記曰晉中朝有質子將歸忽有人寄其書告
曰吾家在觀亭亭廟石間有懸藤君至叩藤家人自出
歸者如其言果有二人出水取書并曰江伯令君前入
水見屋舎甚麗今俗咸言觀亭有江伯神也
顧㣲廣州記曰􁁉藤如栟櫚葉踈破皮青多棘刺髙五
六丈者如五六寸竹小者如筆管竹類有十許種續遊
草藤也一曰諾藤二曰水藤山行渇則斷取汁飲之治
人體有損絶沐則長髮去地一丈斷之輙更生根至地
永不死
異苑曰永陽縣有山壁立千仞岩上有石室路右名為
神農窟窟前百藥叢茂莫不畢備又别有異藤花形似
菱菜朝紫中綠晡黄暮青夜赤五色迭耀
詩梁簡文帝詠藤詩曰纎條寄喬木弱影掣風斜標春
抽曉翠出霧挂懸花
　　菜蔬
毛詩曰其蔌維何惟筍及蒲又曰我有㫖蓄亦以禦冬
爾雅曰菜謂之蔬不熟曰饉
周禮春官曰春入學舎采合舞
禮記曰仲秋之月乃命有司趣民務蓄菜
論語曰雖蔬食菜羮𤓰祭必齋如也
孔叢子曰菜謂之蔬
莊子曰顔回不茹葷三月
吕氏春秋曰菜之羙者崑崙之蘋壽木之華赤木之葉
餘務之南有菜名嘉樹其色若碧
漢書西域傳曰罽賔地温和冬食生菜
魏志曰倭國地温和冬夏食生菜
漢武内傳曰西王母曰仙之上藥有碧芝琅菜
王充論衡曰董仲舒讀春秋三年不窺園菜
孝子傳曰洛陽公輦水作漿兼以給過者公補屫不取
其直天神化為書生問公何不種菜曰無種即遺數升
公種之化為白璧餘皆為錢公得以娶婦
大夫有汙瀦之宫雖有羙菜有義之士不食
莊子曰宣尼窮於陳蔡之間顔回擇菜
文選曰野有菜蔬之色
儀禮曰婚禮舅姑既沒則婦三月乃奠菜蔬盖用待告
漢書張竦曰古叛逆之國瀦其宫室以為汙池名曰凶
墟雖生菜蔬而民不食菜之羙者具區之菁
范宣挑菜傷指大啼曰身體髮膚不敢毁傷故啼
蜀都賦曰五肉土菜勝掩腥臊
廣州先賢傳曰丁宻蒼梧人非家織布不衣非己耕種
菜果不食
杜蘭香别傳曰香降張碩賫瓦榼酒七子樏樏多菜而
無他味亦有世間常菜輒有三種色或丹或紫一物與
海蛤相象并有非時菜碩云食之亦不甘然一食七八
日不饑
啓梁皇太子謝勑賚河南菜啓曰海水無波来因九譯
周原澤洽味備百羞堯韭未儔姬歜非喻又謝勑賚大
菘啓曰吳愧千里之蓴蜀慙七菜之賦是知泮宫採芹
空入魯詩流火烹葵徒傳豳曲
　　葵
說文曰葵菜也
七啓曰芳菰精粺霜蓄露葵
文選曰青青園中葵凝露待日晞又曰譬如後園葵有
葉待秋霜又曰無以肉食資取笑葵與藿
豳風曰七月烹葵及菽
左傳仲尼曰鮑莊子之智不如葵葵猶能衛其足(莊子/居亂)
(不能危行言/遜以致刖足)
師曠占曰黄帝問師曠曰欲知牛馬貴賤秋葵下小葵
生牛馬貴大葵不蟲牛馬賤
史記曰公儀休為魯相食葵而羙拔其園葵棄之
韓詩外傳曰魯監門女嬰相從績中夜泣曰衛世子不
肖是以泣其偶問其故曰宋司馬得罪於宋出奔於魯
馬佚食吾園葵是歲亡利一半由是觀之禍福相及也
列女傳曰魯漆室女倚柱而嘯鄰媍曰欲嫁乎曰吾憂
魯君老而太子少也媍曰此魯大夫之憂女曰昔晉客
舎吾家繋馬於園馬佚踐吾園葵使吾終歲不厭葵味
列仙傳曰丁次都不知何許人為遼東丁氏作人丁氏
常使買葵冬得生葵問何得此葵云從日南買来
異苑曰苻堅將欲南師夢葵生城内明以問媍媍曰若
征軍逺出難為將也
博物志曰陳葵子㣲炒令爆叱散著熟地中遍踏之朝
種暮生逺不過宿
北齊彭城王攸在郡王氏種葵三畆被人盗之王宻令
書葵葉明旦市看之遂得偷者
詩古詩曰採葵莫傷根傷根葵不生結友莫羞貧羞貧
友不成
晉陸機園葵詩曰種葵北園中葵生鬱萋萋朝榮東北
傾夕頴西南晞靈露垂鮮澤朗日耀其暉時逝和風戢
歲暮商颷飛曾雲無温液嚴霜有凝威幸蒙髙墉德𤣥
景䕃素蕤豐條並春盛落葉後秋衰慶彼晚彫福忘此
孤生悲又詩曰翩翩晚彫葵孤生寄北蕃被蒙覆露惠
㣲軀後時殘庇足同一智生理各萬端不若聞道易但
傷知命難
　　薺
爾雅曰䓆蓂大薺(似薺/葉細)又曰蒫薺實
說文曰薺草可食也
毛詩曰誰謂荼苦其甘如薺
禮記曰孟夏之月靡草死
淮南子曰薺夌冬生而夏死
抱朴子曰薺夌大䔉仲夏而枯
賦夏侯湛賦曰寒冬之日余登乎城跬步北園覩衆草
之萎悴覽林菓之零殘悲纎條之槁摧慜枯葉之飄殫
見芳齊之時生被畦疇而獨繁鑽重氷而挺茂蒙嚴霜
以發鮮含盛陽而弗萌在太隂而斯育永安性於猛寒
羌無寜乎煖燠齊精氣於欵凍均貞固乎松竹
齊卞伯玉薺賦曰終風掃於暮節霜露交於杪秋有萋
萋之緑薺方滋繁於中丘
　　葱
禮記曰凡進食之禮葱㳿處末又曰膾春用葱脂用葱
為君子擇葱薤則絶其本末
爾雅曰茖山葱細莖大葉
劉向别傳曰都尉有種葱書曹公既與先生言細人覘
之見其拔葱
莊子曰徐無鬼見武侯曰先生居山林厭葱韮今老欲
甘酒肉之味邪又曰春月飲酒加葱以通五臟
春秋元命苞曰天門山上有葱所種畦隴悉着行人拔
取者悉絶若精神而求即不拔自出竒異辛香
漢書曰龔遂勸民令人一口種五十本葱一畦韭百本
薤
西河舊事曰葱嶺在燉煌西八十里其山髙大上生葱
故曰葱嶺
列仙傳曰阮丘蛆山上種葱百餘年乃去
晉令曰居洛陽内園菜欲課以當者耳其引長流灌紫
葱可各三畝
東觀漢記曰孔奮字君魚為姑臧長時天下亂河西獨
安姑臧長居數月輙致資産奮在姑臧四年財物不増
唯老母妻子但菜食或謂奮曰置脂膏中亦不能自潤
漢武内傳曰西王母曰仙人上藥有𤣥都綺葱
邵信臣曰大官園種冬葱生不時之物有傷於人也
　　蓼
爾雅曰薔虞蓼(虞澤/蓼也)
毛詩曰予又集于蓼(言辛/苦也)
離騷曰蓼蟲不能徙乎葵菜
吳氏本草曰蓼實一名天蓼一名野蓼一名澤蓼
禮記曰鶉羮雞羮鴽釀之蓼
劉向别録曰尹都尉書有種蓼篇
吳越春秋曰越王念吳欲復怨非一日也苦思勞心夜
以接日卧則切之以蓼
魏文子曰蓼蟲在蓼則生在芥則死非蓼仁而芥賊也
本不可失
古詩曰蘇蓼出浦渠
賦漢孔臧蓼蟲賦曰季夏既望暑往凉還逍遙諷誦遂
居東園周旋覽觀憩乎南蕃覩兹茂蓼紛葩吐榮猗那
隨風緑葉厲莖爰有蠕蟲厥狀似螟羣聚其間食之以
生於是寤物託事推况乎人幼長斯蓼莫或知辛膏粱
之子豈曰不云茍非徳義不以為家安逸無心如禽獸
何逸必致驕驕必致亡匪准辛苦乃丁大殃
　
　藝文類聚卷八十二
欽定四庫全書
　藝文類聚卷八十三　　　唐　歐陽詢　撰
　寶玉部上(實/玉)　(金/珪)　(銀/)
　　寶
爾雅曰琛寶也(美寶/為琛)
禮記曰南宫敬叔反必載寶而朝(敬叔魯卿失位去魯/得反載其寳以朝君)
夫子曰如是其貨也䘮不如速貧之愈也
左傳曰晉荀息請以屈産之乗垂棘之璧假道於虞以
伐虢公曰是吾寶也對曰若得道於虞猶外府也又
曰宋人得玉獻諸子罕曰以示玉人玉人以為寶也
故敢獻之子罕曰我以不貪為寶爾以玉為寶若以
與我皆䘮寶也不若人有其寶
公羊傳曰虞公貪而好寳及為晉所滅抱寶牽馬而
去又曰盗竊寳玉大弓
穆天子傳曰西征至陽紆之山河伯馮夷所都是惟
河宗氏天子崑崙之山丘春山之寳玉
管子曰玉起於禺氏金起於汝漢珠起於赤野先王
為其從逺其至之難故託用於其重以珠玉為上幣
黄金為中幣刀布為下幣
史記曰梁惠王與齊威王田於郊威王問曰王亦有
寳乎惠王曰若寡人國小尚有徑寸之珠照車前後
各十二乗者十枚柰何以萬乗之國而無寳乎威王
曰寡人之寶與王異吾臣有檀子者使守南城則楚
人不敢為冦東取泗上十二諸侯皆来朝吾臣有盻
子者使守髙唐則趙人不敢東漁吾吏有黔夫者使守
徐州則燕人祭北門趙人祭西門(齊之北門西門也言/燕趙之人畏見侵伐)
(故祭以/求福)徙而從者七千餘家吾臣有種首者使備盗賊
則道不拾遺将以照千里豈特十二乗哉梁惠王慙不
懌而去
淮南子曰夫夏后氏之璜不能無考(考瑕/亹也)明月之珠不
能無纇(纇絲/結也)其小惡不足以妨大美也今志人所短忘
人所長而求得賢乎天下則難矣
謝承漢書曰鄹人王逢得路遺寶物懸衢道求主還
晉安帝紀曰桓𤣥尤愛珍寶常玩弄珠玉不離于手
地鏡圗曰凡觀金玉寶劒銅鐵皆以辛之日待雨止明
日平旦及黄昏夜半觀之所見光白者玉也赤者金黄
者銅黑者鐵
　　金
爾雅曰黄金謂之盪(音/蕩)其美者謂之鏐(音/留)
尚書洪範五行四曰金金曰從革從革作辛(孔安國金/可改庚辛)
(金氣/也)
穆天子傳曰披圗視天子之寶黄金之膏
晏子曰景公為履黄金之綦
孝經援神契曰石潤苞玉丹精生金翠羽揚也(三物台/和氣故)
(能變通/易色也)又曰四夷賔服則金勝土
孫氏瑞應圗曰王者不藏金玉則黄金見深山
禮斗威儀曰君乗金而王其政平則黄金見深山
列子曰齊人有欲金者清旦衣冠之市適鬻金者之所
因攫其金而去吏捕之問曰人皆在焉子攫人之金何
故對曰取金之時不見人徒見金
魯連子曰秦師圍趙而退平原君以千金欲為魯連先
生夀連笑曰所貴天下士者為人釋難解人締結若即
有取商賈之事連不忍為也
韓子曰荆南麗水之中生金
燕丹子曰太子自喜得荆軻永無憂秦後日與軻之東
宫臨池而觀軻拾瓦投鼃太子令人奉盤金軻用祗賜
金復進軻曰非為太子憂金也但臂痛耳
史記曰秦獻公十八年兩金櫟陽公自以得金瑞故作
畦畤於櫟陽祀白帝又曰秦始皇葬於驪山以黄金為
鳬鴈
韓詩外傳曰楚襄王遣使者持金千片白璧百䨇聘荘
子欲以為相荘子辭而不許使者曰黄金白璧寶之至
也卿相尊位也先生辭而不受何也
吳越春秋曰延陵季子出遊於齊見路有遺金有披裘
採薪者季呼薪者取彼地金薪者曰吾當夏五月披裘
而薪豈取金者哉
列仙傳曰安期先生始皇請見之賜金璧數千萬
列女傳曰秋胡子既官於陳五年乃歸未至見路傍有
一美婦人方採桑秋胡子下車謂之曰吾有金願與夫
人婦笑曰嘻夫採桑以作紡績經織以供衣食奉二親
飬夫子而已矣吾不願人之金
漢書曰武帝行幸回中詔曰往者朕郊見上帝泰山見
金宜更黄金為麟趾褭蹄以恊瑞焉又曰梁孝王未死
時金以巨萬計不可勝數及死藏府餘黄金尚四十餘
萬斤他財物稱是又曰季布為任侠有名楚人諺曰得
黄金百斤不如得季布一諾又曰直不疑為郎事文帝
其同舎有告歸者誤持同舎郎金主覺亡意不疑不疑
謝之買金償之後告歸者来而歸金前郎亡金者大慙
又曰韋賢傳曰鄹魯諺云遺子黄金滿籝不如教子一
經又曰䟽廣徙為太傅頃之兄子受為少傅父子並為
師傅俱乞骸骨上以其年老皆許之加賜黄金二十斤
皇太子贈以五十斤又曰秦幣黄金方寸而重一斤以
鎰為名
漢武故事曰帝年數嵗長公主遍指侍者曰與子作婦
好否皆不用後指陳后帝曰若得阿嬌當作金屋貯之
續漢書曰楊震為東莱太守道經昌邑初震為荆州舉
茂才王宻宻時為昌邑令謁見至夜懐金十斤以遺震
震曰故人知君君不知故人何也宻曰暮夜無知者震
曰天知神知子知我知何謂無知宻愧而出
廬江七賢傳曰陳翼到藍鄉見道邉有馬傍有一病人
呼曰我長安魏公卿聞廬江樂来遊今病不能前翼迎
歸飬之病困曰有金十餅素二十匹死則賣以殯歛餘
謝主人既死翼賣素買棺衣衾以金置棺下騎馬出入
後其兄長公見馬告吏捕翼翼具言之棺下得金長公
叩頭謝以金十餅投其門中翼送長安還之翼後為魯
陽尉號魯陽金尉
漢書曰王陽好車馬衣服及遷徙其載不過囊衣不畜
餘財天下服其廉而怪其奢故風俗傳云王陽能作黄
金
邴原别傳曰原以䘮亂方熾遂到遼東時同郡劉攀亦
俱在焉遼東人圖奪太守公孫度度覺之捕其家而攀
得免度曰有藏劉攀同誅攀窘逼歸原曰窮鳥入懐原
曰焉知此懐之可入遂匿之月餘東莱太守太史子義
素有義節原欲以攀付之攀臨去以其手所杖劒金三
餅與原原受金辭劒還謂度曰将軍平日與攀無郄而
欲殺之者但恐其為蜂蠆耳今攀已去而尚拘閑其家
以情推之其念為毒螫必滋甚矣度從之即出攀家原
以金還之
曹操别傳曰操别入碭發梁孝王冡破棺收金寳數萬
斤天子聞之哀泣
英雄記曰董卓郿塢有金二三萬斤
益部耆舊傳曰王忳詣京於客舎見諸生病甚困謂忳
云腰下有金十斤願以相與收藏尸骸未問姓名而絶
忳賣金一斤以給棺殮九斤置生腰下後署大度亭長
到亭日有白馬一疋入亭中其日大風有一繡被隨風
而来後乗馬突入金彦門彦父見曰真盗矣忳説状又
取被示之悵然曰此我子也以被馬歸彦父彦父不受
遣迎彦䘮金具存
録異傳曰隗炤者汝陰鴻夀亭民善於易臨終書板授
其妻曰吾亡後當大荒窮雖爾而慎莫賣宅也到後五
年春當有詔使来頓此亭姓龔此人負吾金卿以此板
往責之勿違言也亡後果大困欲賣宅者數矣憶夫言
輒止到期日有龔使者果止亭中妻遂賫板往責使者
使者執板不知所言曰我平生不踐此何縁爾耶使者
沉吟良久謂曰賢夫何能妻曰夫善易而未嘗為人卜
使者曰可知矣乃顧命侍者取蓍而筮之卦成抵掌歎
曰妙哉隗炤生含明隱迹而莫之聞可謂鏡窮逹而洞
吉凶者也於是告炤妻曰吾不相負金賢夫自有金乃
知亡後當蹔窮故藏金以待泰平所以不告兒婦者恐
金盡而困無已也吾善易故書板以寄意耳金有五百
斤盛以青甒覆以銅柈埋在堂屋東頭去壁一丈入地
九尺妻還掘之皆如卜焉
捜神記曰郭巨兄弟三人早䘮父禮畢二弟求分以錢
二千萬二弟各取千萬巨獨與母出居客舎夫婦傭賃
以給供飬居有頃妻産男巨念與兒妨事親一也老人
得食喜分兒孫減饌二也乃於野鑿地欲埋兒得石蓋
下有金一釜中有丹書曰孝子郭巨黄金一釜以用賜
汝於是名振天下
世説曰管寜華歆鋤菜見金管揮鋤與瓦石不異華捉
而擲去
異物志曰狼䐠民與漢人交關常夜為市以鼻齅金知
其好惡
扶南傳曰毗騫國食器皆以金為之
幽明録曰淮牛渚津水極深無可筭計人見一金牛形
甚瑰壮以金為鏁絆又曰巴丘縣自金岡以上二十里
名黄金潭莫測其深上有瀨亦名黄金瀨古有釣於此
潭獲一金鏁引之遂滿一船有金牛出身奔壯釣人被
駭牛因奮勇躍而還潭鏁乃將盡釣人以刀斫得數尺
潭瀨因此取名
異苑曰永康王曠井上有一洗石時見赤氣後有二胡
人寄宿忽求買之未及度錢子婦孫氏覩二黄鳥闘於
石上疾往掩取變成黄金
　　銀
爾雅曰白金謂之銀其美者謂之鐐(音/遼)
史記封禪書曰殷得金徳銀自山溢
漢書曰益州盢町山出銀賁古亦出銀又曰無雷國出
銀又曰黄金一斤直錢萬朱提銀八兩為流直一千五
百八十他銀一流直千是為銀貨二品
東方朔神異經曰西南有銀山焉長五十餘里廣四五
里髙萬餘丈皆悉白金不雜土石不生草木
列傳異曰故司𨽻校尉上黨鮑子都少時上許掾於道
中遇一書生獨行無伴卒得心痛子都下車為按摩奄
忽亡不知姓名有素書一卷銀十餅即賣一餅以殯殮
餘銀以坑之素書著腹上哭之謂曰若子䰟靈有知當
令子家知子在此余奉使命不獲久留遂辭而去
抱朴子曰銀但不及金玉餌可以地仙
南越志曰遂成縣任山銀穴有銀沙
地鏡圗曰銀之氣夜正白流散在地撥之隨手散復合
此是也山有葱下有銀光隱隱正白山有磁石下有銅
若金又曰白銀見為雄雞
贊晉郭璞金銀賛曰惟金三品揚越作貢五材之珍是
謂國用務經軍農爰及雕弄
　　玉
爾雅曰西方之美者霍山之珠玉焉又曰璆美玉也治
玉謂之琢亦謂之雕
廣志曰白玉美者可以照靣出交州青玉出倭國赤玉
出夫餘瑜玉𤣥玉水蒼玉皆佩用
尚書曰惟辟玉食
山海經曰黄帝乃取宻之玉榮而投鍾山之陰陽瑾瑜
之玉潤澤而有光五色發作以和景周天地鬼神是食
是饗君子服之以禦不祥
周官曰以玉作六器以禮天地四方以蒼璧禮天以黄
琮禮地以青珪禮東方以赤璋禮南方以白琥禮西方
以𤣥璜禮北方
禮記曰笏天子以球玉又曰執玉爵者不揮又曰受珠
玉者以掬又曰玉不琢不成器人不學不知道又曰子
貢問於孔子曰敢問君子貴玉而賤珉何也為玉之寡
而珉之多耶子曰昔君子比徳於玉焉溫潤而澤仁也
縝宻而栗知也廉而不劌義也垂之如墜禮也叩之其
聲清越以長其終詘然樂也瑕不掩瑜瑜不掩瑕忠也
孚尹旁逹信也氣若白虹天也精神見於山川地也珪
璋特逹徳也天下莫不貴者道也
詩云言念君子溫其如玉故君子貴之也
大戴禮曰玉在山而木潤川生珠而岸不枯珠者隂中
之陽也故勝火玉者陽中之隂也故勝水
左傳曰初虞叔有玉虞公求旃弗獻既而悔之曰周諺
有之匹夫無罪懐璧其罪吾焉用此其以賈害也乃獻
之
禮斗威儀曰君乗金而王則紫玉見於深山
周書曰武王俘商得寶玉萬四千佩有八萬
尚書中候曰文王至磻谿呂尚釣王趨稱曰望公七年
今見光景荅曰望釣得玉璜刻曰姬受命呂佐之
孝經援神契曰神靈滋液則有玉英(英華/也)
穆天子傳曰披圖視典用觀天子寶器玉果璿珠燭銀
黄金之膏又曰天子北征東還乃脩黒水至于羣玉之
山四徹中䋲先王之所謂䇿府
列子曰周穆王征西戎西戎獻昆吾之劒赤刀切玉如
切泥
孔叢子曰秦王得西戎利刀割玉如割木
尹文子曰魏田父有耕於野者得玉徑尺不知其玉也
以告鄰人鄰人詐之曰此怪石也畜之弗利其家田父
雖疑猶豫以歸置於廡下其玉明照一室大怖遽而棄
之於逺野鄰人取之以獻魏王魏王召玉工相之玉工
望之再拜賀曰大王得天下之寳臣所未嘗見王問其
價玉工曰此無價以當之五城之都僅可一觀魏王賜
獻玉者千金長食上大夫之禄又曰鄭人謂玉未理者
為璞周人謂鼠未腊者為璞周人懐璞問鄭賈曰欲買
璞乎鄭曰欲之出其璞視之乃鼠也因謝不取
鬼谷子曰鄭人之取玉也必載司南之車為其不惑也
紀年曰桀伐珉山珉山荘王女于桀二女曰琬曰琰桀
受二女無子斵其名于苕華之玉苕是琬華是琰也
吕氏春秋曰人不愛崑山之玉江漢之珠而愛己之蒼
璧小璣有之利故也(蒼璧石多玉少也珠之不圓者璣/皆喻不好也而愛之者有之為己)
(用得其/利故也)
戰國策曰周有砥宋有結緑梁有懸黎楚有和璞此四
寳者天下名器獨不足以厚國家乎又曰蘇秦謂楚王
曰楚國食貴於玉薪貴於桂
尚書大傳曰堯致舜天下贈以苕華之玉
春秋繁露曰公侯贄用玉玉潤而不汙至清潔也故君
子比之於玉玉有瑕穢必見於外故君子不隱所短
韓詩外傳曰良玉度尺雖有十仞之土不能掩其光良
珠度寸雖有百仞之水不能掩其輝
淮南子曰水圓折者有珠方折者有玉又曰崑崙山中
有層城九重上有珠樹玉樹又曰琬琰之玉在汚泥之
中雖廉者釋又曰譬若鍾山崑崙之玉炊爐炭三日三
夜而色澤不變得天地之精也又曰白玉不雕美珠不
文質有餘也
十洲記曰周穆王時西胡獻玉杯是百玉之精明夜照
夕以杯於庭中比明旦而水滿於杯中汁甘而香美斯
靈器也
鹽鐵論曰崑山之傍以玉璞抵烏鵲
列仙傳曰赤松子神農時雨師服水玉
漢書曰宣帝幸河東鳯皇集得玉寳乃起萬夀宫
漢武故事曰上起神屋前庭植玉樹以珊瑚為枝碧玉
為葉華子青赤以珠玉為之空其中如小鈴鎗鎗有聲
琴操曰卞和者楚野民得玉獻懐王懐王使樂正子占
之言玉石以為欺謾斬其一足懐王死子平王立和復
獻之平王又以為欺斬其一足平王死子立為荆王和
復欲獻之恐復見害乃抱其玉而哭晝夜不止涕盡續
之以血荆王遣問之於是和隨使獻王王使剖之中果
有玉乃封和為陵陽侯卞和辭不就而去作退怨之歌
曰悠悠沂水經荆山精氣鬱浃谷巖中中有神寶灼明
明穴山采玉難為功於何獻之楚先王遇王闇昧信讒
言斷截兩足離余身俛仰嗟歎心摧傷紫之亂朱粉墨
同空山歔欷涕龍鍾天鑒孔明竟以彰沂水滂沛流于
汶進寶得刑足離分斷者不續豈不怨
王逸正部論曰或問玉符曰赤如雞冠黄如蒸栗白如
猪肪黒如純漆玉之符也
續漢書曰三老五更玉杖又曰袁逄為三老賜玉杖
魏畧曰大秦國出五色玉
魏書曰文帝甄皇后光和中生每寝寐家中髣髴見有
人持玉衣覆其上者常共怪之
文士傳曰劉楨甞預魏文帝坐見甄后不伏武帝大怒
收付作部使摩石武帝常輦至尚方觀作者見楨楨摩
石不仰帝問曰石何如楨因得喻己自理跪對曰石出
自荆山外有五色之章内含和氏之珍磨之不加瑩雕
之不增文禀氣堅貞受兹自然顧其理枉屈紆繞猶不
得申武帝顧左右大笑赦楨復署吏
胡琮别傳曰吳時掘地得銅匣以琉璃為葢布雲母於
其上開之得白玉如意大皇帝以問琮對曰秦始皇以
金陵有天子氣處處埋寶物以當王者之氣此抑是乎
神仙傳曰沈羲為仙人所迎見老君以金按玉盤賜之
捜神記曰羊公雍伯雒陽人性篤孝父母亡葬無終山
遂家焉山髙無水公汲作義漿於坂頭行者皆飲之三
年有一人就飲以一斗石子與之云玉當生其中又語
云後當以得婦言畢不見乃種其石數嵗時時往視見
石子生玉北平徐氏女甚有行人多求不許公乃試求
焉徐氏笑以為狂乃戲云得白璧一雙来當為婚公至
所種石中得五雙以聘徐氏遂以女妻之天子異之拜
為大夫於種玉處四角作大石柱各一丈中央一頃地
名曰玉田
涼州記曰吕纂咸寧二年有盗發張駿陵得白玉樽玉
簫玉笛
異苑曰晉東瀛王騰鎮鄴游常山天時大雪融液不積
掘得玉馬又曰𢎞農楊子陽聞土中有聲掘得玉㹠長
可尺許屋棟間仍自漏秫米如此三年晝夜不息米墜
既止忽有一青蛇長數尺住在梁上每落糞輒成碎銀
子陽獲銀米遂為富兒鍜銀作器貨賣倍售餘家市者
隨以破滅
白澤圖曰玉之精名曰委然如美女衣青衣見之以桃
戈刺之而呼其名則可得也夜行見女戴燭入石石中
有玉也
詩晉司馬彪詩曰玉出閬風側珠生南海濵奕奕不周
阪蘇桂揚其芬
賦晉傅咸玉賦曰易稱乾為玉玉之美與天合徳其在
玉藻仲尼論之備矣非復鄙文所可稱述萬物資生玉
禀其精體乾之剛配天之清故能珍嘉在昔實用罔極
夫豈君子之是比盖乃王度之所式其為美也若此當
其潜光荆野抱璞未理衆視之以為石獨見知於卞子
曠千載以遐棄倐一旦而見齒為有國之偉寶禮神祗
於明祀豈連城之足云嘉遭遇乎知己知己之不可遇
譬河清之難俟既已若此誰亦泣血而刖趾
贊晉庾肅之玉賛曰圎璧月鏡璆琳星羅結秀藍田輝
真荆和𤣥珪特逹瑜不掩瑕質鮮器潤流映滂沲
郭璞瑾瑜玉賛曰鍾山之寶爰有玉華光采流映氣如
虹霞君子是佩象徳閑邪
　　珪
說文曰玠大珪也珽大珪也長三尺杼上終葵首
爾雅曰珪大尺二寸謂之玠
白虎通曰珪以為信而見何也珪者鋭上象物始生見
於上也信莫著於見故以之萬物之始莫不自潔珪之
為言珪也上鋭陽也下方隂也
山海經曰羭山之神祠之白圭
易曰告公用圭
尚書禹貢曰禹錫𤣥圭告厥成功(𤣥天色禹功聞於四/海故堯錫𤣥圭以旌)
(顯/)
周官禮曰以玉作六瑞以等邦國王搢大圭執鎮圭繅
藉五采五就以朝日公執桓圭侯執信圭伯執躬圭繅
皆三采三就子執榖璧男執蒲璧繅皆二采再就四圭
有邸以祀天旅上帝圭璧以祀日月星辰青圭禮東方
榖圭天子以聘女琬圭以治徳結好琰圭以易行除慝
土圭以致四時琢圭以頫聘牙璋以起軍治兵
禮記曰諸侯以龜為寶以圭為瑞家不寶龜不藏圭又
曰禮有以素為貴者大圭不琢又曰大夫執圭而使所
以申信也
毛詩曰白圭之玷尚可磨也斯言之玷不可為也
左傳曰鄭駟𢃄伐伯有伯有死游吉如晉還聞難不入
八月奔晉駟帯追之及酸棗與子上盟而用珪質于河
已復歸又曰王子朝用成周之寶珪于河津人得諸河
上陰不佞以溫人南侵(不佞敬王大夫晉以溫/丘助敬王南侵子朝也)拘得玉
者取其賣之則為石王定而獻之
論語曰執圭鞠躬如也如不勝
穆天子傳曰天子賔于西王母乃執白珪𤣥璧以見西
王母
墨子曰圭徒狭曰周之靈珪出於土石楚之明月出於
蜯蜃
荘子曰楚昭王延屠羊以三珪之位
楚詞曰接徑千里出若雲三珪重侯聽類神察篤叐隠
孤寡存
古今注曰章帝建初七年玉珪出𢎞農華陰
贊晉郭璞珪賛曰玉作五瑞辯章有國君子鳴佩亦以
表徳永觀厥祭時惟文則
　
　
　
　
　
　
　
　
　
　藝文類聚卷八十三
欽定四庫全書
　藝文類聚卷八十四　　唐　歐陽詢　撰
　寶玉部下(璧渠珠瑇貝/車      瑁)　(瑪瑙瑠璃/銅)
　　璧
白虎通曰方中圓外曰璧璧之為言積也内方象地
外圓象天
爾雅曰璧大六寸謂之瑄肉倍好謂之璧好倍肉謂
之瑗肉好若一謂之環
尚書中候曰堯沉璧於河
周官禮曰子執榖璧男執蒲璧以蒼璧禮天
左傳曰周諺有之匹夫無罪懐璧其罪又曰晉荀息
請以垂棘之璧假道於虞以伐虢又曰初衛荘公自
城上見己氏之妻髮美使髠之以為吕姜髢既出奔
而入焉示之璧曰活我吾與汝璧己氏曰殺汝璧其
焉往遂殺之而取其璧又曰秋楚子圍許蔡穆侯将
許僖公以見楚子於武城許男靣縳銜璧大夫縗絰
士輿櫬楚子問諸逄伯對曰昔武王克商㣲子啓如
是武王親釋其縳受其璧而祓之(祓除凶/之禮也)又曰初楚
㳟王無冡適有寵子五人無適立焉乃有大事于羣
望而祈請神擇於五人者使主社稷乃遍以璧見於
羣望曰當璧而拜者神所立也乃埋璧於太室之庭
使五人齋而長入拜康王跨之靈王肘加焉平王弱
抱而入再拜皆壓紐
穆天子傳曰天子賔于西王母乃執白珪璧以見之
荘子曰孔子問子桑雩曰吾見逐於魯伐樹於宋親交
益踈何也對曰子獨不聞假之亡與(假國/名也)林回棄千金
之璧負赤子而趨彼以利合者迫窮相棄也天屬者迫
窮相收也
孫卿子曰聘人以珪問士以璧
吕氏春秋曰魯郄成子聘於晉過衛右宰榖臣觴之陳
樂而不樂乃送之以璧成子曰觴我以酒懽我也陳樂
不樂告我憂也送我以璧寄託之也衛其有亂乎背衛
三十里聞寗殖之難作右宰榖臣死之乃使人迎其妻
子隔宅居之分禄食之其子長而反其璧
戰國策曰齊欲伐魏魏使謂淳于髠曰敝邑有寶璧二
雙文馬二駟請致之髠入請說齊王曰魏齊之與國也
伐之名醜而實危齊王乃止客謂齊王曰髠受魏璧馬
王問髠曰先生有諸乎曰有之伐魏之事便魏雖㓨髠
於王何益若誠不便魏雖封臣於王何損百姓無被兵
之患髠有璧馬之寳於王何傷又曰張儀為秦破從連
横説楚王楚王遣使車百乗獻夜光之璧
史記曰張儀嘗從楚相飲已而楚相亡璧門下意儀掠
笞不服儀謂妻曰視吾舌存否妻曰存曰足矣又曰虞
卿躡屩擔簦一見趙王賜白璧一雙黄金百鎰又曰趙
惠王得楚和氏璧秦昭王聞之使人遺王書曰願以十
五城請易璧王召見藺相如遂遣奉璧西入秦秦王大
喜相如視秦王無意償趙城乃前曰璧有瑕請指示王
王授璧相如因持璧却立倚柱怒髪上衝冠謂秦王曰
趙王齋戒五日使臣奉璧今大王見臣甚倨得璧傳之
美人以為戯弄無償趙王城色故臣復取璧王必欲急
臣臣頭與璧俱碎於柱矣王恐其破璧乃辭謝固請舎
相如廣成傳相如使人從他道以璧還趙
韓詩外傳曰楚襄王遣使持金十斤白璧百雙聘荘子
以為相莊子固辭
列士傳曰秦召魏公子無忌無忌不行使朱亥奉璧一
雙秦王大怒将朱亥著猛獸圏中亥瞋目視之眥裂血
出濺猛獸猛獸終不敢動
漢書曰沛公見項羽鴻門歩從間道走去軍使張良留
謝羽羽問沛公安在良曰聞将軍有意咎過之脱身間
至軍矣(脱身逃/還其軍)故使臣獻璧羽受之
東觀漢記曰驃騎将軍東平王蒼辟朱暉為掾正月旦
将軍當奉璧賀故事少府給璧時陰就為少府吏甚驕
慢求不可得暉遥見就主簿持璧謂曰我素聞璧未嘗
見借觀之主簿授暉暉授令使主簿遽白就曰朱掾義
士勿求之蒼罷朝謂暉曰掾自視孰與藺相如
續漢書曰大秦國有夜光璧
鍾離意傳曰意為魯相省視孔子廟堂男子張伯剗草
階下土中得璧七枚懐藏其一以六白意意發甕中素
書文曰後世脩吾書董仲舒璧有七張伯懐其一意召
問之伯叩頭出之
物理論曰語曰士非玉璧談者為價
抱朴子曰安期生賣藥海邉始皇異之賜以金璧直數
千萬安期生去而置之於阜鄉亭以赤玉舄為報留書
曰後千嵗求我於蓬莱山又曰余聞唐堯之為君也捐
金於山虞舜之承禪也抵璧於谷
中興徵祥説曰王者不隱過則玉璧見
戴延之西征記曰宋公諮議叅軍王智先停相谷遣騎
送道人惠義䟽云有金璧之瑞公遣迎取軍進次於崤
東金璧至脩壇拜受之又曰兾州博陵郡王次寺道人
法稱告其弟子普嚴曰嵩髙皇帝語吾言江東有劉将
軍是漢家苗裔受天命吾以三十二璧金一餅與之璧
數是劉氏卜世之數也恵義以義熈十三年入嵩髙山
即得璧金獻焉
表魏陳王曹植獻璧表曰臣聞玉不隱瑕臣不隱情伏
知所進非和氏之璞萬國之幣璧為元貢
梁范筠謝示璧表曰非郊禋有日禮天之寶肯降學校
且興圓水之符已集絳玉𤣥珪未足云譬
檄梁吳筠檄江神責周穆王璧曰昔穆王南廵自郢徂
閩遺我文璧僉曰此津貫緯百紀荐歴千春念兹文璧
故問水濵江漢朂之自求多益反我名瑞躍此華璧則
富有漢川世為江伯如有負穢心迷懐釁情戚藏玉泥
中匿珪魚腹使公孫躡波而長呼子羽濟川而怒目佽
飛舞劒而東臨菑丘躍馬而南逐打素蛤而為粉碎紫
貝其如粥又有川人勇俊處乎閩濮水居百里泥行萬
宿右睨而河傾左咤而海覆乃把昆吾之銅純鈎之鐵
被魚鱗之衣赴螺蚌之宂引澍東隅移燋北島使蓬莱
之根鬱而生塵􁧤洲之足淨而可掃按驪龍取其頷下
之珠搦鯨魚拔其眼中之寶皇恩所被繁枯潤涸威之
所加窮河絶漠願子三思反此明玉
　　珠
爾雅曰西方之美者有霍山之多珠玉焉
廣志曰莫難珠其色黄生東夷有明珠稱夜光有大珠
徑寸或圍二寸已上出黄支有至圓珠置之平地終日
不停
山海經曰開明北有珠樹文玉樹
尚書曰淮夷蠙珠洎魚
大戴禮曰川生珠而岸不枯
穆天子傳曰天子北征舎于珠澤珠澤之藪方三十里
晏子曰景公為履黄金之綦連以珠良玉之句其長尺
氷月服之以聽晏子朝公迎之履重僅能舉足晏子曰
古者聖人制衣服冬輕而煖夏輕而清今金玉之履氷
月服之是重寒也
荘子曰黄帝游乎赤水之北登于崑崙之丘遺其𤣥珠
使智索之而弗得使離朱索之而弗得也使喫詬索之
而不得乃使象罔象罔得之黄帝曰異哉象罔乃可以
得之乎又河上有人家貧窮其子沒川得千金之珠謂
其子取石來鍜之曰夫珠必在驪龍頷下子遭其睡
也使而寤乎尚奚㣲哉又曰儒以詩禮發冡　大儒
臚傳曰(從上語下/曰臚𫝊)東方作矣事久何若小儒曰未解
裙襦口中有珠詩固有之曰青青之夌生陵之陂生
不布施死何含珠為接其鬂擪(接/)其□(啄/)而以金椎控
其頥徐别其頰無傷口中珠
王孫子曰昔衛靈公坐重華之䑓侍女數百隨珠照日
羅衣從風仲叔圉入諌靈公下席再拜曰寡人過矣
吕氏春秋曰宋桓司馬有寳珠抵罪出亡王使人問珠
之所在曰投之池中於是竭池而求之魚盡死焉此言
禍福之相及也又曰以隨侯之珠彈千仞之雀世必笑
之何也所用重所要輕也
韓子曰楚人賣珠於鄭為木蘭之櫃薫以桂椒綴以珠
玉飾以瑰玉緝以翡翠鄭人買其櫃還其珠可謂善賣
櫃不可謂善鬻珠也又曰子胥出走邉候得之子胥曰
上求我也以我有美珠也今我已亡之矣且曰子取之
邉候憂而釋之
戰國策曰張丑為質於燕燕王欲殺之走出境境吏得
丑丑曰燕王所欲殺我者人言我有寳珠也王欲得之
我今已亡之矣而王不信今子且致我我且言子奪我
珠而吞之燕王必且殺子刳子之腹反子之腸矣吾要
且死子之腸亦且寸絶矣境吏恐而放之
淮南子曰明月之珠不能無纇又曰楚王亡其猨而林
木為之殘宋王亡其珠於池中而魚為之殫
東方朔神異經曰西北荒中有二金闕髙百丈上有明
月珠徑三寸光照千里
漢書曰武帝時使人入海市明月大珠至圍二寸已下
又曰昭帝上官太后被珠襦廢少帝為昌邑王
列仙傳曰朱仲者會稽市販珠人漢髙后時募市三寸
珠乃詣闕上之賜金五百魯元公主私以七百金從仲
求之仲獻四寸珠而去不知所之
漢武故事曰帝起神屋堂以白玉為簾瑇瑁為押
漢書曰董偃與母賣珠為業偃年十三隨母入館陶公
主家左右言其姣好召見曰吾為母飬之因得幸
東觀漢記曰顯宗時鍾離意為尚書交趾太守坐贓千
金徴還伏法詔以資物班賜羣臣意得珠璣悉以委地
而不拜賜上怪問其故對曰臣聞孔子忍渇於盗泉之
水曾參廻車於勝母之閭惡其名也此贓穢之寶誠不
敢拜受帝嗟歎曰清乎尚書之言乃更以庫錢三十萬
賜之
謝承後漢書曰孟甞為合浦太守郡境舊採珠以易米
食先時二千石貪穢使民採珠積以自入珠忽徙去合
浦無珠餓死者盈路孟嘗行化一年之間去珠復還又
曰汝南李敬為趙相奴於䑕穴中得繋珠璫珥相連以
問主簿對曰前相夫人昔亡三珠疑子婦竊之因即去
婦敬乃送珠付前相相慙追去婦還
續後漢書曰扶風人孫奮居富而性吝梁兾自以馬乗
具遺之從貸錢五千萬奮以五百萬與之兾大怒乃告
郡縣劾奮母為其守藏婢云盗白珠十斛紫金千斤以
叛遂收考奮兄弟死於獄中悉沒資財億七千餘萬
三輔故事曰秦始皇塟驪山起陵髙五十丈下以水銀
為泉以明月珠為日月
魏畧曰大秦國出明珠夜光珠真白珠夫餘出珠珠大
如酸棗
魏志曰文帝問蘇則曰前破酒泉張掖西域通使燉煌
獻徑寸大珠可復求市益得不則對曰若陛下化洽中
國徳流沙漠即不求自至求而得之不足貴也帝嘿然
蜀志曰宋豫使吳孫權遺豫大珠一斛
搜神記曰南海之外有鮫人水居如魚不廢緝績其人
能泣珠又曰隨侯行見大蛇傷救而治之其後蛇銜珠
以報之徑盈寸純白而夜光可以燭堂故歴世稱焉又
曰吳王夫差女名玉死亡童子韓重至冢前哭祭之女
乃見形将重入冢遺徑寸明珠又曰有𤣥鶴為弋人所
射窮而歸噲叅叅收飬療治瘡瘡愈而放之後鶴夜到
門外叅執燭視之鶴雌雄雙至各銜明珠以報叅焉
三秦記曰昆明池昔有人釣魚綸絶而去遂通夢於漢
武帝求去鈎帝明日戲於池見大魚銜索帝曰豈夢所
見耶取而放之間三日池邉得明珠一雙帝曰豈非魚
之報耶
萬震南州異物志曰合浦民善游採珠兒年十餘嵗使
教入水官禁民採珠巧盗者蹲水底刮蚌得好珠吞而
出
裴氏廣州記曰鯨鯢目即明月珠故死不見有目精
幽明録曰漢武帝幸河渚聞絃歌之音俄而有老公及
年少數人出皆長八九尺為帝奏樂飲酒老公顧命
取洞穴之寳一人受命下沒川底得一大珠徑數寸明
燿絶世上問東方朔朔曰河底有一穴深數百丈中有
赤蚌生此珠焉又曰王敦召吳猛猛至江口入水中命
舩人並進舩至大雷見猛行水上從東北還逆舩弟子
問其故猛云水神數興波浪賊害行旅蹔過約勑以真
珠一握為信
賦梁吳筠碎珠賦曰明珠碎矣于州之隈視圓流而失
轉見折水之亡廻謝驪宫之瑞飾粉靈蚌之神胎若有
人兮聲茫昧芳徽斷兮明珠碎明珠碎兮愴何宣珠兮
珠兮不復全
銘晉江統真珠銘曰嗣兹隂景係晷太陽嘉彼令生廉
聲以章
　　貝
説文曰貝海甲蟲也古者貨貝而寶龜至周而有泉到
秦廢貝行泉
爾雅曰貝居陸􁀙在水蜬(音/含)大者魧(音/亢)小者鰿(音積今/之細貝)
(亦有紫色/者出日南)𤣥貝貽貝(黒色/者)餘貾黄白文(音治黄/質白文)餘泉白
黄文(白質黄文也詩成是貝錦則紫貝/也紫貝以紫為質黑為文㸃也)蚆(葩/)博而頯(􁁜/軌)
(反中央廣/两頭鋭蟲)􁀙大而險􁈕小而橢(橢狹/而長)
本草經曰貝子一名貝齒生東海
山海經曰陽山濁洛之水注於蕃之澤中多文貝又曰
陰山漁水中多文貝又曰邽山濛水多黄貝又曰赤水
之東蒼梧之野有文貝
歸藏曰有人将来遺我貨貝以至則徹以求則得有喜
将至
毛詩曰萋兮斐兮成是貝錦
毛詩義䟽曰貝鼊龜屬又有紫貝其白質如玉紫㸃為
文皆行列相當大者有徑一尺六寸今九真交阯以為
杯盤寶物也
春秋運斗樞曰揺光得江吐大貝
大公六韜曰商王拘西伯昌於羑里太公謂散宜生求
珍物以免君罪之九江得大貝百馮(詩作/百朋)
楚辭歌曰魚鱗屋兮龍堂紫貝闕兮朱宫
尚書大傳曰文王囚於羑里散宜生之江淮之浦而得
大貝如車渠以獻紂
鹽鐵論曰教與民改幣與世易夏后以𤣥貝周人以紫
石也
漢書曰文帝賜南越王尉佗書及衣佗因使者獻紫貝
五百又曰王莽時大貝四寸八分已上二枚為一朋直
二百一十六牡貝三寸六分已上一朋直五十么貝二
寸四分已上一朋直三十小貝寸二分已上一朋直十
不盈寸二分不得為朋每枚直錢三是為貨貝五品貝
不盈六分不得為貨
廣州志曰凡有八紫貝最其美者出交州大貝出巨延
州與行賈貿易
萬震南州異物志曰乃有大貝竒姿難儔素質紫飾文
若羅珠不磨而瑩采耀光流思雕莫加欲琢靡踰在昔
姬伯用免其拘
徐𠂻南方記曰班貝蠃大者圍之得六寸小者圍之得
五寸在於海邊捕魚時時有得之者大貝出諸薄巨延
州土地採賣之以易絳青
劉欣期交州記曰大貝出日南如酒杯小貝貝齒也善
治毒俱有紫色
南州異物志曰交阯北南海中有大文貝質白而文紫
天姿自然不假雕琢磨瑩而光色煥爛
相貝經曰相貝經朱仲受之於琴髙琴髙乗魚浮于海
河水産必究仲學仙於髙而得其法又獻珠於漢武去
不知所之嚴助為會稽太守仲又出遺助以徑尺之貝
并致此文於助曰皇帝唐堯夏禹三代之貞瑞靈竒之
秘寶其有次此者貝盈尺状如赤電黑雲謂之紫貝素
質紅㸃謂之朱貝青地緑文謂之綬貝黑文黄畫謂之
霞貝紫愈疾朱明目綬消氣鄣霞伏蛆蟲雖不能延齡
增夀其禦害一也復有下此者鷹喙蟬脊以逐溫去水
無竒功貝大者如輪文王請大秦貝徑半尋穆王得其
殻懸於昭觀秦穆公以遺燕鼂可以明目逺察宜玉宜
金南海貝如珠礫或白駮其性寒其味甘止水毒伏貝
使人寡欲無以近婦人黒白各半是也濯貝使人善驚無
以親童子黄脣㸃齒有赤駮是也雖貝使人病瘧墨鼻無
皮是也皭貝使胎消勿以示孕婦赤帯通脊是也彗貝
使人善忘勿以近人赤幟内殻赤絡是也醟貝使童子
愚女人淫有青脣赤鼻是也碧貝使童子盗脊上有縷
句脣是也雨則重霽則輕委貝使人志强夜行伏迷鬼
狼豹百獸赤中圓是也雨則輕霽則重
贊晉郭璞貝賛曰先民有作龜貝為貨貴以文采賈以
小大簡則易資犯而不過
　　瑪瑙
廣雅曰瑪瑙石次玉
廣志曰瑪瑙出西南諸國
𤣥中記曰瑪瑙出月氏國
魏畧曰大秦國多瑪瑙
凉州記曰吕纂咸寜二年盗發張駿陵得瑪瑙鍾榼
賦魏文帝瑪瑙勒賦曰瑪瑙玉屬也出自西域文理交
錯有似馬腦故其方人因以名之命夫良工是剖是鐫
追形逐好從宜索便乃加砥礪刻方為圓沉光内照浮
景外鮮繁文縟藻交采接連嘉鏤錫之盛美感戎馬之
首飾圖兹物之攸宜信君子之所服爾乃藉彼朱罽華
勒用成駢居别趾煥若羅星
魏王粲瑪瑙勒賦曰遊大國以廣觀覽希世之偉寳總
衆材而課美信莫臧於瑪瑙被文采之華飾雜朱綠與
蒼阜於是乃命工人裁以飾勒因姿象形匪雕匪刻厥
容應規厥性順徳御世嗣之駿服表騄驥之儀則
　　瑠璃
廣雅曰瑠璃珠也
集韻曰瑠璃火齊珠也
廣志曰瑠璃出黄支斯調大秦日南諸國
十洲記曰方丈山上有瑠璃宫
漢書曰武帝時使人入海市瑠璃
魏畧曰大秦國出赤白黑黄青綠紺縹紅紫十種瑠璃
吳歴曰黄武四年扶南諸外國来獻瑠璃
諸葛恢集詔答恢令致瑠璃椀
南州異物志曰瑠璃本質是石欲作器以自然灰治之
自然灰状如黄灰生南海濵亦可浣衣用之不須淋但
投之中滑如苔石不得此灰則不可釋
世説曰滿奮畏風在武帝瑠璃窓内坐實宻似踈奮有
疑帝問之答曰臣猶吳牛見月而喘又曰武帝嘗降王
武子供饌盤悉用瑠璃器又曰王敦尚主至石崇舎如
厠畢婢擎金澡盤盛水瑠璃椀盛澡豆王取豆著水中
飲之謂之乾飯
賦晉潘尼瑠璃椀賦曰濟流沙之絶險越葱嶺之峻危
於是遊西極望大蒙歴鍾山闚燭龍覲王母訪仙童取
瑠璃之攸華詔曠世之良工纂𤣥儀以取象准三辰以
定容光映日曜圓盛月盈纎瑕罔麗飛塵靡停灼爚旁
燭表裏相形凝霜不足方其潔澄水不能喻其清剛堅
金石勁勵瓊玉磨之不磷湼之不濁
　　車渠
廣雅曰車渠石次玉也
廣志曰車渠出大秦國及西域諸國
𤣥中記曰車渠出天竺國
蘇子曰車渠瑪瑙出於荒外今兾州之土曾未得其竒
也
賦魏文帝車渠椀賦曰車渠玉屬也多纎理縟文生于
西國其俗寶之惟二儀之普育何萬物之殊形料珍怪
之上美無兹椀之獨靈苞華文之光麗發符采而揚榮
理交錯以連屬似将離而復并或若朝雲浮髙山忽似
飛鳥厲蒼天夫其方者如矩圓者如規稠希不謬洪纎
有宜
王粲車渠椀賦曰侍君子之宴坐覽車渠之妙珍挺英
才於山岳含隂陽之淑真飛輕縹與浮白若驚風之飄
雲光清朗以内曜澤溫潤而外津體貞剛而不撓理脩
達而有文兼五徳之上美超衆寶而絶倫
　　瑇瑁
廣志曰瑇瑁形似龜出南海巨延州
周書王會曰伊尹謂湯曰請以玳瑁為獻
史記曰趙使於春申君欲誇楚為瑇瑁簮劍器悉飾以
瑇瑁
續漢書輿服志曰貴人助蠶瑇瑁釵
髙文恵與婦書曰今致瑇瑁梳一枚
南州異物志曰瑇瑁如龜生南方海中大者如蘧蒢背
上有鱗大如扇發取其鱗因見其文欲取作器則煮之
因以刀截任意所作冷乃以梟魚皮錯治之後以枯條
木葉瑩之乃有光耀
魏繁欽詩曰何以表别離耳後瑇瑁釵
賦晉潘尼瑇瑁椀賦曰有瑇瑁之竒寶亦同旅于介蟲
下法川以矩夷上擬乾而規隆或歩趾於清源或掉尾
於泥中隨隂陽以潜躍與龜龍乎齊風包神藏智備體
兼才髙下斯處水陸皆能文若綺波背負蓬莱爾乃遐
夷效珍越裳貢職横海萬里踰嶺千億挺璞荒巒摛藻
辰極光曜炫晃昭爛熻赩嘉斯寶之兼美料衆珍而靡
對文不煩於錯鏤采不假乎藻繢豈翡翠之足儷故犀
象之能逮
牋後漢班固與竇憲牋曰明将軍賜固瑇瑁簮
　　銅
尚書曰淮海惟揚州厥貢惟金三品(金銀/銅)
左傳曰鄭伯朝楚楚子與之金曰無以為兵使鑄三鍾
越絶書曰鄞山破而出錫若耶涸而出銅歐冶因為純
鈎之劒
史記曰秦始皇鑄天下兵器為十二金人重各千斤
漢書曰凡律度量衡用銅者所以同天下齊風俗也銅
為物至精不為燥濕寒暑變其節不為風雨曝露改其
形似於士君子之行是以用銅也用竹為引者事之宜
也(竹長十丈髙一丈唯竹/篾軟而堅宜為之也)又曰吳有章郡銅山即招致
天下人亡命者盗鑄錢以故無賦而國用饒又曰上使
善相相鄧通曰當貧餓死文帝曰能富通在我何謂貧
於是賜通蜀東道銅山鑄錢
華嶠漢書曰靈帝時遂使鈎盾令宋典繕治南宫又使
掖庭令畢嵐鑄銅人四列於蒼龍𤣥武闕外又鑄四鍾
皆受二千斛懸於堂及雲䑓殿殿前又鑄天禄蝦蟇吐
水渇烏施於橋西用灑南北郊路以省百姓灑南道之
費
魏畧曰明帝徙長安諸鍾簴駱駞銅人承露盤折銅人
重不可致留于覇城又列坐於司馬門外
晉諸公賛曰司馬摸居關中鑄壊銅人鑪簴為金器以
易榖
世語曰太康八年凌雲䑓上生銅
林邑記曰林邑王范文鑄銅屋
贊晉郭璞赤銅賛曰昆吾之山名銅所在切玉如泥火
炎其采尸子所歎驗之汲宰
表梁沈約為栁世隆上銅表曰夫幣以周務貨以賑民
阜國康治莫尚乎此周氏致平始於圓法漢世㡬厝資
於貫朽名鑪化金良工盡藝方将盈金中藏收功上苑
南楚陋其方府西京鄙其部内
　
　
　
　
　
　
　
　
　
　
　
　藝文類聚卷八十四
欽定四庫全書
　藝文類聚卷八十五　　　唐　歐陽詢　撰
　百榖部(榖/粟)　(禾/豆)　(稻/麻)　(秔/麥)　(黍/)
　　榖
爾雅曰中有岱嶽五榖魚鹽生焉榖不熟為饑仍饑為
荐
周官曰揚州荆州宐稻豫州宜種麥青州宜稻麥兖州
宜三種雍州宜黍稷幽州三種兾州宜黍稷并州宜五
種
大宰九職任萬民一曰三農生九榖
禮記曰孟春天子乃以元日祈榖于上帝
傳曰夫郊祀后稷以祈農事故啓蟄而郊郊而後耕
又曰孟秋農乃登榖天子嘗新先薦寝廟命百官始
收歛
榖梁傳曰一榖不升曰歉二榖不升曰饑三榖不升曰
饉四榖不升曰康五榖不升曰大侵大侵則君食不兼
味䑓榭不塗有官布而不制鬼神禱而不祠
墨子曰一穀不收謂之饉二榖不收謂之旱三榖不收
謂之凶四榖不收謂之餽五榖不收謂之饑五穀不熟
謂之大侵饉則大夫以下損禄五分之一旱則二凶則
三餽則四饑大侵則盡禄廩食而已
范子計然曰五榖者萬民之命國之重寳也是故無道
之君及無道之民皆不能積其盛有餘之時以待其衰
不足也
師曠占曰黄帝問師曠曰杏多實不蟲者来年秋善五
木者五榖之先欲知五榖但視五木擇其木盛者来年
益種之
京房易逆刻曰天雨榖嵗大熟
東觀漢記曰建武二年天下野榖旋生麻菽尤盛又曰
欲征匈奴與竇固等議皆以為塞外草美馬不須榖按
軍出塞無榖馬故事馬防言當與榖
論衡曰建武三十一年陳留雨榖蔽地視榖形若粢而
黑此夷狄地生榖也夷狄不食榖生於草野成熟委於
地遭疾風與之俱飛風衰榖集中國中國見之謂天雨
榖也
風俗通曰牛乃耕農之本百姓所仰為用最大國家之
為强弱也建武之初軍役亟動牛亦損耗農業頗廢米
石萬錢天愛斯民扶助聖主事有徵應於是旅榖彌望
野繭被山
曹瞞傳曰太祖嘗賦廩榖不足私謂主者曰如何主者
曰以小斛量之太祖曰善後軍中言太祖欺衆太祖謂
主者特當借汝死以厭衆不然事不解乃取問曰行小
斛盗官糓斬之軍門
王肅䘮服要記曰昔者魯哀公祖載其父孔子問曰寜
設五榖囊乎公曰不也五榖囊者起伯夷叔齊不食周
粟而餓死首陽山恐魂之饑故作五榖囊吾父食味含
哺而死何用此為
魏志曰袁渙字曜卿為魏國郎中令及卒太祖為之流
涕賜榖二千斛一敖以太倉榖千斛賜郎中令家一敖
以垣下糓千斛與曜卿家外不解其意教曰以太倉榖
者官法也垣下榖者親舊也
江表傳曰諸葛亮聞恪伐徐詳書與陸遜曰家兄年老
而恪性踈今使典主粮榖粮榖軍之要最僕雖在逺竊
用不安足下特為啓至尊轉之
王隱晉書曰鄧攸為吳郡吳人饑荒攸輒出䑓倉賑之
被劾輒出榖攸歎曰善不可為也
幽明録曰琅琊諸葛氏兄弟二人寓居晉陵家甚貧耗
常假乞自給榖在圌中計日月未應盡而早以空罄始
者故謂是家中相竊盗故復封撿題識而耗如初後有
宿客逺来至巷口見數人擔榖從門出客借問諸葛在
不荅云悉在客進語訖因問卿何得大糶榖主人云告
乞充口云何糶之客云吾向来逄見人擔糓出為是何
事主人兄弟相視竊自疑怪又看封題儼然如故試開
圌量視無十許斛知前後所失非人為之也
謳魏陳王曹植魏徳論謳曰於穆聖皇仁暢恵渥辭獻
減膳以服鰥獨和氣致祥時雨滲漉野草萌變化成嘉
榖
啓梁元帝上榖充軍粮啓曰臣聞金城千仞必資守粟
革車千乗其在饋實願武車綏旌列飛鴻之行陳奉辭
受脤揜摯獸於貙虎賈逵渠水雖曰難蹤梁習勸農竊
知自勉
　　禾
説文曰禾嘉榖也以二月而種八月始熟得時之中故
謂之禾
山海經曰崑崙墟上有木禾禾長五尋
尚書曰唐叔得禾異畝同頴獻諸天子王命歸周公于
東作歸禾(畞隴也頴穗也禾各生一壟而共為一穂/天下和同之象周公徳所以致故歸之)
左傳曰鄭祭足帥師取成周之禾
孝經援神契曰徳下至地則嘉禾生
吕氏春秋曰飯之美者𤣥山之禾
史記曰管仲説桓公曰古之封禪者北里之禾所以為
盛
淮南子曰后稷辟土墾草而不能使禾冬生
東觀漢記曰光武生於濟陽縣是嵗有嘉禾一莖九穂
又曰淳于㳟有盗刈㳟禾者㳟見之恐其愧因自伏草
中盗去乃起
續漢書曰承宫琅琊人也嘗在䝉山中耕種禾黍臨熟
人認之宫便推與而去由是發名
古今注曰和帝元年嘉禾生濟隂城陽一莖九穗安帝
延光二年嘉禾生九真百五十六本七百六十八穂
吳志曰赤烏七年宛陵言嘉禾生又曰會稽言嘉禾生
改年為嘉禾
晉起居注曰武帝世嘉禾三生元帝世嘉禾三生其莖
七穗
續搜神記曰廬陵巴丘人周晃者世以田作為業年常
田數十頃家漸富晉太元初秋收已過穫刈都畢明旦
至田禾悉復滿湛然如先即便更穫盈倉於此遂巨富
夢書曰禾稼為財田之所出夢見禾稼言財氣生
謳魏陳王曹植魏徳論謳曰猗猗嘉禾惟榖之精其洪
盈箱恊穗殊莖昔生周朝今植魏庭獻之廟堂以昭祖
靈
贊宋孝武帝清暑殿甍嘉禾賛曰維殷粤周有穗表禎
祥乎合矣超瑞髙甍非原非澤乃瑞乃靈庶藉天貺廣
兹化清
　　稻
爾雅曰稌稻也(説文曰/稻稌也)
廣雅曰稻穗謂之禾
廣志曰有紫芒稻赤穬稻白米稻南方有蟬鳴稻
禮記曰祭宗廟之禮稻曰嘉蔬
吳志曰鍾離牧山陰人少居永興自墾田種二十餘畞
臨熟而縣民認取之牧曰本以田荒故墾之耳遂以稻
與民
江表傳曰孫亮五鳯元年交阯稗草化為稻
會稽典録曰夏香有盗刈稻者香助收之盗者慙送以
還香香不受
贊晉湛方生庭前植稻苗賛曰蒨蒨嘉苗離離階側弱
葉繁蔚圎株踈植清流津根輕露濯色
　　秔
說文曰秔稻屬也
廣雅曰秈秔也
廣志曰稉有烏秔黑穬
鄭氏婚禮謁文賛曰秔米馥芬婚禮之珍
魏文帝與朝臣書曰江表唯長沙名有好米何得比新
成稉稻邪上風炊之香聞十里
袁淮觀殊俗曰河内青稻新成白稉
啓梁庾肩吾謝賚稉米啓曰出梁國租兼水陸之殊品
伊尹說而不至石崇豪所未及遇處嘿之得賔同朗之
舉著長河可塞上徳無訓又謝湘東王賚米啓曰味重
新城香踰澇水連舟入浦似彦伯之南歸積地為山疑
馬援之西至不待候沙同新渝之再熟無勞拜石均遼
倉之重滿前恩未逺次渥仍流墨翟假以故書裴楷慙
其國賜又荅湘東王賚稉米啓曰竊以農夫力耕時逄
儉嵗踈賤時澤必取豐年椓斛㵼珠嘉聞陶量翻庭委
玉欣見馬圗
　　黍
爾雅曰秬黑黍秠一稃二米(漢和帝時任城生/黑黍或三四實也)
說文曰以大暑而種故謂之黍
山海經曰廣都之野后稷葬焉爰有膏黍膏稷
禮記曰仲夏之月農乃登黍
毛詩曰黍離閔宗周也彼黍離離彼稷之苖又曰今適
南畒或耘或耔黍稷嶷嶷又曰芁芁黍苗隂雨膏之
吕氏春秋曰飯之美者南海之秬
韓子曰韓昭侯之時黍種嘗貴尠有昭侯令人覆廩廩
吏果竊黍種而糶之又曰孔子侍坐於魯哀公設桃具
黍哀公曰請用仲尼先飯黍而後噉桃左右皆掩口失
笑公曰黍者非飯之也以先桃之也仲尼對曰丘知之
矣夫黍者五榖之長也祭先王以為上盛菓有六而桃
為下祭先王不得入於廟丘聞之也君子以賤雪貴不
聞以貴雪賤今以五榖之長雪菓蓏之下是侵上忽下
也
史記封禪書曰管仲說桓公曰古之封禪鄗上黍所以
為盛
淮南子曰渭水多力而宜黍
東觀漢記曰承宫将妻子入華葢蒙陰山谷耕種禾黍
古今注曰宣帝元康四年長安雨黑黍粟和帝元興元
年黑黍穂一禾二實或三四實生任城得粟三升八升
以薦祖宗廟
賦晉稽含孤黍賦曰余慎終屋之南榮有孤黍生焉因
泥之濕遭雨之潤宿昔牙蘖滋茂甚速塗燥根淺忽然
萎殞深感此黍不韜種以待時貪榮棄本寄身非所自
取彫枯不亦宜乎
　　粟
爾雅曰􁈍赤苗芑白苗(􁈍赤梁粟也/芑白梁粟也)又曰粢稷(今江東/呼粟為)
(粢也孫炎/曰稷粟也)
說文曰粟嘉榖實也粟之為言續也
周書曰神農之時天雨粟神農耕而種之作陶冶斤斧
破木為耜鉏耨以墾草莽然後五榖興以助菓蓏之實
左傳曰鄭饑而未及麥民病子皮以子展之命餼國人
粟户八鍾又曰冬晉荐饑乞糴于秦秦伯輪粟于晉自
雍及絳相繼命之曰汎舟之役
論語曰子華使於齊冉子為其母請粟子曰與之釜請
益曰與之庾子曰赤之適齊也乗肥馬衣輕裘吾聞君
子周急不繼富又曰原思為之宰與之粟九百辭子曰
無以與爾鄰里鄉黨乎
雒書說禾曰倉帝起天雨粟青雲扶日
六韜曰發鉅橋之粟散鹿䑓之金錢以與殷民
晏子曰北郭騷見晏子託以飬母晏子分倉粟府金以
遺之騷辭金受粟
春秋説題辭曰粟五變生為苖秀為禾三變而發謂之
粟四變曰米五變而蒸飯可食
孔叢子公儀曰子思居貧其友有饋之粟者受二車焉
或獻樽酒束脩子思曰為費而無當也或曰子取人粟
而辭酒是辭少而受多也於義無名於分則不全行之
何也子思曰然伋不幸而貧至及困乏将絶先人之祀
夫所以受粟為周之也酒脯則所飲讌也方乏於食而
乃飲讌非義也吾豈以為分哉度義而行之又曰季桓
子以粟十鍾餼夫子受而班門人之無者子貢曰季孫
以夫子貧故致粟今而施人無乃乖彼意乎子曰吾受
而不辭為季孫之恵受不為富恵於一人豈若數百人
哉
莊子曰荘周往貸粟於監河侯監河侯曰諾我将得邑
金貸子三百金可乎周忿然曰若乃言此不如早索我
枯魚之肆
商君書曰金一兩生境内粟一十二石死於境外粟十
二石生於境内金一兩死於境外國好生金於境内則
金粟兩死府庫兩虚國弱好生粟於境内金粟兩生倉
府兩實國强
吕氏春秋曰飯美者不周之粟
史記曰伯夷叔齊聞西伯善飬老往歸焉值武王東伐
紂叩馬諌左右欲刄之太公曰此義人也扶而去之武
王平殷亂天下宗周伯夷叔齊耻之義不食周粟而餓
死又曰宣曲任氏之先為督道倉吏秦之敗豪傑皆争
取金玉而任氏獨窖倉粟楚漢相距滎陽民不得耕種
米至貴已而豪傑金玉盡歸任氏以此起富又曰漢興
七十餘年太倉之粟陳陳相因充溢露積於外至腐敗
不可食也
賈誼書曰鄒穆公有令食鳬鴈者必以秕無敢以粟於
是倉無秕而求易於民二石粟得一石秕吏以請曰秕
食鳬鴈為無費也今求秕於民二石粟而易一石秕食
鴈則費甚矣請以粟食之穆公曰去非爾知也夫百姓
餉牛而耕暴背而耘勤而不敢惰者豈為鳥獸哉粟米
人上食也柰何其以飬鳥且汝知小小計而不知大害
漢書曰東方朔曰侏儒長三尺餘俸一囊粟錢二百四
十臣朔長九尺餘亦一囊粟錢二百四十侏儒飽欲死
臣朔飢欲死
淮南子曰黄帝治天下力牧泰山稽輔之狗彘吐菽粟
於道路而無分争之心又曰昔者倉頡作書而天雨粟
說苑曰髙平王遣使者從魏文侯貸粟文侯曰須吾租
收邑粟至乃得也使者曰臣初来時見瀆中有魚張口
謂臣曰吾窮水魚命在呼吸可得灌乎臣謂之曰待吾
南見河伯之君决江淮之水灌汝口魚曰為命在須㬰
及須决淮之水比至還必求吾於枯魚之肆今髙平貧
窮故遣臣詣君貸粟乃須租收粟至者大王必求臣死
人之墓矣
古今注曰武帝建元四年天雨粟宣帝地節三年長安
雨黒粟竟寜元年南陽山都縣雨粟色青黑味苦大者
如小豆小者如麻子
風俗通曰燕太子丹仰歎天為雨粟
桂陽先賢書賛曰成丁郴人能逹鳥鳴為郡王簿與衆
人俱坐聞雀鳴而笑曰東市輦粟車覆雀相呼往食之
衆人遣視信然
汜勝之書曰神農之教雖有石城湯池𢃄甲百萬而無
粟者弗能守也夫榖帛實天下之命衛尉前上蠶法今
上農事人所忽畧衛尉勤之可謂忠國憂民之至
書漢鼂錯上書曰利民欲者莫如用爵致粟矣能以粟
拜爵者皆民之有餘者也取有餘以給塞下之食則富
人有爵而貧民損益於征賦矣此以有餘補不足而貧
富之民各得其願也
　　豆
物理論曰菽者衆豆之揔名
龍魚河圖曰嵗暮夕四更中取二七豆子二七麻子家
人頭少許髪合麻子豆著井中祝勑井吏其家竟年不
遭傷寒辟五瘟鬼
管子曰桓公北伐山戎以戎菽遍布於天下
鶡冠子曰兩葉蔽目不見太山雙豆塞耳不聞雷霆
史記曰棄為兒時好種樹麻菽麥
東觀漢記曰閔仲叔太原人也與周黨相友黨母過仲
叔共啜菽飲水無菜茹又曰劉平嘗為餓賊所劫叩頭
曰老母飢少氣力待平為命願得還飯食母馳来就死
涕泣發於肝膽賊即遣去乃摭三升豆以謝賊恩
古今注曰宣帝元康四年南陽雨豆
吳志曰趙逹善筭使人取小豆數升播之席上立知其
數
王隱晉書曰時王浚稱制邊垂潜使人問霍原原不荅
浚既銜之有遼東内徙三百餘人依山為賊意欲刼原
為王亦未能行時有謡曰天子在何許近在豆田中豆
者為霍浚遂害原懸其首諸生悲哭其中
鄴中記曰石勒諱胡胡物改名名胡䴵曰麻餅胡綏曰
香綏胡豆曰國豆
笑林曰有人弔䘮并欲賫物助之問人可與何等物人
荅曰錢布糓帛任卿所有耳因賫大豆一斛相與孝子
哭喚柰何己以為問豆荅曰可作飯孝子哭復喚窮己
曰適得便窮自當更送一斛
雜五行書曰常以正月日亦用月米以麻子七枚赤豆
二七枚著井中辟温病甚神效(與龍魚河圗語/小異故重取)
賦張翰豆羮賦曰乃有孟秋嘉菽垂枝挺英是刈是穫
充簞盈篋香鑠和調周疾赴急時御一杯下咽三歎時
在下邑頗多艱難空匱之厄固不綴懽追念昔日啜菽
永安
　　麻
爾雅曰枲麻黂枲實(黂麻/子也)黂字麻母(直麻麻之/有子也)
廣雅曰黂麻也
毛詩曰丘中有麻又曰東門之池可以漚麻又曰麻麥
懞懞
禮記曰仲秋之月天子乃以犬嘗麻先薦寝廟
淮南子曰汾水濛濁而宜麻
東觀漢記曰閔仲叔太原人也與周黨友嘗遺其生麻
仲叔歎曰我欲省煩耳受而不食
風俗通曰蓬生麻中不扶自直
贊晉郭璞麻賛曰草皮之良莫貴於麻用無不給服無
不加至物在邇求之好遐
　　麥
毛詩曰爰采麥矣沬之北矣
左傳曰夏四月鄭祭足帥師取温之麥又曰晉侯夢大
厲公覺召桑田巫巫曰不食新矣六月晉侯欲麥(周六/月今)
(四月麥/始熟)使甸人獻麥饋人為之召桑田巫示而殺之将
食張如厠䧟而卒
家語曰宓子賤為單父宰百姓化之齊人攻魯道由單
父單父父老請曰麥已熟矣今齊冦至不及人人自收
其麥請放民皆使出獲麥可以益粮且不資冦三請而
宓子賤不聽俄而齊冦逮乎麥季孫聞之怒使人讓曰
民寒耕熱芸曾不得食可不哀哉猶可有告而不聽非
所以也宓子蹵然曰今兹無麥明年可樹若使不耕者
得獲是使民樂有冦也且單父得一嵗之麥於魯不加
强䘮之不加弱使民有自取之心其創必數世不息季
孫聞之赧然媿曰地若可入吾豈忍見宓子哉
荘子曰儒以禮詩發家小儒口中有珠詩曰青青之麥
生陵之陂生不施死何舎珠為
史記曰箕子朝周過故殷墟見禾黍箕子傷之欲哭則
不可欲泣為其近婦人乃作麥秀之詩以歌詠之其詩
曰麥秀漸漸兮黍禾油油
漢書曰武帝外事四夷而民去本董仲舒説上曰春秋
他榖不書至於麥禾不成則書之以此見聖人五榖最
重粟麥
東觀漢記曰髙鳳南陽人誦讀晝夜不絶妻嘗之田曝
麥於庭以竿授鳳令護雞受竿誦經如故天大雷暴雨
淹流鳳留意在經史忽不視麥麥隨水漂去又曰張堪
為漁陽太守勸民耕種以致殷富百姓歌曰桑無附枝
麥穗兩岐張君為政樂不可支
續漢書曰桓帝時童謡曰小麥青青大麥枯誰當穫者
婦與姑丈夫何在西撃胡
曹瞞傳曰太祖嘗行經麥中令士卒無敗麥犯者死騎
士皆下馬持麥以相付時太祖馬騰入麥中勑主簿議
罪主簿對以春秋之義罰不加於尊太祖曰制法而自
犯之何以率下然孤為軍帥不可殺請自刑因援劒割
髮以置地
諸葛恪别傳曰孫權嘗饗蜀使費禕禕停食䴵索筆作
麥賦恪亦請筆作磨賦咸稱善焉
博物志曰近世有田夫至巧而不自覺也其婦稱之猶
不自信乃削木為麥入市糶之糴者無疑歸磨乃覺非
麥
晉中興書曰苻健洪弟三弟徤隂圖關中陽使其徒種
麥示無西意
秦子曰孔文舉為北海相有遭父䘮哭泣墓側色無憔
悴文舉殺之又有母病瘥思食新麥家無乃盗鄰熟麥
而進之文舉聞之特賞曰無有来討勿復盗也盗而不
罪者以為勤於母飢哭而見殺者以為形慈而實否
奏魏黄觀曰今年麥苗雖好臨熟多雨而悉復偃壊小
麥畧盡惟穬麥大麥頗得半收耳
　布帛部(素/綾)　(錦/羅)　(絹/布)
　　素
釋名曰素樸素也已織則供用不復飾也
毛詩曰素衣朱繡
禮記曰天子素帶朱裏
范子計然曰白素出三輔
揚雄荅劉歆書曰天下上計孝廉及内郡街卒會者雄
常把三寸弱翰筆賫油素三尺以問其異語歸即以鈆
擿次之鈆槧二十七嵗於今矣
東觀漢記曰鄭據守正盡節賜據素六十匹由是顯名
班固與弟超書曰今賫白素三匹欲以市月氏馬蘇合
香闟登
鹽鐵論曰縞素不能自分其緇墨賢聖不能自治其亂
也
詩古詩曰新人工織縑故人工織素織縑日一匹織素
五丈餘以縑持比素新人不如故
賦漢班婕妤𢷬素賦曰若乃廣儲懸月暉水流清桂露
朝滿凉衿夕輕改容飾而相命卷霜帛而下庭曵羅裙
之綺靡振珠珮之精明若乃盼睐生姿動容多製弱態
含羞妖風靡麗於是投香杵叩玫砧擇鸞聲争鳯音梧
因虛而調逺柱由貞而響沉散繁輕而浮捷節踈亮而
清深調非常律聲無定本任落手之參差從風飈之近
逺或連躍而更投或蹔舒而長卷侈長袖於妍袂綴半
月於蘭襟表纎手於微縫庻見跡而知心計脩路之遐
夐恐芬芳之易泄書既封而重題笥已緘而更結
　　錦
説文曰錦金也作之用功重其價如金故制字帛與金
也
毛詩曰角枕粲兮錦衾爛兮又曰巷伯刺幽王也寺人
傷於讒而作是詩也萋兮斐兮成是貝錦彼譖人者亦
以太甚
左傳曰狄滅衛齊侯使公子無虧戍曹歸公乗馬夫人
魚軒重錦三十兩又曰子皮欲使尹何為邑子産曰少
未知可否(尹何/年少)子皮曰使夫往而學焉夫亦愈知治矣
子産曰不可子有美錦不使人學製焉大官大邑身之
所庇而使學者製焉其為美錦不亦多乎
墨子曰古之人未知為衣服衣皮毛今則厚歛百姓以
為錦繡文采靡㬅之衣
説苑曰魏文侯與田子方語有兩童子衣錦而侍於前
田子曰此君之寵子乎文侯曰非也此子父死於戰以
其㓜孤也寡人收之子方曰臣以君之賊心為足矣今
滋甚也君之寵此子也又且以誰之父殺之乎
漢書曰韓生説項羽曰關中阻山河四塞地肥饒可都
羽見秦皆已燒殘則乃懐思東歸曰富貴不歸故鄉如
衣錦夜行韓生曰人謂楚人沐猴而冠果然又曰宣帝
時呼韓邪單于来朝賜錦帛九十匹
漢武内傳曰帝見西王母巾器中有一卷小書盛以紫
錦之囊
漢官典職曰尚書郎入直中官供錦被
魏文帝詔羣臣曰前後每得蜀錦殊不相似
蜀志曰先主平益州賜諸葛亮法正張飛關羽錦各千
匹
環氏吳記曰蜀遣使吳齎重錦千端
異物志曰錦烏文章如丹地錦而藻繢采文俗人見其
端正似錦因謂之錦烏
神仙傳曰淮南王為八公張錦綺之帳燔百和之香
世説曰石崇錦歩鄣四十里
魏志曰景初中賜倭女王絳地蛟龍錦五匹
詩古詩曰錦衾遺洛浦同袍與我違
啓梁皇太子謝勑賚魏國所獻錦等啓曰山羊之毳東
燕之席尚傳登髙之文北鄴之錦猶見胡綾織大秦之
草戎布紡𤣥莵之花
梁元帝為江夏王安豐謝東宫賚錦啓曰舒将並石堪
来暮雨縈持結纜剰可蕩舟秦川書字妙能八體鄴縣
登髙真堪九日宋姬贈馬未足為榮馮媛乗車方兹非
寵又謝東宫賚辟邪子錦白褊等啓曰江波可濯豈藉
成都之水登髙為艶取映鳳皇之文至如鮮潔齊紈聲
髙趙縠色方藍浦光譬靈山試以照花含銀燭之状将
持比月亂含璧之暉
　　絹
廣雅曰繁繐鮮文文縠絹也
華嶠後漢書曰陳實在鄉閭平心率物有盗夜入其家
止於梁上實陰見之乃自整拂命子孫正色訓之曰夫
人不可不自勉不善之人未必本惡習與性成耳如梁
上君子者是矣盗大驚自投于地實徐譬之曰視君状
貎不似惡人然當由貧困今遺絹二匹自是縣無復盗
竊
魏畧曰文帝在東宫嘗從曹洪貸絹百疋洪不肯與及
洪犯法自分必死既得原上書謝
孔舒元在窮記曰賊来入門時家見在絹布三千餘疋
及衣被器物皆令婢使輦出著庭中恣其所取由是皆
競取財物不暇復見殺
晉公卿禮秩曰品第一者春賜絹百疋秋賜二百疋
王隱晉書曰王尼見太傳越曰公負尼物越荅初不識
此事尼曰昔楚人失布謂令尹盗者以令尹執政賊盗
公行是與自盗無異也今君左右有屋舎尼獨窮困是
亦明公負尼物也越意解大笑與尼絹五十疋
晉陽秋曰胡威少有志尚厲操清白父質為荆州威自
京都省之家貧無車馬童僕威自驅驢單行拜見父停
廐中十餘日告歸臨辭質賜其絹一疋為道路糧威跪
曰大人清髙不審於何得此絹質曰是吾俸禄之餘故
以為汝糧耳又曰桓温入蜀聞有善星者夜執其手於
星下問國祚脩短星人曰太㣲紫㣲文昌三宫氣候决
無虞五十年外不論耳温不悦送絹一疋錢五千與之
星人詣主簿習鑿齒曰受令㫖自裁乞命為摽掲棺木
問其故曰賜絹令僕自絞乞錢以買棺故知之耳鑿齒
曰君㡬誤死吾聞子知星宿有不覆之義乎絹以戲君
錢供資糧是聽君去耳星人喜以言詣温温笑曰君三
十年看儒書不如一詣習主簿也
趙書曰石勒參軍周雅為館陶令盗官絹數百匹下獄
後每設大會使與俳兒著介幘絹單衣優問曰汝為何
官在我俳中曰本館陶令計二十數單衣曰政坐耳是
故入軰中以為大笑
表梁沈約謝立皇太子賜絹表曰臣聞重離在天八紘
之所共仰明兩作貳萬國所以咸寜太子體岐弱載表
睿冲茂典册既升休祚方逺率土含歡遐邇均抃天情
載洽慶賜必周幣帛嘉貺猥班庸劣
啓梁沈約謝賜軫調絹等啓曰霜紈雪委霧縠氷鮮昔
劉氏歸國未聞漢儲之禮曹植還蕃非降魏兩之賜恩
愈枉道賁深束帛又謝安出門宫賜絹綺獨啓曰桓室
金縷本非所議孟姬作具獨若未周慈澤曲臨珍華兼
重製為美服隻綺易儔舉而不息三夜有待又謝勑賜
絹葛啓曰素采水華絺文霜潔變溽暑於閨閤起凉風
於襟袖
梁庾肩吾荅武陵王賚絹啓曰清河之珍丘園慙其束
帛關東之妙潜織陋其卷綃遂使鶴露宵凝輕絺立變
鴈風朝急冶服成温
周王襃謝賚絹啓曰似逐安車之徵如輕殿中之對臣
善識山川應圖方丈脱能臨水必不棄書
　　綾
釋名曰綾者其文望之似氷紋之理也
太公六韜曰夏殷桀紂之時婦人錦繡文綺之坐席衣
以綾紈常三百人
漢武帝内傳曰西王母侍女服紺綾之袿
漢官典職儀曰尚書郎直供青綾白綾被
魏畧曰大秦國有金縷雜色綾其國利得中國絲素觧
以為胡綾
苻丕荅謝𤣥書曰今往大文綾羅各五十匹
世説曰武帝嘗降王武子供饌槃悉用瑠璃器婢子百
餘人皆綾羅袴褶以手擎飲食
荀朂為晉文王與孫皓書曰今餉雜色綾千端
晉令曰第六品已不得服今縝綾錦有私織者録付尚
方
咸康起居注曰詔臨邑王使主范栁所貢物多降綾是
其所珍可籌量增賜
啓梁庾肩吾謝武陵王賚白綺綾啓曰圖雲緝鶴鄴市
稀逄寫霧傅花叢䑓罕遇雖復馬均騁思比巧猶慙虞
卿受金方恩未重此扁舟獨反燕路有心載寳言歸銜
珠無日
書梁庾肩吾荅餉綾綺書曰潔同雪霜華踰紵綺長裾
可曵無愧王門之賔廣袖将裁翻有城中之製
　　羅
釋名曰羅文羅䟽也
太山黄庭經曰黄庭為不死之道受者齋九日金蘭鳳
文之羅四十匹
范子曰羅出齊郡燕丹子曰荆軻左手把秦王袖右手
揕其胷秦王曰今日之事從子計耳乞聽琴聲而死召
姬人皷琴琴曰羅縠單衣可裂而絶八尺屏風可超而
越鹿盧之劒可負而伏秦王乃奮地而起遂殺軻
淮南子曰齊俗有詭文繁繡弱錫羅紈
王孫子曰隨珠耀日羅衣從風
雍門子説孟嘗君曰今足下下羅惟来清風
世説曰武帝嘗降王武子婢百餘人皆綾羅袴褶手擎
飲食
啓周庾信謝趙王賚皂羅袍袴啓曰懸機巧􁞥變躡竒
文鳳不去而恒飛花雖寒而不落披千金之暫暖棄百
結之長寒永無黄葛之嗟方見青綾之重對天山之積
雪尚得開衿冒廣厦之長風猶當揮汗白龜報主終自
無期黄雀謝恩竟知何日
　　布
禮記曰仲夏月母暴布又曰布帛精麤不中數幅尺廣
狭不中量不鬻於市
左傳曰諸侯攻偪陽主人懸布堇父登之及堞而絶之
墜則又懸之蘇而復上者三主人辭焉乃退
晏子曰景公謂晏子曰東海中有水而赤有棗華而不
實何也晏子曰昔秦繆公乗龍理天下以黄帝布褁蒸
棗至海而投其棗布故水赤蒸棗故華而不實公曰吾
佯問子耳對曰嬰聞佯問者亦佯對之
吕氏春秋曰戎人見暴布者問曰何以為此莽莽也指
麻而示之怒曰熟灌灌可為莽莽也
韓子曰衛人有夫妻禱而祝曰使我無故得百束布其
夫曰何必少也妻曰益則子将取妾矣
史記張騫傳曰臣在大夏時見卭竹杖蜀賨布又曰公
儀休相魯見布好而疾出家婦燔其機又曰貨殖傳曰
通邑大都布千鈞比千乗家
神異經曰南荒有火山長四十里生不燼之木晝夜火
然得暴風不熾猛雨不滅火中有鼠重百斤毛長二尺
餘細如絲恒在火中不出外而色白以水逐沃之即死
取其毛織以作布用之若垢汙以火燒之即清潔也
烈女傳曰楚江乙母者楚大夫江乙之母也當恭王之
時乙為郢大夫有入王宫盗者令尹以罪乙請於王而
黜之處家無㡬其母亡布八尋言令尹盗之王方在小
曲䑓令尹侍焉王謂母曰令尹信盗也寡人不為其富
貴不行法焉若不盗而誣之楚國有常法(常法謂誣罪/人其罪罪之)
母曰令尹非身盗之也乃使人盗之王曰柰何對曰昔
孫叔敖之為令尹也道不拾遺民不關閉而盗賊自禁
今令尹之法治也耳目不明盗賊縱横是故盗妾之布
是與使之何異王曰令尹在上冦盗在下令尹不知有
何罪焉母曰昔者妾子為郢大夫人盗王宫中之物妾
子坐而黜之妾子亦豈知之乎終然坐之令尹獨何以
不坐是為過也王曰善非徒譏令尹又譏寡人令吏償
母之布因賜金十鎰讓金布曰妾豈貪貨而干王哉王
召江乙而用之
漢書曰文帝徙淮南王長道中死時民謡曰一斗粟尚
可舂一尺布尚可縫兄弟二人不相容又曰成帝許皇
后上䟽曰妾誇布服糲食又曰太公以布為貨廣二尺
二寸為幅長四丈為疋
華嶠後漢書曰王允與吕布及士孫瑞謀誅董卓有人
書吕字於布上負而於市歌曰布乎布乎有告卓不悟
三年四月帝疾愈卓入市布持矛刺卓兵士趣斬之
吳越春秋曰越王允常使民男女入山採葛作黄絲布
獻之
吳王先賢行状曰國中有盗牛者牛主得盗者曰我邂
逅迷惑從今以後将改過子既已宥幸無使王烈聞之
人有以告烈者烈以布一端遺之曰是知恥惡知耻則
善心将生故與勸為善也
典畧曰蘇秦如趙逄其鄰子於易水之上從貸一匹布
約償千金鄰子不與
廣志曰桐木其葉有白毳取其毳淹漬緝織以為布
聖證論曰梁兾時布有垢則洗之於火
裴氏廣州記曰蠻夷不蠶採木綿為絮皮圓當竹剥古
緑藤績以為布
燕書曰宋該字宜𢎞為右長史太祖㑹羣僚以該性貪
故賜布百餘疋令負而歸重不能勝乃至僵頓以愧辱
之
俗説曰桓豹奴善乗騎亦有極快馬有一諸葛郎自云
能走與馬等桓車騎以百匹布置埒令豹奴乗馬諸葛
競走先至者得布便俱走諸葛桓與馬齊欲至埒頭去
布三尺許諸葛一透坐布上遂得之
笑林曰沈珩弟峻字叔山有名譽而性儉恡張温使蜀
入内良久出語溫曰向擇一端布欲以送卿而無麤者
温嘉其能顯非
賦晉殷臣竒布賦曰惟泰康二年安南将軍廣州牧騰
侯作鎮南方余時承乏沗備下僚俄而大秦國奉獻琛
来經于州衆寶既麗火布尤竒乃作賦曰伊荒服之外
國逮大秦以為名仰皇風而悦化超重譯而来庭貢方
物之綺麗亦受氣於妙靈美斯布之出類禀太陽之純
精越常品乎意外獨詭異而特生森森豐林在海之洲
煌煌烈火禁焉靡休天性固然滋殖是由牙萌炭中頴
發燼隅葉因熖潔翹與炎敷焱榮華實焚灼蕚珠丹輝
電近彤􁀙星流飛耀衝霄光赫天區惟造化之所陶理
萬端而難察燎無爍而不燋在兹林而獨昵火焚木而
弗枯木吐火而無竭同五行而並在與大椿其相牽乃
採乃析是紡是績每以為布不盈數尺以為布帊服之
無斁既垢既汙以焚為濯投之朱鑪載燃載赫停而冷
之皎潔凝白
啓梁劉孝綽謝越布啓曰比納方綃既輕且麗珍邁龍
水妙越島夷
　
　
　
　
　
　
　
　
　藝文類聚卷八十五
欽定四庫全書
　藝文類聚卷八十六　　唐　歐陽詢　撰
　菓部上(李/橘)　　(桃桃/櫻)　(梅榴/石)　(梨/杮)　　(甘/樝)
　　　　(柰/)
　　李
春秋運斗樞曰玉衡星散為李
爾雅曰休無實李
毛詩曰投我以木李報之以瓊玖又曰何彼穠矣華如
桃李
韓詩外傳曰子質仕魏文侯獲罪而北遊謂簡主曰吾
所樹堂上之士半朝廷之大夫半邉境之人亦半今堂
之人惡我於君朝廷之士危我於法邉境之人刼我矣
簡主曰夫春樹桃李夏得䕃其下秋得食其實春樹蒺
藜夏不得采其葉秋得其刺焉今子所樹非其人也
東方朔占曰朔與弟子俱行朔渴令弟子叩道邉家門
不知室主姓名呼不應朔復往見博勞飛集其家李樹
上朔謂弟子曰主人當姓李名博勞汝呼當應室中人
果有姓李名博勞出與朔相見即入取飲與之
魯安生别傳李少君曰鍾山之李大如瓶
神仙傳曰老子母適到李樹之下生老子生而能言指
李樹曰以此樹為我姓
抱朴子曰五原蔡綖入山而還欺家人云到崑崙山有
玉李形如世間者但光明洞澈而堅以玉井水洗之便
軟而可食
廣志曰車下李車上李又曰麥李細小有溝道有青李
馬肝李赤李房陵李
世說曰王戎年七嵗嘗與諸小兒遊睹道邉李樹有子
折枝諸小兒競走取之惟戎不動人問之荅曰樹在道
邉而多子此必苦李也取之信然又曰王安豐有好李
常賣之恐人得之常鑚其核
列子曰師門嘯父弟子食桃李葩
孟子匡章曰陳仲子豈不誠廉士哉居於陵三日不食
耳目無聞見井上有李螬食實者過半矣匍匐徃食之
三咽然後耳有聞目有見
潘岳閒居賦曰房陵朱仲之李
左傳曰齊都露霜李房陵縹李
詩曰丘中有李彼留之子北山有李投我以桃報之以
李
西京雜記曰漢武修上林苑羣臣各獻其果樹有合枝
李朱李黄李青房李燕李猴李沉朱李浮素李
洞冥記曰琳國去長安九萬里生玉葉李色如碧玉數
十嵗一熟味酸昔韓衆嘗餌此李因名韓衆李
禮記曰食棗桃李弗致于核
魏文帝與呉質書曰沉朱李於寒水
荆州記曰房陵有好李
列異傳曰度索君謂南海君曰昔廬山共食白李未乆
已三千載
風土記曰南郡有細李有青皮李
文選曰南國有佳人容華若桃李
詩古歌詞曰桃生露井上李生桃樹傍蟲來齧桃根李
樹代桃僵樹木身相代骨肉還相忘
梁沈約詠李詩曰青玉冠西海碧石彌外區化為中園
實其下成路衢色潤房陵縹味奪寒水朱
陳江揔詠李詩曰嘉樹春風早春風花落新但見成蹊
處㡬得正冠人當知露井側復與夭桃鄰
賦晉傳𤣥李賦曰潜實内結豐彩外盈翠質未變形隨
運成種别類分或朱或黄甘酸得適羙踰蜜房浮采㸃
駁赤者如丹入口流濺逸味難原
　　桃
春秋運斗樞曰玉衡星散為桃
本草曰梟桃在樹不落殺百鬼
書曰武王克商放牛於桃林之野
禮記月令曰仲春之月桃始華
毛詩曰何彼穠矣華如桃李又曰園有桃其實之殽又
曰桃之夭夭灼灼其華桃之夭夭其葉蓁蓁又曰投我
以木桃報之以瓊瑶
易通卦驗驚蟄曰大壯初九桃不花倉庫多火
十洲記曰東海有山名度索山有大桃樹屈盤數千里
曰蟠桃
漢書曰惠帝五年十月桃花
荀卿子曰桃李舊粲於一時至乃殺
離騷曰斬伐橘柚列樹苦桃
文選曰南國有佳人容華若桃李又曰艶陽桃李節山
桃發紅萼
拾遺記曰磅礦山去扶桑五萬里日所不及地寒有桃
樹千圍其花青黑色萬歳一實
西亰雜記曰漢明帝時常山獻巨桃核其桃霜下花至
暑方熟使植園林又曰漢武初修上林苑羣臣各獻果
有緗核桃紫文桃金城桃
歳時記曰桃者五行之精壓伏邪氣制百鬼
鹽鐵論曰桃李之實多者來歳足穰
地志曰有桃花塢桃花綬
典術曰桃者五木之精也今之作桃符著門上厭邪氣
此仙木也
周書曰秦吏趙凱之私恨告國民吳旦生盗食宗廟御
桃旦生對曰民不敢食也王曰剖其腹出其桃史記惡
而書之曰食桃之肉當有遺核王不知此而剖人腹以
求桃非理也
晏子曰公孫㨗田開疆古冶子事景公勇而無禮晏子
言於公餽之二桃曰三子計功而食桃公孫曰吾再搏
乳虎功可以食田曰吾杖兵而御三軍者再功可以食
古冶子曰君嘗濟河黿銜左驂冶潜行水底逆流百歩
從流九里得黿頭功可以食二子曰吾勇不若子功不
逮子取桃不讓是貪也然而不死無勇也刎頸而死冶
曰二子死之冶獨不逮又刎頸而死
韓子曰昔者彌子瑕有寵於衛君與君遊於果園食桃
而甘以其半啖君君曰忠乎㤀其口而啖寡人及彌子
瑕色衰愛弛得罪於君君曰是故嘗啖我以餘桃又曰
孔子侍坐於魯哀公哀公賜之桃與黍仲尼先飯黍而
後噉桃哀公曰黍以雪桃也對曰邱知之矣夫黍五穀
之長而桃為下君子以賤雪貴不聞以貴雪賤也
莊子曰挿桃枝於戸連灰其下童子入而不畏而鬼畏
之是鬼智不如童子也
戰國策曰孟嘗君將入秦蘇秦徃見之孟甞曰人事者
吾已知之所未聞者獨鬼事耳秦曰臣之來固且以鬼
事見君矣臣來過淄上有土偶人焉與桃梗相與語桃
梗謂土偶人曰子西岸之土也埏子以為人至嵗八月
降雨下淄水至則子殘矣曰不然吾西岸之土殘則復
西岸耳子東園之桃梗也刻削子以為人降雨下淄水
至流子而去則子漂漂者將何如矣今秦四塞之國譬
如虎口而君入之則臣不知君所如矣孟嘗乃止
史記曰桃李不言下自成蹊
淮南萬畢術曰孤桃枝之劵令雞夜鳴(取孤桃南北行/枝長三尺折以)
(為劵塗以三嵗雄雞/血夜居棲下則鳴)
漢武故事曰東郡獻短人呼東方朔朔至短人因指朔
謂上曰西王母種桃三千嵗為子此兒不良也已三過
偷之矣後西王母下出桃七枚母因噉二以五枚與帝
帝留核著前母問曰用此何上曰此桃羙欲種之母笑
曰此桃三千年一著子非下土所植也
風俗通曰黄帝書稱上古之時有兄弟二人荼與欎律
度索山上桃樹下簡百鬼妄禍人則縛以葦索執以食
虎於是縣官以臘除夕飾桃人垂葦索畫虎於門効前
事也
山海經曰桃樹屈蟠三十里
列仙傳曰葛由羌人好刻木作羊賣之騎羊入蜀中王
侯貴人追上綏山皆得仙故里諺曰得綏山一桃雖不
能仙亦足以豪
尹喜内傳曰老子西遊省太真王母共食碧桃紫梨
𤣥中記曰木子之大者有積石山之桃實焉大如十斛
籠
神仙傳曰樊夫人與劉綱俱有道術各自言勝中庭有
大桃樹夫妻各呪其一桃便闘相擊良乆所呪桃走出
籬外又曰張陵沛人也弟子趙升就陵受學陵以七事
試之第七試者陵與諸弟子登雲臺山絶巖上有一桃
樹旁生石壁下臨不測去三四丈有桃大實陵謂諸弟
子曰得此桃者當告以道要弟子皆流汗無敢視者升
曰神人所護何險之有乃從上自擲正投桃樹上取桃
滿懐而石壁峻峭不能得還乃擲桃樹上二百二枚陵
分桃賜諸弟子餘二枚陵自食一留一以待升陵乃申
手引升升忽已還乃以向一桃與升又曰髙丘公服餌
桃膠得仙
晉起居注曰咸和六年寧州上言甘露降城北園林桃
李等樹
陶潜桃花源記曰晉太康中武陵人捕魚從溪而行忽
逢桃花林夾兩岸數百歩無雜木芳華芬曖落英繽紛
漁人異之前行窮林林盡見山山有小口髣髴有光便
捨船歩入初極狹行四五十歩豁然開朗邑室連接雞
犬相聞男女被髮怡然竝足見漁人大驚問所從來要
還為設酒食云先世避秦難率妻子来此遂與外隔絶
不知有漢無論魏晉也既出白太守太守遣人隨而尋
之迷不復得路
甄異傳曰譙郡夏侯文規亡後見形還家經庭前桃樹
邉過曰此桃我昔所種子乃羙好其婦曰人言亾者畏
桃君何不畏邪答曰桃東南枝長二尺八寸向日者憎
之或亦不畏也
世說曰桓𤣥素輕桓崖桓崖在京京下有好桃𤣥連就
求種不辯得佳者𤣥與殷仲文書比為嗤笑曰𤣥徳之
休明肅慎貢其楛矢如其不爾籬壁間物亦不可得
鄴中記曰石虎苑中有勾鼻桃重二斤半
晉宫閣名曰華林園桃七百三十八株白桃三株侯桃
三株
南康記曰南康王山有石桃故老云古有寒桃生於嶺
巔隠淪之士將大取其實因變成石焉
妬女記曰武歴陽女嫁阮宣武絶忌家有一桃樹華葉
灼燿宣歎羙之即便大怒使婢取刀斫樹摧折其華
詩梁簡文帝詠初桃詩曰初桃麗新采照地吐其芳枝
間留紫艶葉裏發輕香飛花入露井交榦拂華堂若映
窓前栁懸疑紅粉粧
梁任昉詠池邉桃詩曰已謝西王苑復折綏山枝聊逢
賞者愛棲趾傍蓮池開紅春灼灼結實夏離離
賦晉傅𤣥桃賦曰華落實結與時剛柔既甘且脆入口
消流亦有冬桃冷侔氷霜和神適意恣口所嘗
宋侔輯之園桃賦曰嗟王母之竒果特華實兮兼副既
陶照之夏成又凌寒而冬就嗟異殖兮難拔亦晚枯兮
先葳農黄品其味漢帝驚其珍林休反耕之牛宅樹同
惡之神景斃勇於不足彌増罪於甘分雖無言兮成蹊
叵充肴於魏君時令載始周南申章瞻擇有制藥齊惟
良魯拂樞以悔荆楚供弧以事王
陳張正見衰桃賦曰巖巖秀峰吐桂榮松獨夭桃之灼
灼輕擢采於寒蹤爾乃萬株成錦千林似翼苔畫波文
花然樹色發秦源而逸氣飄漢綬而流芳譬蘭缸之夜
炷似明鏡之朝粧成蹊列逕光崖艶汜間真定之蒼梨
雜房陵之縹李芬芳難歇照曜無儔舒若霞光欲起散
似電采將收既而風落新枝霜飛故葉歎垂釣之妖童
怨傾城之麗妾
頌梁江淹山桃頌曰惟園有肴惟山有叢丹蘤擎露紫
榮繞風引霧如電暎煙成虹伊春之秀廼華之榮
　　梅
尚書曰若作和羮爾惟鹽梅
大戴禮曰夏小正曰五月煮梅為豆實
毛詩召南曰摽有梅男女及時也被文王之化摽有梅
其實七兮又曰山有嘉卉侯栗侯梅
東方朔傳曰朔門生三人俱行乃見一鳩一生曰今當
有酒一生曰其酒必酸一生曰雖得酒不得飲也三生
皆到湏㬰主人出酒即安樽於地而覆之訖不得酒乃
問其故曰出門見鳩飲水故知得酒鳩飛集梅樹故知
酒酸鳩飛去所集枝折故知不得飲之
神異經曰横公魚長七八尺形狀如鯉而目赤晝在湖
中夜化為人刺之不入煮之不死以烏梅二七煮之即
熟食之治邪病
語林曰范汪能噉梅人嘗致一斛奩留汪食之湏㬰而
盡
五端休江陵記曰洪亭村下有梅廽村舊云是梅槐合
生成樹是以詔之今音訛謂之梅廽
述異記曰嘉興縣朱休之有一弟宋元嘉中兄弟對坐
家有一犬來向休之蹲遍視二人遂揺頭而笑曰言我
不能歌聴我歌梅花今年故復可柰汝明年何其家驚
懼斬犬榜首路側至來嵗梅花時兄弟相闘弟奮戰傷
兄官收治竝被囚繫經嵗得免至夏舉家時疾母及兄
弟皆死
淮南子曰梅以為百人酸不足一梅不足為一人之酸
喻衆能濟
文選曰今朝梅樹下定有詠花人
本草曰梅核能益氣不飢
上林有雙梅紫梅同心梅麤枝梅䟽梅曝乾為腊置羮
臛韲中又可以含之口香
詩梁簡文帝雪裏覓梅花詩曰絶訝梅花晚爭來雪裏
窺下枝低可見髙處逺難知定湏還剪綵學作兩三枝
梁元帝詠梅詩曰梅含今春樹還臨光日遲人懐前嵗
意花發故年枝
梁鮑泉詠梅花詩曰可憐階下梅飄蕩逐風廽度簾拂
羅幌縈窻落梳臺乍隨纎手去還因挿鬂來客心屢看
此愁眉歛詎開
梁何遜詠早梅詩曰兎園標物序驚時最是梅銜霜當
路發映雪擬寒開枝横却月觀花繞凌風臺知應早飄
落故逐上春來
陳隂鏗詠雪裏梅詩曰春近寒雖轉梅舒雪尚飄從風
還共落照日不俱銷葉開随足影花多助重條今來漸
異昨向晚判勝朝
陳謝爕早梅詩曰迎春故早發獨自不疑寒畏落衆花
後無人别意看
陳江揔梅花落詩曰臈月正月早驚春衆花未發梅花
新梅花芬芳臨玉臺朝攀晚折還復開滿酌金巵催玉
柱落梅樹下宜歌舞金谷萬株連綺甍梅花隠處隠嬌
鶯桃李佳人欲相照摘蕋牽花來並笑楊栁條青樓上
輕梅花色白雪中明横笛短簫悽復咽誰知柏梁聲不
絶
賦梁簡文帝梅友賦曰梅花特早偏能識春或承陽而
發金乍雜雪而被銀標半落而飛空香随風而逺度挂
靡靡之遊絲雜霏霏之晨霧爭樓上之落粉奪機中之
織素乍開花而傍巘或含影而臨池向玉階而結彩拂
網戸而低枝七言表柏梁之詠三軍傳魏武之竒於是
重閨佳麗貌婉心閑憐早花之驚節訝春光之遣寒顧
影丹墀弄此嬌姿春風吹梅畏落盡賤妾為此歛娥眉
花色持相比恒愁恐失時
陳暄食梅賦曰魏無林而止渇范留信而前嘗賜一時
之名菓遂懐核而矜莊昔詠酸棗之臺今食酸味之梅
眼同曹瞞之見樹形異韋誕之聞雷胷既咽而思鳩杖悶
欲死而想仙杯非投壺而天笑等王孫而客咍
　　梨
莊子曰三王五帝之禮義法度不同譬其猶樝梨橘柚
耶其味相反而皆可於口
神異經曰東方有樹髙百丈敷張自轉葉長一丈廣六
尺名曰棃其子徑三尺剖之白如素食之地仙可入水
火
漢武内傳曰太上之藥果有𤣥光棃
神仙傳曰介象為吳主所徴在武昌連求去不許象言
病帝以羙梨一奩賜之象死殯而埋之以日中時死其
晡時到建業以所賜梨付守苑吏種之
幽明録曰成彪兄䘮晝哭夜泣兄提二升酒一盤梨就
之引酌相歡彪問略答彪悲咽問兄今在天上福多苦
多久弗應肅然無言㵼餘酒著甌中挈甖而去
曹瞞傳曰王自漢中至洛陽起建始殿使工蘇越往羙
梨掘之根盡血出越白狀王躬自視之以為不祥還遂
寢疾
何晏九州論曰安平好棗中山好栗魏郡好杏河内好
稲真定好梨
文士傳曰孔融年四嵗與諸兄食梨輒取其小者人問
其故答曰小兒法當取小者
尹喜内傳曰老子西遊省太真王母共食紫梨
叚龜龍涼州記曰吕光時燉煌太守獻同心梨
三秦記曰漢武帝園一名樊川一名御宿有大梨如五
升瓶落地則破其主取者以布囊承之名含消梨
魏文詔曰真定郡梨甘若蜜脆若菱可以觧煩䬼
永嘉記曰青田村人多種梨有一株名曰官梨一圍五
寸以供獻名御梨
廣志曰郡集梨重六斤常山真定山陽鉅野新豐箭谷
皆多梨也燉煌太守獻同心梨
道書曰老子西遊太真王母共食碧桃紫梨
潘岳門居賦曰張公大谷之梨
洞冥記曰塗山之背梨大如升色紫千年一花亦曰紫
輕梨
南康記曰歸山石城内有梨熟人食其實任意取足持
歸家人噉輒病或顛仆失徑忘命味似秋梨
詩梁沈約西地梨詩曰列茂河陽苑蓄紫濫觴隈翻黄
秋沃若落素春徘徊
梁劉孝綽詠梨花應令詩曰玉壘稱津潤金谷訪芳菲
詎匹龍樓下素蕋映朱扉雜雨疑鷺浴因風似蝶飛豈
不憐飄墜願入九重闈
頌晉王讃梨樹頌曰太康十一年梨樹四枝與中枝合
生于囿皇太子令侍中頌之嘉木時生瑞我皇祚脩榦
外揚隆枝内附翌翌皇儲克光其敬神啓其和人隆其
盛降自𤣥圃合體連性時惟令月躬親北林樂在同人
如蘭如金木之期應乃同其心同心之生啓自神明在
心斯動於言斯形先民有則稱詩表情惟永作歌以休
厥靈
賛宋孝武帝梨花賛曰沃瘠異壤舒慘殊時惟氣在春
具物合滋嘉樹之生于彼山基開榮布采不雜塵緇
啓齊謝朓謝隋王賜紫梨啓曰味出靈闗之隂㫖介玉
津之澨豈徒真定歸羙大谷慚滋將恐帝臺妙棠安期
靈棗不得孤擅玉盤獨甘仙席雖秦君傳器漢后推飡
望古可儔於今何答
梁庾肩吾謝賚梨啓曰睢陽東苑子圍三尺新豐箭谷
枝懸六斤未有生因粉水産自銅丘影連鄧橘林交苑
杮逺薦中厨爰頒下室事同靈棗有願還年恐似仙桃
無因留核
　　甘
神異經曰東方裔外有建春山其上多甘
謝承後漢書曰丹陽張盤字子石為廬江太守尋陽令
嘗餉一奩甘其小男年七嵗就取一枚盤奪其甘外卒
以兩枚與之盤奪兒甘鞭卒曰何故行賂於吾子
崔寔正論曰橘柚之實堯舜所不常御山龍華蟲帝王
不以為褻服今之臣妾皆餘黄甘而厭食文綉盖以萬
數矣
風土記曰甘橘之属滋味甜羙特異者也有黄者有頳
者謂之胡甘
襄陽記曰李衡於武陵龍陽洲上種甘千樹曰千頭木
奴
王羲之嘗抱弱孫遊觀有一味甘剖而分之以娱目前
古今注曰甘實形如石榴者亦謂之壺甘
廣志曰有甘一核有成都平蒂甘大如升色蒼黄
陽由為成都郡文學掾或風起太守問由由云有獻柑
橘數苞
吳有餘甘金衣包品之讃厥苞甘橘精者曰柑削彼金
衣咽兹玉液甘踰萍實冷亞冰壺近嗤齊相進不剖之
實逺笑魏君逢裂牙之味
梁宗炳頌曰煌煌嘉實磊如景星南金其色隋珠其形
述異記曰南陽郡東望山有甘正熟三人共食至飽訖
懷二枚去以示人聞空中語云放雙甘乃聴汝去
詩梁徐陵詠甘詩曰朱實挺荆南苞品擅珍淑上林雜
嘉樹江浦間修竹萬室擬封家千株挺荆國綠葉萋以
布素榮芬且郁
賦晉胡濟黄甘賦曰惟江南之竒菓資天地之正陽生
殊方之妙域植朱島之遐鄉處漢之南背江之隂左協
蘭臯右接桂林帶激水之清流向崇山之髙岑三秋迭
運初寒履霜照耀原隰䕃映林荒若菱華之綉綺井燭
龍之銜金璫
宋謝惠連甘賦曰嘉寒園之麗木羙獨有此貞芳質葳
蕤而懐風性耿介而凌霜擬夕霞以表色指朝景以齊
圓侔萍實乎江介超玉果於崑山
賛晉王升之甘橘賛曰節重履險操貴有恒二樹保榮
四運齊能在斯惟羙於味斯𢎞異分南域北則枳橙
啓梁劉孝儀謝晉安王賜甘啓曰便得削彼金衣咽兹
玉液甘踰萍實冷亞冰壺立消煩䬼頓除酩酊近嗤齊
相進不剖之實逺笑魏君逢裂牙之味
梁庾肩吾謝湘東王賚甘啓曰傳名地理逺自武陵之
洲族茂神經遥聞建春之嶺王逸為賦取對荔枝張衡
制辭用連石蜜足使萍實非甜蒲萄猶䬼
　　橘
尚書禹貢曰淮海惟揚州厥苞橘柚錫貢
周禮曰橘踰淮而化枳此地氣然也
晏子使楚楚王曰齊人善盗乎晏子對曰嬰聞南之橘
生於淮北則為枳今民生於齊不盗入楚則盗得無楚
使民善盗耶
離騷曰后皇嘉樹橘來服兮受命不遷生南國兮
淮南子曰夫橘樹之江北化而為枳
魏文帝詔羣臣曰飲食一物南方有橘酢正裂人牙時
有甜耳
吳志曰陸績年六嵗於九江見袁術術出橘績懐三枚
去拜辭堕地術謂曰陸郎作賔而懐橘乎績跪答曰欲
歸遺母術大竒之
益部耆舊傳曰楊由為成都文學掾少治易曉占候忽
有風起太守問由由曰南方有薦木實者色黄赤頃之
五官掾獻橘數苞
春秋運斗樞曰璇樞星散為橘
史記曰蜀漢江陵千樹橘此人與千戸侯等
吳録曰朱光為建安太守有橘冬月樹上覆褁之至明
年春夏色變青黒味尤酸正裂人牙絶羙盧橘夏熟盖
近是乎
搜神記曰秦精入武昌山采茗見一人長丈餘授懷中
二十枚與精
晏子使楚進橘并食王曰當剖曰賜人主前𤓰桃不削橘柚不剖
西京雜記曰武帝平石越以為園圃民獻橘柚
異物志曰橘白華赤實皮馨香有味交趾有橘官長一
人秩二百石主貢御橘
韓子曰夫樹柤梨橘食之羙嗅之則香
梁大寳元年將軍王僧辯家有橘三十子一蔕以獻
建武故事曰平西將軍庾亮送橘十二實共同一蔕為
瑞異羣臣畢賀
宋躬孝子傳曰王虛之十三䘮母三十三䘮父二十年
鹽醋不入口病著牀或有一人來問疾謂之曰君尋差
俄而不見庭中橘樹隆冬而實病果尋愈咸以為至孝
所感
詩古詩曰橘柚垂嘉實乃在深山側聞君好我甘竊獨
自雕飾
張華詩曰橘生湘水側菲陋人莫傳逢君金華宴得在
玉几前
齊虞羲橘詩曰衝飇發隴首朔雪度炎洲摧折江南桂
離披漢北楸獨有凌霜橘榮麗在中州從来自有節嵗
暮將何憂
梁簡文帝詠橘詩曰葳蕤映庭樹枝葉凌秋芳故條雜
新實金翠共含霜攀枝折縹榦甘旨若瓊漿無假存雕
飾玉盤余自嘗
梁徐摛詠橘詩曰麗樹標江浦結翠似芳蘭焜煌玉衡
散照曜金衣丹愧以無雕飾徒然登玉盤
賦魏陳王曹植橘賦曰有朱橘之珍樹于鶉火之遐鄉
禀太陽之烈氣嘉杲日之休光體天然之素分不遷徙
於殊方播萬里而遥植列銅雀之園庭背江川之暖氣
處𤣥朔之肅清邦換壤殊原用䘮生處彼不凋在此先
零仰凱風以傾葉兾炎氣之可懐颺鳴條以流響晞越
鳥之來栖
晉潘岳橘賦曰余齋前橘樹冬夏再熟聊為賦云爾嗟
嘉卉之芳華信氛氲而芬馥既蓊茸而葳蕤且參差而
橚矗已欎欎而冬茂亦離離而夏熟至如廣命賔客歴
覽遊觀三清既設百味星爛炫熀乎玉案照曜於金盤
故成都羙其家園江陵重其千樹既見稱於陸言亦標
名乎馬賦
宋謝惠連橘賦曰園有嘉樹橘柚煌煌圓丹可翫清氣
芬芳受以玉盤升君子堂味既滋而事羙實厥苞之最
良
梁吳筠橘賦曰増枝之木既稱英於綠地金衣之果亦
委體於玉盤見雲夢之千樹笑江陵之十蘭葉葉之雲
共琉璃而並碧枝枝之日與金輪而共丹若乃秋夜初
露長郊欲素風賫寒而北來鴈銜霜而南渡方散藻於
年深遂凝貞於冬暮
頌宋孝武芳春琴堂橘連理頌曰列訪神秘詳觀端策
通柯竦秀寔靈所錫離條别榦淹一榮戚道被遐夷承
我正歴
啓梁皇太子謝敕賚城邉橘啓曰結根壟首垂隂陽塹
甘踰石蜜味重金衣暉章縹李豈止稱於晉世上林
羙棗非獨髙於漢日
梁劉孝儀謝東宫賜城傍橘啓曰多置守民晉為厚秩
坐入縑素漢譬封君固以俛匹穰橙俯連楚柚寧似魏
𤓰借清泉而得冷豈如蜀食待飴蜜而成甜重以倒影
陽池垂華金堞信可珍若榴於式乾貴蒲萄於别館
梁庾肩吾謝賚橘啓曰光分璇宿影接銅峯去青馬之
迢逓服朱闉之爽塏楚原洪筆頌記不遷陳王麗藻賦
稱遥植昔朝歌季重纔賜海魚大理元常止蒙秋菊
　　櫻桃
禮記月令曰仲夏之月天子羞以含桃先薦寢廟
漢書曰惠帝出離宫叔孫通曰古者春嘗菓方今櫻桃
熟可獻願陛下出因取櫻桃獻宗廟上許之
博物志曰櫻桃大者或如彈丸
晉宫閣名曰式乾殿前櫻桃二株含章殿前櫻桃一株
華林園櫻桃二百七十株
爾雅曰楔荆桃今之櫻桃
廣志曰櫻桃有大八分者白色多肥者凡三種有白色
者
吳氏本草曰一名朱茱一名麥英甘酸主調中益脾氣
令人好顔色羙志氣
史曰後漢明帝於月夜宴羣臣於照園大官進櫻桃以
赤瑛為盤賜羣臣月下視之盤與桃同色羣臣皆笑云
是空盤
詩梁簡文帝皇太子奉答南平王賚朱櫻詩曰倒流映
碧叢㸃露擊朱實花茂蝶爭來枝濃鳥相失已麗金釵
𤓰兼羙玉盤橘寧以梅似丸不羡萍如日
王僧逹詩曰初櫻動時艶蟬噪灼耀芳緗葉未開蕋紅
葩已發光
啓宋江夏王劉義恭啓曰手勑猥賜華林櫻桃為樹則
多隂百果則先熟故種之於㕔事之前有蟬鳴焉顧命
黏取以弄
梁庾肩吾謝蒙賚朱櫻啓曰成叢殿側猶連製賦之條
結實西園非復粘蟬之樹異合浦之歸來疑藏朱實同
秦人之逐彈似得金丸
　　石榴
廣雅曰若榴石榴也
陸機與弟雲書曰張騫為漢使外國十八年得塗林安
石榴也
詩梁元帝賦得詠石榴詩曰塗林未應發春暮轉相催
然燈疑夜火連珠勝早梅西域移根至南方釀酒來葉
翠如新剪花紅似故栽還憶河陽縣映水珊瑚開
梁沈約詠山榴詩曰靈園同佳稱幽山有竒質停采乆
彌鮮含華豈期實長願微名隠無使孤株出
賦晉潘尼安石榴賦曰安石榴者天下之竒樹九州之
名菓是以属文之士或叙而賦之蓋感時而騁思覩物
而興辭余遷舊宇爰造新居前臨曠澤却背清渠實有
斯樹植于堂隅華實並麗滋味亦殊可以樂志可以充
虛朱芳赫奕紅萼參差含英吐秀乍含乍披遥而望之
煥若隋珠耀重川詳而察之灼若列宿出雲間湘涯二
后漢川遊女携類命疇逍遥避暑託斯樹以栖遲遡祥
風而容與爾乃擢纎手兮舒皓腕羅袖靡兮流芳散披
綠葉於脩條綴朱華兮弱幹豈金翠之足珍實兹葩之
可翫商秋授氣收華歛實滋味浸液馨香流溢
晉張載安石榴賦曰有若榴之竒樹肇結根於西海仰
青春以啓萌晞朱夏以發采揮光垂綠擢幹曜鮮熻若
羣翡俱栖爛若百枝竝然煥乎郁郁焜乎煌煌仰映青
霄俯燭蘭堂似西極之若木譬東谷之扶桑於是天廽
節移龍火西夕流風晨激行露朝白紫房既熟頳膚自
拆剖之則珠散含之則冰釋
晉張恊安石榴賦曰考草木於方志覧華實於園疇窮
陸産於苞貢差英竒於若榴耀靈葩於三春綴霜滋於
九秋爾乃飛龍啓節揚飇扇埃含和澤以滋生欎敷萌
以挺栽傾柯逺擢沉根下盤繁莖篠宻豐幹林攅揮長
枝以揚綠披翠葉以吐丹流暉俯散廽葩仰照爛若百
枝並燃赫如烽燧俱燎皦如朝日晃若龍燭晞絳采於
扶桑接朱光於若木爾乃頳萼挺蔕金牙承蕤䕃佳人
之𤣥髻發窈窕之素姿遊女一顧傾城無鹽化為南威
於是天漢西流辰角南傾芳實纍落月滿虧盈爰采爰
收乃剖乃拆内憐幽以含紫外滴瀝以霞赤柔膚冰潔
凝光玉瑩漼如冰碎泫若珠迸含清冷之温潤信和神
以理性
晉應貞安石榴賦曰余往日職在中書時直廬前有安
石榴樹枝葉既盛華實甚茂為之作賦挹微露以鮮采
承輕風而動葩南拂隂檐北扇陽阿其旁則有大厦崇
房重廊高廡皇籍帝典圖書之府時移節變大火西旋
丹葩結秀朱實星懸膚拆理阻爛若珠駢
晉潘岳河陽庭前安石榴賦曰雖小縣陋館聊可以遊
賞有嘉木曰安石榴脩條外暢榮幹内樛扶疎偃蹇冉
弱紛柔於是暮春告謝孟夏戒初新莖擢潤膏葉垂腴
丹暉綴於朱房緗的點乎紅鬚煌煌煒煒熠爍入蕊似
長離之栖鄧林若珊瑚之映緑水既乃攅乎狭庭載阨
載褊土階無等肩牆惟淺壁衣蒼苔瓦被駮蘚處悴而
榮在幽彌顯其華可玩其實可珍羞于王公薦於鬼神
豈伊仄陋用渝厥真菓由如之而况於人
晉夏侯湛石榴賦曰接翠蕚於緑葉冐紅牙於丹鬚赩
然含蕤濯爾散珠雪酲解䬼怡神實氣冠百品以竒仰
邁衆菓而特貴
晉傅𤣥安石榴賦曰鳥宿中而纎條結龍辰升而丹華
繁其在晨也灼若旭日棲扶桑其在昏也奭若燭龍吐
潜光苞𤣥黄之烈輝緣煒曄而焜煌發朱榮於綠葉時
從風而飃揚
晉庾儵石榴賦曰于時仲春垂澤華葉甚茂炎夏既戒
忽乎零落是以君子居安思危在盛慮衰可無懼哉乃
作斯賦綠葉翠條紛乎葱青丹華照爛曄曄熒熒逺而
望之粲若摛繢被山阿廹而察之赫若龍燭耀緑波
晉范堅安石榴賦曰縈紅根以磐峙擢修幹而扶踈荑
應春以吐綠葩渉夏而揚朱
宋顔測山石榴賦曰風觸枝而翻蘤雨淋條而殞芬環
青軒而燧列繞翠波而星分視栖翡之失榮顧彫霞之
無文
頌梁江淹山石榴頌曰縹葉翠萼紅華絳采炤烈泉石
芬披山海竒麗不移霜雪空改
　　杮
說文曰杮赤實果也
晉宫閣名曰華林園杮六十七株暉章殿前杮一株
義熈起居注曰吳令顧修期言縣西鄉有杮樹殊本合
條依舊集駕詔停
詩梁庾仲容詠杮詩曰發葉臨層檻翻英糅花藥風生
樹影移露重新枝弱苑朱正䓗翠梁烏未銷鑠
啓宋江夏王劉義恭謝杮啓曰垂賚華林園杮滋味殊
絶
梁簡文帝謝東宫賜杮啓曰懸霜照采凌冬挺潤甘清
玉露味重金液雖復安邑秋獻靈闗晚實無以疋此嘉
名方兹擅羙
　　樝
禮記曰樝梨曰鑚之又曰樝梨薑桂之減者皆人君羞
也
張敷曰平丘有甘樝
山海經曰箕山之東有甘樝洞庭之上其木多樝甘樝
列於崑崙
　　柰
廣志曰柰有白青赤三種張掖有白柰酒泉有赤柰
漢武内傳曰仙藥之次者有圓丘紫柰
晉咸和起居注曰六年寧州上言甘露降城北園柰桃
樹等
晉太始起居注曰二年六月嘉柰一蔕十五實生於酒
泉郡
蕭廣濟孝子傳曰王祥後母庭中有柰樹始着子使祥
守視晝驅鳥雀夜驚蟲䑕時雨忽至祥抱樹至曙母見
之惻然
文選曰太冲嗟其夏成子建暢其寒熟
洞冥記曰有紫柰大如斗甘如蜜核紫花青
蜀都賦曰素柰夏成
潘尼武舘賦曰投素柰於清渠
閑居賦曰二柰曜丹白之色
北齊書曰濟北楊愔字遵彦四代同居昆季就學者三
十餘人學庭前有柰樹實落于地羣就爭之愔頽然而
坐季父睇大嗟異之
詩梁禇湮柰詩曰成都貴素質酒泉稱白麗紅紫奪夏
藻芬芳掩春蕙誰謂重三珠終焉競八桂
啓梁劉孝儀謝始興王賜柰啓曰酒泉之實稱於王賦
𤓰州之味記自張文亦有太冲嗟其夏成子建暢其寒
熟潘園曜白孫井浮朱並見重於昔時而霑恩於兹日
表魏曹植謝柰表曰即夕殿中虎賁宣詔賜臣等冬柰
一奩柰以夏熟今則冬至物以非時為珍恩施以口為
厚非臣等所宜荷之
　
　
　
　
　
　
　
　
　
　藝文類聚卷八十六
欽定四庫全書
　藝文類聚卷八十七　　　唐　歐陽詢　撰
　菓部下(棗藷/甘)　(杏棠/沙)　(栗/椰)　　(胡桃/枇杷)　(林擒/燕薁)
　　　　(檖棃/杜)　(蒟子/芋)　(枳梖/楊梅)　(柚萄/蒲)　(木𤓰/㯽榔)
　　　　(荔支/芭蕉)　(益智/甘蔗)　(椹/𤓰)
　　棗
爾雅曰棗壺棗邉要棗
禮記曰婦人之䞇椇榛脯脩棗栗
毛詩曰八月剝棗十月穫稻
晏子曰景公謂晏子曰東海之中有水而赤其中有棗
華而不實何也晏子曰昔者秦繆公乘龍理天下以黄
布裹蒸棗至海而投其布故水赤蒸棗華而不實公曰
吾佯問子耳對曰嬰聞之佯問者亦佯對
孟子曰曾晢嗜羊棗而曽子不忍食羊棗
韓子曰秦饑應侯謂王曰五苑之棗栗請發與之
史記曰李少君以却老方見上少君曰臣嘗遊海上見
安期生食巨棗大如瓠
真人闗令尹喜内傳曰尹喜共老子西遊省太真王母
共食玉門之棗其實如瓶
神異經曰北方荒中有棗林焉其髙五丈敷張枝條一
里餘子長六七寸圍過其長熟赤如朱乾之不縮氣味
甘潤殊於常棗食之可以安軀益氣力
東方朔傳曰武帝時上林獻棗上以杖擊未央前殿檻
呼朔曰叱來叱來先生知此篋中何物朔曰上林獻棗
四十九枚上曰何以知之朔曰呼朔者上也以杖撃檻
兩木林也曰朔來朔來者棗也叱叱者四十九也上大
笑賜帛十疋
漢書曰王吉少時學問居長安東家有棗樹垂吉庭之
中吉婦取棗以啖吉吉後知之乃去婦東家聞而欲伐
其樹鄰里共止之因固請吉令還婦里中為之語曰東
家棗樹王吉婦去東家棗完去婦復還
漢武内傳曰七月七日西王母當下帝設玉門之棗
劉根别傳曰今年春當有病可服棗核中仁二七枚能
常服之百邪不復干也
風俗通曰鮑焦耕田而食穿井而飲於山中食棗或曰
此棗子所殖邪焦遂強歐吐而死也
魏文帝詔羣臣曰南方有龍眼荔枝寧比西國蒲萄石
蜜乎酢且不如中國凡棗味莫若安邑御棗也
馬明生别傳曰安期生仙人見神女設厨膳安期曰昔
與女郎游息於西海之際食棗異羙此間棗小不及之
憶此棗味久已二千年矣神女云吾昔與君共食一枚
乃不盡此間小棗那可相比耶
王隠晉書曰傅虞為鄱陽内史勸厲學業寛裕簡素風
化大行白烏集郡庭棗樹上
晉宫閣名曰華林園棗六十二株王母棗十四株
異苑曰太元中南郡江陵縣有棗樹一年忽生桃李棗
三種花子
世說曰魏文帝忌弟任城王驍壯因在卞太后所共圍
棊並啖棗文帝以毒著諸棗蔕中自選可食者而王不
悟遂雜進之旣中毒太后索水救之帝豫敕毁器太后
徒跣趨井無以汲之須㬰遂卒又曰大將軍王敦初尚
武帝舞陽公主如厠見漆箱中盛棗本以塞鼻王詣厠
上陳菓遂食之羣婢莫不笑之
左傳御孫曰女䞇不過榛栗棗脩以告䖍
鄴中記曰石虎園中有羊角棗三子一尺
史記曰楚莊王愛馬噉棗脯
燧人氏夏取棗杏之火
詩晉傅𤣥詩曰飢食野棗實
後秦趙整詩曰北園有一樹布葉垂重隂外雖多棘刺
内實有赤心
梁簡文帝賦詠棗詩曰風揺羊角樹日映雞心枝已聞
安邑羙永茂玉門垂
啓陳周𢎞正謝梁元帝賚玉門棗啓曰安期舊羙安息
髙名臣金馬之榮未獲趨奉方朔之賜遽降洪㤙
　　杏
神仙傳曰董奉居廬山治病重者種杏五株輕者一株
於林中所在作倉一器杏換一斛穀少者虎逐之乃以
穀賑貧窮號董仙杏林
師曠占曰梅桃杏實多者來年謂之穣
晉宫閣記曰明光殿杏八株
九州論曰魏郡好杏
燧人氏夏取棗杏之火
西京雜記曰上林苑有文杏謂有文彩也又曰上林苑
有蓬萊杏
典術曰杏者東方歳星之精也
山海經曰靈山之下其木多杏
盧毓兾州論曰魏郡好杏地産不為珍
師曠占曰杏多實不蟲者來年秋禾善
南岳夫人傳曰仙人有三𤣥紫杏
東海都尉于台獻杏一株花雜五色六出云是仙人所
食者
汜勝之書曰杏花如何可耕白沙
𤣥晏春秋曰衛倫過予言及於味稱魏故侍中劉子陽
食餅知鹽生精味之至也予曰荀勗識勞薪易牙别淄
澠子陽今之妙也定之何難倫因命僕取糗糧以進予
嘗之曰麥也有杏李柰味三果之熟也不同子焉得兼
之倫笑而不言退告人曰士安之識過劉氏吾將來家
實多故杏時將發糅以杏汁李柰將發又糅以李柰汁
故兼三味
述異記曰杏園洲在南海中多杏云仙人種杏處漢時
嘗有人舟行遇風泊此洲五六月日食杏故免死又云
洲中有冬杏又云瀬鄉老子祠有縹杏
嵩髙山記曰嵩山東北有牛山其山多杏至五月爛然
黄茂自中國䘮亂百姓飢饉皆資此為命人人充飽而
杏不盡
洛陽宫殿簿曰含章殿前杏四株顯陽殿前杏六株
地理志曰范蠡宅在湖中有海杏大如拳也
朱超石與兄書曰光武墳邉杏甚羙今奉送其核
王逸荔枝賦曰魏志送西山之杏
莊子曰孔子游緇帷之林休坐杏壇之上弟子讀書絃
歌鼓琴
後周書曰張元性廉潔南鄰有杏兩樹杏熟多落元園
中元悉以還主
管子曰五沃之土其木宜杏
四民月令曰三月杏花盛可播白沙輕土之田
潘岳閑居賦曰梅杏郁棣華實照爛
司馬相如長門賦曰飾文杏以為梁
詩周庾信詠杏花詩曰春色方盈野枝枝綻翠英依稀
映村塢爛熳開山城好折待賔旅金盤襯紅瓊
　　栗
山海經曰南山其上多栗葛山銅山其木多栗
毛詩曰樹之榛栗又云阪有漆隰有栗
韓詩曰東門之栗有静家室
韓子曰秦餓應侯謂王曰五苑之菓蔬橡棗栗足以活
民請發之王曰今發五苑以活民是使有功與無功互争
取也人生而亂不如死而治
廣志曰栗有闗中侯栗大如雞子
三秦記曰漢武帝菓園大栗十五枚一斗
魏志曰東夷韓國出大栗如梨
何晏九州論曰中山好栗
袁淮觀殊俗曰索蘭枝而不得見巨房之大栗
袁子正書曰歲比不登唯得賣棗栗𤓰梨
盧諶祭法曰春秋冬祠皆用栗
禮曰栗曰撰之
漢書曰燕秦千樹栗此人與千户侯等
魏志曰許允因司馬昭辭欲殺之帝方食栗優人雲午
等唱曰青頭雞青頭雞者鴨也帝懼不敢發
莊子曰古者獸多民少皆巢居以避之晝食橡栗暮栖
樹上故命曰有巢氏
梁州獻栗徑寸半
西京雜記曰上林苑有魁栗雙栗楒栗榛栗
史記曰蘇秦說燕文侯曰北有棗栗之利此謂天府民
雖不佃而足
文選蜀都榛栗罅發
王逸荔枝賦曰北燕薦朔濵之巨栗
桂陽有栗叢生大如杮子
越中出如拳之栗
哀公問社於宰我宰我對曰夏后氏以松殷人以栢周
人以栗
賦後漢蔡邕傷故栗賦曰人有折蔡氏祠前栗者故作
斯賦樹南方之嘉木于靈宇之前庭形猗猗以艶懋似
碧玉之精明何根莖之豐羙將蕃熾以悠長遇禍賊之
災人嗟夭折以摧傷
啓梁庾肩吾謝東宫栗啓曰查或火成鑚以為屑柰稱
煎用曝而成糗未若北燕巨實用奪榮枯南國脯山翻
慙齒决承㤙踴躍對聞喜之河念報屏營問知來之鳥
　　胡桃
廣志曰陳倉胡桃薄皮多肌隂平胡桃大而皮脆急捉
則碎
博物志曰張騫使西域還得胡桃
晉宫閣名曰華林園胡桃八十四株
荀氏春秋祠制曰常設用胡桃
吳時外國志曰大秦國有棗榛胡桃蓮藕雜菓
啓梁沈約為桞世隆謝賜樂遊胡桃啓曰挺自禁園味
逾井絡動物廽祗在微必應此乃胡羯奔逃吉之先見
者也
書後漢孔融與諸卿書曰多惠胡桃深知篤意
晉鈕滔母荅呉國書曰胡桃本生西羌外剛樸内柔甘質
似古賢欲以奉貢
　　林檎
廣志曰林檎似赤柰子亦名黑檎又曰一名來禽言味
甘熟則來禽也
劉楨京口記曰南國多林檎
書梁劉孝威謝賚林檎書曰勇聞齊國止錫二桃逺至
仙方裁蒙數棗豈如㤙豐漢篋賜廣魏奩奼女數而僅
通筭郎計而方得生於玉井之側出自金膏之地上靈
所貴下土希逢
啓梁庾肩吾謝賚林檎啓曰丹徒故苑歳綿長而不見
岷山雖植路重阻而來難未有徙核圓丘移根閬坂仙
厨始摘猶青玉之盤下賤爰頒遂八柚之座
　　甘藷
廣志曰似芋剝去皮肉肥白南方以當米穀賔客亦設
之出交趾
　　沙棠
廣志曰如棠味如李無核
吕氏春秋曰果之羙者棠實
　　椰
神異經曰東南荒中有椰樹髙二十丈餘葉如甘𤓰二
子成落生辛椰如甘𤓰如兩眼謂之萼萼越王頭下生
子三成而熟形如寒𤓰
廣志曰髙六七尺者無枝條葉其羙如蜜核中有白膚
厚半寸味似胡桃出交北
選曰呉椰葉無隂
七命曰剖椰子之殻
　　枇杷
仲長統昌言曰今人主不思甘露零醴泉湧而患枇杷
荔支之腐亦鄙矣
荆州土地記曰宜都出大枇杷
廣州記曰枇桐若榴叅乎京都
華山記曰華山講堂西頭有枇杷園
晉宫閣名曰華林園枇杷四株
賦宋周祗枇杷賦曰昔魯季孫有嘉樹韓宣子賦譽之
屈原離騷亦著橘賦至枇杷樹寒暑無變負雪揚華余
植庭圃遂賦之云名同音器質貞松竹四序一采素華
冬馥霏雪潤其綠蕤商風理其勁條望之冥濛即之踈
寥
宋謝瞻安成郡庭枇杷樹賦曰伊南國之嘉木偉邦庭
而延樹禀金秋之清條抱東陽之和煦肇寒葩於結霜
成炎果乎纎露髙臨甍首傍拂階路
　　燕薁
毛詩曰六月食欎及薁
魏都賦曰茰梅及楊李留郁俗謂燕郁
　　檖
詩曰隰有樹檖䟽赤羅或名山梨今謂楊檖樹實如梨
但小耳一名鹿梨一名䑕梨
爾雅曰檖羅
　　蒟子
樹如桑取其實為醬漢音范
廣志曰薆生依樹也
　　枳椇
詩曰南山有枸䟽枳椇樹似白楊子着枝端謂之木蜜
能令人酒薄以為屋柱酒皆薄
禮曰婦人之䞇椇榛脯修棗栗
廣志似珊瑚樹乾者益羙
　　柚
爾雅曰柚條也
廣志曰成都有柚大如斗
尚書曰揚州厥苞橘柚
離騷曰斥逐鴻鵠乃近鴟梟斬伐橘柚列樹苦桃
吕氏春秋曰菓之羙者雲夢之柚
月令曰食橘柚
列子曰呉越之間有木焉其名曰柚樹碧而冬青實丹
而味酸度淮北為枳
賛晉郭璞柚賛曰厥苞橘柚精者曰柑實染繁霜葉鮮
翠藍屈生嘉歎以為羙談
　　木𤓰
爾雅曰楙木𤓰也
廣志曰木𤓰子可藏枝為杖長一尺百二十節
詩曰木𤓰羙齊桓公也衛為翟人敗之出處于漕桓公
救而封之遺之車馬器服焉衛人思之欲厚報之投我
以木𤓰報之以瓊琚匪報也永以為好也
晉宫閣名曰華林園木𤓰五株
賦宋何承天木𤓰賦曰羙中洲之嘉樹表閑冶之麗姿
結靈根以誕秀傾朝日以揚輝擢叢柯之冉冉布翠葉
而𬎼葳惟兹木之在林亦超類而獨劭方朝華而繁實
比沙棠而有耀當大厦之方隆愧微幹之纎撓豈隠樸
以幸全固呈才而不效離衆用而獲寧永端已以勵操
願佳人之予投思同歸以託好顧衛風之攸珍雖瓊琚
而匪報
　　杜梨
爾雅曰杜甘棠也杜赤棠梨白棠
毛詩曰蔽芾甘棠勿翦勿伐又曰有杕之杜
韓詩外傳曰邵伯在朝有司請召民邵伯曰不勞身而
勞百姓大非吾先君文王之志也於是廬於棠樹之下
百姓大恱詩人見而歌焉
賦晉孫楚杕杜賦曰家弟以虞氏梨賦見示余謂豈以
梨有用之為貴社無用之為賤無用獲全所以為貴有
用獲殘所以為賤故賦云爾惟有杕之為杜齊萬物而
並生其質菲薄既不施於器用華葉踈悴靡休隂之茂
榮昔在邵伯聴訟述職甘棠作頌垂之㒺極
　　芋
援神契曰仲冬日昴星中收莒莒亦芋也
說文曰齊人為莒
漢汝南有鴻隟大陂翟方進為丞相奏破之郡中追思
童謡曰壊我陂翟子威飯我豆食羮芋魁
卓氏曰吾聞岷山之下沃野下有蹲䲭至死不飢乃求
逺遷致之於臨卭
廣志曰有君子芋大如斗魁青邉芋淡善芋大如瓶少
子葉如繖葢緗色紫莖
本草曰芋土芝
文選蜀都曰狥蹲鴟之沃野則以為世濟陽九注濟人
飢也葉似蹲鴟
　　楊梅
郭子曰楊氏子年九歳孔君平詣其父設菓有楊梅孔
指示兒曰此實君家菓兒應聲荅曰未聞孔雀是夫子
家禽
臨海異物志曰楊梅其子大如彈丸正赤五月中熟熟
時似梅其味甜酸
裴氏廣州記曰廬山頂有湖楊梅山桃繞其際海人時
登採拾止得於上飽不得持下
博物志曰地有章名則生楊梅無章名亦有耳有章名
無之也
吳興記曰故章縣北有石槨山上生楊梅常以貢御
南越志曰熈安縣多楊梅
頌梁江淹楊梅頌曰懐蕋挺實涵黄糅丹鏡日繡壑炤
霞綺巒
　　蒲萄
廣志曰蒲萄有黄白黑三種
本草曰蒲萄益氣強志令人肥徤少飢延年輕身
史記曰大宛以蒲萄為酒富人藏酒至萬餘石久者數
十歳不敗
漢書曰且來國無雷國罽賔國皆有蒲萄
漢武内傳曰西王母常下帝設蒲萄酒
燉煌張氏家傳曰扶風孟他以蒲萄酒一升遺張讓即
擢涼州刺史
博物志曰西域蒲萄酒傳云可至十年又曰張騫使西
域還得蒲萄
晉宫閣名曰華林園蒲萄百七十八株
魏文帝詔羣臣曰旦說蒲萄解酒宿酲掩露而食甘而
不飴脆而不酸冷而不寒味長汁多除煩觧䬼又釀以為
酒甘於麴蘖善醉而易醒道之固已流涎咽唾况親食
之耶他方之果寕有匹之者
秦州記曰秦野多葡萄
杜恕篤論曰漢匈奴取胡麻蒲萄大麥苜蓿示廣地
龜兹國胡人奢侈家有至千斛蒲萄漢使取實來離宫
别館傍盡種
北齊書曰李元忠贈世宗蒲萄一盤世宗報以白縑遺
書忽惠蒲萄良深愧仰聊因絹百疋以醻清德
漢李廣為貳師將軍破大宛得蒲萄種歸漢
賦魏都賦曰篁篠懐風蒲萄結隂
魏鍾㑹蒲萄賦曰羙乾道之廣覆兮佳陽澤之至淳覧
遐方之殊偉兮無斯菓之獨珍託靈根之𤣥圃植昆山
之髙垠綠葉蓊欎曖若重隂翳羲和秀房陸離焜若紫
英乘素波仰承甘液之靈露下噏豐潤於醴泉揔衆和
之淑羙體至氣於自然珍味允備與物無儔清濁外暢
甘旨内遒滋澤膏潤入口散流
晉荀勗蒲萄賦曰靈運宣流休祥允淑懿彼秋芳乾元
是畜有蒲萄之珍偉應淳和而延育
　　㯽榔
周成雜字曰㯽榔菓也似螺可食
李當之藥錄曰㯽榔一名㯽門
廣志曰木實曰㯽榔樹無枝略如柱其顛生穟而秀生
棘針重疊其下彼方珍之以為口實亦出交趾
林邑記曰㯽榔樹髙十餘丈皮似青桐節如桂竹下森
秀無柯端頂有葉葉似甘蔗條𣲖開破仰望𦕈𦕈如鍤
叢蕉於竹杪風至獨動似舉羽扇之掃天葉下繫數房
房綴數十子家有數百樹
異物志曰㯽榔樹若筍竹生竿近上未五六尺間洪腫
起如瘣木焉因拆裂出若黍秀也無華而為實大如桃
李天生棘重累其下所以禦衛其實也剖其上皮煮其
膚熟而實之堅如乾棗以扶留古賁并食則滑羙下氣
及宿食消穀
南中八郡志曰㯽榔土人以為貴欵客必先進若邂逅
不設用相嫌恨
顧徽廣州記曰山㯽榔形小而大於蒳子蒳子土人亦
呼為㯽榔
詩梁劉孝綽詠有人乞牛舌乳不付因餉㯽榔詩曰陳
乳何能貴爛舌不成珍空持渝皓齒非但汙丹脣别有
無枝實曾要湛上人差比朱櫻就詎易紫梨津莫言蔕
中久當看心裏新微芳雖不足含咀願相親
周庾信詠㯽榔詩曰綠房千子熟紫穗百花開莫言行
萬里曾經相識來
啓梁王孺謝賜于陀利所獻㯽榔啓曰竊以文軌一覃
充仞斯及入侍請朔航海梯山獻琛奉貢充庖盈府故
其取題在賦多述瑜書萍實非甘荔葩慙羙
梁庾肩吾謝賚㯽榔啓曰形均綠竹詎掃山壇色譬青
桐不生空井事踰紫柰用兼芳菊方為口實永以蠲痾
又謝東宫賚㯽榔啓曰無勞朱實兼荔支之五滋能發
紅顔類芙蓉之十酒登玉案而上陳出珠盤而下逮澤
深温柰㤙均含棗
牋俞益期牋曰㯽榔信南越之竒觀子旣非常木亦特
異大者三圍髙者九丈葉聚樹端房搆葉下華秀房中
子結房外其擢穗似禾其綴實似穀其皮似桐而厚其
節似竹而槪其中空其外勁本不大末不小上不傾下
不邪調直亭亭千百若一歩其林則寥朗庇其隂則蕭
條信可以長吟可以逺想矣性不耐霜不得北殖必當
遐樹海南遼然萬里弗遇長者之目自令恨深
　　荔支
廣志曰荔支樹髙五六丈大如桂樹綠葉蓬蓬冬夏榮
茂青華朱實大如雞子核黄黑似熟蓮子實白如肪甘
而多汁似安石榴有甜酸者至日將中翕然俱赤則可
食也一樹下子百斛
東觀漢記曰單于來朝賜橙橘龍眼荔支
謝承後漢書曰汝南唐羌為臨武長縣接交州州舊貢
荔枝及生犀獻之羌上書諫乃止
吳錄曰蒼梧多荔支生山中人家亦種之
魏文帝詔羣臣曰南方有龍眼荔枝寧比西園蒲萄石
蜜
竺法真登羅山疏曰浮荔支似冬青夏至日子赤可食
南中八郡志曰犍為僰道縣出荔支
七命曰折龍眼之房也
詩梁劉霽詠荔支詩曰叔師䝿其珎武仲稱斯羙良由
自逺致含滋不留齒
賦後漢王逸荔支賦曰曖若朝雲之興森如横天之彗
湛若大厦之容欝如峻嶽之勢修幹紛錯綠葉蓁蓁灼
灼若朝霞之映日離離如繁星之着天皮似丹罽膚若
明璫潤侔和璧竒喻五黄仰歎麗表俯嘗嘉味口含甘
液心受芳氣兼五滋而無常主不知百和之所出卓絶
類而無儔超衆菓而獨貴
啓齊孔稚珪謝賜生荔支啓曰綠葉雲舒朱實星映離
離昔聞曄曄今覩信西岻之佳珍諒東鄙之未識角昴
興而靈華敷大火中而朱寔繁灼灼丹霞映日離離
繁星麗天
　　益智
廣志曰益智葉似蘘荷長丈餘其根有小枝髙者八九
寸無葉萼其子叢生着之大如棗中瓣黑皮白核小者
曰益智含之攝涎濊出萬夀亦生交趾
南方草木状曰益智子如筆毫長七八分二月華色似
蓮着實五六月熟味辛雜五味中芬芳亦可鹽曝出交
趾合浦
顧㣲廣州記曰益智葉如蘘荷莖如竹箭子從心出一
枝有十子子肉白滑四破去之取外皮蜜煮為粽味辛
周景式廬山記曰山菓有益智蒲萄
三十六國春秋曰安帝元年盧循為廣州刺史循遺裕
益智粽裕乃荅以續命湯
詩梁劉孝勝詠益智詩曰挺芳銅嶺上擢穎石門端連
叢去本葉雜和委雕盤寕推不迷草詎識聦明丸儻逢
公子宴方厭永夜歡
書慧逺法師荅盧循書曰損餉六種深抱情至益智乃
是一方異味即於僧中行之
　　椹
古今注曰椹桑實也詩曰食我桑椹懐我好音于嗟鳩
兮無食桑椹
武藥有扶桑丹椹
世說曰張天錫為晉孝武問北方何貴對曰桑椹香食
人無嫉心
北方白椹長數寸甚羙
東方有八十丈桑上有椹長三尺五寸圓與長等王甲
以北方椹比江東黄甘於是引甲為賔客初謝公謂甲
妄言甲乃買駿馬候椹熟時致十枚
　　芭蕉
廣志曰芭蕉一曰芭苴或曰甘蕉莖如荷芋重皮相裹
大如盂斗葉廣尺長一丈有角子長六七寸四五寸二
三寸兩兩共對若相抱形剝其上皮色黄白味似葡萄
甜而脆亦飽人其莖解散如絲績以為葛謂之蕉葛雖
脆而好色黄白不如葛赤色也出交趾建安
南州異物志曰甘蕉草類望之如樹株大者一圍餘葉
長一丈或七八尺廣二尺許華大如酒杯形色如芙蓉
著莖末百餘子大各為房根似芋魁大者如車轂實随
華長每華一闔各有六子先後相次子不俱生花不俱
落此蕉有三種一種子大如手拇指長而銳有似羊角
名羊角蕉味最甘好一種子大如雞卵有似牛乳名牛
乳蕉微减羊角一種大如藕長六七寸形正方少甘最
不好也取其葉以灰練之績以為絲
異物志曰芭蕉莖如芋取鑊煮之如絲可紡績為絺綌
南方草木状曰蕉樹子房相連累甜羙亦可蜜藏
遊名山志曰赤巖山水石之間唯有甘蕉林髙者十丈
晉宫閣名曰華林園有芭蕉二株
顧微廣州記曰甘蕉與蕉花實根葉不異直是南土暖
不經霜凍四時花葉展其熟甘未熟時亦苦澁
詩梁沈約詠甘蕉詩曰抽葉固盈丈擢本信兼圍流甘
揜椰實弱縷冠絺衣
賦梁徐摛冬蕉卷心賦曰拔殘心於孤翠植晚翫於冬
餘枝横風而悴色葉漬雪而傍枯
賛宋謝靈運芭蕉賛曰生分本多端芭蕉知不一合萼
不結核敷華何由實至人善取譬無宰誰能律莫眤緣
合時當視分散日
宋卞敬宗甘蕉賛曰扶䟽似樹質則非木髙舒垂䕃異
秀延矚厥實惟甘味之無足
文梁沈約修竹彈甘蕉文曰長兼淇園貞幹臣修竹稽
首臣聞芟夷藴崇農夫之善法無使滋蔓翦惡之良圖
未有蠧苗害稼不加窮伐者也切尋蘇臺前甘蕉一叢
宿漸雲露荏苒歳月擢本盈尋垂䕃含丈階緣寵渥銓
衡百卉而予奪乖爽髙下在心每叨天功以為己力風
聞籍聼非復一塗猶謂愛憎異說所以挂乎嚴網今月
某日有臺西階澤蘭萱草到園同訴自稱雖慚杞梓頗
異蒿蓬陽景所臨由來無隔今月某日巫岫歛雲秦樓
開照乾光𢎞普罔幽不瞩而甘蕉攅莖布影獨見障蔽
雖處臺隅遂同幽谷臣謂偏辭難信敢察以情登攝甘
蕉左近杜若江蘺依源辨覆兩草各處異列同欵旣有
證㩀羌非風聞切尋甘蕉出自藥草本無芬馥之香柯
條之任非有松栢後彫之心盖闕葵藿傾陽之識馮藉
慶㑹稽絶倫等而得人之譽靡即稱平之聲寂寞遂使
言樹之草㤀憂之用莫施無絶之芳當門之弊斯在妨
賢敗政孰過於此如不除戮憲章安用請以見事徙根
翦葉斥出臺外庶懲彼將來謝此衆屈
　　甘蔗
說文曰藷蔗也
廣志曰干蔗其餳為石蜜
神異經曰南方荒内有􁘮􁀙林焉其髙百丈圍三丈八
尺促節多汁甜如蜜
魏文帝典論曰常與平虜将軍劉勲奮威鄧展等共飲
宿聞展善有手臂曉五兵余與論劒良久謂余言将軍
法非也求與余對酒酣耳熱方食甘蔗便以為杖下殿
數交三中其臂左右大笑
江表傳曰孫亮使黄門以銀椀并盖就中藏吏取交州
所獻甘蔗餳黄門先恨藏吏以鼠矢投餳中啓言吏不
謹亮呼吏持餳器入問曰此器旣盖無緣有此若矢先
在餳中當濕今矢中燥黄門將有恨汝邪吏叩頭曰嘗
從某求官莞蓆有數不敢與亮曰必是此也問之具服
南中八郡志曰交趾有甘蔗圍數寸長丈餘頗似竹斷
而食之甚甘笮取汁曝數時成飴入口消釋彼人謂之
石蜜
沈約宋書曰魏王致意安北逺來疲乏若有甘蔗及酒
可見分惠世祖遣人荅曰知行路多乏今付酒二器甘
蔗百挺
漢書曰百味旨酒布蘭生太尊柘漿析朝酲
離騷曰臑鼈炮羔有柘漿些
世說曰顧凱之為虎頭將軍每食蔗自尾至本人或問
曰漸入佳境又曰扶南蔗一丈三節見日即消風吹即
折
詩魏陳王曹植詩曰都蔗雖甘杖之必折巧言雖羙用
之必滅
賦晉張恊都蔗賦曰若乃九秋良朝𤣥酎初出黄華浮
觴酣飲累日挫斯蔗而療渴共漱醴而含蜜清滋津於
紫棃流液豐於朱橘擇蘇妙而不逮何况沙棠與椰實
　　𤓰
爾雅曰瓞瓝其紹瓞
廣志曰𤓰之所出以遼東廬江燉煌之種為羙有魚𤓰
狸頭𤓰蜜筩𤓰女臂𤓰羊骸𤓰如斛出涼州舊陽城御
𤓰有青登𤓰大如三斗魁有柱杖𤓰長一尺餘蜀地温
食𤓰至冬熟
禮記曰為天子削𤓰者副之巾以絺為國君者華之巾
以綌為大夫累之士㚄之庶人齕之
左傳曰齊侯使連稱管至父戍葵丘𤓰時而往曰及𤓰
而代
龍魚河圗曰𤓰有兩鼻者殺人
古文𤨏語曰初刑史子臣謂宋景公曰從今以往五祀
日臣死自臣死後五年五月丁亥呉亾以後五祀八月
辛巳君薨刑史子臣至死日朝見景公夕而死後呉王
景公懼思刑史子臣之言將死日乃逃於𤓰圃遂死焉
求得以蟲矣
家語曰曽子芸𤓰而誤斬其根曽晳怒大杖擊其背曽
子仆地有頃乃蘇孔子聞之告門弟子曰參來勿内也
曽子使人請孔子子曰舜之事瞽瞍得小捶則受大杖
則走今參事父委身以待暴怒身死陷父於不義不孝
孰大焉
賈誼書曰梁大夫宋就為邉縣令與楚鄰界梁楚邉亭
皆種𤓰梁亭劬力數灌其𤓰羙楚人窊而希灌其𤓰惡
楚令以梁𤓰之羙怒因往夜竊搔梁𤓰梁覺之欲往報
搔楚𤓰宋就曰是構怨之道也乃令人夜往竊為楚灌
𤓰楚旦往則已灌𤓰伺而察之則梁亭為也楚令大恱
因具聞楚王楚王乃謝以重幣故梁楚之驩由宋就也
古文竒字曰秦始皇宻令人種𤓰於驪山硎谷中温處
𤓰實成使人上書曰𤓰冬有實有詔下博士諸生說之
人人各異則皆使往視之而為伏機諸儒生皆至方相
難不決因發機從上塡之以土皆壓死
續漢書曰安帝時有𤓰異本共生時以為嘉𤓰
漢武内傳曰西王母仙上藥有空同靈𤓰又曰西王母
謂上元夫人曰共造火朱山陵食靈𤓰其味甚好憶此
味久已七千歳矣
吳越春秋曰吳王夫差為越所敗遁而去得自生之𤓰
食之也
吳錄曰姚俊常種𤓰菜灌園以供衣食時人或餉一無
所受
吳志曰步隲避難江南單身窮困種𤓰自給
博物志曰人以冷水自漬至脉可頓噉數十枚𤓰漬至
腰啖轉多至頸可啖百餘枚所漬水又皆作𤓰氣𤓰味
神仙傳曰葛𤣥冬為客設生棗及生𤓰
晉錄曰咸寕中嘉𤓰同蔕生於成都
抱朴子曰五原蔡誕入山而還欺家人云至崑崙山有
玉𤓰光明洞徹而堅須以玉井水洗之便軟而可食
捜神記曰時有徐光常行術於市里從人乞𤓰其主勿
與便從索瓣杖地而種之俄而𤓰生蔓延生花成實乃
取食之因賜觀者鬻者反視所出賣皆亾耗矣
幽明錄曰曹娥父溺死娥見𤓰浮得屍又曰孫鍾富春
人與母居至孝篤信種𤓰為業或有三年少來乞𤓰為
鍾定墓地出門悉化為白鶴(孫權/祖也)
毛詩曰文王之興本由太王也緜緜𤓰瓞𤓰瓞唪唪民
之初生自土漆沮王化之本
神仙傳曰有青燈𤓰大如三斗魁𤣥表丹裏呈素含紅
攬之者夀食之者仙
周禮地官曰委人掌畜聚物𤓰瓠芋葵
禮曰仲冬行秋令則天雨汁𤓰瓠不成
論語曰吾豈匏𤓰也哉焉能繫而不食
史記曰邵平故秦東陵侯秦㓕後為布衣種𤓰長安城
東種𤓰有五色甚羙故世謂之東陵𤓰又云青門𤓰青
門東陵也
漢武内傳曰武仙山上藥有雲靈𤓰四劫一實
後魏書曰郭祚領太子少師肅宗幼弱祚懐一黄㼐出
奉肅宗時趙桃子深為世宗所信祚私事之人號為桃
弓僕射黄𤓰少師
列仙傳曰漢有南郡偏人居山間仙人從買𤓰教之練
𤓰與附子桂實共藏春花服之一年飛登山入水聞往
來海邉諸洞中仙人博賭𤓰黄𤓰數千頭令暝目乃上
方丈山
本草經曰水芝者是白𤓰甘𤓰也
晉桑虞字子深家園有𤓰熟有人踰盗之虞見以園籬
多棘刺使人為開道及盗負出見道通知虞使除之乃
送𤓰叩頭請罪虞與之
齊書曰韓虞敏兄靈珍早孤竝有孝性家貧無以營葬
共種半畆𤓰朝采暮又生遂辦葬事又曰劉揮字茂謙
從明帝射雉於野渴倦得早春𤓰與上樹剖而食之上
懐其舊徳意所良厚至是一歳三遷轉御史中丞
梁史曰任昉死髙祖方食西苑纎𤓰聞之投𤓰悲不自
勝
洞冥記曰有龍肝𤓰長一尺花紅葉生扵氷谷所謂氷
谷素葉𤓰霍山下有洞臺司命君府也中有神盤靈𤓰
食之者至𤣥也
莊子曰朽𤓰化為魚物之變也
魏文帝與吳質書曰沉甘𤓰於清泉
晉書曰太康八年王濬園生嘉𤓰二莖一實
詩晉阮籍詩曰昔聞東陵𤓰近在青門外連畛距阡陌
子母相鈎𢃄五色曜朝日嘉賔四面㑹
賦魏劉楨𤓰賦曰豐細異形圓方殊務揚輝發藻九采
雜糅厥初作苦終然允甘應時湫熟含蘭吐芳藍皮蜜
理素肌丹瓤乃命圃師貢其最良投諸清流一浮一藏
析以金刀四剖三離承之以雕盤羃之以纎絺甘逾蜜
房冷亞冰圭
晉陸機𤓰賦曰發金榮於秀翹結玉實於宗柯蔽翠景
以自育綴脩莖而星羅夫其種族類數則有括蔞定桃
黄㼐白摶金文蜜筩小青大斑𤣥骭素腕狸首虎蹯東
陵出於秦谷桂髄起於巫山五色比象殊形異端或攄
文以抱綠或披素而懐丹氣洪細而俱芬體修短而必
圎芳郁烈其充堂味窮理而不䬼徳𢎞濟於飢渴道殊
流於貴賤若夫濯以寒水淬以夏凌越氣外歛温液宻
凝體猶握虛離若剖冰
晉嵇含𤓰賦曰世云三芝𤓰則處全焉故植根玉巖潤
葉飛泉攬之者夀食之者仙是謂雲芝芙蕖振采濯莖
𤣥瀨黄葩映日莫此為最是謂水芝甘𤓰普植用薦神祗其
名龍膽其味亦竒是謂土芝乃剖甘𤓰既淳且馨荒者
饗之㤀困觧酲流味通其五臓冷氣反其迷精
晉張載𤓰賦曰羊骹虎掌桂枝蜜筩或𤣥表丹裏
含紅豐膚外偉綠瓤内醲甘柤夏熟丹柰含芳朱李零
於桂浦蒲萄潰於椒床雖兹肴之孤起莫斯𤓰之允臧
超椰子於南海越橘柚於衡陽若乃㯽榔椰實龍眼荔
枝徒以希珍難致為竒論實比德孰大于斯
晉傅𤣥𤓰賦曰應運候時負甲徐生次落寞之宻葉交
逶迤之修莖重簡其珍沉之清源披以吳刀承以朱盤
中剖四破雖分若完質兼五味氣羙芳蘭愈得冷而益
甘頥神爽而觧煩細肌宻理多瓤少瓣豐旨絶異食之
不䬼
梁張纉𤓰賦曰惟兹𤓰之實茂體太素之純精翕𤣥潤
於浮霄含皇澤於夏庭於是蒼春發嵗天地交和乃啓
沃壤是殖是播納佳種于畦畹應時運而剖牙揮萌散
蘖栽葉負柯蓊茸欎薈莽䔿婆娑晞慶雲以吐蕤仰旭
日之敷華朝希重陽夕承朗月清露湛而宵降翔風穆
以晨發振柯條之繞若顧惠氣以滋恱感靈化而絪緼
覩佳實之竝結始懐徵而苦發終感宫而甘通信不和
而自馨與九鼎乎齊功蔓草是藉宻葉是蔽潜湫獨熟
墮莖落蔕芬馥酷烈氣暢雲際申狄不能詳其味𨽻首
不能為之計昔東陵之甘𤓰羙顯名於中古彼服閭之
攸擔乃衆仙之所賭羙人神之同好何厥用之𢎞普惟
令實於無窮永可殖於靈圃
啓梁元帝謝東宫賚𤓰啓曰金縈始薦瓊蘂載珍味奪
蔗漿甘踰石蜜
　
　藝文類聚卷八十七
欽定四庫全書
　藝文類聚卷八十八　　唐　歐陽詢　撰
　木部上(松/桑)　(栢/榆)　(槐/桐)
　　木
春秋元命苞曰木之為言觸也氣動躍也
易曰巽為木坎其於木也為堅多心艮其於木也為堅
多節離其於木也為科上槁又曰地中生木升君子以
順德積小以髙大
爾雅曰木族生為灌灌木叢木也
尚書曰兖州厥木惟條揚州厥木惟喬又曰三曰木木
曰曲直曲直作酸又曰木從繩則直
禮記曰孟春之月盛德在木孟夏之月無伐大樹
毛詩曰黄鳥于飛集于灌木又曰樛木后妃逮下也又
曰南有喬木不可休思又曰伐木丁丁鳥鳴嚶嚶
禮斗威儀曰君乗木而王者其政升平則草木豐盛
春秋孔演圖曰麟木精也
六韜曰冬氷可折夏條可結
莊子曰南郭子綦逰於商之丘見大木焉有異結駟千乘
隠將庇其類子綦曰此何木也然必異材從而視其細
枝則拳曲不可為棟梁俯而視其木根則軸解不可為
棺槨䑛其葉則舌爛嗅之則使人狂子綦曰此果不材
之木以至其大矣
慎子曰廊廟之材葢非一木之枝也
尸子曰木之精氣為畢方又曰深根固蒂(注畢方/火鳥也)
荀卿子曰玉在山而木潤
𤣥中記曰百歳之樹其汁赤如血千歳之樹精為青羊
萬歳之樹精為青牛又曰大樹之山西則有采華之樹
服之則通萬國之言
博物志曰員丘上有不死之樹食之乃夀
十洲記曰聚窟洲海中申未地上有大樹與楓木相似
而花葉香聞數百里名為反魂樹於玉釡中煮取汁如
黑􁎭名之為反生香香氣聞數百里死屍在地聞氣仍
活
漢書晁錯上書曰夫胡貉之地積隂之處也木皮三
寸
淮南子曰凡幹木生庶木根枝木者生於庶木凡見葉
落而知嵗暮故葉落而長年悲
謝承後漢書曰方儲幼䘮父事母終日負土成墳種竒
樹千株
詩曰荏苒柔木君子樹之
稽命錄曰出號施令合民心作樂制禮得天心則草木
有益於人者長以飬民王者得禮之制澤谷中生赤木
又宗廟生木又夫子墳方一里弟子各以四方竒木來
植之又萬木細為杪
傳曰慈母之恕其子折木鳥能擇木
隂符經曰火生於木禍發必剋
國語曰伐木不自其本必有後生塞水不自其源必有
後流除禍不自其本必有後亂又曰人之有孝也猶樹
之有枝葉猶庇廕之况君子乎
魏管輅過母邱儉墓下曰林木雖茂無形可久碑誄雖
美無後可守𤣥武藏頭蒼龍無足白虎銜尸朱雀悲哭
四危以備法當滅族
子路曰二親之夀忽若塵過隙草木長霜露不息使賢
者欲養二親其道不行
老子曰草木之生也柔脆其死也枯槁又曰合抱之木
生於毫末
吕令曰夫爚蟬者務在乎明其火振其樹而已火不明
雖振何益明不獨在乎火在闇當今之世闇則甚矣人
主有明其徳者天下之士其歸也若蟬之走明火矣又
曰木方盛終日采之而復生秋風下霜一夕而零又欲
鳥者先樹木又人之有民如木之有根根深則本固
文選曰樹木者憂其蠧根朽則葉危
淮南子曰直木先伐甘井先竭
抱朴子曰横海有魚抱大樹能語精名靈陽午日稱仙
人者老樹也
山海經曰少室山上有木名帝休黃花黑實服之不怒
神仙傳曰王少年入學家最逺往來先流輩怪之常見
如提一木三尺餘至則拄屋間流軰知取者後不見
禮曰入山行木無有斬伐
離騷曰一夫九首拔木九千又曰嫋嫋兮秋風洞庭波
兮木葉下又曰罾何為兮木上又曰搴芙蓉於木末
論語曰朽木不可雕也
詩魏劉楨詩曰昔君錯畦畤東土有素木條柯不盈尋
一尺再三曲隠生寘翳林倥偬自迫速得託芳蘭苑列
植髙山足
周庾信詠樹詩曰交柯乍百頃擢本或千尋楓子留為
式桐孫待作琴殘核移桃種空花植棗林幽居對䝉宻
蹊逕轉深沉
陳李爽賦得芳樹詩曰芳樹千株發揺蕩三陽時氣軟
來風易枝繁度鳥遲春至花如錦夏近葉成帷欲寄邉
城客路逺詎能持
陳賀循賦得庭中有竒樹詩曰三春節物始芳菲遊絲
細草動春暉香風飄舞花間度好鳥和鳴枝上飛臨池
間竹偏增緑依堦映雪紛如玉温室庭前竟不言鼓吹
樓中能作曲曾聞逺别舊難思攀折㑹取贈佳期長條
本自堪為帶宻葉由來好作帷星稀漢轉月輪明徘徊
夜鵲屢相驚欲識幽人蘭杜逕山牎芳桂復叢生
梁何遜詠雜花詩曰井上發新花誰言不經梁已如薄
紫拂復似濃紅㸃狀錦無裁縫依霞有舒歛
梁蕭子範落花詩曰緑葉生半長繁英早自香因風亂
胡蝶未落隠鸝黃飛來入斗帳吹去上牙牀非是迎冬
質寕可值秋霜
梁劉孝威望隔墻花詩曰隔墻花半隐猶見動花枝當
由羙人摘詎止春風吹
周庾信詠園花詩曰蹔住春園傍聊過看菓行枝繁類
金谷花雜映河陽自紅無假染眞白不須粧鷰送歸菱
井蜂䘖上蜜房非是金爐氣何關柏殿香裛衣偏定好
應持奉魏王
周明帝和王褒詠摘花詩曰玉椀承花落花落椀中芳
酒浮花不沒花含酒更香
陳張正見賦得岸花臨水發詩曰竒樹滿春洲落蘂映
紅浮影間蓮花石光涵濯錦流漾色隨桃水飄香入桂
舟别有仙潭菊含芳獨向秋
梁劉孝威詠剪綵花詩曰葉舒非漸大花發是初開無
論人訝似蜂見也爭來
梁朱超詠剪綵花詩曰淺深依樹色舒卷聼人裁假令
春已度終住手中開
梁鮑泉詠剪綵花詩曰花生剪刀裏從來訝逼真風動
雖難落蜂飛欲向人不知今日後誰能逆作春
梁豫章王蕭綜悲落葉詩曰悲落葉聮翩下重疉重疉
落且飛縱横去不歸長枝交䕃昔何宻黄鳥間關動相
失夕蕋雜凝露朝花翻亂日亂春日起春風春風春日
此時同一霜兩霜猶可當五晨六旦䬃已黃乍逐驚風
舉高下任飄颺悲落葉落葉何時還夙昔共根本無復
一相關各隨灰土去髙枝難重攀
賦晉劉柔妻王氏春花賦曰千葩粲其昭晰兮百卉蒨
而同榮蘭圃翹以含芳兮芝薄振而沉馨翠頴競臻衆
條頻英或異色同形或齊芳殊制自然神香不可勝計
爛若羅宿之垂光灼若隋珠之宵列爽若翡翠之羣翔
練若珊瑚之映月詩人詠以託諷良喻羙而光徳准工
女於妙規飾王后之首則
周庾信枯樹賦曰殷仲文風流儒雅海内知名世異時
移為東陽太守常忽忽不樂顧庭槐而歎曰此樹婆娑
生意盡矣至白鹿貞松青牛文梓根柢盤魄山崖表裏
桂何事而銷亾桐何為而半死昔之三河徙植九畹移
根開花建始之殿落實睢陽之園聲含嶰谷曲抱雲門
將雛集鳳比翼巢鴛臨風亭而唳鶴對月峽而吟猨乃
有拳曲擁腫盤坳反覆節竪山連文橫水蹙匠石驚視
公輸眩目雕鐫始就剞劂仍加重重碎錦片片真花若
夫松子古度平仲君遷森梢百頃槎枿千年秦則大夫
受職漢則將軍坐焉莫不苔埋茵壓鳥剝蟲穿低垂於
霜露撼頓於風煙東海有白木之廟西河有枯桑之社
北陸以楊葉為關南陵以梅根作冶小山則叢桂留人
扶風則長松繫馬豈獨城臨細栁之上塞落桃林之下
若乃山河阻絶飄零離别拔本垂淚傷根流血火入空
心膏流斷節木魅䁡睒山精伏孽横洞口而欹臥頓山
腰而半折戴癭䘖瘤藏穿抱穴况復風雲不感羇旅無
歸既傷揺落彌嗟變衰淮南云木葉落長年悲斯之謂
矣乃為歌曰建章三月火黃河千里槎若非金谷滿園
樹即是河陽一縣花桓大司馬聞而歎曰昔年移栁依
依漢南今看揺落悽愴江潭樹猶如此人何以堪
晉庾闡浮查賦曰有幽巖之巨木邈結根乎千仞體洪
傭以秀直枕瓌竒而特俊冠岑嶺以高栖獨雍容於嵒
峻混全朴於不才倬淩霄而絶韻故能紆餘盤􁕍森蕭
頽靡陽飄颷結華裂水灑遺美賈於翠壁蹷懸根於朽
壤曵洪波於海湄鼔長風而飄蕩旦馺波而乗飛潦夕
舉浪而赴奔潮吹雲霧而出洞穴灌炎石而過沃焦江
河不俄晷萬里不一朝
贊晉郭璞甘水聖木贊曰醴泉睿木飬齡盡性增氣之
和去神之冥何必生知然後為聖又不死樹贊曰萬物暫
見人生如寄不死之樹壽蔽天地請藥西姥焉得如羿
啓梁元帝為妾𢎞夜姝謝東宫賚合心花釵啓曰未得
投壺先應含笑不因鸞鳳自能歌舞夜姝昔徃陽臺雖
逄四照曾遊澧浦慣識九衢未有仍代爵釵還勝翠羽
飾以南金裝茲麗玉修靡夫人本分章華之裏中山孺
子獨荷春宫之㤙有志當熊無期投閣
　　松
毛詩徂徠之松又曰松桷有舄路寢孔碩又曰陟彼景
山松栢丸丸松桷有挻旅楹有閒寢成孔安乂曰山有
喬松隰有游龍又蔦與女蘿施於松柏又檜檝松舟
禮記曰其在人也如松柏之有心也故貫四時而不改
柯易葉
左傳曰晉侯使張骼輔躒致楚師求御於鄭鄭人卜宛
射犬吉子太叔戒之曰大國之人不可與也對曰世無
有衆寡其上一也太叔曰不然部婁無松柏又曰楚夾
敖即位王子圍為令尹(康王/弟也)鄭行人子羽曰是謂不宜
必代之昌松柏之下其草不殖(言楚君弱令尹/強物不兩盛也)
論語曰歲寒然後知松柏之後凋也又曰夏后氏以松
禮斗威儀曰君乗木而王則松為常生
穆天子傳曰天子升長松之墱
尸子曰荆有長松文梓
吕氏春秋曰故百仞之松本傷於下而末槁於上
列仙傳曰仇生赤當湯時為木正常食松脂自作石室
周武王祠之又曰偓佺好食松實能飛行逮走馬以松
子遺堯堯不能服
漢書曰賈山言治亂曰秦東窮燕齊南極吳楚江湖之
上瀕海之觀畢至道廣五十歩三丈而樹厚築其外隠
以金椎樹以青松為馳道之麗至於此也
焦贑易林曰温山松柏鸞鳳以庇
漢官儀曰秦始皇上封太山逄疾風暴雨頼得松樹因
休其下封為五大夫
聖賢冡墓記曰東平思王歸國思京師後薨葬東平其
冢上松柏皆西靡
張勃吳録曰丁固夢松樹生其腹上謂人曰松字十八
公也後十八年其為公乎
廣州先賢傳曰猗頓至孝母䘮猗獨立墳歴年乃成居
䘮踰制種松柏成行
晉書曰山濤遭母䘮歸鄉里濤雖年老居䘮過禮手植
松柏
嵩髙山記曰嵩嶽有大樹松或百嵗千嵗其精變為青
牛或為伏龜採食其實得長生
抱朴子曰天陵偃盖之松大谷倒生之栢
王羲之遊四郡記曰永寧縣界海中有松門西岸及嶼
上皆生松故名松門
周景式廬山記曰石門北巖即松林也南臨石門澗澗
中仰視之離離如駢麈尾號麈尾松
𤣥中記曰松脂淪入地中千嵗為茯苓
神境記曰滎陽郡南有石室室後有孤松千丈常有䨇
鶴晨必接翮夕輙偶影傳曰昔有夫婦二人俱隠此室
年既數百化成䨇鶴
夢書曰松為人君夢見松者見人君也
離騷曰山中人兮芳杜若飲石泉兮䕃松柏
古詩曰嘉樹生朝陽凝霜封其條
先聖本紀曰許由欲觀帝意曰帝坐華堂靣䨇闕君之
榮顧亦得矣余坐華堂森然有松生於戸雲生於牖雖
靣䨇闕異乎鸞之榮崑崙余安知其所以取榮哉帝美
由師之
玉䇿曰千載松柏樹枝葉上杪不長望如偃盖其中有
物如青牛青羊人服皆萬嵗
宋書曰謝混與從子靈運齊名時人謂混風韻為髙日
望葵肅如寒風振松康樂凛凛如霜臺籠日
世説孫興公齋前種一株松枝高勢遠鄰居曰松樹非
不楚楚可憐但恐無棟梁用耳楓桞雖合抱亦何所施
張湛好於齋前種松柏時人曰張湛屋下陳屍又曰苻
堅平鄴糧竭馬無草削松木而食之
魏志曰孫權自將軍至合肥新城魏使滿寵赴之募壯
士數十日折松為炬從上風放火燒賊退
國語曰松柏之地其土不肥
泰山記曰岱宗小天門有秦時五大夫松在
史記曰松柏為百木長也而守宫闕
本草經曰松脂一名松肪温中乆服輕身延年
太公兵法曰周太姒夢周梓化為松
莊子曰天寒既至霜雪既降吾是知松柏之茂
漢武内傳曰藥有松柏之膏服之可延年
尚書曰岱畎絲枲鉛松怪石
詩魏劉公幹詩曰亭亭山上松瑟瑟谷中風風聲一何
盛松枝一何勁風霜正慘悽終嵗恒端正豈不罹霜雪
松柏有本性
晉傅𤣥詩曰飛蓬随飄起芳草摧山澤世有千年松人
生詎能百
晉許詢詩曰青松凝素髄秋菊落芳英
晉袁宏詩曰森森千丈松磊砢非一節雖無榱桷麗較
為棟梁桀
晉張華詩曰松生隴坂上百尺下無枝東南望河尾西
北隠崑崖綱風振山籟朋鳥夜驚離悲凉貫年節葱翠
恒若斯安得草木心不怨寒暑移
晉王凝之妻謝氏擬嵇中㪚詩曰遥望山上松隆冬不
能彫願想遊下憇瞻彼萬仭條騰曜未能升頓足俟王
喬時哉不我與大運所飄颻
梁范雲詠寒松詩曰脩條拂層漢宻葉帳天潯凌風知
勁節負霜見直心
賦齊王儉和竟陵王高松賦曰山有喬松峻極青䓗既
抽榮於岱嶽亦擢穎於荆峯若乃朔窮于紀嵗亦暮止
隆冰峩峩飛雪千里嗟萬有之必衰獨貞華之無已積
皓霰而爭光延㣲飇而響起
齊謝朓高松賦曰若夫脩幹垂䕃喬柯飛頴望肅肅而
既閑即㣲㣲而方靜懐風音而送聲當月路而留影乃
芊綿於廣隰亦迢逓於孤嶺青春爰謝靈物含明江臯
緑草曖然已平凌翠山而如剪施懸蘿而共輕至於星
廻窮紀沙鴈相飛同雲泱其無色陽光沈而滅暉豈彫
貞於寒暮不受令於霜威
梁沈約高松賦曰欎彼高松栖根得地託北園於上邸
依平臺而養翠若夫蟠株聳榦之懿含星漏月之竒經
千霜而得拱仰百仞而方枝朝吐輕烟薄霧夜宿迷鳥
羈雌露雖滋而不潤風未動而先知既梢雲於清漢亦
倒景於華池輕隂䝉宻喬柯布濩葉斷禽蹤枝通猨路
聼騷騷於既曉望隱隱於將暮曖平湖而漾青緑拂增
綺而籠丹素於是風急壟首寒浮塞天流蓬不息明月
孤懸檀欒之竹可詠鄹枚之客存焉清都之念方遠姑
射之想悠然擢柔情於蕙圃涌寶思於珠泉豈徒為善
之小樂離􁁂之短篇若此而已乎
贊宋謝惠連松賛曰松惟靈木擬心雲端跡絶玉除形
寄青巒子欲我知求之嵗寒
晉戴逵松竹賛曰猗歟松竹獨蔚山臯肅肅脩竿森森
長條
　　柏
山海經曰白於之山其上多柏土山多柏又曰三株樹
生赤水其為樹如栢葉皆為珠
尚書荆州曰杶幹栝柏
毛詩曰新甫之柏
漢武故事曰柏梁臺高二十丈悉以柏香聞數十里
列士傳曰延陵季子觧寶劒𢃄徐君墓柏樹
列仙傳曰赤松子好食柏實齒落更生
三輔黃圗曰漢文帝霸陵不起山陵稠種柏
東觀漢記曰李恂遭父母喪六年躬自負土樹柏常在
冡下
謝承後漢書曰陳留虞延為郡督郵光武廵狩至外黃
問延園陵柏樹株數延悉曉之由是見知
王隠晉書曰王裒痛父不以命終絶世不仕立屋墓側
旦夕常至墓前朝拜輙悲號斷絶墓前一柏樹裒常所
攀涕泣所著樹色與凡樹不同
晉宫閣名曰華林園栢二株
泰山記曰山南有太山廟種栢樹千株大者十五六圍
長老傳云漢武所種
從征記曰泰山廟中栢皆二十餘圍夾兩階赤眉嘗斫
一樹見血而止今斧瘡猶在
陳留耆舊傳曰季充䘮父冡側有盜夜斫充柏樹者充
手刃之
述征記曰柏谷谷名也漢武帝㣲行所至長傲賔於柏
谷者也谷中無廻車地夾以高原柏林䕃藹窮日幽暗
殆弗覩陽景
毛詩邶風曰柏舟衛頃公之詩也又鄘柏舟共姜自誓
也
文選曰青青陵上柏又曰松柏轉蕭瑟瞻彼陵上栢又
麝食栢而香又寒露拂陵苕女蘿辭松柏
漢書曰朱博為御史大夫府中列柏有野烏數千棲其
上
竇武上表曰今茲大寒過節城傍竹柏為傷絶
後漢方儲字聖明遭母憂負土成墳松栢數十株鸞烏
棲其上白兔遊其下
晉書曰庾蹇字升褒或有斬其父墓柏者莫知其誰乃
召鄰人于墓自責叩頭涕泣謝祖禰自後人莫之犯又
曰郭璞以王丞相為卦云有震厄公命駕西歩數里得
一柏樹截如公長置常寢卧處果震栢粉碎
宋書曰魯郡孔子舊廟有柏樹二十四株歴漢晉其大
連抱土人崇敬之莫犯也
荀卿子曰栢經冬而不彫蒙霜不變可謂得其真也
抱朴子曰大谷倒生之栢皆與天齊其長地等其乆
三輔舊事曰漢諸陵皆属太常有人盗松栢者弃市
廣雅曰一名汁栢
國語曰高山峻原不生草木松栢之地其土不肥
齊書曰王儉字仲寶司徒袁粲歎曰宰相之材也栝栢
豫章雖小已有棟梁之器
禮曰如松栢之有心
栢臺御史臺也
歌古歌曰平陵東松柏桐不知何人刼義公
古艶歌曰南山石嵬嵬松栢何離離上枝拂青雲中心
十數圍洛陽發中梁松樹竊自悲斧鋸截是松松樹東
西摧持作四輪車載至洛陽宫觀者莫不歎問是何山
林誰能刻鏤此公輸與魯班被之用丹漆薰用蘇合香
本自南山松今為宫殿梁又歌曰行行隨道經歴山陂
馬啖栢葉人啖栢脂不可常飽聊可遏饑
賦晉左九嬪松柏賦曰何竒樹之英蔚託峻岳之嵯峨
被𤣥澗之逶迤帶緑水之素波布秀葉之䓗蒨列踈實
之離離馥幽藹而永馨紛翕習以披離赤松遊其下而
得道文賔飡其實而長生詩人歌其榮蔚齊南山以永
寜
　　槐
春秋説曰槐木者虗星之精
爾雅曰守宫槐葉晝聶宵炕
周官曰靣三槐三公位焉
春秋元命苞曰樹槐聼訟其下
左傳曰趙宣子驟諌公患之使鉏麑賊之晨往寝門闢
矣盛服將朝尚早坐而假寐麑退而歎曰不㤀恭敬民
之主也賊民之主不忠弃君之命不信有一於此不如
死也觸槐而死
太公金匱曰武王問太公曰天下神來甚衆恐有試者
何以待之太公曰請樹槐於王門内有益者入無益者
距之
晏子春秋曰齊景公有所愛槐使人守之令曰犯槐者
刑傷槐者死有醉而傷槐者且加刑焉
莊子曰槐之生也入季春五日而兎目十日而鼠耳
三輔黃圖曰元始四年起明堂辟雍為博士舍三十區
為㑹市但列槐樹數百行諸生朔望㑹此市各持其郡
所出物及經書相與買賣雍雍揖讓論議樹下侃侃誾
誾
槐大葉而黑江東有樹與此相反名合昏槐
管子曰沃土其木宜槐
沈約宋書曰孔子夜夢三槐之間豐沛之郊有赤煙氣
驅車對楚西北觀之見芻兒敵鹿傷其左足薪而覆之
秦苻堅時關隴人歌曰長安大街兩邉樹槐下走大輪
上有鸞栖
淮南子曰老槐生火乆血為燐槐市學也樹以青槐燧人氏
秋取槐檀之火又曰天所覆地所載六合所包隂陽所
煦雨露所濡此皆父母所關於一和也父天母地故槐
榆與橘柚合而為兄弟有苗與三危通而為一家
抱朴子曰老槐生火人不怪
隋書曰高熲字昭𤣥一名敏領新都大監每坐槐棠樹
下以聼事至不依行列有司伐之上特令勿去以示後
人
宋書曰祖士雄廬側其庭前有槐樹光榮茂及雄居䘮
亦枯死服闋還茂高祖嘉之名其里為累德里
晉書大司馬府有老槐樹殷仲堪對而歎曰此樹婆娑
生意盡矣
魏陳王曹植魏德論曰武帝執政日白雀集於庭槐
魏都賦曰槐以䕃途
晉摯虞連理頌曰東宫正徳之内承華之外槐樹二枝
連理而生二幹一心以蕃本根
庾信枯槐賦曰開花建始之殿結實睢陽之園
賦晉傅選槐賦曰華葉扶疎參林蕭蔱松蘿寄生綿連
標末延袤千畝蓊欎晻藹
魏文帝槐賦曰文昌殿中槐樹盛暑之時余數遊其下
美而賦之王粲直登賢門小閣外亦有槐樹乃就使賦
焉有大邦之美樹惟令質之可嘉託靈根於豐壤被日
月之光華周長廊而開趾夾通門而駢羅承文昌之邃
宇望迎風之曲阿修幹紛其漼錯綠葉萋而重隂上幽
藹而雲覆下莖立而擢心伊暮春之既替即首夏之初
期鴻鴈遊而送節凱風翔而迎時天清和而温潤氣恬
淡以安治違隆暑而適體誰謂此之不怡
魏陳王曹植槐賦曰馮文昌之華殿森列峙乎端門觀
朱榱以振條㨿文陛而結根揚沉隂以博覆似明后之
垂恩在季春以初茂踐朱夏而乃繁覆陽精之炎景㪚
流曜以增鮮
魏王粲槐樹賦曰惟中唐之竒樹禀天然之淑姿超疇
畝而登殖作階庭之華暉形禕禕以暢條色采采而鮮
明豐茂葉之幽藹履中夏而敷榮既立本於殿省植根
柢其𢎞深鳥取棲而投翼人望庇而披襟
晉摯虞槐賦曰覧坤元之産殖莫茲槐之為貴爰表庭
而樹門膺論道而正位爾乃觀其誕狀察其攸居豐融
湛䨴蓊欎扶疎上拂華宇下臨脩渠湊以夷逕帶以通
衢鼓柯命風振葉致凉開明過於八闥兮重隂踰乎九
房
晉庾儵大槐賦曰余去許都將歸洛京舍于嵩岳之下
而植斯樹焉遂作賦曰有殊世之竒樹生中岳之重阿
承蒼昊之純氣吸后土之柔嘉若夫赤松王喬馮夷之
倫逍遥茂䕃濯纓其濵望輕霞而增舉垂高暢之清塵
若其含真抱朴曠世所希降夏后之卑室作唐虞之茅
茨潔昭儉以驕奢成三王之懿資故能著英聲于來世
超羣侣而垂暉仰瞻重幹俯察其隂逸葉横被流枝蕭
森下覆靈沼上蔽高岑孤鵠徘徊寡雀悲吟清風時至
惻愴傷心將騁軌以輕運安久留而涕滛
　　桑
爾雅曰女桑桋桑檿桑山桑
易曰繫于苞桑
尚書曰厥篚檿絲
山海經曰宣山上有桑大五十尺其枝四衢(枝交/四出)葉大
尺赤理青華名之曰帝女之桑又曰陽谷上有扶桑十
日所浴又曰東北海外赤水在圎丘南有三桑而無枝
皆高百仞又曰衡山多桑
毛詩曰蠶月條桑又曰猗彼女桑又曰肅肅鴇行集于
苞桑又曰桑之落矣其黃而隕又曰無折我樹桑又曰
桑之未落其葉沃若又曰春日載陽爰求柔桑又曰交
交黄鳥止于桑又曰星言夙駕稅于桑田又曰蒸在桑
野
禮記儀注曰后妃齋戒將夫人世婦出采桑
左傳曰晉公子重耳出奔及齊齊桓公妻之將行舅犯
等謀於桑下蠶妾在上聞之以告姜氏姜氏殺之(姜氏/重耳)
(妻/也)謂公子曰子有四方之志其聞之者吾殺之矣又曰
趙宣子田於首山舍于翳桑見靈輒餓曰不食三日矣
為之簟食與肉寘諸槖以與之既而與為公介倒㦸以
禦公徒而免之問何故曰翳桑之餓人也
春秋孔演圗曰孔子母徴在遊大冢之陂睡夢黑帝使
請與已交語曰女乳必於空桑之中覺則若感生丘於
空桑之中
穆天子傳曰甲寅天子作居范宫以觀桑者乃飲于桑
中天子命桑虞出桑者用禁暴民
列子曰晉文公㑹欲伐衛公子鉏仰而笑公問何笑曰
臣之鄰人有送其妻適私家者道見桑婦恱而與言然
顧視其妻亦有招之者矣臣竊笑此公悟其言乃止引
師還未至而有伐其北鄙者
離騷曰路室女之方桑孔子遇之以自待
吕氏春秋曰伊尹之母居伊水之上孕夢有神告之曰
臼出水而東走無顧明日視臼出水告其鄰東走顧其
邑盡為水身因化為桑有莘氏採桑得嬰兒空桑之中
獻之於君君令乳之命曰伊尹
史記曰吳公子光伐楚㧞居巢鍾離初楚邉邑卑梁之
處女與吳邉邑之女採桑二女家相怒喧兩國邉邑邉
邑長聞之怒而攻滅吳之邉邑吳王怒故遂伐楚兩都
又曰伊陟相太戊亳有祥桑穀共生於朝
貨殖傳曰齊魯千畝桑其人與千戸侯等
典術曰桑木者箕星之精神木蟲食葉為文章人食之
老翁為小童
列女傳曰齊宿瘤女者初閔王遊東郭百姓盡觀宿瘤
女采桑如故王怪召問之對曰妾受父母教采桑不受
教觀大王王曰此竒女也聘迎之又曰陳辨女者陳國
采桑之女也晉大夫觧君甫使于宋道過陳遇采桑之
女止而戲之曰女為我歌吾將舍女女乃歌曰墓門有
棘斧以斯之夫也不良國人知之又曰秋胡子納妻五
日而婦采桑自投河而死
東觀漢記曰蔡君仲汝南人至孝王莾亂人相食君仲
取桑椹赤黑異器賊問所以云黑與母赤自食賊義之
遺鹽二斗
謝承後漢書曰張堪為漁陽太守勸民耕種百姓歌之
曰桑無附枝麥穗兩岐張君為政樂不可支
蜀志曰先主舍東南角籬上有桑樹生高五丈餘遥望
幢幢如小車葢往來者皆怪此樹非凡或謂當出貴人
先主少時與宗中諸兒於樹下戲言吾必當乗此羽葆
車盖
益州耆舊傳曰何祗夢桑生井中趙直占曰桑非井中
之物桑字四十八君壽恐不過此祗年四十八而卒
搜神記曰舊説有人逺征家有一女馬一疋女思父乃
戲馬曰爾能為我迎得父吾將嫁汝馬乃頓韁而去迎
得父來後馬見女輒怒父問之女具以告父乃殺馬曝
皮於庭女之皮所曰爾馬也而欲人為婦自取屠剝何
如言未竟蹶然忽起卷女而行父失女後於大桑樹枝
間得女乃皮盡化為蠶績樹上其繭厚大異常鄰婦取
飬之其收亦倍今世謂蠶為女兒古之遺語也
春秋元命苞曰姜嫄遊閟宫其地扶桑履大人迹生稷
漢書曰陳留申屠蟠耻郡無義士遂閉門飬志蓬戸菜
室依大桑樹以為棟梁又曰汝南尹昆為汝隂縣功曹
令新到官問曰園中有桑以食蠶何如昆曰非初至所
務
崔鴻三十國春秋後燕錄曰初皝之遷于龍城植松為
社主及秦滅燕大風吹㧞後數年度社處忽有桑二根
生焉先是遼川無桑及廆通于晉求種江南平川之桑
由晃始也
晉令曰丞尉以官舍有桑果皆給之其無桑及不滿三
百株皆使吏卒隨間於官舍種桑滿三百株
神異經曰東方有樹焉高八十丈敷張自輔葉長一丈
廣六尺名曰扶桑有椹焉長三尺五寸
述異記曰桓仲為江州刺史遣人周行廬山兾覩靈異
既陟崇巘有一湖生桑樹有敗艑赤鱗魚使者渴極欲
往飲水赤鱗張鰭向之使者不敢飲
十洲記曰扶桑在碧海中上有天帝宫東王所治有椹
樹長數千丈二千圍同根更相依倚故曰扶桑仙人食
根體作紫色其樹雖大椹如中夏桑也九千嵗一生實
味甘香
括地圖曰化民食桑二十七年化而身裏九年生翼十
年而死
孟子曰五畝之宅樹之以桑
禮記曰古者天子諸侯必有公桑蠶室近川而為之又
曰鳴鳩拂其羽戴勝降于桑又曰季春之月命野虞無
伐桑柘又曰桑弧蓬矢
汜勝之書曰五月種桑取椹著水中濯洗取子隂乾之
治肥田十畝荒乆不耕者先好耕治之黍椹子各三升
合種之黍桑俱生鉏之桑令疎條適黍熟穫之放火燒
之當逆風起火桑至春生一畝食三箔蠶
本草經曰桑根㫄行出土上者名伏虵治心痛
晉書曰賈后廢愍懷太子時桑生於西廂長數日枯十
二月后生太子
齊書曰太祖宅在武進宅南有桑樹擢本三丈橫出四
枝如車葢上年數嵗遊於下從兄敬宗謂曰此樹為汝
生也
詩後漢宋子侯董嬌嬈詩曰洛陽城東路桃李生路傍
花花自相對葉葉自相當春風東北起花葉正低昂不
知誰家子提籠行采桑纎手折其枝花落何飄揚請謝
彼姝子何為見損傷高秋八九月白露變為霜終年㑹
飄墮安得乆馨香秋時自零落春月復芬芳何如盛年
去歡好永相㤀吾欲竟此曲此曲愁人膓歸來酌羙酒
挾瑟上高堂
魏陳王曹植艶歌曰出自薊北門遥望湖池桑枝枝自
相植葉葉自相當
梁簡文帝采桑詩曰春色映空來先發院邉梅細萍重
疉長新花歴亂開連珂徃淇上接幰至叢臺叢臺可憐
妾當窓望飛蝶忌跌行衫領熨斗成褫襵寄語采桑伴
訝今春日短枝髙攀不及葉細籠難滿
梁吳筠采桑詩曰賤妾思不堪采桑渭城南帶減連枝
綉髮亂鳳皇簮花舞依長薄蛾飛愛綠潭無由報君信
流涕向春蠶又陌上桑詩曰嫋嫋陌上桑䕃陌復垂塘
長條繫白日細葉隠鸝黄蠶饑妾復思拭淚且提筐故
人寜知此離恨煎人腸
梁劉邈萬山見采桑人詩曰倡女不勝愁結東下青樓
逐伴西蠶路相携南陌頭葉盡時移樹枝高乍易鈎絲
䋲挂且脱金籠冩復收蠶饑日已暝詎為使君留
梁王臺卿詠陌上桑詩曰令月開和景處處動春心挂
筐須葉滿息倦重枝隂
陳徐伯陽賦得日出東南隅詩曰朱城璧日啓朱扉青
樓含照本暉暉逺映陌上春桑葉斜入秦家緗綺衣羅
敷粧粉能佳麗鏡前新梳倭堕髻圎籠裊裊挂青絲鐵
鉤冉冉勝丹桂蠶饑日晚蹔生愁忽逄使君南陌頭五
馬停珂遣借問䨇臉含嬌特好羞妾壻府中輕小吏即
今來徃專城裏欲識東方千騎歸藹藹日暮紅塵起
賦魏繁欽桑賦曰上似華葢紫極比形下象鳳闕萬桷
一楹叢枝互出乃錯乃并曄曄隆暑凉風自生㣲條纎
繞隨風浮沉陽蜩鳴其南枝寒蟬噪其北隂秋風忽其
將來咸感節而悲吟玩庇䕃之厚惠情眷眷而愛深
晉陸機桑賦曰皇太子便坐葢本將軍直廬也初世祖
武皇帝為中壘將軍植桑一株世更二代年漸三紀扶
疏豐衍抑有瑰異焉夫何佳樹之洪麗超託居乎紫庭
羅萬根以下洞矯千條而上征豈民黎之能植乃世武
之所營故其形瑰族類體艶衆木黄中爽理滋榮煩縟
綠葉興而盈尺崇條蔓而曾尋希太極以延峙暎承明
而廣臨革飛鴞之流響想鳴鳥之遺音惟厯數之有紀
恒依物以表德豈神明之所相將我皇之先識跨百世
而勿翦超長年以永植
晉潘尼桑樹賦曰從明儲以省膳憇便房以偃息觀茲
樹之特偉感先皇之攸植蔚蕭森以四射邈洪庸而端
直爾乃徘徊周覧俯仰逍遥俛睨靈根上眺修條洞芳
泉於九壤含溢露於清霄倚增城之飛觀拂綺窓之疏
寮下迢遞以極望上扶疎而參差匪衆鳥之攸萃相皇
鸞之羽儀理有㣲而至顯道有隠而應期豈皇晉之貞
瑞兆先見而啓茲起尋抱於纎毫崇萬匱於始基
晉傅咸桑樹賦曰世祖昔為中壘將軍於直廬種桑一
株迄今三十餘年其茂盛不衰皇太子入朝以此廬為
便坐伊茲樹之僥倖䝉生生之渥惠降皇躬以斯植遂
𢎞茂於聖世厥茂伊何其大連尋脩柯逺揚洪條梢槮
布繁枝之沃若播宻葉以垂隂䕃華㝢而作凉清隆暑
之難任以厥樹之巨偉登九日於朝陽且積小以高大
生合抱於毫芒猶帝道之將升亦累徳以彌光湯躬禱
於斯林用獲雨而興商惟皇晉之基命爰於斯而發祥
從皇儲於斯館物無改於平生心惻切以興思思有感
於聖明歩徬徨以周覽庶髣髴於儀形
贊晉郭璞帝女桑贊曰爰有洪桑生濵淪潭厥圍五丈
枝相交叅園客是采帝女所蠶
　　榆
爾雅曰藲莖無姑其實夷
説文曰榆白枌也榆有刺莢為蕪荑
毛詩曰山有樞隰有榆
禮記内則曰槿荁枌榆免薧滫髄以滑之
春秋元命苞曰三月榆莢落
管子曰五沃之土其榆條長
史記天官書曰凡望雲氣平望在桑榆上餘二千里
莊子曰鵲上高城之垝而巢於高榆之顛城壞巢折凌
風而起故君子之居世也得時則蟻行失時則鵲起
韓詩外傳曰楚莊王將伐晉敢諫者死孫叔敖進諫王
曰臣園中有榆榆上有蟬蟬方奮翼悲鳴飲清露不知
螗蜋之在後也
漢書郊祀志云高祖禱豐枌榆社又天文志曰成帝河
平元年旱傷麥民食榆皮又循吏傳曰龔遂為渤海太
守勸民務農桑令種榆一口一樹
桓譚新論曰劉子駿信方士虗言謂神仙可學余見其
庭下有大榆樹久老剝折指謂曰彼樹無情然猶朽蠧
人雜欲愛養何能使之不衰
崔寔四民月令曰榆莢成者收乾以為旨蓄色變白將
落收為醬隨節早晚勿失其適
魏志曰鄭渾為魏郡太守課百姓乏材木乃課種榆為
籬
嵇康飬生論曰豆令人重榆令人眠愚智所知也
博物志曰食枌榆則眠不欲覺
晉宫閣名曰華林園榆十九株
雜五行書曰舍北種榆九株蠶大得
毛詩義疏曰駮駮馬梓榆駮犖遥視似駮馬
趙書曰從幽州大道滹沲河造浮橋植行榆五十里署
行宫
廣志曰有姑榆有郎榆郎榆無莢村人任車用至善蠶
者出渤海東光以供官
石虎鄴中記曰襄國鄴路千里之中夾道種榆盛暑之
月人行其下
幽明錄曰虎晚家有皂莢樹有神隔路有大榆樹
古傳曰是雌雄晚被斫此樹枯死
范子計然曰蕪荑出地赤心者善
淮南子萬畢術曰八月榆檽令人不飢
汜勝之書曰種木無期因地為時三月榆莢雨時高地
強土可種木
風俗通曰桑車榆轂聞聲數里
夢書曰榆為人君徳至仁也夢采榆葉受賜恩也夢居
樹上得貴官也
詩古詩曰天上何所有歴歴種白榆
書魏應璩與龐惠恭書曰頻見所上利民之術植濟南
之榆栽漢中之漆
　　桐
爾雅曰榮桐木
尚書曰嶧陽孤桐
禮曰季春之月桐始華
毛詩曰梧桐生矣于彼朝陽又曰椅桐梓漆爰伐琴瑟
詩義疏曰有青桐赤桐白桐白桐冝琴瑟今雲南䍧牱
人績以為布
周書曰清明之日桐始華不華嵗大寒
禮斗威儀曰君乗火而王其政平梧桐為常生
莊子曰外乎子之神勞乎子之精倚樹而吟據梧而暝
又曰鴛雛發南海而飛到北海非梧桐不止非竹實不
食
吕氏春秋曰成王與唐叔虞燕居援桐葉以翦珪以告
曰以此封汝虞喜以告周公周公請封虞王曰余與虞
戲周公曰臣聞之天子無戲言於是遂封叔虞於晉
鄒山記曰鄒山古之嶧陽魯穆公改為鄒今鄒山嶧陽
猶多桐樹
齊地記曰城北十五里有桐臺即梧宫
異苑曰晉武帝世吳郡臨平岸出一石打之無聲以問
張華華云取蜀中桐材刻作魚形扣之則鳴矣於是如
言音聞數里
句吳平州門前忽生一株青桐樹上有謡歌之聲平惡
而斫殺平隨軍北虜首尾三載死桐欻自還立於故根
上聞樹巔空中歌曰死樹今更青吳平尋當歸適聞殺
此樹已復有光輝平尋歸如鬼謡
祖台之志恠曰騫保至檀丘塢上北樓宿暮鼓二中有
人著黃練單衣白帢從人持炬火上樓保懼藏壁中須
㬰有二婢上帳使迎一女子上與白帢人入帳宿未明
白帢輒先去保因入帳中問侍女子向去者誰答曰桐
郎道東廟樹是至暮二更桐郎復來保乃斫取之縳著
樓柱明日視之形如人長三尺餘檻送詣丞相渡江未
半風浪起桐郎得投入水風波乃息
秦記曰初長安謠云鳳皇止阿房苻堅遂於阿房城植
桐數萬株至慕容冲入阿房而居冲小字鳳皇
廣志曰梧桐有白者異國有白木其葉有白毛取其毳
淹漬滑績織以為布也
何遜遊山記曰吹臺有高桐皆百圍嶧陽孤桐方此為
劣
王孚安成記曰府君諱保如今樹梧於苞兩邉柯葉菴
藹炎暑為之清涼百姓列宅其間
管子曰五沃之土其木冝桐
莊子曰空門來風桐乳致巢(注曰門户空風喜投之桐/子似乳著葉而生鳥喜投)
(之/也)
淮南子曰智有所不足故桐不可與為弓
萬畢術曰桐木成雲
董仲舒請雨書曰秋以桐魚九枚
遁甲書曰梧桐不生則九州異君
王逸曰木有狀桑梧桐松栢皆受氣淳矣異於群類者
新論曰神農皇帝削桐為琴
崔琦七蠲云爰有梧桐生于𤣥谿傳根朽壤託險生危
枚乗七發曰龍門之桐百尺無枝其中欎結輪囷扶疏
以分離其根半死半生冬則風漂霰雪飛
張恊七命曰寒山之桐出自太冥含黄鍾以吐幹據蒼岑
以孤生
孟子曰今有場師舍其梧檟養其樲棘則為賤場師焉
蘇子曰夫人生一世若曉露之託桐葉耳其與幾何
古今注曰昭帝元鳯二年馮翊獻桐枝長六尺九枚三
葉也
詩魏明帝詩曰雙桐生空井枝葉自相加通泉浸其根
𤣥雨潤其柯
晉司馬彪與山巨源詩曰苕苕椅桐樹寄生於南岳上
陵青雲霓下臨千仞谷處身孤且危於何託余足昔也
植朝陽傾枝俟鸞鷟今者絶世用倥偬見廹束班匠不
我顧牙曠不我錄焉得成琴瑟何由揚妙曲卞和潜幽
巖誰能證竒璞冀望神龍來揚光以見燭
宋伏系之詠椅桐詩曰亭亭椅桐欎茲庭圃翠條疎風
綠柯䕃宇
宋鮑昭山行見孤桐詩曰桐生叢谷裏根孤地寒隂未
霜葉已肅不風條自吟不願見雕斵為君堂上琴
齊謝朓遊東堂詠桐詩曰孤桐北窓外高枝百丈餘枝
生既婀娜葉落更扶疏無華復無實何以贈離居裁為
珪與璋足可命參墟
梁簡文帝賦得䨇桐生空井詩曰季月䨇桐井新枝雜
舊株晚葉藏栖鳳朝花拂曙烏
梁王筠奉酬從兄臨川桐樹詩曰伊昔擅羽儀待價龍
門垂優游清露㸃徽穆惠風吹月上隂陽幹雲覆死生
枝公子存高尚聊用影華池棲鸞既不重舞鶴復何施
方同㪚木爨清響竟誰知
梁沈約詠梧桐詩曰秋還遽已落昏曉猶未荑㣲葉雖
可賤一翦或成珪
賦晉傅咸梧桐賦曰美詩人之攸貴兮覽梧桐乎朝陽
蔚菶菶以萋萋兮欎株列而成行夾二門以駢羅作館
寓之表章
晉夏侯湛愍桐賦曰有南國之陋寢植嘉桐乎前庭闡
洪根以誕茂豐修幹以繁生納谷風以疏葉含春雨以
濯莖濯莖夭夭布葉藹藹蔚童童以重茂䕃蒙蒙而相
盖蔽隂澹之南表覆陽阿之北外於是詰朝之暇歩趾
前廡春以逰目夏以清暑昔詩人之所稱美厥生之攸
竒植匪岡其不滋識非條其不儀
宋袁淑桐賦曰越衆木之薰蕕勝雜樹之藻縟信爽幹
以弱枝實裏素而表綠若乃根荑條茂跡曠心冲貞觀
於曾山之陽抽景於少澤之東被籍兮烟霞懐珮兮星
虹儀丹丘之瑞羽栖清都之仙宫
齊王融應竟陵王教桐樹賦曰梧桐生矣于邸岫之曾
隈儀龍門而挿幹佇鳳羽以抽枝縱楚宫而㽞稱籍􁚘
館以翻聲直不䋲而特秀圎匪規而天成同歳草以委
暮共辰物而滋榮豈遠心於自外寕有志於孤貞
梁沈約桐賦曰龍門之桐逺望青葱專巖擅嶺或孤或
叢枝封暮雪葉映晝虹抗蘭橑以栖龍拂雕窓而團露
喧宻葉於鳳晨宿高枝於鸞暮合影陽崖摽峯東陸俯
結𤣥隂仰成翠屋乍髣髴於行雨時徘徊於丹轂遶齊
綵於碧林豈慙光於若木又八詠悲落桐曰悲落桐悲
落桐早霜露燕至葉未抽鴻來枝已素幽根未蟠結孤
株復危絶初不照光景終年負霜雪勿言草木賤徒昭
君末光末光不徒昭為君含噭咷陽阿泫綠水隂枝苦
寒蜩厚德非所任不敢虗其心若逄陽春至吐緑照清
潯
贊郭璞梧桐賛曰桐實嘉木鳳凰所栖爰伐琴瑟八音
克諧歌以永言雝雝喈喈
宋孝武孤桐賛曰珍無隠德産有必甄資此孤幹獻枝
楚山梢星雲界衍葉炎廛名列貢寶器賛虞絃
　
　
　
　
　
　
　
　
　
　
　
　
　
　
　藝文類聚卷八十八
欽定四庫全書
　藝文類聚卷八十九　　唐　歐陽詢　撰
　木部中(楊栁/楓)　(檉章/豫)　(椒患/無)　(梓樹/朱)　(桂子/君)
　　　　(樅/楸)　　(檜/櫟)　　(茱茰/楛)　(柟夀/靈)　(柞貞/女)
　　　　(長生/橚)　(木槿/若木)　(樗歡/合)　(木蘭/杉)　(夫移/并閭)
　　　　(荆/梔)　　(棘/竹)　　(黄連/)
　　楊栁
爾雅曰旄澤柳楊蒲柳
左傳曰董澤之蒲
莊子曰支離叔觀於冥伯之邱崑崙之墟黄帝之所休
俄而柳生其左肘
戰國䇿曰楚有養由基善射去楊葉百歩而射之百發
百中
漢書曰昭帝時上林苑中大柳樹斷臥地一朝起生枝
葉有蟲蝕其葉爲字曰公孫病已立及昭帝崩亾嗣大
臣迎立昌邑王王即位淫亂失道霍光廢之更立昭帝
兄衞太子之孫是爲宣帝帝本名病已云
文士傳曰嵇康性絶巧能鍜家有一柳樹乃激水以圜
之夏天甚涼居其下遨戱及鍜
陶潛曰五柳先生不知何許人亦不詳姓字宅邉有五
柳因以爲號
許愼淮南子注曰展禽之家樹栁行惠德因號柳下惠
一曰邑名
琴操曰其思革子尹文子叔儋子相與爲友聞楚成王
賢俱往見之至嶔巖之間卒逢飄風暴雨共伏於空柳
之下衣寒糧乏自度不能俱活以革子爲賢乃供衣糧
與之二子遂凍餓而死革子見楚王楚王知其賢陳酒
設鍾鼓而樂之革子操琴而作别散之音楚王賜其百
金以葬二子
易大過卦曰枯楊生稊老夫得其女妻
焦贑易林豫之晉曰鵲巢柳樹鳩奪其處任力劣薄天
命不祜
毛詩曰折柳樊圃
毛詩義疏曰蒲柳之木二種一種皮正白可爲箭竿
傳曰董澤之蒲今人以爲其雚可爲矢又曰樹杞杞柳
也生水旁樹如柳葉麤而白木理微赤今人以爲轂
大戴禮曰正月柳稊稊者發葉也
爾雅曰檉河柳
說文曰楊蒲柳也從木昜聲檉河栁也從木聖聲柳小
楊也從木卯聲
晉中興書曰陶侃明識過人武昌道種柳人有竊之植
于其家侃見而識之問何以盗官柳種子
沈約宋書曰蕭惠開爲少府不得志寺内齋前香草蕙
蘭悉鏟除列種白柳
續搜神記曰上虞魏金家在縣北忽有一人著孝子服
皁笠手巾掩口來詣金家語曰居有錢一千萬銅器亦
如之大柳樹錢在其下取錢當得其書居大不吉僕尋
爲君作此便去自爾出三十年遂不復來金亦不取錢
盛𢎞之荆州記曰緣城堤邉悉植細柳綠條散風清隂
交陌
三齊略記曰臺城東南有蒲臺髙八丈始皇所頓處在
臺下縈馬至今蒲生猶縈似水楊而堪爲箭
孔氏志怪曰㑹稽盛逸嘗晨興路未有行人見門内柳
樹上有一人長二尺衣朱衣冠冕俯以舌䑛樹葉上露
良久忽見逸神意如驚遽即隠不見
管子曰五沃之土宜柳
孟子曰性猶杞柳義猶桮棬
崔寔四民月令曰三月三日以及上除采柳絮可以愈
瘡
夢書曰楊爲使者
本草經曰柳花一名絮
論語曰鑚燧改火春取柳榆木
毛詩曰昔我往矣楊柳依依又曰東門之楊其葉牂牂
又曰東門之楊刺時也婚姻失時男女多違又曰北山
有柳又曰菀彼柳斯鳴蜩嘒嘒又曰菀柳刺幽王也暴
虐而刑罰不中有菀者柳不尚息焉又曰楊之水不流
束蒲
文選曰長楊映碧沼修楊夾廣津又曰細柳夾道生又
曰髙楊拂地垂又曰二月楊花滿路飛又曰春林本自
竒楊柳最相宜又曰長楊䕃清沼鬱鬱園中柳又曰柳
條恒著地弱柳䕃修衢
古樂府有折柳曲
三齊略記曰劉悛之爲益州刺史獻蜀柳數株條甚長
狀若絲縷武帝植於太昌靈和殿前常翫嗟之曰楊柳
風流可愛似張緖當年其見賞如此
世說曰晉王恭字孝伯美姿容人多恱之或目之濯濯
如春月之柳又曰桓温自江陵北行往少時所種柳處
皆十圍慨然歎曰木猶如此人何以堪攀枝執條泫然
流涕又曰顧愷之字長康癡信小術桓𤣥嘗以一葉柳
紿之曰此蟬翳葉也以自蔽人不見已愷之引葉自蔽
𤣥就溺焉愷之信不見以珍重之俗傳愷之有三絶此
癡之一絶
山海經曰沃民之國有白柳
戰國䇿曰夫楊横樹之則生倒樹之亦生折而樹之又
生然十人拊之一人拔之則無楊矣且以十人衆拊易
生之物然而不勝一人拔者何也拊之難而去之易故
也
古今注曰楊貟葉弱蔕微風則大搖一名髙飛一名獨
搖
先賢傳曰鄭敬以蒹葭爲席杞隨柳之隂
漢書曰有細柳營
詩古詩曰白楊初生時乃在豫章山上葉拂青雲下根
通黄泉
梁簡文帝詠柳詩曰垂隂滿上路結草早知春花絮時
隨鳥風枝屢拂塵欲散依依彩時要歌吹人又折楊柳
詩曰楊柳亂成絲攀折上春時葉宻鳥飛礙風輕花落
遲城髙短簫發林空畫角悲曲中無别意併是爲相思
又和湘東王陽雲樓檐柳詩曰曖曖陽雲臺春柳發新
梅柳枝無極軟春風隨意來潭沲青帷閉玲瓏朱扇開
佳人有所望車聲非是雷
梁元帝詠陽雲樓檐柳詩曰楊柳非花樹依樓自覺春
林邉通粉色葉裏映紅巾帶日交簾影因吹掃席塵拂
簷應有意偏宜桃李人又折楊柳詩曰巫山巫峽長垂
柳復垂楊同心宜同折故人懷故鄉山似蓮花艶流如
明月光寒夜猨鳴徹遊子淚沾裳又綠柳詩曰長條垂
拂地輕花上逐風露霑疑染綠葉小未鄣空
梁劉邈折楊柳詩曰髙樓十載别楊柳濯絲枝摘葉驚
開駛攀枝恨久離年年阻音息月月減容儀春來誰不
思相思君自知
梁沈約翫庭柳詩曰輕隂拂建章夾道連未央因風結
復解霑露柔且長楚妃思欲絶班女淚成行留人未應
去爲此還故鄉
陳祖孫登詠柳詩曰馳道藏烏日鬱鬱正翻風抽翠爭
連影飛緜亂上空髙葉臨秦塞長枝拂漢宮欲驗傷攀
折三春横笛中
賦魏文帝柳賦曰昔建安五年上與袁紹戰於官渡時
余始植斯柳自彼迄今十有五載矣感物傷懷乃作斯
賦曰伊中域之偉木瑰姿妙其可珍彼庶卉之未動固
肇萌而先辰應隆時而繁育揚翠葉之青純修幹偃蹇
以虹指柔條阿那而虵伸上扶疎而孛散下交錯而龍
鱗在余年之二七植斯柳乎中庭始圍寸而髙尺今連
拱而九成嗟日月之逝邁忽亹亹以遄征昔周遊而處
此今倐忽而弗形感遺物而懷故俛惆悵以傷情
魏應瑒楊柳賦曰赴陽春之和節植纎柳以承涼攄豐
節而廣布紛鬱勃以敷陽三春倐其奄過景日赫其垂
光振鴻條而逺夀廻雲葢於中唐
魏繁欽柳賦曰有寄生之孤柳託余寢之南隅順肇陽
以吐牙因春風以揚敷交綠葉而重葩轉紛錯以扶疎
鬱青青以暢茂紛冉冉以陸離浸朝露之清液曜華采
之猗猗
魏王粲柳賦曰昔我君之定武改天届而徂征元子從
而撫軍植嘉木於兹庭歴春秋以逾紀行復出于斯鄉
覽兹樹之豐茂紛旖旎以修長枝扶疏而覃布莖森梢
以奮揚
晉成公綏柳賦曰宅京宇之西偏濵犢鼻之清渠啓横
門於大路臨九逹之通衢愍行旅之靡休樹雙柳於道
隅彌年載而成隂紛嬋媛而扶疎
晉伍輯之柳花賦曰步江臯兮騁望感春柳之依依垂
柯葉而雲布揚零花而雪飛或風廻而遊薄或霧亂而
飈零野淨穢而同降物均色而齊明
晉傅𤣥柳賦曰無邦壤而不植兮象乾道之屢遷紛猗
靡以從風兮若將往而復旋
序魏陳王曹植柳頌序曰余以閑暇駕言出遊過友人
楊德祖之家視其屋宇寥廓庭中有一柳樹聊戯刋其
枝葉故著斯文表之遺翰遂因辭勢以譏當今之士
　　檉
爾雅曰檉河柳
南越志曰綏南縣多連山檉松杞梓
詩梁簡文帝詠檉詩曰淩寒競貞節負雪固難虧無慙
雲母桂詎减珊瑚枝
頌梁江淹檉頌曰碧葉菴藹頳柯翕赩方陋筠檟逺笑
荆棘
　　椒
春秋運斗樞曰玉衡星散爲椒
爾雅曰檓大椒也(今椒實大/者名檓也)
山海經曰琴鼓之山其木多椒景山多秦椒
毛詩曰椒聊之實又曰貽我握椒男女結情好也
范子計然曰蜀椒出武都赤色者善秦椒出天水隴西
細者善
離騷曰雜申椒與菌桂又曰播芳椒兮成堂又曰奠桂
酒兮椒漿
荀卿子曰民之視我驩若父母其好我芬若椒蘭
應劭漢官儀曰皇后稱椒房取其實曼延盈升以椒塗
室亦取其温煖
張璠漢紀曰桓帝竇皇后崩中常侍曹節王甫欲以貴
人禮葬太尉李固自扶輿起𢷬椒自隨謂妻子曰若太
后不得配桓帝吾不生還矣
崔寔四民月令曰正月之旦進酒降神畢室家無大小
次坐先祖子孫各上椒酒於其家長稱舉白
魏志春秋同異曰鍾繇嬖庶子㑹之母黜其夫人文帝
命繇復焉繇恚忿飡椒致噤帝乃止
世說石崇以椒爲泥泥屋王君夫以赤石脂泥壁
援神契曰椒薑禦濕蒲益聰
博物志曰外國豉法以酒浸令極乾以麻油蒸之後曝
三日篩椒屑以意多少合投之胡椒酒方以好酒五升
乾薑一兩胡椒七十枚末好石榴五枚管收計著中下
氣
文選曰大王之風徘徊椒桂之間
本草曰蜀椒久服之頭不白令寒者熱熱者輕輕者重
出武都赤色者善
頌晉劉臻妻元日獻椒花頌曰美哉靈葩爰采爰獻聖
容歎之永夀於萬
銘晉成公綏椒華銘曰嘉哉芳椒載繁其實厥味惟珍
蠲除百疾肇惟嵗始月正元日永介眉夀以祈初吉
贊晉郭璞椒贊曰椒之灌植實繁有榛薫林烈薄馞其
芬辛服之不已洞見通神
　　梓
大傳曰伯禽康叔見周公三見而三笞商子曰二子盍
觀乎南山之隂見梓晉然實而俯(晉肅/貌)二子見商子曰
梓者子道也二子入門而趨登堂而跪周公拂其首勞
而食之
毛詩曰惟桑與梓必恭敬止又曰椅桐梓漆爰伐琴瑟
又曰北山有梓
左傳曰季孫爲己樹六檟於蒲圃東門之外定姒薨匠
慶請蒲圃之檟以爲櫬君子曰多行無禮必自及也
禮斗威儀曰君乘火而王其政和平梓爲長生
爾雅曰楰鼠梓
史記曰子胥告其人曰必樹梓吾墓上
漢書曰元帝初元年皇后曽祖父濟南平陵王伯墓門
梓柱卒生枝葉上屈劉向以爲王氏代漢之象是王莽
之嵗又曰衞子夫入宮嵗餘不得見涕泣請出曰吾昨
夢子夫中庭生梓樹出非吾吉乎
曹子建書曰斬泗濵之梓以爲筝也
　　桂
春秋運斗樞曰椒桂合剛陽
山海經曰招搖之山其上多桂臯塗之山上多桂木桂
林八樹在番禺東又曰所謂賁禺之桂
禮斗威儀曰君乘金而王其政訟平芳桂常生
春秋潛潭巴曰宫桂鳴下土諸侯號有聲
楚辭曰桂櫂兮蘭枻又曰桂棟兮蘭橑又曰結桂枝兮
延佇又曰桂樹叢生兮山之幽偃蹇連蜷兮枝相繚又
曰好桂樹之冬榮又曰沛吾乘兮桂丹
呂氏春秋伊尹說曰物之美者招搖之桂
戰國䇿曰蘇秦謂楚王曰楚國食貴於玉薪貴於桂
韓詩外傳曰宋玉因其友見楚襄王襄王待之無以異
讓其友其友曰夫薑桂因地而生不因地而辛女因媒
而嫁不因媒而親
列仙傳曰范蠡好食桂飲水賣藥人世世見之又曰桂
父象林人常服桂皮葉龜腦和之
漢書陸賈傳曰尉陀獻桂蠧二器
廣志曰桂出合浦而生必於髙山之巔冬夏常青其類
自爲林間無雜樹交趾置桂園
神仙傳曰離婁公服竹汁餌桂得仙許由父箕山得丹
石桂英今在中岳
闞子曰魯人有好釣者以桂爲餌黄金爲鉤
羅浮山記曰山頂有桂
臨海記曰石山望之如雪山有湖傳云金鵝之所集八
桂之所植
說文曰桂江南木百藥之長
爾雅曰梫木桂皮厚曰木桂一樹
漢武帝悼李夫人賦曰氣􁂋以悽戾兮桂枝落而銷亾
神焭焭而遙逝兮精浮游而去疆
淮南子曰王安好道感八公共登山少攀桂樹安作詩
曰攀桂樹兮聊淹留
異物志曰桂之灌生必粹其族柯葉不渝冬夏常綠匪
桂自植在乎嵩岳
文選曰秋風生桂枝又曰蒼蒼山中桂團團霜露色桂
枝生自直又曰桂樹冬榮
吳都賦曰丹桂灌叢
天台賦曰八桂森挺以凌霜桂椒信芳而非園林之實
廬山記曰山有三石梁廣不盈尺俯眄杳然無底吳猛
將弟子過此梁見老翁坐桂樹下以玉杯承甘露與猛
世說曰客問陳季方曰足下家君太邱有何功德而荷
天下重名荅曰吾家君譬如桂樹生太山之阿上有萬
仞之髙下有不測之泉上爲甘露所霑下爲川泉所潤
當斯之時桂樹焉知太山之髙川泉之深不知有功德
也
莊子曰桂可食故伐之夫人生天地之間猶騁駟而過
隙然在用之有盈篋㸑之不足食之則厭一則令人用
其身也若㸑之然故曰不足若用之於善則與天地相
弊
洞冥記曰鄷過國獻能言之龜青玉匣東方朔曰推桂
露以飲之置之於通風之器
漢武故事曰甘泉宮南有昆明池中有靈波殿皆以桂為
柱風來自香
拾遺記曰岱輿一名浮析北有玉梁千丈駕𤣥流之上
峰旁有丹紫白桂皆可爲舟始皇起定明臺窮四方木
南得煙丘碧樹闇河之北有紫桂成林羣仙餌焉
韓終采藥詩曰闇河之桂實大如栗得而食之後天而
老
離騷曰桂樹列兮紛敷吐紫華兮布條實孔鸞兮所居
今其集兮唯鴞又曰乘赤豹兮從文貍辛夷車兮結桂
旗又曰飲菌若之朝露兮構桂木以爲室又曰桂蠧不
知所淹留兮蓼蟲不知徙乎葵菜又曰葛藟纍于桂樹
兮
尸子曰春華秋英曰桂
文選曰青霞雜桂旗又曰桂棟留夏颷又曰矯菌桂以
紉蕙
詩梁范雲詠桂詩曰南中有八樹繁華無四時不識風
霜苦安知零落期
梁庾肩吾詠桂樹詩曰新叢入望苑舊幹别層城倩視
今移處何如月裏生
周王褒詠定林寺桂樹詩曰嵗餘彫晚葉年至長新圍
月輪三五映烏生八九飛
贊晉郭璞桂賛曰桂生南裔拔萃岑嶺廣莫熙葩凌霜
津頴氣王百藥森然雲挺
　　楓
山海經曰黄帝殺蚩尤棄其械化爲楓樹
離騷招魂曰湛湛江水兮上有楓
晉宫閣名曰華林園楓香三株
南方草木狀曰楓香樹子大如鴨卵二月華色乃連著
實八九月熟曝乾可燒惟九真郡有之
異苑曰烏傷陳氏有女未醮著屐遙上大楓樹顚了無
危閡顧曰我應爲神今便長去惟左蒼右黄當暫歸耳
家人悉出見之舉手辭訣於是飄聳輕越極䏲乃沒既
不了蒼黄之意每春輙以蒼狗黄犬設祀於樹下
爾雅曰楓聶天風則鳴故曰聶聶樹似白楊葉圎而岐
有脂而香今之楓香
古詩曰長楓千餘丈肅肅臨澗水
周書曰渠州言鳳皇集于楓樹有烏列侍
詩梁簡文帝賦得詠䟽楓詩曰萎綠映葭青疏紅分浪
白花葉洒行舟仍持送逺客
　　豫章
左傳曰白公作亂殺子西子期曰昔者以力事君不可
以終抉豫章以殺人而後死
莊子曰騰猿得豫章攬蔓而生長其間便也
陳留風土傳曰尉氏章樹生酸棗
淮南子曰豫章生七年可知
荆州記曰山陽縣豫章木徑可伐作鼓顙
　　無患
纂文曰無患木名也實可以去垢核黑如㙠問櫨木曰
無患何也荅曰昔有神巫曰無患此木能作符劾百鬼
則以此木爲棒殺之世人相傳以此木爲衆鬼所惡競
取爲器用以厭鬼故號無患
贊齊卞敬宗無患枕賛曰爰兹素朴名爲吉始匠人斯
製以獻君子
　　朱樹
說文曰朱松栢屬故類朱赤松也
山海經曰崑崙山上有朱樹
　　君子
晉宫閣記曰華林園中有君子樹三株
　　樅
爾雅曰松葉栢身曰樅
尸子曰松栢之鼠不知堂宻之有美樅
魯連子曰松樅髙千仞而無枝非夏王室無柱
　　檜
尚書曰杶幹栝栢
爾雅曰栢葉松身曰檜
祀應記曰孔子廟列七碑無象檜栢猶茂西北二里有
顔母廟廟象猶嚴有修
　　茱萸
說文曰榝似茱茰出淮南
風土記曰茱萸榝也九月九日熟色赤可采時也
洞林曰郭璞避難至新息有以茱茰令璞射之璞曰子
如赤鈴含𤣥珠案文言之是茱萸
異苑曰庾紹爲湘東郡王宗恊與紹中表且服茱萸酒
忽見紹來仍求酒執酒杯還置云有茱茰氣恊云惡之
邪紹云上官皆畏之况我乎
荆楚記曰九月九日佩茱茰食蓬餌飲菊花酒令人長
夀
續齊諧記曰汝南桓景隨費長房遊學謂之曰九月九
日汝南當有災厄急令家人縫囊盛茱萸繫臂登山飲
菊花酒此禍可消景如其言舉家上山夕還見雞犬一
時暴死長房曰此可代之今人九月九日登髙是也
離騷曰椒專佞以慢諂兮榝又充夫佩幃
賦晉孫楚茱萸賦曰有茱萸之嘉木植茅茨之前庭歴
漢女而始育關百載而長生森蔓延以盛興布綠葉於
紫莖鶉火西徂白藏授節零露既凝鷹隼飄厲攀紫房
於纎柯綴朱實之酷烈應神農之本草療生民之疹疾
　　柟
莊子曰騰猿得杉柟攬蔓枝而生長其間得便也
山海經曰搖碧山朝歌山脆山多柟負霜停翠
　　柞
詩曰陟彼髙岡析其柞薪其葉湑兮維柞之枝其葉蓬
蓬疏栩今柞殻爲斗可以染皁今俗及河内云杼斗或
橡斗又曰瑟彼柞棫民所燎矣又曰柞棫斯拔
爾雅曰栩杼
漢書曰五柞宫
風土記曰舜所耕多柞樹
　　楸
爾雅曰瑞楸梓常生
潘岳懷舊賦曰望彼楸矣感于余思
别賦曰望青楸之離霜
陳思王詩曰走馬長楸間
史記曰漢淮北滎南河濟之間千樹楸與千戸侯等
本草曰楸葉大而早脱故謂之楸榎葉小而早秀故謂之榎
　　櫟
詩疏曰周秦謂柞爲櫟河南謂蓼爲櫟
爾雅曰其實梂椒之屬其子房生爲梂(見/菊)
莊子曰匠石之齊至曲園見社櫟樹曰是不才故若是
之夀見夢曰若此文木也楂梨橘柚之属邪熟則剝故
不終天年
　　楛(苦戸切云/木中矢)
楛荆楚中貢簵楛
疏曰上黨人篾以爲箱器珎以爲釵
又上黨調問婦人欲質赭不竈中自有黄土買釵不山
中自有楛矢
詩曰瞻彼旱麓榛楛濟濟
文選曰彼榛楛之勿剪亦蒙茸於蕉萃
　　靈夀
漢書曰宣帝賜霍光靈夀杖
　　女貞
山海經曰太山多貞木
鄭氏婚禮謁文贊曰女貞之樹柯葉冬生寒凉守節險
不能傾
典術曰女貞木者少隂之精冬葉不落
晉宫閣名曰華林園女貞一株
頌晉蘇彦女貞頌曰昔東阿王作楊柳頌辭義慷慨㫖
在其中余今爲女貞頌雖事異於往作蓋亦以厲冶容
之風也女貞之樹一名冬青負霜䓗翠振柯淩風故清
士欽其質而貞女慕其名或樹之於雲堂或植之於階
庭
　　長生
洛陽宫殿簿曰明光殿前長生二株含章殿前長生一
株
晉宫閣名曰華林園長生六株萬年殿前長生二株
鄴中記曰金華殿後有皇后浴室種雙長生樹枝條交
於棟上團圍車蓋形冬日不彫葉大如掌至八九月乃
生華華色白子赤大如橡子不中啖也世人謂之西王
母長生樹
賦晉嵇含長生樹賦曰余嬰丁閔凶靡所定居老母垂
聖善之訓以爲生事愛敬沒則無改宜居墓次瞻奉威
靈兼覽藝文可以不殞先軌祗奉慈令遂家于墳左掃
除壇封種植松栢松栢之下不滋非類之草猥有長生
育于域内豈老母至行表徵于嘉木哉美我親之仁孝
固徵瑞之必招降祖宗之遺德振竒木之青條結根擢
幹載生無漸弱莖猗猗綠葉染染處隂冬而愈茂豈莖
葉之有㸃感自然以旌賢諒有道之不掩
　　木槿
爾雅曰椵木槿櫬木槿
說文曰舜木槿也朝華暮落
廣志曰日及木槿也
毛詩曰有女同車顔如舜華
禮記曰仲夏之月木槿榮
成相篇曰莊子貴支離悲木槿(成相出/淮南子)
晉宫閣名曰華林園有三株
外國圗曰君子之國多木槿之華人民食之去琅琊三
萬里
𤣥中記曰君子之國地方千里多木槿之華
羅浮山記曰木槿一名赤槿花甚丹四時敷榮
賦晉盧諶朝華賦曰覽庭隅之嘉木慕朝華之可玩俯
浸潤之泉壤仰晞影於雲漢
晉傅咸舜華賦曰佳其日新之美故種之前庭而爲之
賦覽中唐之竒樹禀冲粹之至清應青春而敷蘖逮朱
夏而誕英布夭夭之纖枝發灼灼之殊榮紅葩紫蔕翠
葉素莖含暉吐曜爛若列星朝陽照灼以舒暉逸藻采
粲而光明罄天壤而莫儷何菱華之足營
晉羊徽木槿賦曰有木槿之初榮藻衆林而閒色在青
春而資氣逮中夏以呈飾挹宵露以舒采暉晨景而吸
赩
晉夏侯湛朝華賦曰咨神樹之修異寔積陽之純精蜿
潛根以誕節據川壤以擢莖皎日升而朝華𤣥景逝而
夕零逮明晨而繁沸若静夜之衆星長莖攅起柔條列
布擢靈柯於時雨滋逸采於豐露灼煌煌以煒煒獨崇
朝而逹暮於是茂樹蒼蒼纖枝翩翩潛光玉朗綠葉翠
鮮
陳江揔南越木槿賦曰日及多名𬎼賔肇生東方記乎
夕死郭璞贊以朝榮潘文體其夏盛嵇賦憫其秋零此
則京華之麗木非於越之舜英南中斬草衆花之寶雅
什未名騷人失藻雨來翠潤露歇紅燥疉萼疑擎低莖
若倒朝霞映日殊未妍珊瑚照水定非鮮千葉芙蓉詎
相似百枝燈花復羞燃蹔欲寄根對滄海大願移華厠
綺筵井上桃蟲難可雜庭中桂蠧豈見憐乃爲歌曰啼
籹梁冀婦紅籹蕩子家若持花並笑宜笑不勝花趙女
垂金珥燕姬挿寶珈誰知紅槿艶無因寄狹邪徒令萬
里道攀折自咨嗟
頌宋顔延之赤槿頌曰日御北至夏德南宣玉蒸榮心
氣動上𤣥華繅間物受色朱天是謂珍樹含艶丹間
序晉蘇彦舜華詩序曰其爲花也色甚鮮麗迎晨而榮
日中則衰至夕而零莊周載朝菌不知晦朔况此朝不
及夕者乎苟映采於一朝燿頴於當時焉識夭夀之所
在哉余既翫其葩而歎其榮不終日
晉傅𤣥朝華賦序曰朝華麗木也
晉成公綏日及賦序曰日及者華甚鮮茂榮於仲夏訖
於孟秋
晉潘尼朝菌賦序曰朝菌者蓋朝華而暮落世謂之木
槿或謂之日及詩人以爲舜華宣尼以爲朝菌其物向
晨而結逮明而布見陽而盛終日而殞不以其異乎何
名之多也
晉嵇含朝生暮落樹賦序曰草木春榮秋悴此木朝生
暮落
書東方朔與丞相公孫𢎞借車馬書曰木槿夕死朝榮
士亦不長貧也
　　樗
詩曰蔽芾其樗又曰山有栲(栲山/樗也)又曰南山有樗
惠子曰吾有大樹人謂之樗其本擁腫不中繩墨小枝拳
曲不中規矩立於途匠者不顧今子之言大而無用衆
所同棄莊子曰何不樹之無何有之鄉廣莫之野逍遙乎
寢卧之下
　　木蘭
離騷曰朝搴阰之木蘭又曰朝飲木蘭之墜露
古今注曰孝哀帝元嘉元年芝生後庭木蘭樹上
神仙傳曰北海于君病癩見市有賣藥姓公孫帛因問
之公曰明日木蘭樹下當教卿明日往授素書二卷以
消灾救病無不愈者
洛陽宫殿簿曰顯陽殿前有木蘭二株
晉宫閣名曰華林園木蘭四株
戴延之西征記曰顯陽殿前有木蘭
賦晉成公綏木蘭賦曰許昌西園中木蘭樹余往觀之
遂爲賦曰覽衆樹之列植嘉木蘭之殊觀至于𤣥冥授
節猛寒嚴烈峩峩堅氷霏霏白雪木應霜而枯零草隨
風而摧折顧青翠之茂葉繁旖旎之弱條諒抗節而矯
時獨滋茂而不雕
　　夫栘
爾雅曰唐棣栘(似白楊江/東呼夫)
詩曰何彼穠矣棠棣之華又曰山有苞棣又曰六月食
薁及鬱(薁夫栘/也音郁)夫栘燕兄弟也閔管蔡之失道夫栘之
華萼不煒煒凡今之人莫如兄弟
禮記疏曰夫栘一名薁李一名鬰梅一名車下李一名
鬱
　　橚(音肅/)
景子春秋曰景公登青堂見斷橚淮門者令誅之晏子
諫曰前冕旒惡多見也黈纊塞耳惡多聞也人君自生
其民公曰趨舍之
　　若木
山海經曰灰野之山有赤樹青葉名曰若木
離騷曰折若木以拂日
淮南子曰若木在建木西上有十日其華照下地
贊晉郭璞若木贊曰若木之生崑山是濵朱華電照碧
葉玉津食之靈智爲力爲仁
　　合歡
本草經曰合歡味甘平生川谷安五臟和心志令人歡
樂無憂久服輕身明目生益州
仲長統昌言曰漢哀帝時有異物生於長樂宫東廡柏
樹及永巷南闥合歡樹議者以爲芝草也羣臣皆賀受
賜
古今注曰知蠲人之忿則贈以青囊一名合歡則㤀忿
枝葉若繁互相交結每一風來輙自相解不相牽綴嵇
康種之舍前
晉宫閣名曰華林園合歡四株
詩晉楊方合歡詩曰南鄰有竒樹承春挺素華豐翹被
長條綠葉蔽朱柯因風吐微音芳氣入紫霞我心羡此
木願徙著余家夕得遊其下朝得弄其葩爾根深且固
余宅淺且洿移植良無期歎息將如何
　　杉
爾雅曰披煔(今之/杉木)
晉咸康起居注曰侍御史秦武奏平陵前道東杉樹一
株萎死以備預栢栽補之請收陵令推劾
鄧德明南康記曰南野巘山有漢太傅陳蕃遙望兩杉
樹聳柯出嶺垂䕃覆谷
劉欣期交州記曰合浦東一百里有一杉樹葉落隨風
入洛陽城内漢時善相者云此休徵當出王者帝遣千
人伐樹役夫多死三百人坐株上食適足相容
遊名山志曰華子岡上紫杉千仞被在崖側又云金州
山西面杉疎偏爲白猨所棲竟夕哀鳴行人所惡
頌梁江淹杉頌曰桐梓舊麗松栝稱竒焉如兹品獨秀
青崖羣木斂望雜卉不闚長入煙氛永驂鸞螭
　　并閭
廣雅曰并閭㯶也
山海經曰脆之山其木多㯶
廣志曰㯶一名并閭葉似車輪乃在巔下有皮纏之附
地起二旬一采轉復上生
吳錄地理志曰武陵臨沅縣多并閭木生山中
晉令曰其夷民守護㯶皮者一身不輸
頌梁江淹并閭頌曰異木之生疑竹疑草攅叢石逕森
蓯山道烟岫相珍雲壑共寶不錦不縟何避工巧
　　荆
春秋運斗樞曰玉衡星散爲荆
廣志曰楚荆也牡荆蔓荆也又曰赤莖大實者名曰牡
荆又有山荆
左傳曰伍舉入鄭聲子將如晉遇之於鄭郊班荆相與
食而言復故(布荆坐地/共議歸楚)
漢書曰淮南王安謀反伍被諫曰昔子胥諫吳王云臣
今見麋鹿遊姑蘇之臺臣今亦將見宮中生荆棘露霑
衣也
東觀漢記曰尹勤治韓詩事薛漢身牧豕事親至孝無
有交遊門生荆棘
周景式孝子傳曰古有兄弟忽欲分異出門見三荆同
株接葉連隂歎曰木猶欣聚况我而殊哉還爲雍和
神仙傳曰吳有徐隨居丹徒左慈過隨門下有宿客車
六七乘欺慈云徐公不在慈去客皆見牛在楊樹杪車
轂中皆生荆木長一二丈客懼入報隨隨曰此左公遣
追之客逐慈叩頭謝客還見牛故在地無復荆木也
顧微廣州記曰撫納縣出金荆又曰白荆堪爲履紫荆
堪爲床萬南杜荆指病自愈節不相當者月暈時尅之
養病
禮弓矢圗楚􁀯以荆爲之然以灼正以荆者凡木心圎
荆心方也
毛詩曰翹翹錯薪言刈其楚(楚荆/也)又曰揚之水不流束
楚又曰綢繆束楚又曰交交黄鳥止于楚
老子曰師之所處荆棘生焉
文選曰不别荆者慶雲之惠君也荒鬱蕭森參天榛之
蒙寵
史記曰廉頗肉袒負荆因賔客至藺相如門謝
詩晉陸機樂府歌詩曰三荆歡同株四鳥悲異林
頌梁江淹金荆頌曰江南之山連鄣連天既抱紫霞亦
嗽綘烟金荆佳樹涵雲宅仙姱節詎及幽意誰傳
贊宋顔竣几贊序曰今上在彭城賜金荆臥几
　　棘
周書程寤曰文王在翟夢南庭生棘小子發取周庭之
梓樹樹之於闕間化松柏棫柞驚以告文王文王召發
於明堂拜吉夢受商大命秋朝士
周書曰左九棘孤卿大夫位焉右九棘公侯伯子男位
焉樹棘以爲位取赤心而外刺
元命苞曰樹棘聽訟其下者願取其赤實也
吳都賦曰亦猶棘林之螢耀與夫尋木之龍燭
魏都賦曰榮其文身驕其險棘又曰尋靡䓑於中逵造
木猴於棘刺
春秋繁露曰美惡之類各以類應故以龍致雨以扇逐
暑軍之所處生以棘楚
晉書曰石季龍大饗羣臣於大武殿佛圗澄曰殿乎殿
乎棘子成林將壞人衣龍發下石果有棘生
陳留耆舊傳曰魏尚詔獄棘樹上占曰夫棘中心赤外
有棘蒙我言有棘而赤心之至誠也
離騷曰甘棠苦於豐草荆棘生於中庭
毛詩曰凱風自南吹彼棘心又曰尸鳩在桑其子在棘
又曰肅肅鴇翼集于苞棘又曰湛湛露斯在彼杞棘又
曰營營青蠅止于棘
後漢書曰我有枳棘岑君伐之
　　黄蓮
本草經曰黄蓮一名玉蓮味苦寒治熱
頌梁江淹黄蓮頌曰黄蓮上草丹砂之次禦孽辟妖長
靈久視驂龍行天馴馬匝地鴻飛以儀順道則利
　　梔子
漢書曰梔茜園
本草經曰支子一名木丹
地鏡圗曰望氣占人家黄氣者梔子樹也
晉令曰諸宫有秋梔子守護者置吏一人
晉宫閣名曰華林園梔子五株
遊名山志曰樓石山多梔子
詩齊謝朓墻北梔子樹詩曰有美當堦樹霜露未能移
金蕡發朱采映日以離離幸賴夕陽下餘景及西枝還
思照綠水君階無曲池餘榮未能已晚實猶見竒復留
傾筐德君恩信未貲
梁簡文帝詠梔子花詩曰素華偏可憙的的半臨池疑
爲霜裹葉復類雪封枝日斜光隱見風還影合離
贊宋顔測梔子贊曰濯雨時摛素當颷獨含芬豐榮殊
未紀銷落竟誰聞
　　竹
尚書曰篠簜既敷(篠簜竹/箭也)
山海經曰雲山有桂竹傷人必死又曰嶓冢之山嚚水
之上多桃枝竹又曰長石山之西有共谷其中多竹衞
邱之竹山林在焉大可爲舟
說文曰箭矢竹也
爾雅曰東南之美者有㑹稽之竹箭焉又曰桃枝四寸
有節
禮記曰如竹箭之有筠又曰日短至則伐木取竹箭
竹譜曰桃枝竹皮滑而黄可以爲席又曰卭竹髙節實
中狀如人剡俗謂之扶老竹
魏志曰倭國有桃枝竹
裴氏廣州記曰廣州有桃枝竹
永嘉記曰陽嶼有仙石山頂上有平石方十餘丈名仙
壇壇陬輙有一䈥竹凡有四竹葳𬎼青翠風來動音自
成宫商石上淨㓗初無麤籜相傳云曽有却粒者於此
羽化故謂之仙石
竺法眞羅山記曰嶺南道無筋竹惟此山有之其大尺
圍細者色如黄金堅貞疎節
異苑曰東陽留道德家中筋竹林忽生連理
吕氏春秋曰昔黄帝令伶倫爲律伶倫自大夏之西阮
隃山之隂取竹之嶰谷斷兩節閒長六寸九分而吹之
爲黄鐘之宫律之本也
漢書曰張騫至大夏見卭竹枝問之云賈人市之身毒
國
丹陽記曰江寧縣南三十里有慈母山積石臨江生簫
管竹自伶倫采竹嶰谷其後唯此簳見珍故歴代常給
樂府而俗呼鼓吹山今慈湖戍常禁采之
禮斗威儀曰君乘木而王政太平蔓竹紫脫爲之長生
吳越春秋曰越王問范蠡用兵對曰越有處女願君王
問之處女北行見王道逢老人自稱袁公跪拔林於竹
末折堕地處女即接其末公操其本而刺處女處女舉
杖擊之公飛上樹變爲白猿
博物志曰洞庭之山帝之二女啼以涕揮竹竹盡斑今
下雋有斑皮竹
易曰震爲蒼筤竹
穆天子傳曰天子西征休于𤣥池之上乃奏廣樂三日
而終是曰樂池乃樹之竹是曰竹林
離騷七諫曰便娟之修竹寄生于江潭上葳𬎼而防露
下泠泠而來風
史記曰渭川千畆竹其人與千戸侯等
韓詩外傳曰黄帝時鳯凰栖帝梧桐食帝竹實
漢書曰髙祖爲亭長乃以竹皮爲冠及貴常冠之又曰
武帝發卒塞瓠子河令羣臣將軍以下皆負薪而下淇
園之竹
三輔舊事曰竇將軍有青竹田
楚國先賢傳曰孟宗母嗜笋及母亾冬節將至笋尚未
生宗入竹哀歎而笋爲之出得以供祭至孝之感也
文士傳曰蔡邕經㑹稽髙遷亭見椽竹可以爲笛取用
果有異聲
湘中記曰邵陵髙平縣有文竹山上有石牀四面綠竹
扶踈常隨風委拂此床
盛𢎞之荆州記曰臨賀冬山中有大竹數十圍髙亦數
十丈有小竹生其旁皆四五圍下有盤石徑四五丈極
方正青如彈棊局兩竹屈垂拂埽石上初無塵穢未數
十里聞風吹此竹如簫管之音
述征記曰山陽縣城東北二十里魏中散大夫嵇康園
宅竹林時有遺竹也
尚書禹貢曰荆州厥貢惟箘簵楛揚州厥貢篠簜既敷
毛詩曰如竹苞矣又曰籊籊竹竿以釣于淇竹竿篇名
衞女思歸也適異國而不見荅思而能以禮也
莊子曰鵷雛非練實而不食
家語曰山南之竹不摶自直斬而爲箭射達革
詩齊虞羲見江邊竹詩曰挺此堅貞性來樹朝夕池秋
波潄下趾冬雪封上枝葳𬎼防曉露䓗蒨集羈雌含風
自䬃䬃負雪亦猗猗金明無異狀玉洞良在斯但恨非
嶰谷伶倫未見知
齊謝朓詠竹詩曰窓前一叢竹青翠獨言竒南條交北
葉新筍雜故枝月光踈已宻風聲起復垂青扈飛不礙
黄口得相窺但恨從風籜根株長别離
梁元帝賦得竹詩曰嶰谷管新抽淇園竹復修作龍還
葛水爲馬向并州柯亭臨絶澗桃枝夾細流冠學芙蓉
様花堪威鳯遊卭王若有獻張騫應拜侯
梁沈約詠簷前竹曰萌開籜已垂結葉始成枝繁隂上
蓊茸促節下離離風動露滴瀝月照影參差得生君戸
牖不願夾華池
梁江洪和新浦侯齋前竹詩曰本生出髙嶺移賞入庭
蹊檀欒拂桂橑蓊葱傍朱閨夜條風析析曉葉露凄凄
籜紫春鸎思筠緑寒蛩啼不惜凌雲茂遂聽羣雀棲願
抽一莖實試看翔鳯來
梁劉孝先竹詩曰竹生空野外梢雲聳百尋無人賞髙
節徒自抱貞心恥染湘妃淚羞入上宫琴誰能製長笛
當爲吐龍吟
梁劉孝威詠枯葉竹詩曰枯楊猶更綠卧柳尚還生勿
嫌鳯不至終當待聖明
陳賀循賦得夾池修竹詩曰綠竹影參差葳蕤帶曲池
逄秋葉不落經寒色詎移來風韻晚逕集鳯動春枝所
欣髙蹈客未待伶倫吹
陳隂鏗賦得夾池竹詩曰夾池一叢竹垂翠不驚寒葉
醖宜城酒皮裁薛縣冠湘川染别淚衡嶺拂仙壇欲見
凌冬質當爲雪中看
陳張正見賦得階前嫰竹詩曰翠竹梢雲自結叢輕花
嫰筍欲凌空砌曲横枝屢解籜階前踈葉強來風欲知
抱節成龍處當於山路葛陂中
賦晉江逌竹賦曰有嘉生之美竹挺純姿於自然含虚
中以象道體圎質以儀天託宗爽塏列族圃田緣崇嶺
帶廻川薄循隰行平原故能凌驚風茂寒鄉藉堅氷負
雪霜振葳蕤扇芬芳翕幽液以潤本承清露以擢莖拂
景雲以容與拊惠風而廻縈
齊王儉靈邱竹賦應詔曰靈邱深沉蔓竹凝隂神根合
拱楨幹百尋振芳條乎崑岳敷綠采於髙岑㳂淮海而
蔚映帶沮漳而蕭森志東南而擅美在淇澳而流音方
靈夀而均茂儀菌桂而成林若乃青春受謝九野舒榮
綠蘋齊葉白芷抽萌幹䈚箭而特秀篠擢穎而垂英霜
皦鏡於原隰木衰䟽於郊阡翠葉與飛雪爭采貞柯與
層冰競鮮
梁簡文帝修竹賦曰玉潤桃枝之麗魚腸雲母之名日
映花美風動花輕
詔梁任昉静思堂秋竹應詔曰静思堂連洞房臨曲沼
夾修篁竹宫豐麗於甘泉之右竹殿𢎞敞於神嘉之傍
綠條發丹楹翠葉映雕梁入戸掃文石傍簷拂象床常
生偶蘭桂結實值鴛皇逢性與之至道偶斯文之在兹
歡柏梁之有賦恨相如之異時
贊晉謝莊竹贊曰瞻彼中唐綠竹猗猗貞而不介弱而
不虧杳裊人圃蕭瑟雲崖推名楚潭美質梁池
序晉伏滔長笛賦序曰余同僚桓子野有故長笛耆老
云蔡邕之所作也初邕避難江南宿於柯亭柯亭之觀
以竹爲椽邕仰而眄之曰良竹也取以爲笛音聲獨絶
　
　
　
　藝文類聚卷八十九
欽定四庫全書
　藝文類聚卷九十　　　唐　歐陽詢　撰
　鳥部一(鳥鶴/白)　(鳳鵠/黄)　(鸞鵠附/𤣥)　(鴻/雉)　　(鶴/鶡)
　　鳥
爾雅曰二足而羽謂之禽生哺鷇生噣雛又曰亢鳥嚨
(嚨喉/也)其粻嗉(嗉受食/之處也)
尚書曰日中星鳥以殷仲春鳥獸孳尾日永星火以正
仲夏鳥獸希草宵中星虛以殷仲秋鳥獸毛毨日短星
昴以正仲冬鳥獸氄毛
周官曰鳥隼為旟
毛詩曰誕寘之寒氷鳥覆翼之鳥乃去矣后稷呱矣又
曰伐木丁丁鳥鳴嚶嚶嚶其鳴矣求其友聲
左氏曰晉侯伐齊齊師夜遁師曠曰鳥烏之聲樂齊師
其遁
禮記曰凡生天地之間者莫不知愛其類今是大鳥獸
則失䘮其羣匹越月踰時焉過其故鄉回翔焉鳴號焉
蹢躅焉踟蹰焉然後乃能去之小者至於鷰雀猶有啁
噍之頃焉凡有血氣之屬者莫智於人故人於其親也
至死不窮
論語曰鳥之將死其鳴也哀又曰鳥獸不可與同羣
春秋孔演圖曰鳥化為書孔子奉以告天赤雀集書上
化為黄玉刻曰孔提命作應法為赤制雀集
家語曰孔子在衛顔回侍側聞哭聲甚哀子曰回汝知
此何哭對曰此哭非但為死又為生離回聞桓山之鳥
生四子焉羽翼既成將分四海悲鳴而送之哀聲似此
孔子使問之果父死家貧賣子以𦵏
晏子曰齊景公使顔涿聚主鳥而亡公召欲殺之晏子
曰涿聚有三罪請數之爾為吾君主鳥而亡之一罪也
使吾君以鳥殺人二罪也諸侯聞之以吾君重鳥輕士
三罪也公曰勿殺之
荘子曰上好智而無道則天下大亂矣何以知其然耶
弓弩罼弋機變之智多則鳥亂於上也
荀卿子曰鳥窮則啄獸窮則攫人窮則詐
史記曰秦仲知百鳥之音與之語皆應焉
東方朔記曰武帝問朔何知鳥之雌䧺對曰䧺左翼加
右聲髙雌右翼加左聲小
謝承後漢書曰楊震卒未𦵏有大鳥五色髙丈餘從天
飛下到震棺前舉頭悲鳴淚出霑地至𦵏日冲升天上
華嶠漢書曰當時人立石鳥像於震墓前
十洲記曰東海中有祖洲地方五百里去海岸七萬里
上有不死之草似𤓰苗秦始皇時大宛中多死人横道
忽有鳥如烏状􁇹此草以覆死人面皆登時起坐遂活
抱朴子軍術曰衆鳥羣飛徘徊軍上不過三日有暴兵
至鳥聚軍中將軍當賞功增秩鳥集將軍之旗將軍增
官鳥集軍中莫知其名軍敗
羅含傳曰含少時晝卧忽夢一鳥文色異常飛来入口
含因驚起心胸間如吞物意甚怪之叔母謂曰鳥有文
章汝後必有文章此吉祥也含於是才藻日新
捜神記曰常山張顥為梁相天新雨後有鳥如山鵲稍
下堕地民争取即化為一圓石顥椎破之得一金印文
曰忠孝侯印顥以聞上蔵之秘府顥後官至太尉
博物志曰子路與子貢過鄭神社社樹有鳥子路捕之
神社牽率子路子貢悦之乃止
詩古詩曰胡馬嘶北風越鳥巢南枝
梁朱超詠獨栖鳥詩曰河水聞寒已成凍塞草愁霜懸
自衰可念無端失林鳥此夜逆風何處歸列網遮山不
聽度懸氷繞樹滑難依細石似燕能随雨片木作鳶猶
觧機但令積風多少便何患有翼不能飛寄語故林無
數鳥㑹入羣裡比毛衣
賦後漢趙壹窮鳥賦曰有一窮鳥戢翼原野罼網加上
機穽在下繳弹張右翼弓彀左飛丸繳矢交集于我思
飛不得欲鳴不可舉頭畏觸揺足恐堕内懐怖急乍氷
乍火幸頼大賢我矜我憐昔濟我南今振我西鳥也雖
頑猶識宻恩内以書心外用告天
晉夏侯湛觀飛鳥賦曰見逸逰之髙鳥邈飄颺而殊逝
擢華毛以迅騖廻勁翼以揚勢披六翮之聨翩振輕體
之迢逓遂乃矜形遼廓馮虛安翔翩翻徘徊上下頡頏
動素羽之習習亂白質於日光玩流氣以差池弄長風
以抑揚攝雙翅以髙舉舒脩頸以忀徉目悅妙勢心嘉
羽儀愛恵音之嚶嚶美弱翰之参差蹔髙凌於景外又
抑身乎雲崖乍來乍徃若懸若垂象流星之離天似圓
物之墜危何斯逰之自得諒逸豫之可希茍臨川而羡
魚亦歡翔而樂飛
梁沈約天淵水鳥應詔賦曰天淵池鳥集水漣漪單汎
姿容與羣飛時合離將鶱復歛翮廻首望驚雌飄薄出
孤嶼未曽宿蘭渚飛飛忽云倦相鳴集池籞可怜九層
樓光影水上浮本来暫止息遇此遂淹留若夫旅浴清
深朋翻迥曠翠鬛紫纓之飾丹冕緑襟之状過波兮湛
澹随風兮廻漾竦臆兮開萍蹙水兮興浪
序晉王叔之傷孤鳥詩序曰偶得二鳥將欲放之俄頃
而一者死一者既放屢顧悲鳴感㣲禽之有心遂為詩
以傷之
　　鳳
説文曰鳳神鳥也
山海經曰軒轅之丘鸞自歌鳳自舞又曰南禺之山有
鳳皇鵷雛
周書王㑹曰鳳皇戴仁抱義
大戴禮曰羽蟲三百六十而鳳皇為之長
毛詩曰鳳皇于飛翽翽其羽亦傅于天又曰鳳皇鳴矣
于彼髙岡梧桐生矣于彼朝陽
禮記曰麟鳳龜龍謂之四靈
左傳曰陳大夫卜妻敬仲其妻占之曰鳳皇于飛和鳴
鏘鏘有媯之後將育于姜
鶡冠子曰鳳鶉火禽陽之精也徳能致之其精畢至
論語曰鳳鳥不至河不出圖吾已矣夫
宋玉對問曰鳳皇上擊九千里絶雲霓負蒼天翺翔乎
窈㝠之上藩籬之鷃豈能與之料天地之髙哉
荘子曰老子見孔子從弟子五人問曰為誰對曰子路
為勇其次子貢為智曾子為孝顔回為仁子張為式老
子歎曰吾聞南方有鳥其名為鳳所居積石千里天為
生食其樹名瓊枝髙百仞以璆琳琅玕為實天又為生
離珠一人三頭遞卧遞起以伺琅玕鳳鳥之文戴聖嬰
仁右智左賢
離騷曰為鳳皇作鶉籠雖翕其不容
漢武内傳曰西王母曰仙之上藥有九色鳳頸次藥有
䝉山白鳳之肉
十洲記曰鳳麟洲在西海之中四面有弱水繞之鴻毛
不可越也其上多鳳麟數萬各為羣上仙之家以鳳喙
麟角共煎作膠名為集弦膠亦名連金泥能属連刀劍
弓弩絃
焦贛易林曰鳳生五雛長於南郭君子康寕身悦榮樂
列仙傳曰蕭史教弄玉吹簫作鳳皇聲鳳皇来止其屋
秦穆公為作鳳臺一旦皆随鳳飛去
抱朴子曰夫麟鳳以形狀為别聖人以心神為異古者
太平之世鳳皇常居其國而生乳至夏后始食卵而鳳
去之此則鳳有種矣
楊龍驤洛陽記曰鳳陽門五層樓去地三十丈安金鳳
皇二頭石虎將衰一頭飛入漳河今日晴朗見於水中
詩漢李陵詩曰鳳皇鳴髙岡有翼不好飛安知鳯皇徳
䝿其来見稀
魏劉楨詩曰鳳皇集南岳徘徊孤竹根於心有不厭奮
翅凌紫氛豈不常勤苦羞與黄雀羣
晉棗據詩曰有鳳適南中終日無歡娱自怨梧桐逺行
飛棲桑榆奮迅振長翼俛仰向天衢簫韶逝無聞朝陽
不可須
晉王叔之擬古詩曰客從北方来言欲到交趾逺行無
他資唯有鳳皇子百金我不欲千金難為市
陳張正見賦得威鳳棲梧詩曰丹山下威鳳来集帝梧
中欲儛春花落將飛秋葉空影照龍門水聲入洞庭風
别有將雛曲翻更合絲桐
賦晉桓𤣥賦曰伊羣物之百品亦在類而有别惟羽族之
殊誕獨鸞皇而搆桀邈區宇以超棲撫朝陽於丹穴備
六徳以成輝奮藻翰之郁烈集崑峯而歛翼翔青雲以
遐越
晉傅咸儀鳳賦序曰鷦鷯賦者廣武張侯之所造也以
其形㣲處卑物莫之害也而余以為物生則有害有害
而能免所以貴乎才智也夫鷦鷯既無智足貴亦禍害
未免免乎禍害者其唯儀鳳也
　　鸞
春秋元命苞曰火離為鸞
山海經曰軒轅之國清沃之野鸞鳥自歌又曰廣都之
野鸞鳥歌
漢武内傳曰西王母曰神仙次藥有靈丘蒼鸞
焦贑易林曰温山松柏常茂不落鸞鳳以庇得其歡樂
東觀漢記曰王阜為重泉令鸞鳥集止學宫阜使掾沙
疊為張雅樂擊磬鳥舉足垂翼應聲而舞止縣庭留十
餘日乃去
謝承後漢書曰方儲家聖羽㓜䘮父事母母終自負土
成墳種竒樹千株鸞鳥止其上
決疑注曰辛繕字公文治春秋䜟緯隠居華隂光武徵
不至有大鳥髙五尺雞頭燕頷蛇頸魚尾五色備舉而
多青棲繕槐樹旬時不去𢎞農太守以聞詔問百寮咸
以為鳳太史令蔡衡對曰凡象鳳者有五多赤色者鳳
多青色者鸞多黄色者鵷雛多紫色者鸑鷟多白色者
鵠今此鳥多青乃鸞非鳳也上善其言王公聞之咸遜
位辟繕不起
典畧曰鸞鳥者神靈之精其象五彩雞形鳴中五音肅
肅雍雍喜則舞以樂常處幽閒頌聲作則至
詩魏嵇叔夜贈秀才詩曰雙鸞匿景曜戢翼太山崖抗
音𠻳朝露晞陽振羽儀長鳴戲雲裡時下息蘭池
魏王粲詩曰聨翩飛鸞鳥獨逰無所因羽毛照野草哀
鳴入青雲我尚假羽翼飛覩爾形身願及春陽㑹交頸
遘殷勤
宋范泰鸞鳥詩序曰昔罽賔王結罝峻卵之山獲一鸞
鳥王甚愛之欲其鳴而不致也乃飾以金樊饗以珍羞
對之愈戚三年不鳴其夫人曰嘗聞物見其類而後鳴
何不懸鏡以映之王從其意鸞覩形悲鳴哀響中宵奮
而絶嗟乎兹禽何情之深昔鍾子破琴於伯牙匠石韜
斤於郢人蓋悲妙賞之不存慨神質於當年耳矧乃一
舉而殞其身者哉悲夫乃為詩曰神鸞棲髙梧爰翔霄
漢際軒翼颺輕風清響中天厲外患難預謀髙羅掩逸
勢明鏡懸髙堂顧影悲同契一激九霄音響流形已斃
　　鴻
毛詩曰鴻鴈美宣王也
周易曰初六鴻漸于干上九鴻漸于陸其羽可用為儀
吉
禮記曰前有車騎則載飛鴻又孟春之月鴻雁来又季
秋之月鴻雁来賔
左傳曰衛獻公誡孫文子寗恵子食皆服而朝日旰不
召而射鴻于囿二子從之公不釋皮弁而與之言二子
怒如戚
尸子曰虎豹未成文而有食牛之氣鴻鵠之鷇羽翼未
全而有四海之心賢者之生亦然
管子曰桓公在位管仲隰朋見立有間有二鴻飛過桓
公歎曰仲父今彼鴻有時而南有時而北四方無逺所
欲至而至焉惟有羽翼之故是能通其意於天下乎寡
人之有仲父猶飛鴻之有翼也
荘子曰孔子見老子歸三日不談謂弟子曰人如飛鴻
者吾必矰繳而射之吾今見龍矣
韓詩外傳曰齊使獻鴻于楚鴻渇使者於道飲鴻而失
之使者至楚曰臣欲亡去為兩使不通欲絞頸而死將
以吾君賤士貴鴻也楚王賢之以為上客
史記陳勝歎曰燕雀安知鴻鵠之志哉
揚子法言曰鴻飛冥冥弋人何慕焉
博物志曰鴻鵠千嵗者皆胎産
詩宋顔延之歸鴻詩曰昧旦濡和風霑露踐朝暉萬有
皆同奉鴻鴈獨辤歸相鳴去澗汜長引發江畿皦潔登
雲侣連緜千里飛長懐河朔路緬與湘漢違
賦晉成公綏鴻鴈賦曰余嘗㳺乎河澤之間是時鴻鴈
應節而羣至望川以奔集夫鴻漸著羽儀之歎小雅作
于飛之歌斯乃古人所以假象興物有取其美也余又
竒其應氣而知時故作斯賦辰火西流秋風厲起軒翥
鼓翼抗志萬里過雲夢以娱逰投淮湘而中憩晝顧眺
以候逺夜警循而相衛
梁沈約八詠聽曉鴻篇曰聽曉鴻曉鴻度將旦跨弱水
之㣲瀾發成山之逺岸無東西之可辨孰遐邇之能筭
秋蓬飛兮未極塞草寒兮無容色吴山髙兮髙難度越
水深兮深不測羡明月之馳光顧征禽之駛翼夜緜緜
而難曉愁參差而盈臆孤鴈夜難飛客淚夜霑衣春鴻
旦暮反客子方未歸
序晉曹毗雙鴻詩序曰近東野見有養雙鴻者其儀甚
美又善鳴舞雖志希青翠之逰身非己有物之可感良
謂此也
　　鵠
離騷曰黄鵠一舉兮知山川之紆曲再舉兮知天地之
圜方又曰煎鴻鶬些(鶬鵠/也)
戰國策曰荘辛謂楚襄王曰黄鵠逰於江海俯啄鰋鯉
仰齗菱藕奮其六翮自以為無患與人無争不知夫射
者大修􁀥矢治矰繳將加已百仞之上故晝逰江湖夕
調鼎爼
韓詩外傳曰田饒事魯哀公而不見察謂哀公曰夫雞
有五徳猶日瀹而食之者以其所從来近也夫黄鵠一
舉千里止君園池啄君稻粱君猶貴之以其所從来逺
也故臣将去君黄鵠舉矣
漢書曰黄鵠下建章宫太液池中公卿上夀賜諸侯王
列侯宗室金錢
列女傳曰魯陶門女者少寡養姑紡績為産魯人欲求
之女乃歌曰黄鵠早寡七年不雙宛頸獨宿不與衆同
飛鳥尚然况於貞良魯人聞之遂不復求
古今注曰漢恵帝五年七月黄鵠二集蕭池
瑞應圗曰𤣥鵠者王者知音樂之節則至又曰黄帝習
樂崑崙以舞衆神𤣥鵠六翔其右
韓子曰師涓鼔新聲平公問師曠此何聲也曰清商公
曰最悲乎師曠曰不如清徵公曰可得聞乎曠曰古之
得聼清徵者皆有徳義之君公曰得試之乎曠不得已
援琴一奏有𤣥鵠二八道南方来集於郭門之扈再奏
而列三奏延頸而鳴舒翼而舞音中宫商公大悦提觴
起焉為師曠夀其後大旱
淮南子曰鳳皇曽逝萬仞之上鴻鵠蒼鶴莫不憚焉
南越志曰開寕縣多晨鵠
東觀漢記曰章帝至岱宗柴望畢鵠三十從東南来經
祀壇上
抱朴子曰周穆王南征一軍盡化君子為猿為鶴小人
為蟲為沙
述異傳曰荀瓌事母孝好属文及道術潜栖却粒嘗東
逰憇江夏黄鵠樓上望西南有物飄然降自霄漢俄頃
已至乃駕鶴之賔也鶴止户側仙者就席羽衣虹裳賔
主歡對辤去跨鶴騰雲眇然烟滅
異苑曰魏安釐王觀翔鵠而樂之曰寡人得如鵠之飛
視天下如芥也客有隠逰者聞之作木鵠而獻王王曰
此有形無用者也夫作無用之器世之奸民也召逰欲
加刑焉逰曰大王知有用之用未寤無用之用也今臣
請為大王翔之乃取而騎焉遂翻然飛去莫知所之
　　鶴
韻集曰鶴善鳴鳥也
周易曰鳴鶴在隂其子和之
毛詩曰鶴鳴誨宣王也鶴鳴于九臯聲聞于天
左傳曰狄人伐衛衛懿公好鶴鶴有乗軒者將戰國人
受甲者皆曰使鶴鶴實有禄位余焉能戰
易通卦驗曰立夏清風至而鶴鳴
春秋說題辭曰鶴知夜半
世説曰僧支道林好鶴時有遺其雙鶴者翅長欲飛林
意惜之乃鎩其翮鶴軒翥不能復起乃舒翼反頭視之
如似懊惋道林曰既有凌霄之姿何肻為人耳目翫乎
養令翮成即放飛去
風土記曰鳴鶴戒露此鳥性警至八月白露降流於艸
上滴滴有聲因即髙鳴相警移徙所宿處慮有變􁀤也
漢書宣帝即位尊孝武廟為代宗所廵狩至郡國皆立
廟告祠代宗廟日有白鶴集後庭
崔顥易林曰白鶴衘珠
吴越春秋曰吴王闔廬有女王伐楚與夫人及女㑹食
蒸魚王嘗半女怒曰王食我殘魚辱我不忍乆生乃自
殺闔廬痛之𦵏於郡西閶門外鑿地為女墳積土為山
文石為椁金鼎玉杯銀樽珠襦之寳皆以送女乃舞白
鶴於吴市令萬民随觀之遂使與鶴俱入墓門因塞之
以送死
列仙傳曰王子喬見桓良曰待我緱氏山頭至期果乗
白鶴住山巔望之不得到
神仙傳曰介象死吴先帝思之以象所住屋為廟時時
往祭之有白鶴来集坐上也
相鶴經曰鶴陽鳥也而逰于隂盖羽族之宗長仙人之
騏驥也
竹林七賢論曰嵇紹入洛或謂王戎曰昨於稠人中始
見嵇紹昻昻然野鶴之在雞羣
琴操曰商陵牧子取妻五年無子父兄將欲為改娶妻
聞中夜警起倚户悲嘯牧子聞援琴鼓之痛恩愛之永
離因弹别鶴以舒憤故曰别鶴操
晉八王故事曰陸機為成都王所誅顧左右而嘆曰今
日欲聞華亭鶴唳不可復得華亭吴由拳縣郊外之野
機素逰之所
陶侃傳曰侃丁母艱在墓下忽有二客来弔不哭而退
儀服鮮潔知非常人随而㸔之但見雙鶴飛而冲天
臨海記曰郡西北有白鶴山周廻六十里髙三百丈有
泄水懸注遥望如倒掛白鶴因以為名古老相傳云此
山昔有晨飛鵠入㑹稽雷門鼓中於是雷門鼓鳴洛陽
聞之孫恩時斫此鼓見白鶴飛出翺翔入雲此後鼓無
復逺聲
永嘉郡記曰有洙沐溪野青田九里中有雙白鵠年年
生子長大便去只恒餘父母一雙在耳精白可愛多云
神仙所養
華嶠漢書曰崔琦作白鶴賦以諷梁兾兾幽殺之
列仙傳曰蘇耽去後忽有白鶴十數隻夜集郡東門樓
上一隻口畫作書字言曰城郭是人民非三百甲子當
復歸咸謂是耽
續捜神記曰遼東城門有華表柱忽有一白鶴集徘徊
空中言曰有鳥有鳥丁令威去家千嵗今來歸城郭如
故人民非何不學仙去空伴冢纍纍遂上冲天
韓詩外傳曰晉平公逰於河而樂曰安得賢士與之樂
此也舡人盖胥跪而對曰夫珠出於江海玉出於崑山
無足而至者由主君之好也士有足而不至者盖主君
無好士之意耳何患無士乎公曰吾食客門左千人門
右千人朝食不足夕收市賦暮食不足朝收市賦吾可
謂不好士乎對曰夫鴻鵠一舉千里所恃者六翮耳背
上之毛腹下之毳益一把飛不為髙損一把飛不加下
今君之食客門左門右各千人亦有六翮在其中矣將
皆背上之毛腹下之毳耶(新序云晉文公逰西河舟人/固桑對也説苑趙簡子逰於)
(河舟人古桑對/凡三書皆同也)
列子詹何曰聞先大夫之言蒲且子之弓弱纎繳垂風
振之連雙鶴於青雲之際用心専動手均也
墨子曰禽子問曰多言有益乎對曰蝦蟇日夜鳴口乾
而人不聼之鶴雖時夜而鳴天下振動多言何益乎
荘子曰鳬脛雖短續之則憂鶴脛雖長斷之則悲又曰
老子謂孔子曰夫鶴不日浴而白烏不日黔而黒
離騷曰縁鵠飾玉后帝具饗
史記曰齊王使淳于髠獻鶴于楚出邑門道飛其鶴徒
揭空籠以見楚王曰齊王使臣獻鶴過於水上不忍鶴
渇出而飲之飛去吾欲絞頸而絶恐人議吾君以鳥故
令士自殺吾欲買而代之是不信而欺吾王欲赴他國
痛吾兩主使不通故來受罪楚王曰善
神異經曰西海之外有鶴國男女皆長寸為人自然有
禮好經論跪拜夀三百嵗人行如飛日千里百物不敢
犯之惟畏海鵠鵠過吞之亦夀三百嵗人在鵠腹中不
死而鵠一舉千里(張茂先曰此陳/章對桓公也)
淮南八公㸔之但見䨇鶴飛而冲天
詩古詩曰飛来白鶴從西北來十五十五邏列成行妻
卒被病不能相随五里一反顧六里一徘徊吾欲銜汝
去口噤不能開吾欲負汝去毛羽日摧頹
魏陳王曹植詩曰雙鶴俱遨逰相失東海傍䧺飛竄圵
朔雌驚負南湘棄我交頸歡離别各異方不惜萬里道
但恐天網張
魏何晏詩曰雙鶴比翼逰羣飛戲太清常恐天網羅憂
禍一旦并豈若集五湖順流唼浮萍逍遥放志意何為
怵愓驚
晉阮籍詩曰鴻鵠相随去飛飛適荒裔雙翮凌長風須
臾萬里逝朝飡琅玕實夕宿西山際抗身青雲中網羅
孰能制
梁簡文帝詠洲間獨鶴詩曰逺霧旦氛氲單飛纔可分
孤驚宿嶼浦羇淚下江濆意感東西水心迷四面雲誰
知獨辛苦江上念離羣
梁江洪和新浦侯詠鶴詩曰閑園有孤鶴摧蔵信可憐
寕望春臯下刷羽翫花鈿何時秋海上照影弄長川曉
鳴動遥怨夕唳感孀眠哀咽芳林右憫黙華池邊猶兾
凌雲志萬里共翩翩
梁吴均詠鶴詩曰本自乗軒者為君堦下禽摧蔵多好
貌清唳有竒音稻粱恵既重華池遇亦深懐恩未忍去
非無江海心
陳劉那賦得獨鶴凌雲去詩曰孤鳴思滄海矯翮避虞
機怨别凄琴曲凌風散舞衣五里雖廻顧千年㑹欲歸
寄語雷門鼓無復一雙飛
陳阮卓賦得黄鵠一逺别詩曰霜風秋月映樓明寡鵠
偏栖中夜驚月下徘徊顧别影風前悽㫁送離聲離聲
一去㫁復續别響時來踈復促聊看逺客贈綾紋彌怨
閑宵雅琴曲恒思昔日稻粱㤙理翮整翰上君軒獨舞
輕飛向吴市孤鳴清唳出雷門王子吹笙忽相值自覺
飄飄雲裡駛一舉千里未能歸唯有田饒觧深意
賦魏王粲白鶴賦曰白翎禀靈龜之修夀資儀鳳之純
精接王喬於湯谷駕赤松於扶桑飡靈岳之瓊蘂吸雲
表之露漿
魏陳王曹植白鶴賦曰嗟皓麗之素鳥含竒氣之淑祥
薄幽林以屏處䕃重景之餘光狹單巢於弱條懼衝風
之難當承邂逅之僥倖得接翼於鸞皇同毛衣之氣類
信休息而同行傷本規之違忤悵離羣而獨處恒竄伏
以窮栖獨哀鳴而戢羽兾大網之觧結得奮翅而逺逰
聆雅琴之清韵記六翮之末流
晉桓𤣥鶴賦曰惟兹禽之受命諒誕生於悠邈擢髙距
以自抗延修頸以軒矚分頳𤣥以發藻通太素其如玉
縱眇颺於雲裔豈四海之難局練妙氣以遒化孰百年
之易促稅雲駕於三山升鸞皇於崑嶽
宋臨川康王鶴賦曰其状也紺絡頸而成飾頳點首以
表儀羽凝素而雪映尾舒𤣥而参差趾象蚪以振歩形
亞鳳以擅竒
宋鮑照舞鶴賦曰散幽經以驗物偉胎化之仙禽指蓬
壺而翻翰望崑閬而揚音匝日域以廻騖窮天歩而髙
尋踐神區其既逺積靈祀而方多精含丹而星曜頂凝
紫而烟華叠霜毛而弄影振玉羽而臨霞朝戲於芝田
夕飲乎瑶池厭江海而逰澤掩雲羅而見羈唳清響於
丹墀舞飛容於金閣始連軒以鳳蹌終宛轉而龍躍蹢
躅徘徊振迅騰摧驚身蓬集矯翅雪飛將興中止若往
而歸雖邯鄲其敢倫豈陽阿之能擬入衞國而乗軒出
吴都而傾市守馴養於千齡結長悲於萬里
梁沈約八詠聞夜鶴篇曰聞夜鶴夜鶴呌南池對此孤
明月臨風振羽儀伊吾人之菲薄無賦命之天爵愍海
上之驚鳬傷雲間之離鶴離鶴昔未離近發天北垂忽
值疾風起蹔下昆明池欲栖不可住欲去飛已疲勢逐
疾風舉求溫向衡楚復值南飛鴻參差共成侣海上多
雲霧蒼茫失洲嶼自此别故羣獨向瀟湘渚故羣不離
散相依江海畔夜止羽相切晝飛影相亂刷羽共浮沉
湛澹泛清隂既不經離别安知慕侣心九冬負霜雪六
翮非所任且養凌雲翅俛仰弄清音
賛周庾信鶴賛曰九臯遥集三山迥歸華亭别唳洛浦
仙飛不妨離繳先遭合圍籠摧月羽戈碎霜衣塞傳餘
號關承舊名南遊湘水東入遼城雲飛欲舞露落先鳴
六翮摧折九關嚴閉相顧哀鳴肝心㫁絶松上長悲琴
中永别
文晉湛方生弔鶴文曰余以𤣥冬脩夜忽聞階前有孤
鶴鳴遡寒風而清呌感淒氣而增悲属聽未終余有感
焉乃為文以弔之惟海隅之竒鳥資秀氣以誕生擬鸞
皇而比翼超羽族而獨靈濯氷霜之素質颺九臯之竒
聲啄荒庭之遺粒潄絶澗之餘清望雲舒而息翮仰朝
霞而晨征輟王子之靈轡縶虞人之長纓辤丹穴之神
友與雞鶩而同庭軒天衢而奔想顧樊籠而心驚獨中
宵而增思負清霜而夜鳴資冲天之儁翮曽不殊於鳥
雀禀櫺夀之修期忽同彫於秋薄匪兹物之足悲傷有理
而横落
書晋鈕滔母與從弟孝徵書曰省爾譏我以養鵠乃戒
以衛懿滅斃之禍斯言惑矣吾未之取彼衞懿之好民
無役車之載鶴有乗軒之飾禍敗之由由乎失所若乃
開圃即於靈囿沃池矩乎神沼文魚躍於白水素鳥翔
乎神州豈非周文之徳大雅所脩哉夫嘉肴㫖酒非不
美也夏禹盛以陶豆殷紂著以玉杯而此聖以興彼愚
以滅蓋置之失所如其無失来難可施乎
序晉湛方生羈鶴吟序曰鄉人王氏有養鶴者摧翮虞
人之手心悲志䘮三年羽翮既生翻然髙逝有感余懐
乃為之吟
宋范曄詩序曰客有寄余雙鶴者其一揚翰皎潔響逸
九臯其一翅折志衰自視缺然余因歎玩之遂為之詩
　　雉
爾雅曰鸕諸雉鷮雉鷂雉鳪雉鷩雉
春秋運斗樞曰璣星散為雉
易曰離為雉
尚書曰日月星辰山龍華蟲(華蟲鷩雉也五/色故謂之華蟲)
尚書大傳曰武丁祭成湯有雉飛鼎耳而雊問諸祖已
曰雉者野鳥也不當升鼎升鼎者欲為用也逺方將有
來朝者乎武丁思先王之道辮髮重譯至者六國
禮記月令曰孟冬雉入大水為蜃
周官曰巾車掌王后之五輅重翟錫面
儀禮曰士相見之禮䞇用雉
毛詩曰有鷕雉鳴
左傳曰賈大夫娶妻而美不言不笑御以如臯射雉獲
之其妻忽言而笑又曰叔孫豹奔齊庚宗婦人獻以雉
問其姓曰予子長矣能奉雉而從我矣又曰郯子云五
雉為五工正
論語曰山梁雌雉時哉時哉子路共之三嗅而作
尹文子曰楚人握山雉者路人問何鳥也欺之曰鳳皇
也路人曰我聞鳳皇今始見矣汝販之乎請買千金弗
與請加倍乃與之方欲獻楚王經宿死路人不遑惜其
金惟恨不得獻楚王王聞之感其欲獻已召厚賜之過
買鳥之金十倍
荘子曰澤雉十歩一啄百歩一飲不期畜乎樊中
列異傳曰秦穆公時陳倉人掘地得物若羊非羊若猪
非猪牽以獻穆公道逢二童子童子曰此名為蝹常在
地食死人腦若欲殺之以柏插其首蝹復曰彼二童名
為陳寳得䧺者王得雌者霸陳倉人捨蝹逐二童子童
子化為雉飛入平林陳倉人告穆公穆公發徒大獵果
得雌又化為石置之汧渭之間至文公為立祠名陳寳雄
飛南集今南陽雉縣其地也秦欲表其符故以名縣毎
陳倉祠時有赤光長十餘丈從雉縣来入陳倉祠中有
聲如䧺雉
洪範五行傳曰正月雷㣲而雉雊雷通氣也
揚䧺琴清英曰雉朝飛操者衛女傅母之所作也衛侯
女嫁於齊太子中道聞太子死問傅母曰何如傅母曰
且往當䘮䘮畢不肯歸終之以死傅母悔之取女所自
操琴於冡上鼓之忽二雉俱出墓中傅母撫雉曰女果
為雉耶言未畢俱飛而起忽然不見傅母悲痛援琴作
操故曰雉朝飛
琴操曰齊牧犢子年七十無妻朝日見飛雉雌䧺相随
感之撫琹而歌曰雉朝飛鳴相和䧺雌羣逰於山阿
漢武帝故事曰上幸梁父祠地主上親拜庶羞以逺方
竒禽異獸及白雉白鳥之屬其日山上有白雲
東觀漢記曰魯恭為中牟令蝗蟲不入縣界河南尹遣
郡掾肥親驗之坐樹下雉過止恭側旁有小兒親曰何
不擊之兒言雉將雛可怜親歎其三異
魏書曰太祖才力絶人於南皮一日射雉獲六十三頭
魏志曰侍中辛毗從文帝射雉帝曰樂哉毗曰於陛下
甚樂於羣臣甚苦帝黙然為之希出
吴志曰孫休鋭意於典籍欲畢覽百家之言大好射雉
春秋之間常晨出夜還惟此時捨書
江表傳曰孫權數射雉潘濬諌權權曰時特暫出耳不
復如往日也濬曰天下未定萬機務多射雉非急弦絶
括破皆能為􁀤濬乃手自撤壊雉翳權由是遂絶不復
射雉
抱朴子曰白雉有種南越尤多按地域圖今之九徳則
古之越裳也盖白雉之所出周成王所以為瑞者貴其
所自來之逺明其徳化所被之廣非謂此為竒也
晉成康起居注曰大醫司馬程據上雉頭裘詔於殿前
燒之
博物志曰翟雉長尾雨雪惜其尾栖髙樹杪不敢下食
往往餓死
蕭廣濟孝子傳曰蕭芝至孝除尚書郎有雉數十頭飲
啄宿止當上直送至岐路下直入門飛鳴車側
宋略曰孝武帝嘗出射雉值雨侍中沈懐文諫曰非止
千乗失容亦乃聖躬櫛沐
詩宋鮑照詩曰雉朝飛振羽翼專場挾雌恃强力媒已
驚翳已逼蒿間潜彀盧矢直刎繡頸碎錦臆絶命君前
無怨色
梁簡文帝詩曰晨光照麥畿平野度春暉避鷹時聳角
妬壟或斜飛少年從逺役有恨意多違不如随遊蕩羅
袂拂臣衣
陳蕭有射雉詩曰二月春翬動曹王挾妬媒插翳依花
合芟場向野開隔田聞雊近横溪見影来弦鳴青靨碎
箭落錦衣摧今日如臯路能將巧笑廻
賦晉王叔之翟雉賦曰余在荆楚見人有養雉翟二鳥
者慨然感之而為賦云含野氣於人塗信多懼而少嘉
雉見質而不陋翟表文而弗華映寒條之始緑發冬秀
之餘葩
晉傅純雉賦曰覧飛禽之可貴偉翔雉之嘉形應炎離
之誕育包造化之淳精鮮光皎粲麗采繁盈首同暉於
昊天垂𤣥景之緑青體等耀於方彩敷五色之華英
晉傅𤣥雉賦曰禀炎離之正氣應朱火之禎祥播五彩
之繁縟被華文而成章冠列角之盛儀翹從風而飄揚
履嚴距之武節超鸞跱而鳳翔感天和而貽瑞進據鼎
而祚商樂周道之方隆敷皓質於越裳
晉孫楚雉賦曰體沖和之淑質飾羽儀於茂林斑五色
之文章揚皦皦之清音設宻網於巖阿飛輕繳之雲浮
上無逃而弗獲下無隠而不捜遂戢翼以就養随籠栖
而言歸恒逍遥於階庭䕃朝陽之盛暉
表宋孝武帝在藩上白雉表曰白體表素彩儀禀識陶
氣仁風練色淳露不蘄一飲之逸不資三逸之勤
啓周庾信謝趙王賚雉啓曰夏翟秋飛江翬春澗中牟
縣之客遂得坐觀賈大夫之妻已應含笑仰費中厨来
供下客山川道逺口腹知恩
　　鶡
説文曰鶡似雉出上黨
月令曰大雩之日鶡鳥不鳴
列子曰黄帝與炎帝戰以鵰鶡為旗幟
漢書曰京兆尹張敞舎鶡雀飛集丞相霸以為神雀欲
以上聞敞劾奏之霸大慙
續漢書輿服志曰虎賁武騎皆鶡冠以其闘死乃止故
趙武靈王以表武士焉
賦魏陳王曹植鶡賦曰鶡之為禽猛氣共闘終無勝負
期必於死遂賦之焉美遐圻之偉鳥生太行之巖阻體
貞剛之烈性亮金徳之所輔戴毛角之雙立揚𤣥黄之
勁羽甘沉殞而重辱有節俠之義矩降居檀澤髙處保
岑逰不同嶺栖必異林若有翻䧺駭逝孤雌驚翔則長
鳴挑敵鼓翼専場踰髙越壑雙戰隻僵階侍斯珥俯曜
文墀成武官之首飾增庭燎之髙暉
魏王粲鶡賦曰惟兹鶡之為鳥信才勇而勁武服乾剛
之正氣被淳駹之質羽愬晨風以羣鳴震聲發乎外宇
厲亷風與猛節超羣類而莫與惟膏薰之焚銷固自古
之所咨逢虞人而見獲遂因執乎縹纍賴有司之圖功
不開小而漏㣲令薄軀以免􁀤從孔鶴於園湄
賛晉郭璞鶡賛曰鶡之為鳥同羣相為疇類被侵雖死
不避毛飾武士兼厲以義
　藝文類聚巻九十
欽定四庫全書
　藝文類聚卷九十一　　　唐　歐陽詢　撰
　鳥部中(孔雀/鴨)　(鸚鵡/雞)　(青鳥/山雞)　(鴈/鷹)　(鵝/鷂)
　　孔雀
春秋元命苞曰火離為孔雀
周書曰成王時西方人獻孔雀
楚辭曰孔葢兮翠旌
鹽鐵論曰南越以孔雀珥門户崑山之旁以玉璞抵鳥
鵲今貴人之所賤珍人之所饒非所以厚中國也
神仙傳曰簫史吹簫常致孔雀
漢書曰尉陀獻文帝孔雀二雙
西域傳曰罽賔國出孔雀
續漢書曰西南夷曰滇池出孔雀又曰西域條支國出
孔雀
魏文帝詔朝臣曰前于闐王山習所上孔雀尾萬枚文
彩五色以為金根車蓋遥望曜人眼
郭子曰梁國楊氏子年九嵗甚聰慧孔君平詣其父父
不在乃呼兒出為設果有楊梅孔指以示兒此實君家
果兒應聲荅曰未聞孔雀是夫子家禽
晉公卿賛曰世祖時西域獻孔雀解人語馴相應節起
舞
楊孝元交州異物志曰孔雀人拍其尾則舞
賦魏楊修孔雀賦曰魏王園中有孔雀久在池沼與衆
鳥同列其初至也甚見竒偉而今行者莫眡臨淄侯感
世人之待士亦咸如此故興志而作賦并見命及遂作
賦曰有南夏之孔雀同號稱於火精寓鶉虛以挺體含
正陽之淑靈首戴冠以飾貌爰龜背而鸞頸徐軒翥以
俛仰動止步而有程
魏鍾㑹孔雀賦曰有炎方之偉鳥感靈和而来儀禀麗
精以挺質生丹穴之南垂戴翠旄以表弁垂緑蕤之森
纚裁修尾之翹翹若順風而揚麾五色㸃注華羽參差
鱗交綺錯文藻陸離丹口金輔𤣥目素規或舒翼軒峙
奮迅洪姿或蹀足蜘蹰鳴嘯郁咿
晉左九嬪孔雀賦曰戴緑碧之秀毛擢翠尾之修莖飲
芳桂之凝露食秋菊之落英耀丹紫之倐爍應晨風以
悲鳴
　　鸚鵡
禮記曰鸚鵡能言不離飛鳥
淮南子曰鸚鵡能言而不可使長言是得其所言不得
所以言
萬畢術曰乾睪一名鸚鵡斷舌可使言語
吴時外國傳曰扶南東有漲海海中有洲出五色鸚鵡
其白者如母鷄
異苑曰張華有白鸚鵡華毎出行還輙説僮僕善惡後
寂無言華問其故鳥云見藏甕中何由得知公後在外
令喚鸚鵡鸚鵡曰昨夜夢惡不宜出户公猶强之至庭
為鸇所搏教其啄鸇脚僅而獲免
宣驗記曰有鸚鵡飛集他山山中禽輒相愛重鸚鵡自
念雖樂不可久也便去後數月山中大火鸚鵡遥見便
入水霑羽飛而灑之天神言汝雖有志意何足云也對
曰雖知不能救然嘗僑居是山禽獸行善皆為兄弟不
忍見耳天神嘉感即為滅火
沈約宋書曰謝莊為太子庶子時南平王鑠上赤鸚鵡
普詔羣臣為賦太子左衞率府袁淑文冠當時作賦畢
賫以示莊莊賦亦竟淑見而歎曰江東無我卿當獨歩
我若無卿亦一時之傑也遂隠其賦
賦後漢襧衡鸚鵡賦曰時黄祖太子射賔客大㑹有獻
鸚鵡者舉酒於衡前曰今日無以娱賔竊以此鳥自逺
而至明慧聦善願先生為之賦衡筆不停綴文不加㸃
魏陳王曹植鸚鵡賦曰美洲中之令鳥超衆類之殊名
感陽和而振翼遁太隂以存形遇旅人之嚴網殊六翮
而無遺身挂滯於重緤孤雌鳴而獨歸豈余身之足惜
憐衆雛之未飛分糜軀以潤鑊何全濟之敢希䝉含育
之厚徳奉君子之光輝怨身輕而施重恐往恵之中虧
常戢心以懐懼雖處安其若危永哀鳴以報徳庻終来
而不疲
魏應瑒鸚鵡賦曰何翩翩之麗鳥表衆艶之殊色被光
耀之鮮羽流𤣥黄之華飾苞明哲之𢎞慮從隂陽之消
息秋風厲而潜形蒼神發而動翼
魏陳琳鸚鵡賦曰咨乾坤之兆物萬品錯而殊形有逸
姿之令鳥含嘉淑之哀聲抱振鷺之素質被翠羽之縹
精
魏王粲鸚鵡賦曰歩籠阿以躑躅叩衆目之希稠登衡
幹以上干噭哀鳴而舒憂聲嚶嚶以髙厲又憀憀而不
休聽喬木之悲風羡鳴友之相求日奄藹以西邁忽逍
遥而既冥就隅角而歛翼倦獨宿而宛頸
魏阮瑀鸚鵡賦曰惟翩翩之豔鳥誕嘉類於京都穢夷
風而弗處慕聖恵而来徂被坤文之黄色服離光之朱
形配秋英以離緑苞天地以耀榮
晉傅𤣥鸚鵡賦曰竒毛曜體緑采含英鳳翔鸞踦孔質
翠榮發言輙應若響追聲
晉左九嬪賦曰色則丹喙翠尾緑翼紫頸秋敷其色春
耀其榮
晉盧諶賦曰有遐方之竒鳥産𤓰州之舊壌揮綠翰以
運影啓丹觜以振響
晉傅咸賦曰有金商之竒鳥處隴坻之髙松謂崇峻之
可固然以慧而入籠披丹脣以授音亦尋響而應聲眄
眀眸以承顔側聰耳而有聽口纔發而輕和宻晷景而
随形言無往而不復似探幽而測冥自嘉智於君子足
取愛而揚名
晉曹毗賦曰余在直見交州獻鸚鵡鳥嘉其有智歎其
籠樊乃賦之曰其形則雉顧鵠眄鷹跱鴈息丹喙含暎
緗葩焕翼森森修尾蔚蔚紅臆金采員嬰於雙眸朱藻
爛暉於首側
晉桓𤣥鸚鵡賦曰有遐方之令鳥超羽族之拔萃翔清
曠之遼朗栖髙松之幽蔚羅萬里以作貢嬰樊紲以勤
瘁紅腹頳足𤣥頷翠頂革好音以遷善効言語以自騁
翦羽翮以為用充戲玩於軒屏
宋顔延之白鸚鵡賦曰雖言禽之末品妙六氣而剋生
往秘竒於鬼服来充美於華京恨儀鳳之無辨惜晨鷖
之徒暄思受命於黄髮獨含辭而採言起交河之榮薄
出天山之無垠既逹美於天居亦儷景於雲阿漸恵和
之方渥綴風土而未訛服璅翮於短衿仰梢雲之曾柯
覬天網之一布漏㣲翰於山阿
宋謝荘赤鸚鵡賦曰徒觀其柔儀所踐頳藻所挺華景
夕映容光晦鮮慧性生昭和機自曉審國音於寰中逹
方聲於裔表及其雲移霞峙霰委雪翻陸離翬漸容裔
鴻軒躍林飛岫焕若輕電溢烟門集場棲圃曄若夭桃
被玉園至於氣淳體浮霧下崖沉月圖光於緑水雲寫
影於青林遡還風而聳翮霑清露而調音
梁昭明太子鸚鵡賦曰有能言之竒鳥毎知來而發聲
乍青質而翠映或體白而雪明喙前鈎而趨歩翼髙舞
而翩翾足若丹而三布目若金而雙圓
賛晉郭璞山海圗賛曰鸚鵡慧鳥棲林啄蘂四指中分
行則以觜自貽伊籠見幽坐伎
　　青鳥
山海經曰三危之山有青鳥居之
紀年曰穆王十三年西征至於青鳥之所憩
漢武故事曰七月七日上於承華殿齋正中忽有一青
鳥從西方来集殿前上問東方朔朔曰此西王母欲来
也有頃王母至有二青鳥如烏挾持王母旁又曰鉤弋
夫人卒上為起通靈臺常有一青鳥集臺上
晉中興書曰顔含嫂病困須蚺虵膽不能得含憂歎累日
忽有一童子持青囊授含乃虵膽也童子化為青鳥飛去
神仙傳曰東陵聖母廣陵海陵人杜氏妻也學劉綱道
坐在立亡杜公不信誣言聖母作姦收付獄聖母從忩
中飛去於是逺近為立廟甚有神騐常有一青鳥在祭
所人有失物者青鳥便飛集物上路無拾遺
晉郭璞青鳥賛曰山名三危青鳥所憩徃来崑崙王母
是𨽻穆王西征旋軫斯地
　　鴈
爾雅曰鳬鴈醜其足蹼(腳指間有幕/蹼属相着)
方言曰自闗而東謂之鴈
海内經曰鴈門山鴈出其間在髙栁北
禮記曰季冬之月鴈圵向
周書曰白露之日鴻雁来寒露之日又来
儀禮曰婚禮下達納采用鴈
毛詩曰雝雝鳴鴈旭日始旦
荘子曰山木以不材得終其天年出於山及邑舎故人
之家令豎子殺鴈烹之豎子請曰其一鴈能鳴其一不
能鳴請奚殺主人曰殺不能鳴者弟子問曰山中之木
以不材得其天年主人之鴈以不材而死先生何處焉
荘子笑曰周将處夫材與不材之間乎
史記曰蘇武在匈奴中昭帝遣使通和武思歸乃夜見
漢使教使謂單于曰天子射上林中得鴈足有係帛書
言武等在某澤中使者如其言單于大驚乃使武還
淮南子曰夫鴈從風而飛以愛氣力銜蘆而翔似備弋繳
説苑曰秦穆公得百里奚公孫枝歸取鴈以賀曰君得
社稷之臣敢賀社稷之福公不辭再拜而受
續漢書曰陳羣父子並著髙名世號三君毎宰府辟召
常同時旌命羔鴈成羣當世者靡不榮之
鄭氏婚禮謁文賛曰鴈候隂陽待時乃舉冬南夏北貴
其有所
㑹稽典録曰虞國少有孝行為日南太守常有雙鴈宿
止㕔上毎出行縣輒飛逐車既卒於官鴈逐䘮還至餘
姚住墓前歴三年乃去
盛𢎞之荆州記曰鴈塞北接梁州汶陽郡其間東西嶺
屬天無際雲飛風翥望崖廻翼唯一處為下朔鴈逹塞
矯翮裁度故名鴈塞同於鴈門也
鄧徳明南康記曰平固縣有覆笥山上有湖周迴數十
里有石鴈浮在湖中毎至秋天石鴈飛鳴如候時也
詩魏應瑒詩曰朝鴈鳴雲中音響一何哀問子逰何鄉
戢翼正徘徊言我塞中来將就衡陽棲徃春翔朔土今
冬客南淮逺行䝉霜露毛羽日摧頽常恐傷肌骨身隕
沉黄泥
梁簡文帝賦得隴坻鴈初飛詩曰髙翔憚濶海下去怯
虞機霧闇早相失沙明還共飛隴狹朝聲聚風急暮行
稀雖彌輪臺援未觧龍城圍相思不得反且寄别書歸
又夜望單飛鴈詩曰天霜河白夜星稀一鴈聲嘶何處
歸早知半路應相失不如從来本獨飛
梁沈約詠湖中鴈詩曰白水滿春塘旅鴈毎廻翔唼蓱
牽弱藻歛翮帶餘霜懸飛竟不下亂起未成行刷羽同
揺漾一舉還故鄉
梁劉孝綽賦得始歸鴈詩曰洞庭春水緑衡陽旅雁歸
差池髙復下欲向龍門飛
梁蕭子範夜聼鴈詩曰天月廣夜輝逰雁犯霜飛連翩
辭朔氣嘹唳獨南歸夜長寒復静燈光曖欲㣲悽悽不
可聼何况觸愁機
周王褒詠雁詩曰伺朝聞曙響妬壟有春翬豈若雲中
鴈秋時塞外歸河長猶可渉海濶故難飛霜多聲轉急
風踈行屢稀園池若可至不復怯虞機
周庾信賦得集池雁詩曰逄風時逈度逐侣乍争飛猶
憶方塘水今秋已復歸又詠雁詩曰南思洞庭水圵想
雁門關稻粱俱可戀飛去復飛還
賦魏陳王曹植離繳雁賦曰余逰於𤣥武陂中有雁離
繳不能復飛顧命舟人追而得之故憐而賦焉憐孤雁
之偏特情惆焉而内傷含中和之純氣赴四節而征行
逺𤣥冬於南裔避炎夏乎朔方挂㣲軀之輕翼忽頹落
而離羣旅朋驚而鳴逝徒矯首而莫聞甘充君之下厨
膏函牛之鼎鑊䝉生前之顧覆何恩施之隆慱於是縱
軀歸命無慮無求飢食粱稻渇飲清流
晉羊祜雁賦曰鳴則相和行則接武前不絶貫後不越
序齊力不期而並至同趣不要而自聚當其赴節則萬
里不能足其路茍泛一壑則衆物不能易其所臨空不
能頓其翼揚波不能瀐其羽
晉孫楚鴈賦曰有逸豫之雋禽禀和氣之清沖候天時
以動静随寒暑而汚隆䬃同集于曠野紛羣翔於雲中
翳朝陽之景曜角聲勢於晨風族類阜繁數則千億迎
素秋而南逰背青春而北息泝長川以鳴號凌洪波以
鼓翼任自然而相佯窮天壌於八極
　　鵞
廣志曰鴐鵞野鵞也
列子曰黄帝與炎帝戰以鵰鶡鷹鴈鵞為旗幟
魯連子曰君鵞鴨有餘食士不足半菽
秦記曰苻朗食鵞炙知黒白之處人不信既而試之果然
臨海記曰郡東南有白石山髙三百餘丈望之如雪山
上有湖古老相傳云金鵞所集八桂所植下有溪谷金
光煥然
幽明録曰晉義熙中羌主姚毗洛陽隂溝取磚得一雙
䧺鵞並金色交頸長鳴聲聞于九臯養之此溝
賦宋鮑照野鵞賦曰入長羅之逼脅負髙繳之樊縈邈
辭羣而别偶超烟霧而風行踐菲跡於瑶塗升弱羽於
丹庭望征雲而延悼顧委翼而目傷無青雀之銜命乏
赤鴈之嘉祥空穢君之園池徒慙君之稻粱
序晉蘇彦鵞詩序曰時暫出郡忽聞鵞鳴聲甚哀急乃
云野人所致外吏規為方便以俟送客聞之悵然又感
荘生善鳴之雁若其無音將充庖厨豈得放任矯翮籠
樊
晉沈充鵞賦序曰于時有綠眼黄喙家家有焉太康中
得大蒼鵞從喙至足四尺有九寸體色豐麗鳴聲驚人
三年而為暴犬所􁀤惜其不終故為之賦云
　　鴨
廣雅曰鳬鶩鴨也
説文曰鶩野鳬也
毛詩曰將翺將翔弋鳬與鴈
左傳公膳日雙雞饔人竊更之以鶩子尾怒
楚辭曰寕與騏驥抗軛乎將與雞鶩争食乎寕昻昻若
千里之駒將泛泛若水中之鳬乎
魯連子曰陳無宇謂門客曰昔荆来伐無一人死何國
之寡士也門客對曰君車衣文繡士不得以為緣鵞鴨
有餘食士不足菽稗堂上有酒池士不得一嘗財者君
所輕死者士所重若不以所輕與人而欲得人所重不
亦難乎
説苑曰鶩無他心故庶人以為贄
廣志曰野鴨䧺者赤頭有距鶩生百卵一日再生有露
華鶩以秋冬生卵並出蜀晨鳬肥而耐寒宜為􁂄
焦贛易林曰鳬舞鼔翼嘉樂充徳
風俗通曰王喬為鄴令毎朔望常自縣詣臺朝帝怪其
来數而不見車騎宻令太史伺望之言其臨至輒有雙
鳬從東南飛来於是舉羅張之但得一雙舄是先所賜
尚書官屬履也
廣州先賢傳曰頓琦至孝母䘮感慕哀聲不絶有飛鳬
白鳩棲廬側見人即去見琦而留又卞宻遭父艱有飛
鳬一雙㳺宻廬旁小池見人則馴附如家所畜後遭母
喪宻歸至所居一宿故雙鳬復㳺戲池中
吴録曰婁縣有石首魚至秋化為冠鳬鳬頭中猶有石
也
南越志曰化䝉縣祠山上有池池中有松鳬如今野鳬
栖息松間故俗謂之松鳬
詩梁簡文帝詠單鳬詩曰銜苔入淺水刷羽向沙洲孤
飛本欲去得影更淹留又詠寒鳬詩曰廻水浮輕浪沙
場弄羽衣𦕈𦕈随山沒離離傍海飛
陳江總賦得汎汎水中鳬詩曰歸鳬沸卉同亂下方塘
中出沒時銜藻飛鳴忽颺風浮深或不息戲廣若乗空
春鸚徒有賦還笑在金籠
賦晉蔡洪闘鳬賦曰嘉乾黄之散授何氣化之有靈産
羽蟲之麗鳬惟闘鴨之最精禀離午之淑氣體鸞鳳之
妙形服文藻之華羽備豔采之翠英冠葩緑以曜首綴
素色以㸃纓性浮㨗以輕躁聲清響而好鳴感秋商之
肅烈從金氣以出征招爽敵於戲門交武藝於川庭爾
乃振勁羽竦六翮抗嚴趾望䧺敵忽雷起而電發赴洪
波以奮擊
宋王徽野鶩賦曰翾翾雙鶩體蕞羽㣲和鳴愧鴈麗采
慙翬仰鵠推髙瞻隼憚威遵時弄音假日于飛爾乃湛
淡揚瀾俛仰威疇心矜逺野意愓近洲
齊謝朓野鶩賦曰夫何羅人之技巧薦江海之逸禽落
摩天之迅羽絶飛驚之好音碎文錦之丹臆納綺緑之
翠衿孤雛喧而靡翼羇雌呌而莫尋
啓梁劉孝儀為晉安王謝賜鵞鴨啓曰形類沈文經符
陶記晋臣羞筮吴覡未占復有背如車蓋胷垂却月口
疑犀􁀙脚似魚懸出九芝之池去千金之沼
　　雞
爾雅曰雞大者蜀蜀子鵭絶有力奮雞三尺為鶤
春秋運斗樞曰玉衡星精散為雞
説題辭曰雞為積陽南方之象火陽精物炎上故陽出
雞鳴以類感也
易曰巽為雞
周官曰工商執雞
毛詩曰君子于役不知其期曷至哉雞棲于塒又曰雞
棲于桀又曰風雨思君子也亂世不改其度焉風雨凄
凄雞鳴喈喈風雨如晦雞鳴不已
禮記曰子事父母雞初鳴咸盥潄又曰季冬之月雉雊
雞乳
左傳曰季郈之雞闘(季平子郈昭伯二/家相近故雞闘)季氏芥其雞(𢷬/芥)
(子播/其羽)郈氏為之金距平子怒(怒其不/下已)又曰賔孟適郊見
䧺雞自㫁其尾問之侍者曰憚為犧也
越絶書曰雞山者句踐以畜雞將伐吴以食死士
列子曰紀渻子為周宣王養闘雞十日而問之雞可闘
乎曰未也方虛驕而恃氣十日又問之曰未也猶疾視
而盛氣十日又問之曰幾矣望之如木雞其徳全矣異
雞無敢應者也
荘子曰荘子謂恵子曰羊溝之雞(司馬彪曰羊/溝闘雞之處)三嵗為
株(株魁/帥)相者視之則非良雞也然而數以勝人者以狸
膏塗其頭(雞畏/狸也)又曰嫗雞搏狸又曰越雞不能伏鵠卵
燕丹子曰燕太子丹質於秦逃歸到關丹為雞鳴遂得
逃歸
吕氏春秋曰善學者若齊王之食雞也食其蹠數千而
後足
戰國策曰秦恵王謂寒泉子曰蘇秦欺敝邑欲以一人
之智反覆山東之君夫諸侯之不可一猶連雞之不能
俱止於棲也
史記曰子路性鄙好勇力冠䧺雞佩猳豚殘暴孔子孔
子乃設禮義稍誘之子路乃委質請為弟子又曰武帝
得越巫立越祀而以雞卜上信之
𤣥中記曰東南有桃都山上有大樹名曰桃都枝相去
三千里上有天雞日初出照此木天雞即鳴天下雞皆
随之
韓詩外傳曰田饒事魯哀公而不見察哀公曰臣將去
君黄鵠舉矣哀公曰何謂也饒曰君不見夫雞乎頭戴
冠者文也足摶距者武也敵在前敢闘者勇也見食相
呼者仁也守夜不失時者信也雞雖有五徳君猶日瀹
而食之者何也以其所從来近夫鵠一舉千里止君園
池食君魚鼈啄君黍粱無此五徳者君猶貴之以其所
從来者逺也
漢書曰王奉光好闘雞宣帝㣲時數與奉光㑹後即位
封卭成侯又宣帝㣲時闘雞於杜鄠之間又曰龔遂為
渤海太守使民家養五雞又曰宣帝時或言益州有金
馬碧雞可醮而致之於是遣王褒持節求焉
淮南子曰雞知將旦鵠知夜半
范曄後漢書曰河南樂羊子妻不知何氏女常有他舎
雞謬入垣内姑盗殺食之妻對雞不食而泣姑怪問之
妻曰自傷居貧使食有他肉姑竟棄之
論衡曰傳言淮南王得道畜産皆仙犬吠天上鷄鳴雲
中又曰孟嘗君叛出秦關雞未鳴關不開下座賤客鼓
臂為雞鳴而羣雞和之乃得出關夫牛馬以同類相應
而雞人亦以殊音相和應和之驗未足以效同類也
列仙傳曰祝雞公者雒陽人居尸鄉北山下養雞百餘
年雞皆有名字千餘頭暮栖于樹晝日放散呼名即種
别而至
廣志曰雞有胡髯五指金骹白雞金骹者善奮并州所
獻吴中送長鳴雞
魏志曰馬韓國出細尾雞其尾長五尺餘
九州春秋曰魏王入漢中討劉備不得進意欲棄之乃
發令曰雞肋疎屬不知何謂主簿楊修曰夫雞肋棄之
則可惜噉之無所得以比漢中王欲去也乃白魏王遂
還
吴録曰魏文帝遣使求長鳴短鳴雞羣臣以非禮欲不
與孫權勑付之
南越志曰雞冠四開如蓮花鳴聲清徹
江表傳曰南郡獻長鳴承露雞
吴時外國傳曰扶南王范尋以鐵為闘雞假距與諸將
賭戲
博物志曰祝雞公養雞法今世人呼雞云祝祝起此也
幽明録曰晉兖州刺史沛國宋處宗甞買得一長鳴雞
愛養甚至恒籠著窓間雞遂作人語與處宗談論極有
𤣥致終日不輟處宗因此功業大進
述異記曰雩都縣江邊有石室常有神雞色如金出穴
奮翼長鳴見人輒飛入穴因號為金雞穴
詩魏劉楨闘雞詩曰丹雞被華采雙距如鋒芒願一揚
炎威㑹戰此中唐利爪探玉除瞑目含火光長翹奮風
起勁翮正敷張輕舉奮勾喙電擊復還翔
魏陳王曹植闘雞詩曰逰目極妙伎清聼厭宫商主人
寂無為衆賔進樂方長筵坐戲客闘雞間觀房羣䧺正
翕赫雙翅自飛揚揮羽激清風悍目發朱光觜落輕毛
散嚴距往往傷長鳴入青雲扇翼獨翺翔願䝉狸膏助
常得擅此場
魏應瑒闘雞詩曰戚戚懐不樂無以釋勞勤兄弟逰戲
場命駕迎衆賔二部分曹伍羣雞煥以陳雙距觧長緤
飛踊超敵倫芥羽張金距連戰何繽紛從朝至日夕勝
負尚未分専場驅衆敵剛捷逸等羣四坐同休賛賔主
懐悦忻博奕非不樂此戲世所珍
梁簡文帝闘雞詩曰玉冠初警敵芥羽忽猜儔十日驕
既滿九勝勢恒遒脱使田饒見堪能説魯侯又雞鳴詩
曰塒雞識將曙長鳴髙樹巔啄葉疑彰羽排花强欲前
意氣多驚舉飄揚獨無侣陳思助闘協狸膏郈昭妬敵
安金距丹山可愛有鳳皇金門飛舞有鴛鴦何如五徳
美豈勝千里翔
梁劉孝威雞鳴篇曰丹雞翠翼張妬敵得専揚翅中含
芥粉距外曜金芒願賜淮南藥一使雲間翔
周庾信闘雞詩曰開軒望平子驟馬㸔陳王狸膏燻闘
敵芥粉壒春場觧翅蓮花動猜羣錦臆張
周王褒看闘雞詩曰躞蹀始横行意氣欲相傾妬敵金
芒起猜羣芥粉生入塲疑挑戰逐退似追兵誰知函谷
下人去獨開城
陳徐陵闘雞詩曰季子聊為戲陳王欲騁才花冠已衝
力金爪復驚媒闘鳳羞衣錦雙鸞耻鏡臺陳倉若有信
為覔寳雞来
陳周𢎞正詠老敗鬬雞詩曰少壮摧䧺敵眄視生猜忌
一随年月衰摧頽落毛駛間觀春光滿東郊草色異無
復先鳴力空餘擅場意
賦晉傅𤣥闘雞賦曰或躑躅踟蹰囁喋容與或把地俯
仰或撫翼未舉或狼顧鴟視或鸞翔鵠舞或佯背而引
敵或畢命於强禦於是紛紜翕赫雷合電擊争奮身而
相㦸兮競隼鷙而雕睨得勢者凌九天失據者淪九地
晉陸善長鳴雞賦曰美南雞之殊偉察五色之異形何
伺晨之早發抗長音之逸聲
晉習嘏長鳴雞賦曰嘉鳴雞之令美智窮神而入靈審
璇璣之廻據定昏明之至精應青陽於將旦忽鵠立而
鳳停乃拊翼以讃時遂延頸而長鳴若乃本其形像詳
其羽儀朱冠玉璫彤素並施紛葩赫奕五色流離殊姿
豔溢彩耀華披扇六翮以增暉舒毳毛而下垂
賛晉湛方生長鳴雞賛曰精心妙覺獨曉冥冥風雨如
晦不僣其鳴
梁劉孝威正旦春雞賛曰寳雞陳倉祠光表神䧺飛帝
漢雌鳴覇秦排膺激怒礴翅張瞋電鞭失焰雷車折輪
助摽魏敎擅塲齊珍名流晉㦸歌傳漢臣竊脂善盗搏
榖難馴緑鸚智淺蒼鷹􁀤深兼姿五徳歸于翰音
文宋袁俶俳諧記雞九錫文曰維神雀元年嵗在辛酉
八月己酉朔十三日丁酉帝顓頊遣征西大將軍下雉
公王鳳西中郎将白門侯扁鵲咨爾俊雞山子維君天
姿英茂乗機晨鳴雖風雨之如晦抗不已之竒聲今以
君為使持節金西蠻校尉西河太守以揚州之㑹稽封
君為㑹稽公以前浚雞山子為湯沐邑君其祗承予命
使西海之水如帶浚雞之山如礪國以永存爰及苗裔
浚山侍郎丁鴻舎人鳬亭男梁鴻郎中蘇鵠死罪伏惟
君徳著朝野勲加鵷鷟故天王鳳皇特錫位封令鳳鵲
等在柏外願時拜受不勝欣豫之情謹詣栖下以聞
　　山雞
魏志曰平原太守劉邠取山雞毛著器中使管輅筮之
輅曰髙岳巖巖有鳥朱首羽翼𤣥黄鳴不失晨此山雞
毛也
異苑曰山雞愛其毛映水則舞魏武時南方獻之帝欲
其鳴舞而無由公子蒼舒令以大鏡著其前雞鍳形而
舞不知止遂乏死韋仲將為之賦甚美
竺法真登羅山疏曰山海經云鷩雉一名山雞養之禳
火災
辛氏三秦記曰陳蒼山在太白之西上有石雞與山雞
趙高使火燒山山雞飛去石雞不飛晨鳴山頭聲聞三
十里或云是玉雞
南越志曰曾城縣多鵕䴊鵕䴊山雞也利距善闘世以
家雞闘之則可擒也光色鮮明五采炫燿
賦晉傅𤣥山雞賦曰惟南州之令鳥兼坤離而體珍被
黄中之五色敷文象以飾身翳景山之竹林超逰集乎
水濱鍳中流以顧影晞雲表之清塵
宋臨川康王山雞賦曰形鳳婉而鵠跱羽衮蔚而緗暉
臨淥湍而映藻傍青崖而妍飛不隐燿而貽累倐見屈
於虞機
　　鷹
爾雅曰鷹鶆鷞鳩又曰鷹隼醜其飛也翬
廣志曰有雉鷹有莵鷹一嵗為黄鷹二嵗撫鷹三嵗青
鷹胡鷹獲麞
春秋緯曰瑶光星散為鷹
毛詩曰維師尚父時惟鷹揚
周書曰驚蟄之日鷹變為鳩處暑之日鷹乃祭鳥
左傳曰子云少皡氏爽鳩氏司冦也又子産始知然明
問為政對曰視民如子見不仁者誅之如鷹鸇之逐鳥
雀也
戰國策曰唐睢謂秦王曰要離刺慶忌鷹擊於殿上
京房占曰七月鳩化為鷹
漢書曰孫寳為京兆尹請故吏侯文為掾立秋日文謂
寳曰今鷹隼始擊當順天氣成嚴霜之誅
東觀漢記曰鄧太后臨朝上林鷹犬悉斥放之
馬融與謝伯世書曰憤憤愁思猶不觧懐思在竹間放
狗逐麋晚秋渉冬大蒼出籠黄棘下兎芼以乾葵以送
餘日兹樂而已
幽明録曰楚文王時有人獻一鷹俄而雲際有一物凝
翔鮮白鷹便竦翮而升須臾羽堕如雪血下如雨有大
鳥堕地兩翅廣數十里衆莫能知時博物君子曰此鵬
雛也
魏志曰吕布因陳登求徐州牧不得布怒登喻之曰登
見曹公言待將軍譬如養虎當飽其肉否則噬人公曰
不如卿言譬如養鷹飢則為用飽則颺去布乃觧
詩晉張華逰獵篇曰如黄豼狡勇青骹撮飛雉鵠鷺不
盡牧小鳥安足視
賦晉傅𤣥鷹賦曰左看若側右視如傾勁翮二六機連
體輕勾𤓰懸芒足如枯荆觜利吴㦸目穎星明䧺姿邈
世逸氣横生
晉孫楚鷹賦曰有金剛之俊鳥生井陘之巖阻超萬仞
之崇巔䕃青松以静處體勁悍之自然振肅肅之輕羽
擒狡兎於平原截鶴鴈於河渚且其為相也䟽尾濶臆
髙䰇兎顱深目蛾眉狀似愁胡曲觜短頸足若雙枯麾
則應機招則易呼背碣石以西逰經馬嶺而南徂于時
商秋既邁嵗在𤣥㝠風霜激厲羽毛振驚爾乃䇿良驥
服羔裘韝青骹戲田疇縈深谷繞山丘定心意審精眸
獸馳厥足鳥矯其翼下赴幽谿上翔辰極随指授以騰
踊因升降以畢力紛連簿以攖竄遂陷首以摧臆
　　鷂
爾雅曰鸇負雀鷂也
廣雅曰籠脱鷂也
周易曰公用射隼于髙墉之上
毛詩曰鴥彼飛隼載飛載揚
詩義問曰晨風今之鷂
詩義疏曰隼鷂也齊人謂之題肩或曰雀鷹春化為布
榖此屬數種皆為隼
周官考工曰鳥旟七斿
國語曰仲尼在陳有隼集于庭而死楛矢貫之以問仲
尼仲尼曰昔武王克商所得也
荘子曰鷂為鸇鸇為布榖布榖復為鷂此物變也
列士傳曰魏公子無忌方食有鳩飛入案下公子使人
顧望見一鷂在屋上飛去公子乃縱鳩鷂逐而殺之公
子暮為不食曰鳩避患歸無忌競為鷂所得吾負之為
吾捕得此鷂者無忌無所愛於是左右宣公子慈聲旁
國左右捕得鷂二百餘頭以奉公子公子欲盡殺之恐
有辜乃自按劍至其籠上曰誰獲罪無忌者耶一鷂獨
低頭不敢仰視乃取殺之盡放其餘名聲流布天下歸
焉
焦贑易林曰无妄之明夷曰千雀萬鳩與鷂為仇威勢
不敵為鷹所擊
賦魏陳王曹植鷂雀賦曰鷂欲取雀雀言自雀㣲賤身
體些小肌肉瘠痩所得蓋少君欲相噉實不足飽鷂得
雀言初不敢語頃來轗軻資粮乏旅三日不食略思死
䑕今日相得寕復置汝雀得鷂言意甚征營性命至重
雀䑕貪生君得一食我命是傾皇天降鍳賢者是聼鷂
得雀言意甚沮惋當死弊雀頭如菓蒜不早首服列頸
大喚行人聞之莫不往觀雀得鷂言意甚不移目如擘
椒跳蕭二翅我雖當死略無可避鷂乃置雀良乆乃去
二雀相逢似是公嫗相將入草共上一樹仍共本末辛
苦相語向者近出為鷂所捕頼我翻㨗體素便附説我
辨語千條萬句欺恐舎長令兒大怖我之得免復勝於
兎自今從意莫復相妬
　
　
　
　
　
　
　
　
　
　
　
　藝文類聚卷九十一
欽定四庫全書
　藝文類聚巻九十二　　　唐　歐陽詢　撰
　鳥部下(烏庚鵲/倉)　(雀鷯鷰/鷦)　(鳩木䲭/斵)　(百舌/鴛鴦)
　　　　(鵁鶄鵬/鷗)　(鸂鵣/精衞)　　(白鷺/翡翠)　(鸊鵜/服鳥)
　　烏
爾雅曰鳶烏醜其飛也翔又曰鸀山烏又曰燕白脰
烏
春秋運斗樞曰瑶星散為烏
廣志曰烏有白頸烏
毛詩曰具曰予聖誰知烏之雌雄又曰瞻烏爰止于誰
之屋又曰弁彼鸒斯歸飛提提
左傳曰楚子元以車六百乗伐鄭諸矦救鄭楚師夜遁
鄭人將奔桐邱諜告曰楚幕有烏乃止又曰晉矦伐齊
齊師夜遁師曠告晉矦曰烏鳥之聲樂齊師其遁叔向
告晉矦曰城上有烏齊師其遁
春秋元命苞曰火流為烏烏孝鳥何知孝烏陽精陽天
之意烏在日中從天以昭孝也
太公六韜曰武王登夏臺以臨殷民周公旦曰臣聞之
愛其人者愛其屋上烏憎其人者憎其餘胥
燕丹傳曰燕太子丹質於秦秦王遇之無禮不得意欲
歸秦王不聽謬言曰令烏白頭馬生角乃可丹仰天歎
烏即白頭馬為生角秦王不得已而遣之
淮南子曰堯時十日並出堯命羿仰射十日中其九
烏
謝承後漢書曰廣漢儒叔林為東郡太守烏巢於㕔事
屋梁兎産於牀下
王隐晉書曰虞溥為鄱陽内史勸勵學業雖威不猛寛
裕簡素白烏集郡庭止棗樹就執不動
抱朴子曰熒惑火精生朱烏
古今注曰所謂赤烏者朱鳥也其所居髙逺日中三足
烏之精降而生三足烏何以三足陽數竒也是以有虞
至孝三足集其庭曾参鋤𤓰三足萃其冠
徐整三五厯曰天地之初有三白烏主生衆烏
述征記曰長安靈䑓有相風銅烏
豫章舊志曰太守李儀臨郡二年白烏見南昌
蜀李雄書曰武皇帝雄泰成三年白烏赤足來翔帝以
問范賢賢曰烏有反哺之義必有逺人懐惠而來果闗
中流民請降
師覺授孝子傳曰呉叔和性至孝母没負土成墳有赤
烏巢門甘露降户
王韶孝子傳曰李陶交阯人母終陶居于墓側躬自治
墓不受隣人助群烏銜塊助成墳
異苑曰東陽顔烏以純孝著聞後有群烏衘鼔集顔所
居之村烏口皆傷一境以為顔至孝故慈烏來萃䘖鼔
之興欲令聾者逺聞即於鼓處立縣而名為烏傷王莾
改為烏孝以彰其行迹云
南越記曰烏賊魚常自浮水上烏見以為死便往啄之
乃巻取烏故謂烏賊今雅烏化為之
詩梁元帝晚栖烏詩曰日暮連翩翼俱向上林棲風多
前鳥駛雲暗後羣迷路逺聲難徹飛斜行未齊應從故
鄉返幾過入蘭閨借問倡樓妾何如蕩子啼
梁劉孝威烏生八九子篇曰城上烏一年生九雛氄毛
不自暖張翼强相呼羽成翮備各西東丁年賦命有窮
通不見髙飛帝輦側逺託日輪中尚逢王吉箭猶嬰唐
羿弓豈如變采救燕質入夢祚昭公流聲表師退集幕
示營空靈臺已鑄像流蘇時候風
梁朱超城上烏詩曰朝飛集帝城猶帶夜啼聲近日毛
雖暖聞弦心尚驚
隋虞世基晚飛烏詩曰何日晚飛低飛飛未得栖當為
歸林逺恒長侵夜啼
賦梁何遜窮烏賦曰嗟窮烏之小鳥意局促而馴擾聲
遇物而知哀翮排空而不矯望絶侣於霞夕聼翔羣於
月曉既滅志於雲霄遂甘心於園沼
晉成公綏烏賦序曰有孝烏集余之廬乃喟然而歎曰
余無仁惠之徳祥禽曷為而至哉夫烏之為瑞久矣以
其反哺識飬故為吉烏是以周書神其流變詩人尋其
所集望富者瞻其爰止愛屋者及其增歎兹葢古人所
以為稱若乃三足德靈國有道則見國無道則隐斯乃
鳯鳥之徳何以加焉鵩惡鳥而賈生懼之烏善禽而吾
嘉焉懼惡而作歌嘉善而賦之不亦可乎
　　鵲
爾雅曰鵲鵙醜其飛也翪
説文曰鵲知太歳之所在
廣雅曰鳱鵲鵲
禮記曰季冬之月鵲始巢
毛詩曰鵲巢夫人之徳也
莊子曰鵲上髙城危而巢於髙枝之巓城壊巢折凌風
而起故君子之居世也得時則蟻行失時則鵲起又曰
莊周遊于雕陵之樊覩一異鵲自南方來翼七尺目大
運寸感周之顙而集於栗林
荀卿子曰古之王者其政好生惡殺烏鵲之巢可俯而
窺
淮南子曰鵲巢知風之所起又曰乾鵲知來而不知往
此修短之分也
鹽鐵論曰中國所鮮外國賤之崑山之㫄以玉璞抵烏
鵲
詩魏太祖武帝歌詩曰月明星稀烏鵲南飛繞樹三匝
何枝可依山不厭髙海不厭深周公吐哺天下歸心
魏曹植魏徳論謳曰鵲之疆疆詩人取喻今存聖世呈
質見素飢食苕華渴飲清露異于疇匹衆鳥是慕
　　雀
春秋運斗樞曰瑶光星散為雀
禮記曰季秋雀入大水化為蛤
晏子曰齊景公探雀鷇鷇弱故反之晏子再拜賀曰吾
君有聖人之道矣道長㓜也曾禽獸之加焉而况人乎
莊子曰一雀過羿羿必得之或曰以天下為之籠則雀
無所逃是故殷湯以庖人籠伊尹秦穆公以五羊之皮
籠百里奚
吕氏春秋曰燕雀處一屋之下子母相哺呴呴然其相
樂也自以為安矣竈突决火上棟字將焚燕雀顔色不
變不知禍將及也為人君免燕雀之智者寡矣
戰國䇿曰荘辛謂楚王曰夫雀俯啄白粒仰棲茂樹鼔
翅奮翼自以為無患與人無争也不知夫王孫公子左
挾彈右攝丸以加其頸晝棲乎茂樹夕調酸鹹矣
史記曰趙武靈王號主父廢長子章而傳國於公子何
主父遊沙邱公子章作亂與何戰敗章走趨主父主父
開受之何遂圍主父主父飢探雀鷇而食之三月餘遂
餓死沙邱
韓詩外傳曰夫鳯皇之初起也遥遥千里蕃籬之雀喔
咿而笑之及其升少陽一屈一信輾轉雲間蕃籬之雀
超然自知不及逺矣
太𤣥經曰明珠彈雀費不當也
孔叢子曰邯鄲民以正月旦獻雀於趙王而綴以五采
王大悦申叔告子從子從曰非先王之法且又不令申
叔曰何謂不令曰夫爵者宜受之於上不宜取之於下
民非所得制爵也昔虢公祈神神賜之土田是失國而
受田之祥也今以一國之王受民之爵何悦乎
漢武内傳曰西王母曰仙家次藥有昆丘神雀
陳留耆舊傳曰圉人魏尚髙帝時為太史有罪繫詔獄
有萬頭雀集獄棘樹上拊翼而鳴尚占曰雀者爵命之
祥其鳴即復也我其復官也有頃詔還故官
益部耆舊傳曰楊宣為河内太守行縣有羣雀鳴桑樹
上宣謂吏曰前有覆車粟此雀相随欲徃食之行數里
果如其言
張顯折言曰萬雀不及一鳯皇衆星不如一月明
沙洲記曰寒嶺去太陽川三十里有雀䑕同穴雀亦如
家雀色小白䑕亦如家䑕色如黄虺無尾
異苑曰任城魏肇之初生有雀飛入其手占者以為封
爵之祥
南越志曰增城縣多白雀大如鳩素質凝映
羅含傳曰含在家時有一白雀集堂宇此徳行幽感所
致
説苑曰呉王欲伐荆有諫者死舍人少孺子懐丸操彈
於後園露霑衣如是三旦王曰子來何霑衣如此對曰
園有榆上有蟬蟬髙居悲鳴飲露不知螳蜋在其後螳
蜋止知捕蟬而不知黄雀在其後臣執彈丸欲取黄雀
不覺露霑衣
袁山松後漢書曰陳弇學尚書躬自耕種常有黄雀飛
來隨弇翺翔
續齊諧記曰𢎞農楊寳嘗見一黄雀為鴟梟所摶墜於
樹下又為螻蟻所困寳愍之取置巾箱中飬之唯食黄
花百餘日毛羽成放之朝去暮還後忽與羣雀俱來哀
鳴遶室數日乃去爾夕三更寳讀書未卧有黄衣童子
向寳再拜曰我王母使臣為鴟梟所搏蒙君拯濟今當
使南海不得復往極以悲傷以白環四枚與寳曰令君
子孫絜白位登三公於此遂絶寳生震震生秉秉生賜
賜生彪四世為三公
蕭廣濟孝子傳曰王祥後母病欲得黄雀炙祥自念卒
難致須臾忽有數十黄雀飛入其幕
風土記曰六月東南長風海魚化為黄雀
廣志曰安息大雀舉頭髙八九尺張翅丈餘食大麥卵
如甕
東觀漢記曰永元十三年安息王獻條支大雀
詩晉傅𤣥詩曰鵲巢丘城側雀乳空井中居不附龍鳯
常畏蛇與蟲依賢義不恐近暴自當窮
宋鮑照空城雀詩曰雀乳四鷇空城之阿朝拾野粟夕
飲清河髙飛畏鴟鳶下飛畏網羅誠不及青雀逺食玉
山禾猶勝呉宫燕無罪得焚窠賦命有厚薄長歎欲如
何
梁沈趨詠雀詩曰肌薄少滋腴色淺非丹翠不懼越王
羞寧懐秦后珥傍簷葺寒草循塲啄餘穗且欣大厦成
焉湏鴻鵠志
賦後漢曹大家大雀賦曰大家同産兄西域都護定逺
侯班超獻大雀詔令大家作賦曰嘉大雀之所集生崑
崙之靈邱同小名而大異乃鳯皇之匹疇懐有徳而歸
義故翔萬里而來遊集帝庭而止息樂和氣而優㳺上
下協而相親聼雅頌之雍雍自東西與南北咸思服而
來同
　　燕
爾雅曰燕燕乙也
春秋運斗樞曰瑶光星散為燕
説文曰燕布翅枝尾作巢避戊巳
廣雅曰𤣥鳥燕也
禮記曰仲春之月𤣥鳥至至之日以太牢祠于髙禖
毛詩曰燕燕衞莊姜送歸妾也燕燕于飛差池其羽下
上其音又曰天命𤣥鳥降而生商宅殷土茫茫
左傳曰郯子云少皡時𤣥鳥氏司分者也又曰呉公子
札自衞如晉將宿於戚聞鐘聲曰異哉夫子獲罪於君
以在此懼有不足而又何樂夫子之在此也猶燕之巢
於幕上也
史記曰秦之先顓頊之苗孫曰女修女修織𤣥鳥隕卵
女修吞之生大業又曰臨江閔王榮坐侵廟壖為宫上
徵榮榮詣中尉府中尉郅都責訊王王恐自殺葬藍田
燕數萬䘖土置冢上百姓憐之
漢書曰王莽開哀帝母丁姬冢有燕數千銜土投其窟
中
淮南子曰大厦成而燕雀相賀
列仙傳曰簡狄帝嚳次妃有娀之女也姊妹浴於𤣥邱
之水有𤣥鳥衘卵而墜五色甚好相與競取簡狄得而
吞之生禼
𤣥中記曰千嵗之燕户北向
九章筭術曰五雀六燕飛集衡衡適平一雀一燕飛而
易處則雀重而燕輕
茅君傳曰句曲山上有神芝五種第三名燕胎芝其色
紫形如葵葉上有燕象如欲飛狀光明洞徹食一株拜
為太清仙君正一郎中
晉中興書曰中原喪亂鄉人遂共推郄鑒為主與千餘
家俱避難於魯國嶧山山有重險百姓飢饉野無生草
時或掘野䑕蟄燕而食之
湘中記曰零陵有石燕形似燕得雷風則飛頡頏如真
燕
宣城記曰侍中紀昌睦初生有白燕一雙出屋既表素
質宦途亦通
叚龜龍凉州記曰吕光大安三年白燕遊酒泉郡黑燕
列從
詩古詩曰思為雙飛燕銜泥巢君屋又曰翩翩堂前燕
冬藏夏來見兄弟兩三人流宕在他縣
魏明帝短歌行曰翩翩春燕端集余堂隂匿陽顯節運
自常厥貎淑美𤣥衣素裳歸仁服徳雌雄頡頏執志精
專絜行馴良䘖土繕巢有式宫房不規自圓無矩而方
宋鮑照詠雙燕詩曰雙燕戲雲崖羽翮始差池出入南
閨裏經過北堂陲意欲巢君幕層楹不可窺沉吟芳歳
晚徘徊韶景移悲歌辭舊愛䘖淚覔所知
梁簡文帝雙燕詩曰雙燕有雌雄照日羽差池䘖花落
北户逐蝶上南枝桂棟本曾宿虹梁早自窺願得長如
此無令雙燕離又詠新燕詩曰新禽應節歸俱向吹樓
飛入簾驚釧響來窓礙舞衣
梁呉筠詠燕曰一燕海上來一燕髙堂息一朝相逢遇
依然舊相識問余來何遲山川幾紆直荅言海路長風
駚飛無力
梁庾肩吾詠簷燕曰雙燕集蘭閨雙飛髙復低向户疑
新箔登巢識故泥依櫩本相賀近幕願同栖又和晉安
王詠燕曰可憐幕上燕差池弄羽衣夜夜同巢宿朝朝
相背飛䘖泥贍樂善相賀奉英徽秋蟬行寂寞戀此未
辭歸
陳蕭詮詠䘖泥雙燕詩曰䘖泥金屋外表瑞玉筐中學
飛疑漢妾巢幕憚呉宫爪截還猶短窠成新尚空詎並
零陵石飛舞逐春風
陳江摠詠燕燕于飛應詔詩曰二月春暉暉雙燕理毛
衣䘖花弄靃靡拂葉隐芳菲或在堂間戲多從幕上飛
若作仙人履應往日南歸
隋虞世基賦得戲燕俱宿詩曰大厦初搆與雲齊歸燕
雙入正䘖泥欲繞歌梁自舞閣偶為仙履徃蘭閨千里
爭飛㑹難並聊向呉宫比翼棲
賦晉傅咸燕賦曰有言燕今年巢在此明嵗故復來者
其将逝翦爪識之其後果至焉燕燕于飛差池其羽何
詩人之是興信進止之有序秋背隂以龍潜春晞陽而
鳯舉隨時宜以行藏似君子之出處惡焚巢之凶醜患
林野之多阻諒禽獸之難羣非斯人而誰與惟里人之
為美託君子之堂㝢逮來春而復旋意眷眷而懐舊一
委身乃無餘豈改適而更赴
晉盧諶燕賦曰爰集崇宇依于其榮布窠巢之列列孕
子鷇之嚶嚶銓先後而均哺邁尸鳩之能争於是族類
偕長雄雌俱逝頡頏水湄下上雲際嘲哳間闗倐忽􁥊
潎來如隼擊去若鳬跇斗建午而子指日在戊而後憩
晉夏矦湛𤣥鳥賦曰觀羽族之羣類美𤣥鳥之翔集順
隂陽以出處隨寒暑而遊蟄擢翾翾之麗容揮連翩之
𤣥翼挺叅差之羞尾發緇素之鮮色及至大火西景商
風吹衣遂匿形於深穴歛六翮而不飛含静泊以充肌
噏至和之精粹澹恬心以去欲故保生而不匱虞衆物
之為害獨棄林而慿人不驚畏以自䟽永歸馴而附親
有受祥而皇祗故遺卵而生殷惟帝皇之嘉美置髙禖
以表神類鸞皇之知德象君子之安仁爾乃䘖泥構巢
營居傅桷積一喙而不已終累泥而成屋拾柔草以自
藉採懦毛以為蓐吐清慧之泠音永吟鳴而自足
賛晉郭璞燕賛曰燕燕于飛瑞娀以卵𤣥王爰發聖敬
日逺啇人是頌詠之弦管
頌晉傅統妻辛女燕頌曰翩翩𤣥鳥載飛載揚頡頏庭
宇遂集我堂䘖泥啄草造作室房避彼湫隘處此高凉
孕育五子靡夭靡傷羽翼既就縱心翺翔顧影逸豫其
樂難忘
　　鳩
禮記曰仲春之月鷹化為鳩
方言曰鳩自闗而東周鄭之郊韓魏之都謂之郎睪其
大者謂之鳻鳩
列子曰邯鄲之人以正月之旦獻鳩於簡子簡子大悦
厚賞之
説苑曰梟逢鳩鳩曰子將安之梟曰我将東徙鳩曰子
改鳴則可不能改鳴東徙猶惡子之聲也
續漢禮儀志曰仲秋之月縣道皆案户比民年始七十
者授之以玉杖餔之糜粥八十九十禮有加賜玉杖長
九尺端以鳩為飾鳩者不噎之鳥也欲老人不噎所以
愛民也
風俗通曰俗説髙祖與項羽戰敗於京索遁叢薄中羽
追求之時鳩正鳴其上追者以鳥在無人遂得脱及即
位異此鳥故作鳩杖以賜老者
按少皡五鳩鳩者聚聚民也周禮羅氏獻鳩飬老漢無
羅氏故作鳩杖以扶老
琴操曰舜耕於歴山思慕父母見鳩與母俱飛鳴相哺
食益以感思乃作歌
㑹稽典録曰皮延字叔然㑹稽山隂人養母至孝居䘮
有白鳩巢廬側遂以䘮終又曰鄭𢎞遷臨淮太守郡人
徐憲在䘮致哀白鳩巢户側𢎞舉為孝廉朝廷稱為白
鳩郎
廣州先賢傳曰頓琦蒼梧人至孝母䘮琦獨身立墳歴
年乃成居䘮踰制感物通靈白鳩栖息廬側見人輙去
見琦而留
搜神記曰京兆長安有張氏獨處室有鳩自外入止于
牀張氏祝曰鳩來為我禍也飛上承塵為我福耶來入
我懐鳩飛入懐以手探之則不知鳩之所在而得一金
帶鉤是後子孫過盛有為必偶貲財萬倍蜀客賈至長
安中聞之乃厚賂婢婢竊鈎以與蜀客張氏既失鈎漸
漸衰耗而蜀客亦數罹窮厄不為己利或告之曰天命
也不可以力求於是賫鈎以反張氏張氏復昌故闗西
稱張氏傳鈎云又曰沛國戴文諶居陽城山有神降焉
其妻疑是妖魅神已知之便去遂化作一五色鳥白鳩
數十隻後有雲覆之遂不見
詩魏王粲詩曰鷙鳥化為鳩逺竄江漢邊遭遇風雲㑹
託身鸞鳯間天姿既否戾受性又不閑邂逅見逼廹俛
仰不得言
賦晉傅咸班鳩賦曰集茂樹之䕃蔚登弱枝以容與體
郁郁以敷文音邕邕而有序情欽樂而是悦遂籠之於
前㝢爾乃飲以神泉食之稻粱朝憩椒塗夕宿蘭房時
連翩於庭阿見飛燕之頡頏慨感物而哀鳴聲楚切以
懐傷仰華林而矯翼紛憎逝而髙翔
謳魏陳王曹植魏徳論謳曰斑斑者鳩爰素其質昔翔
殷邦今為魏出朱目丹趾靈姿詭類載飛載鳴彰我皇
懿
論魏曹植令禽惡鳥論曰昔荆之梟將徙巢於呉鳩遇
之曰子將安之梟曰將巢於呉鳩曰何去荆而巢呉乎
梟曰荆人惡予之聲鳩曰子能革子之聲則免無為去
荆而巢呉也如不能革子之聲則呉楚之民不異情也
為子計者莫若宛頸戢翼終身勿復鳴也
序晉阮籍鳩賦序曰嘉平中得兩鳩子常食以黍稷後
卒為狗所殺故作賦
　　鴟
春秋運斗樞曰玉衡星散為鴟
爾雅曰鳶鳥醜其飛也翔
禮記曰前有塵埃則載鳴鳶
莊子内篇曰鴟鴉嗜䑕􁁉蛆甘螮
鹽鐵論曰泰山之鴟啄腐䑕於窮澤非有害人也今有
司盗主財而食之焉得若泰山之鴟乎
列仙傳曰季仲甫夜卧牀上或為鴟鳥後至沓縣巨山
上候北風當飛度南海山上有羅鷹者羅得鴟視之仲
甫也後留更三年自云徃崑崙山
東觀漢記曰馬援擊交趾下潦上霧毒氣上蒸仰視烏
鳶跕跕墮水中
博物志曰漢舊事綦國送鳶卵給太官
詩魏劉楨射鳶詩曰鳴鳶弄雙翼飄飄薄青雲我后横
怒起意氣陵神仙發機如驚焱三發兩鳶連流血灑墻
屋飛毛從風旋庶士同聲賛君射一何妍
　　反舌
禮記曰仲夏之月反舌無聲
左傳曰郯子云少皡祝鳩氏司徒也
易緯通卦曰百舌者反舌鳥也能反覆其口隨百鳥之
音
風土記曰祝鳩反舌也
春秋保乾曰江充之害其萌反舌鳥入殿
詩梁沈約侍宴詠反舌詩曰假客不足觀遺音猶可薦
幸蒙喬樹㤙得以聞高殿
梁劉孝綽詠百舌詩曰山人惜春暮旭旦坐花林復值
懐春鳥枝間弄好音遷喬聲逈出赴谷響幽深乍聼長
而短時聞絶復尋孤鳴若無對百囀似羣吟昔聞屢懽
昔今聼忽悲今聼聞非殊異遲暮獨傷心
梁徐悱妻劉氏聼百舌詩曰庭樹且新晴臨鏡出雕楹
風吹桃李氣過傳春鳥聲浄冩山陽笛全作洛濵笙注
意歡留聼誤令粧不成
陳聘使韋鼎在長安聼百舌詩曰萬里風煙異一鳥忽
相驚那能對逺客還作故鄉聲
賦梁沈約反舌賦曰咨𤣥造之大德播含靈於無小有
反舌之微禽亦班名於庶鳥乏嘉容之可翫因繁聲以
自表其聲也驚詭噂􁀨縈紆雜亂駢浮廻合嵒危𤨏散
或發曲無漸或收音去半既含意於將曉亦流妍於始
旦雜沓逶迤噭跳參差攅嬌動葉促囀縈枝分宫析徵
萬矩千規因風起哢曵響生竒對芳辰於此月屬今余
之遵暮倦城守之諠疲愛田郊之閒素眷春物而懐之
聞好音於庭樹
梁蕭子暉反舌賦曰彼陶嘉之盛月氣依遲於池沼眷
霏霏之花落愛翹翹之令鳥無榮辱之可因弄樞機而
自表爾其聲也嘹唳罥結欝抑縈咽繁音𤨏碎衆響攅
􁊢或急囀赴機或緩引趨節或洪纎共起或長短俱折
意疑續而更斷謂當舉而忽垂聲慿林而逾厲響因風
而益危
　　倉庚
説文曰離黄倉庚也鳴則蠶生
禮記曰仲春之月倉庚鳴
毛詩曰春日載陽有鳴倉庚又曰倉庚于飛熠燿其羽
又曰黄鳥于飛集于灌木又曰緜蠻黄鳥止于邱阿又
曰睍睆黄鳥載好其音又曰黄鳥哀三良也交交黄鳥
止于棘誰從穆公子車奄息
詩義疏曰黄鳥鸝鶹也或謂黄栗留幽州謂之黄鸎或
謂之黄鳥一名倉庚一名商庚一名鵹黄一名楚雀齊
人謂之搏黍闗西謂之黄鳥當椹熟時來在桑樹間皆
應節趣時之鳥或謂之黄袍
賦魏文帝鶯賦曰堂前有籠鶯晨夜哀鳴悽若有懐憐
而賦之曰怨羅人之我困痛宻網而在身顧窮悲而無
告知時命之將泯升華堂而進御奉明后之威神唯今
日之僥倖得去死而就生託幽籠以栖息厲清風而哀
鳴
魏王粲鶯賦曰覽堂隅之籠鳥獨高懸而背時雖物微
而命輕心悽愴而愍之日奄靄以西邁忽逍遥而既冥
就隅角而歛翼春獨宿而宛頸歴長夜以向晨聞倉庚
之群鳴春鳴翔於南甍戴鵀集乎東榮既同時而異憂
實感類而傷情
晉王惲妻鍾夫人鶯賦曰嘉京都之鶯鳥冠羣類之殊
形擢末軀於紫闥超顯御乎天庭惟節運之不停懼龍
角之西頽慕同時之逸豫怨商風之我催
　　鷦鷯
爾雅曰桃蟲鷦其雌鳷俗名巧婦又曰鷦鷯剖葦又曰
鴟鴞鸋鴂
毛詩曰鴟鴞周公救亂也鴟鴞鴟鴞既取我子無毁我
室
詩疏義曰鴟鴞似黄雀而小啄刺如錐取茅為窠以麻
紩之刺紩韈懸著樹枝幽州謂之鸋鴂或曰巧婦或曰
女匠闗西謂之韈雀
毛詩曰肇允彼桃蟲
爾雅曰桃蟲鷦也微小黄雀其雛化為蜩故俗語曰鷦
鷯生蜩
焦贑易林亦謂桃蟲生蜩或云布榖生子鷦鷯飬之
莊子曰鷦鷯巢林不過一枝
説苑曰孟嘗君寄客於齊王三年不見用客反見孟嘗
君曰不知臣罪耶君之過也孟嘗君曰縷因針而入不
因針而急夫子之才必薄矣客曰不然臣見鷦鷯巢於
江濱葦苕著之髮毛建之女工不能為可謂完堅矣
大風至則苕折卵破者其所託者使然也
賦晉張華鷦鷯賦曰何造化之多端播羣形於萬類惟
鷦鷯之微禽亦攝生而受氣飛不飄颺翔不翕習巢林
不過一枝每食不過數粒
　　啄木
臨海異物志曰啄木大如雀啄足皆青毛色正青翠鳥
類也凡與啄木異種舌長五寸杪有刺針
詩宋袁淑俳諧集左氏詩曰南山有鳥自名啄木飢則
啄樹暮則巢宿無干於人唯志所欲性清者榮性濁者
辱
晉傅𤣥詩曰啄木髙翔鳴喈喈飄揺林薄著桑槐㺦􁀙
樹間喙如錐嚶喔嚶喔聲正悲專為萬物作倡俳當此
之時樂不可廻
　　鴛鴦
歸藏曰有鳬鴛鴦有雁鷫鷞
毛詩曰鴛鴦刺幽王也思古明王交於萬物有道自奉
飬有節鴛鴦于飛畢之羅之君子萬年福禄宜之
魏志曰文帝問周宣曰吾夢殿屋兩瓦墜地化為鴛鴦
何也宣對曰後宫當有暴死者帝曰吾詐卿耳宣曰夫
夢者意耳茍以形言便占吉凶言未卒黄門令奏宫人
相殺
鄭氏婚禮謁文賛曰鴛鴦鳥雄雌相類飛止相匹
列異傳曰宋康王埋韓馮夫妻宿夕文梓生有鴛鴦雌
雄各一恒栖樹上晨夕交頸音聲感人
詩古歌辭曰入門時左顧但見雙鴛鴦鴛鴦七十二羅
列自成行音聲何雝雝鶴鳴東西廂
晉嵇叔夜詩曰鴛鴦于飛肅肅其羽嗈嗈和鳴顧盻儔
侣又曰婉彼鴛鴦戢翼而遊俯吮緑藻託身洪流朝翔
素瀨夕栖靈洲
賦梁簡文帝鴛鴦賦曰朝飛綠岸夕歸丹嶼顧落日而
俱吟追清風而雙舉時排荇帶乍拂菱華始臨涯而作
影遂蹙水而生花亦有佳麗自如神宜羞宜笑復宜嚬
既是金閨新入寵復是蘭房得意人見兹禽之棲宿想
君意之相親
梁元帝鴛鴦賦曰青田之鶴晝夜俱飛日南之鴈從來
共歸雙飛兮不息自憐兮何極一别兮經年相去兮幾
千雄飛入𤣥兎雌去徃朱鳶豈如鴛鴦相逐俱棲俱宿
勝林鳥之同心邁池魚之比目朝浮兮浪華夜集兮江
沙萍随流而傅岸網因風而綴花見虹梁之春色復相
鳴而戢翼蘭渚兮相依同盛兮同衰魂上相思之樹文
生新市之機金雞玉鵲不成羣紫鶴紅雉一生分願學
鴛鴦鳥連翩恒逐君
周庾信鴛鴦賦曰盧姬小來事魏王自有歌聲足繞梁
何曾織錦未肯挑桑終歸薄命著罷空牀見鴛鴦之相
學還欹眠而淚落南陽漬粉不復看京兆新眉遂嬾約
况復雙心並翼馴狎池籠浮波弄影刷羽乘風共飛詹
几全開魏宫俱棲梓樹堪是韓馮若乃韓壽欲婚温嶠
願婦玉臺不送胡香未有必見此之雙飛覺空牀之難
守
陳徐陵鴛鴦賦曰飛飛兮海濵去去兮迎春炎皇之季
女織素之佳人未若宋王之小史含情而死憶少婦之
生離恨新婚之無子既交頸於千年亦相随於萬里山
雞映水那自得孤鸞照鏡不成雙天下真成長合㑹無
勝比翼兩鴛鴦觀其哢吭浮沉輕軀瀺灂拂荇戲而波
散排荷翻而水落特訝鴛鴦鳥長情真可念許處勝人
多何時肯相厭聞道鴛鴦一鳥名教人如有逐春情不
見臨卭卓家女祗為琴中作許聲
　　鵁鶄
爾雅曰鳽鵁鶄
説文曰鵁鶄鳽也一曰鵁鸕
異物志曰鵁鶄巢於髙樹生子在窟中未能飛皆䘖其
翼飛也
賦晉摯虞鵁鶄賦曰有南州之竒鳥諒殊美而可嘉生
九臯之曠澤遊江淮之洪波既翦翼以就飬遂婉孌乎
邦家鵁鶄呈儀若刻若畫鸞頸龜背戴𤣥珥白班毛頳
膺駮羽朱腋青不專紺纁不擅赤因宛㸃注希稠有適
其在水也則巧態多姿調節柔骨一低一仰乍浮乍没
或遊或舞繽翻倐忽若乃陽故多隂殊方相求見水則
喜睹火而憂
梁簡文帝鵁鶄賦曰飲三芝之淳露食六草之英芳似
金沙之符采同錦質之報章紅毛覆臆翠鬛垂心浴波
泳渚浮廣戲深臨髙舞翮映淺弄音逐餘暉而顧景乘
清吹而㣲吟
　　鸂鶒
臨海異物志曰鸂鶒水鳥毛有五色食短狐其在溪中
無毒氣
詩齊謝朓詠鸂鶒詩曰蕙草含初芳瑶池暖晚色得厠
鴻鸞影晞光弄羽翼
梁簡文帝詠飛來鸂䳵詩曰飛從何處來似出上林隈
口䘖長生葉翅染昆明苔
賦宋謝惠連鸂鶒賦曰覽水禽之萬類信莫麗乎鸂䳵
服昭晰之鮮姿糅𤣥黄之美色命儔旅以翺遊憇川湄
而偃息超神王以自得不意虞人之在側網羅幕而雲
布摧羽翮於翩翻乖沉浮之諧豫宛羈畜於籠樊
　　白鷺
爾雅曰鷺舂鋤
毛詩周頌曰振鷺于飛于彼西雝
詩義䟽曰鷺水鳥也好所絜白謂之白鳥齊魯謂之舂
鋤遼東樂浪呉揚謂之白鷺
楚成王時有朱鷺合沓飛翔復有赤色者舊鼔吹音樂
朱鷺曲是也
詩陳蘇子卿鼓吹曲朱鷺詩曰玉山一朱鷺萬里入王
畿欲向天池飲過繞上林飛金隄麗羽翮丹水浴毛衣
非貪葭下食懐㤙自逺歸
賦宋謝惠連白鷺賦曰有提樊而見獻寔振鷺之鮮禽
表弗緇之素質挺樂水之竒心
　　鷿鵜
方言曰野鳬甚小好没水中南楚之人謂之鷿鵜大者
謂之鶻蹄
爾雅曰鵜鴮鸅
賦晉張望鷿鵜賦曰余觀鷿鵜之為鳥也形貎叢蔑尾
翮憔陋樂水以逰隨波淪躍汎然任性而無患也惟鷿
鵜之小鳥託川湖以繁育翩舒翮以和鳴匪窘愓於籠
畜瀺灂池沿容與河洲翔而不淹集而不留值汙則止
遇澤則遊淪潭裏以䘖魚躍浪表而相求萃不擇渠娯
不擇川隨風騰起與濤回旋沉竄則足撥圓波浮泳則
臆排㣲漣率性命以閒放獨遨逸而獲全
　　鷗
説文曰鷗水鴞也
倉頡解詁曰鷖鷗也
山海經曰𤣥股國其人食鷗
列子曰海上之人好鷗者每旦之海上從鷗鳥遊鷗鳥
之至者百數而不止其父曰吾聞鷗鳥皆從汝好取來
吾玩之明日之海鷗鳥舞而不下
南越志曰江鷗一名海鷗在漲海中隨潮上下常以三
月風至乃還洲嶼頗知風雲若群飛至岸渡海者以此
為候
詩梁何遜詠白鷗詩曰可憐雙白鷗朝夕水上遊何言
異棲鳥雌住雄不留孤飛出浦漵獨宿下滄洲東西從
此去影響絶無由
　　鵬
莊子曰北溟有魚其名曰鯤化而為鵬鵬之背不知幾
千里也怒而飛其翼若垂天之雲是鳥也海運將徙於
南溟者天池也水擊三千里摶扶揺而上者九萬里
幽明錄曰楚文王好獵有人獻一鷹大鵬雛文王厚賞
之(見鷹/類)
異類傳曰漢武帝時西域獻黒鷹得鵬雛東方朔識之
賦晉賈彪鵬賦曰余覽張茂先鷦鷯賦以其質微處䙝
而偏於受害愚以為未若大鵬棲形遐逺自育之全也
此固禍福之機聊賦之云歎大鈞之播物啓塊化於天
壤嘉有鵬之巨鳥攝元氣之夸象揭宇内之逼隘遵四
荒以汎蕩
賛晉阮修大鵬賛曰蹌蹌大鵬誕自北溟假精靈鱗神
化以生如雲之翼如山之形海運水擊扶揺上征
　　精衞
山海經曰炎帝之女名曰女娃遊于東海溺而不反是
為精衞常取西山之木石以填東海
賛晉郭璞精衞賛曰炎帝之女化為精衞沉形東海靈
爽西邁乃䘖木石以填攸害
　　翡翠
爾雅曰翠鷸也
倉頡解詁曰鷸翠别名也
説文曰翡赤雀翠青雀也
周書曰成王時蒼梧獻翡翠
孝經援神契曰神靈滋液則翠羽曜
離騷曰翾飛兮翠曾又曰翡帷翠幬
漢書曰尉佗獻文帝翠鳥千數又曰燕刺王旦郎中侍
從貂羽黄金附蟬
廣志曰翡色赤翠色紺皆出交州興古縣
呉錄薛綜上疏曰日南逺致翡翠充備寳玩
徐廣車服注曰天子輅金根車翠羽葢皇后首飾歩揺
八雀九華加翡翠
楊孝先交趾異物志曰翠鳥先高作巢及生子愛之恐
墮稍下作巢子生毛羽復益愛之又更下巢也
詩後漢蔡邕翠鳥詩曰庭前有若榴緑葉含丹榮翠鳥
時來集振翼修容形廻顧生碧色動揺揚縹青
賦梁江淹翡翠賦曰彼二鳥之竒麗生金洲與炎山映
銅陵之素氣灌碧磴之紅泉歛慧性及馴心鶱頳翼與
青羽終絶命於虞人充南琛於内府備寳帳之光儀登
美女之麗飾雜白玉而成文糅紫金而為色專妙采於
五都擅精華於八極
賛晉郭璞翡翠賛曰翠雀麋鳥越在南海羽不供用肉
不足宰懐璧其罪賈害以采
　　鵩鳥
盛𢎞之荆州記曰巫縣有鳥如雌雞其名為鴞楚人謂
之鵩
賦漢賈誼鵩鳥賦曰誼為長沙王傅三年有鵩飛入誼
舍止於坐隅鵩似鴞不祥鳥也誼既以謫居長沙長沙
卑濕誼自傷悼以為壽不得長乃為賦以自廣其辭曰
單閼之嵗孟夏庚子鵩集予舍止于坐隅貎甚閒暇異
物來萃私怪其故發書占之䜟言其度曰野鳥入室主
人將去請問於鵩余去何之鵩乃歎息口不能言請對
以臆曰萬物變化固無休息幹流而遷或推而還沕穆
無窮胡可勝言斯遊遂成卒被五刑傅説胥靡乃相武
丁夫禍之與福何異糺纆命不可説孰知其極雲蒸雨
降糺錯相紛大鈞播物坱圠無垠且夫天地為鑪造化
為工隂陽為炭萬物為銅合散消息安有常則
漢孔臧鴞賦曰季夏庚子思遁静居爰有飛鴞集我屋
隅異物之來吉凶之符觀之歡然覧考經書在德為祥
棄常為妖尋氣而應天道不踰昔在賈生有識之士忌
兹鵩鳥卒用䘮已咨我令考信道執真變怪生家謂之
天神禍福無門唯人所求聽天任命慎厥所修棲遲飬
志老氏之疇時去不索時來不逆庶幾中庸仁義之宅
何思何慮自令勤劇
　
　
　
　藝文類聚巻九十二
欽定四庫全書
　藝文類聚卷九十三　　唐　歐陽詢　撰
　獸部上(馬駼/騊)
　　馬
爾雅曰馬膝上皆白惟馵(馵後兩/膝白者)四骰皆白驓(音/繒)四
蹢皆白首(俗呼為/踏雪馬)前足皆白騱(音/奚)後足白翑(音/劬)前左
足白啓(啓服/也)左白騎後右足白驤左馵(易震為/馵足)駵馬
白腹騵(駵青色/黑毛也)驪馬白跨驈(音/述)白州驠(音/燕)尾本白騴
(音/晏)尾白駺(從尾勺/毛白也)白逹素縣(素鼻/莖)面顙皆白惟駹廻
毛在膺宜乘(伯樂相馬法旋毛在/腹下如乳者千里)在肘後減陽(或作/腹)
在幹茀方(幹脇/也)在背闋廣(音决光皆/旋毛所在)逆毛居馻(音兖/馬毛)
(逆刺/者)牡曰隲牝曰騇(黄駵/馬)馬黄脊騝(音/乾)驪馬黄脊騽
(音/習)青驪驎驒(音陁今/連錢驄)蒼白雜毛騅黄白雜毛駓(詩有/騅有)
(駓今桃/花馬)彤白雜色騢(騢頳/白馬)白馬黑脣駩(音/泉)黑喙騧(淺/黄)
(色/者)一目白瞷兩目白魚又曰馬八尺曰駥絶有力曰
駴
説文曰𩥇馬臥土中也
山海經曰犬戎之國有文馬縞身朱鬛目若黄金名曰
吉疆乘之壽千嵗又曰夸父山北有林名曰桃林廣圎
三百里其中多馬又曰大樂之野夏后啓於此舞九代
馬白民之國白身被髪有乘黄其狀如狐背上有角乘
之壽二千嵗(九代馬名舞盤作之乘黄即飛黄/也淮南子曰黄帝時飛黄服皁)又曰天
帝之山有草焉狀如葵臭如蘼蕪名曰杜蘅可以走馬
(𢃄香令使馬或曰/馬得之健能走)
禮記曰孟春之月天子乘蒼龍
周官曰凡馬八尺以上為龍七尺以上為騋六尺為馬
天子十二閑六種邦國六閑四種家四閑二種
禮斗威儀曰君乘火而王南海輸駮馬
易説卦曰乾為馬為老馬為駮馬
毛詩曰駉頌僖公也僖公能遵伯禽之法務農重榖牧
于坰野而史克作是頌駉駉牡馬在坰之野薄言駉者
有驈有皇有驪有黄以車彭彭
左傳曰宋人以文馬百駟贖華元于鄭又曰魯莊公新
作延廄凡馬日中而出日中而入(中分也春分出/之秋分内之)又曰
晉侯伐齊齊師夜遁邢伯告中行伯曰有班馬之聲齊
師其遁又唐成公如楚有兩匹驌驦又曰兾之北土馬
之所生
榖梁傳曰晉獻公將伐虢荀息請以屈産之乗假道於
虞以伐虢後滅虞荀息牽馬曰齒加長矣
論語曰齊景公有馬千駟死之日民無德而稱焉又曰
驥不稱其力稱其德也
韓詩外傳曰昔者田子方出見老馬於野喟然有志問
於御者曰此何馬也御者曰故公家畜也罷而不為用
故出放之田子方曰少盡其力而老棄其身仁者之不
為也束帛贖之窮士聞之知所歸心焉又曰顔囬望吳
門馬見一疋練孔子曰馬也然則馬之光景一疋長耳
故後人號馬為一疋
孝經援神契曰德至山陵則澤出神馬
地鏡圖曰銅器之精見為馬
太公六韜曰商王拘周伯昌於羑里太公與散宜生以
金千鎰求天下珍物以免君之罪於是得犬戎氏文馬
毫毛朱􁁉目如黄金名雞斯之乗以獻商王
管子曰桓公乗馬虎望見而伏公問管仲仲曰意者君
乗駮馬公曰然仲曰駮馬食虎豹故伏焉
列子曰秦穆公謂伯樂曰子之年長矣子姓有可使求
馬乎伯樂對曰良馬可以形容觔骨相也天下之馬者
若滅若沒若亡若失臣之子皆下才也臣有所與九方
臯其相馬非臣之比也穆公見之使行求馬三月而反
報曰已得之在沙丘穆公曰何馬對曰牝而黄使人往
取之牡而驪公不悦召伯樂曰敗矣子之所使求馬者
色物牝牡弗能知又何馬之能知也伯樂曰若臯之所
觀天機也得其精而忘其麤在其内而忘其外馬至果
天下之良馬也
晏子曰景公使人養所愛馬馬病死公怒令人殺養馬
者晏子請數之曰爾有三罪使汝養馬殺之一當死也
又殺公所最善馬二當死也使公以一馬之故而殺人
百姓必怨叛諸侯輕伐吾國三當死也公喟然赦之
老子曰天下有道却走馬以糞天下無道戎馬生于郊
莊子曰馬蹄可以踐霜雪毛可以禦風寒齕草飲水翹
陸而居此馬之真性也雖有儀臺路寢無用之及至伯
樂曰我善治馬燒之剔之刻之絡之連之以羈絆編之
以皁棧馬之死者十二三矣
荀卿子曰騏驥一日千里駑馬十駕則亦不及之矣
韓子曰管仲隰朋從桓公而伐孤竹春往而冬返迷惑
失道管仲曰老馬之智可用也乃放老馬而隨之遂得
道焉又曰兒說宋人善辯者也持白馬之非馬也服齊
稷下之辯者乗白馬而過關則顧白馬之賦故籍空辭
則能勝於一國按實形不能謗於一人又曰如耳說衞
嗣君君悅之左右曰公何為不相也公曰夫馬似鹿者
千金有千金百金之馬而無一金之鹿者何也馬為人
用而鹿不為人用今如子雖辨智亦不為寡人用吾是
以不相也又曰伯樂教其憎者相千里馬教其愛者相
駑馬以千里馬世一有其利少駑馬多其利多也
呂氏春秋曰秦穆公東敗失左驂自往求焉見野人殺
將食之穆公笑曰食駿馬肉而不飲酒余恐其傷性也
遍飲之而去
戰國䇿曰汗明見春申君曰夫驥之齒至矣服鹽車而
上太行漉汚灑地白汗交流中坂遷延負轅不能上伯
樂遭之下車攀而哭之解紵衣以幕之驥於是俛而噴
仰而鳴聲造於天仰見伯樂之知己也
穆天子傳曰天子之八駿赤驥盗驪白義踰輪山子渠
黄華騮緑耳
孔叢子曰公孫龍以白馬為非馬或曰此辯而毁大道
子高適趙謂龍曰願受業久矣所不取先生者以白馬
為非馬耳誠能去之則高請為弟子龍曰若使去之無
教矣
史記曰楚莊王有愛馬衣以文繡置華屋下席以露牀
㗖以棗脯馬死欲以大夫禮葬之樂人優孟入殿門大
哭曰請以君禮葬之以雕玉為棺文梓為椁豫章為題
湊發甲卒為壙老弱負土諸侯聞之皆知大王賤人而
貴馬也王曰為之奈何曰請為王言六畜之葬以籠竈
為之槨銅䥶為之棺齊以薑桂薦以木蘭衣之以火光
葬人腹中王乃以馬屬太官無令天下知聞也又曰項
王駿馬名騅常騎之及被圍於垓下乃悲歌慷慨為歌
曰力拔山兮氣葢世時不利兮騅不逝及至烏江謂亭
長曰吾騎此馬五嵗所當無敵常一日千里不忍殺以
賜公又曰冒頓圍高祖於平城所騎西方盡白馬東方
盡青龍北方盡烏驪南方盡騂馬又曰大宛有善馬在
貳師城匿不肯與漢使天子既好宛馬使壯士持千金
及馬以請宛王善馬宛國饒漢物相與謀不肯與漢使
怒妄言椎金馬而去宛貴人怒遮攻漢使取財物天子
大怒拜李廣利為貳師將軍發屬國騎及郡國惡少年
數萬人以伐宛期至貳師城取善馬又曰初天子發書
(易書以/卜也)曰神馬當從西北來得烏孫馬好名天馬及得
大宛汗血馬益壯更名烏孫馬曰西極馬宛馬曰天馬
又曰鄭當時以任俠自憙為太子舍人每五日洗沐常
置驛馬長安諸郊請賔客夜以繼日又曰王遵遷東郡
太守河水盛溢從浸瓠子金隄老弱奔走遵躬率吏民
沉白馬親執珪璧使巫䇿祝請以身填金隄因止宿隄
上又曰賈捐之上書曰孝文皇帝時有獻千里馬者詔
曰鸞旗在前屬車在後日行五十里朕乗千里馬獨先
安之於是還馬而下詔曰朕不受獻也其令四方無來
獻又曰石建為太僕奏事下讀之驚恐曰書馬者與尾
而五今乃四譴死矣石慶為太僕御出上問車中幾馬
慶舉䇿數馬畢對曰六馬又曰萬石君謹慎見路馬必
軾又曰馬高五尺九寸以上不得出關
西域傳曰大宛國多善馬馬汗血言其先天馬子也(大/宛)
(國嶠山上有馬不可得因取五色/牝馬置其下與集生駒號天馬子)
東方朔傳曰驃騎難諸博士東方朔對曰干將莫耶天
下之利劒也水斷鵠鴈陸斷馬牛將以補屩曾不如一
錢之錐騏驥騄耳天下之良馬也將以捕䑕於深宫曾
不如跛猫
神異經曰西南大宛宛丘有良馬其大二丈鬛至膝尾
委於地蹄如汗腕可握日行千里至日中而汗血乗者
當以緜絮纒頭腰小腹以避風病其國人不纒也
説苑曰晉平公出田見乳虎伏而不動平公顧謂師曠
曰聞之霸王君出猛獸伏而不敢起今者寡人出乳虎
伏而不動此猛獸乎師曠對曰鵲食猖猖食鵕䴊鵕䴊
食駮駮食虎夫駮之狀似駮馬今者吾君當驂駮馬以
出乎平公曰然
淮南子曰免人於難者其死也葬之以帷為衾馬有功
猶不可忘又况人乎又曰北塞上之人其馬亡入胡中
人皆弔之其父曰此何詎知不為福居數月其馬將胡
駿馬而歸人皆賀之其父曰此何詎知不為禍家富馬
良其子好騎墮馬折髀人皆弔之其父曰此又詎知不
為福居一年胡夷大出虜壯者皆控弦而戰塞上之人
死者十九此子獨以跛故子父相保
萬畢術曰馬毛大尾親友自絶
東觀漢記曰光武帝時名都王國有獻名馬者帝以馬
駕鼓車又曰光武初起無馬騎牛殺新野尉乃得馬又
曰聞武帝歌天馬治赤汗今親見其然血從前􁀙上小
孔中出又曰明帝欲征匈奴竇固議曰塞外草美馬不
須榖又馬防曰宣帝時五將出征共奏言匈奴候騎得
漢馬矢見其中有粟即知漢兵出乃去以是言之馬當
與榖又曰明德后曰吾前過濯龍門見外家問起居車
如流水馬如龍亦不譴怒但絶其嵗用兾以嘿止讙耳
又曰吳漢伐蜀戰敗墮水縁馬尾得出又曰桓典為御
史是時宦者執政典無所廻避常乗驄馬京師畏憚為
之語曰行行且止避驄馬御史又曰上㑹諸將問破賊
所得物唯李忠獨無所掠上即以所乗大驪馬及繡被
衣物賜之又曰張湛為光禄􁆇帝臨朝或有惰容湛輒
諫其失常乗白馬上每見湛輒言白馬生且復諫矣又
曰馬援擊交阯謂官屬曰從弟少遊常哀吾多大志曰
士生一世但取衣食足乗下澤車御欵叚馬為郡吏守
墳墓鄉里稱善人斯可矣求益盈餘但自苦耳又曰馬
援於交阯鑄銅馬奏曰臣聞行天者莫如龍行地者莫
如馬臣援師事楊子阿孝武帝時善相馬者東門京鑄
作銅馬法獻之立馬於魯班門外更名曰金馬門臣既
備數家骨法以所得駱越銅鑄以為馬高二尺五寸圍
四尺五寸謹獻詔置馬德陽殿下又曰張奐字然明為
安定屬國都尉羌離湳上奐馬二十疋奐召主簿張祁
入於羌前以酒酹地曰使馬如羊不以入廐使金如粟
不得入懷盡還不受又曰卓茂為丞相史常出道中有
人認茂馬者茂問失馬幾日對曰月餘矣茂曰然此馬
畜已數年遂解馬與之曰即非所失幸至丞相府還我
乃歩輓車去後馬主自得馬慙媿詣茂又曰廉范奔赴
敬陵時廬江郡椽嚴麟俱㑹於路麟乗小車塗深馬死
不能自進范慜之命從騎下車與之不告而去麟事畢
即牽馬造謝而歸之
謝承後漢書曰朱震字伯厚性剛烈初為從事奏濟陰
太守單匡贓罪并連匡兄中常侍車騎將軍超三府諺
曰車如雞棲馬如狗疾惡如風朱伯厚
袁宏漢記曰第五倫為司空有人與倫千里馬者倫雖
不取每三公有所選舉倫心不忘也然終以不用
鹽鐵論曰騏驥負鹽車垂頭於太行之坂屠者持刀睨
之
桓譚新論曰薛翁者長安善相馬者也於邊郡求得駿
馬騎以入市去來人不見也後勞問之因請觀馬翁曰
諸卿無目不足示也
蔡邕月令論曰問者曰七騶咸駕今曰六騶何也曰本
官職者莫正於周官天子六馬種種一騶故六騶也
三輔决録曰安陵有項仲山每飲馬渭水常投三錢
鄒子曰董仲舒勤學三年不窺園乗馬不知牝牡
論衡曰廣漢陽翁偉能聽鳥獸之音乗蹇馬之野而田
間有放馬者相去數里鳴聲相聞翁偉謂其御曰彼放
馬目𦕈其御曰何以知之曰罵此轅中馬曰蹇馬蹇馬
亦罵之曰𦕈馬御者不信使往視之馬目竟𦕈又曰楊
琁為零陵太守時桂陽賊起琁乃制馬車數十乗以囊
盛石灰於車上及㑹戰從風揚灰向賊陣因鳴鼓撃賊
大破之
風俗通曰疲馬不能度繩俗云馬羸不能度繩索或云
不能度種萊畦塍也謹按齊有澠水裁廣三四歩言馬
之疲乃不能度此水耳又曰蝦蟇一跳八尺再丈六從
春至夏裸袒相逐無他所作掉尾肅肅按蝦蟇無尾當
言夏馬夏馬患蠅蚋掉尾擊之故肅肅也又曰殺君馬
者路傍兒也言長吏養馬肥而希出路邊小兒觀之却
驚致死按長吏馬肥觀者快之乗者喜其言驅馳不已
至於死又曰馬一疋俗説相馬及君子與人相疋或曰
馬夜行目明照前四丈故曰一疋或曰度馬縱横適得
一疋或説馬死賣得一疋帛或云春秋左氏説諸侯相
贈乗馬束帛帛為疋與馬之相疋耳
符子曰齊景公好馬命使善畫者圖之訪似者朞年不
得今人君考古籍以求賢亦不可得也
魏志曰朱建平善相馬文帝出左右將馬過平曰此馬
相今日死及帝乗馬馬惡帝衣香齧帝膝帝怒殺之又
曰濊國出果下馬漢時恒獻之
英雄記曰公孫瓚每聞邊警輒厲色作氣如赴讎常乗
白馬又揀白馬數十疋選騎射之士號為白馬義從以
為左右翼胡甚畏之
曹瞞傳曰呂布乗馬名赤兎人語曰人中有呂布馬中
有赤兎
吳録曰孫堅討董卓失利被創墮馬臥草中軍衆分散
馬還營鳴呼軍人隨馬向草中乃得堅扶還營
江表傳曰孫權征合肥馬上津橋橋見撤丈餘無板權
躍馬超之得免
世説曰劉備之初奔劉表屯於樊城表左右欲因㑹取
備備覺如厠便出所乗馬的顱走墮襄陽城西檀溪水
中溺不得出備急謂的顱曰今日厄何不努力的顱達
備意踊三丈得過
諸葛亮教曰昔孫叔敖乗馬三年不知牝牡稱其賢也
抱朴子曰李南乗赤馬行逢人乗白馬白馬先鳴赤馬
應之南謂從者曰白馬言汝當見一黄馬左目盲是吾
子可令駚行相及也須臾果逢盲黄馬赤馬果先鳴盲
馬應之又曰騰黄之馬吉光之獸皆壽三千嵗也
干寶晉紀曰桓範出赴曹爽宣王謂蔣濟曰智囊往矣
濟曰範則智矣駑馬戀棧豆爽必不能用也
搜神記曰趙固所乗馬忽死固甚悲惜之問郭璞璞曰
可遣數十人持竹竿東行三十里當有丘陵林樹便攪
打之當有一物出急抱將歸於是如璞言果得一物似
猴入門見死馬跳梁走往死馬頭嘘吸其鼻馬即起亦
不復見猴
怪志曰有人與奴俱得心腹病奴死剖視之得一白鼈
取諸藥内口中不死後有人乘白馬來溺濺之乃縮頭
縮脚試取馬溺灌之便消為水病者乃飲一升馬溺乃
差又曰謝尚所乗馬忽死尚甚愛惜之時有夏侯𢎞自
言見鬼神與言語尚初不信𢎞曰我能令馬活信通神
不乃下牀去良久還曰廟神愛君馬今已請得還須臾
衆人皆見馬從外來至死馬邊便滅死馬即活
襄陽記曰中廬山有一地穴漢時甞有數百疋馬出遂
因名馬穴吳時陸遜亦知此穴馬出得數十疋
長沙耆舊傳曰南陽太守張忠曰吾年往志盡譬如八
百錢馬死生同價
相馬經曰馬眼欲紫豔光口中欲赤色也
廬江七賢傳曰陳衆辟州從事揚州部有賊擊之多死
衆請以威信取之因單車白馬往賊束身歸降遂生為
立祠號曰白馬從事
詩漢天馬歌曰太一貺天馬下沾赤汗沫流赭志俶
儻精權竒籋浮雲晻上馳體容與迣萬里今安匹龍為
友又曰天馬來從西極渉流沙九夷服天馬來歴無草
徑千里循東道天馬來開逺門竦予身逝崑崙天馬來
龍之媒遊閶闔觀玉臺
古歌詩曰平陵東松柏桐不知何人刼義公義公在高
堂下交錢百萬兩走馬
晉劉恢詩曰東臯有一駿名曰千里駒絡首纒騣尾養
以甘露蒭
梁簡文帝西齊行馬詩曰晨風白金絡桃花紫玉珂影
斜鞭照曜塵起足蹉跎任俠稱六輔輕薄出三河風吹
鳯皇袖日映纎成靴逺江艫舳少遥山煙霧多雲開瑪
瑙葉水淨琉璃波路廣拂青柳廻塘遶碧莎不効孫吳
術寧須趙李過又紫駵馬詩曰賤妾朝下機正值良人
歸青絲懸玉蹬朱汗染香衣驟急珂彌響跳多塵亂飛
雕胡幸可薦故心君莫違又繫馬詩曰青驪沉赭汗緑
地懸花蹄未垂青鞙尾猶掛紫鄣泥蹀足絆中憤揺頭
櫪上嘶紫關如未息直去取榆溪又登山馬詩曰登山
馬間樹識金裝草合宜韉短影轉見鞭長何殊八公岫
暫上淮南王又和人愛妾換馬詩曰功名幸多種何事
苦生離誰言似白玉定是愧青驪必取匣中釧廻作飾
金羇真成恨不已願得路傍兒
梁元帝賦登山馬詩曰登山馬遥遥小小馬纔通汗赭
疑霑勒衣香不逐風何殊隴頭望遥識祁連東又後園
看騎馬詩曰良馬出蘭池連翩驅桂枝鳴珂隨跼駃輕
塵逐影移香來知驟近汗歛覺風吹遥望黄金絡懸識
幽并兒又紫駵馬詩曰長安美少年金絡飾連錢宛轉
青絲鞚照曜珊瑚鞭依槐復依柳躞蹀復隨前方逐幽
并去西北共連翩
梁劉孝威和王竟陵愛妾換馬詩曰驄馬出樓蘭一歩
九盤桓小史贖金絡良工送玉鞍龍驂來甚易烏孫去
實難麟膠妾猶有請為急絃彈
梁庾肩吾以妾換馬詩曰渥水出騰駒湘川實應圖來
從西北道去遂東南隅琴聲悲玉匣山路泣蘼蕪似鹿
將含笑千金㑹不俱
陳劉刪賦得馬詩曰獨飲臨寒窟離羣思北風陳王欲
觀舞御史自隨驄邊聲隕客淚菓下益桃紅恒持沛艾
影解向平陵東
陳沈烱賦得邊馬有歸心詩曰窮愁邊馬肥向塞甚思
歸連鑣渡蒲海束舌下金徽已却魚麗陣將摧鶴翼圍
彌憶長楸道金鞭背落暉
陳祖孫登賦得紫騮馬詩曰候騎極樓蘭長城逈路難
嘶從風處斷骨住水中寒飛塵暗金勒落淚灑銀鞍抽
鞭上關路誰念客衣单
陳王由禮賦得驄馬詩曰善馬金羈飾躡影復凌空影
入長城水聲隨胡地風鞚歛青門外珂喧紫陌中行行
若不倦唯當御史驄
賦魏應徳璉慜驥賦曰慜良驥之不遇兮何屯否之𢎞
多抱天飛之神號兮悲當世之莫知赴𤣥谷之漸塗兮
陟高岡之峻崖懼僕夫之嚴䇿兮載悚慄而奔馳懷殊
姿而困遇兮願逺迹而自舒思奮行而驤首兮叩繮􁞥
之紛拏牽繁轡而增制兮心慉結而槃紆渉通逵而方
舉兮廹輿僕之我拘抱精誠而不暢兮鬰神足而不攄
思薛翁於西土兮望伯氏於東隅願浮軒於千里兮矅
華軛乎天衢瞻前軌而促節兮顧後乗而踟蹰展心力
於知己兮甘邁逺而忘劬哀二哲之殊世兮時不遘乎
良造制衘轡於常御兮安獲騁于遐道
晉曹毗馬射賦曰奔電無以追其蹤逸羽不能企其足
狀若騰虬而登紫霄目似晨景之駭扶木體與機㑹動
躡驚風於是抗孫陽之轡彎繁弱之弓輕足鬰其雲合
妙手於焉爭雄
晉傅𤣥乗輿馬賦曰目若曜星符采横發高顛懸日雙
壁象月頭似削成鬛如鬢髪延首高驤擢足軒跱氣葢
青雲勢凌萬里九方不能測其天機秦公不能究其妙
理又馳馬射賦曰何逸群之竒駿生濛汜之遐濵附南
方以定位表天駟於三辰儀乾行之剛徤憑坤厚以託
身豈驥德之足慕晞萬里之清塵
宋顔延之赭白馬賦曰昔帝軒陟位飛黄服皁后唐膺
籙赤文候日漢道亨而天驥呈才魏德懋而澤馬効質
伊逸倫之妙足自前代而間出並榮光於瑞典登郊歌
乎司律所以崇衛威神扶䕶警蹕雙瞳夾鏡兩權協月
異體峯生殊相逸發鑒穆武憲文光振民隱修國章
宋謝莊乗輿舞馬賦應詔曰日晷呈祥乾維効氣賦景
阿房承靈天駟既秣芑以均性又佩蘅以崇躅卷雄神
於綺文蓄奔容於帷燭觀其雙璧應範三封中圖𤣥骨
滿燕室虛陽理競濳䇿紆汗飛赭沬流朱至於肆夏已
升采齊既薦始徘徊而龍俛終沃若而鸞眄迎調露於
飛鍾赴承雲於驚箭冩秦埛之弭塵狀吳門之曵練夫
蹠實之態未卷凌逺之氣方攄歴岱野而過碣石跨滄
流而軼姑餘朝送日於西阪夕歸風於北都尋瓊宮於
倐瞬望銀臺於須臾
頌魯國黄伯仁為龍馬頌曰夫龍馬之所出丁太蒙之
荒域禀神祗之純化乃大宛而再育資𤣥螭之表像似
靈虬之注則奪騕䮍之體勢逸飛兎之高蹤兼驥騄之
美質豈驊駵之足雙耳如剡筩目象明星雙壁似月蘭
筋参情
贊晉郭璞馬贊曰馬出明精祖自天駟十閑六種各有
名類三才五御駑駿異轡
周庾信秦穆公馬贊白駿馬遇盗秦君不瞋先傾美酒
翻畏傷人隣兵向國窮寇侵秦于時大盗還作功臣
狀宋顔延之天馬狀曰降靈驥子九方是選白􁀙朱文
緑蛇紫燕水軼驚鳬陸越飛箭遇山為風值雲成電
表魏陳王曹植獻文帝馬表曰臣於先武皇帝世得大
宛紫騂馬一疋形法應圖善持頭尾敎令習拜今輒已
能行與鼔節相應謹以奉獻
啓梁元帝謝晉安王賜馬啓曰繹武媿仲都遂蒙大驪
之錫儒謝春卿空頒名馬之賚故以取方驎友自疋龍
媒不待景公婉如齊畫無勞馬援翻等漢銅豈有滅沒
黑龍連翩白馬錢文見重津名取貴相彼騏驥猶深戀
主矧伊伏櫪彌結懷恩
梁邵陵王謝令賚馬啓曰連翩絶景沃若追風超渥水
之形踰大宛之狀荷傳西蕃將達宮閫無任城之氣勇
降東平之嘉錫何以揚名沙漠仰稱隆慈戀德銘心矚
恩雨淚
梁劉孝威為皇太子謝勑賚功德馬啓曰伏惟忘我循
物屈己濟民該天地而大捨摠日月而為施既脱軛於
金輪又解驂於紺馬出余吾之水服騊駼之廐名高夏
后之龍價倍田方之贖謹當秣以柏葉飴以丹棗加之
玉鞍飾之金絡
梁劉孝儀謝豫章王賜馬啓曰出自北兾來從東道儛
越兩驂駈同八駿循坂且厲無復良樂之鳴長楸可走
不假幽并之䇿
周庾信謝滕王賚馬啓曰柳谷未開翻逢紫燕臨源猶
逺忽見桃花流電爭光浮雲連影張敞畫眉之暇直走
章臺王濟飲酒之懽長駈金埒
周王褒謝賚馬啓曰邊城無草來自東南塞外饒沙經
從西北漢時樂府偏愛權竒晉世桑門特憐神駿黄金
作勒足度西河白玉為鐙方傳南國儻逢漢帝仍駕鼓
車若值魏王應驚香氣
書魏文帝與孫權書曰前使于禁郭及夫所遺吾纎驪
馬本欲使禁自致之念將軍儻欲速得今故以付徐奉
往此二馬朕之常所自乗甚調良善走數萬疋之極選
者乗之真可樂也中國雖饒馬其知名絶足亦時有之
耳
梁元帝答齊國雙馬書曰名重桂條形圖柳谷襄陽地
穴近求未易滇池水裏逺訪猶難價疋龍媒聲齊驥子
河精曜采似伏波之鑄銅震象飛文笑東瀛之刻玉加
以控斯銀勒利此金衘鞍揭鏤衢光含兩月纒縈紫縷
色麗雙絲方嗤晉后恒乗鄭國之駟更鄙曹君經餉蜀
王之馬又書曰於戲馬之為用逺矣大矣斯所以乾為
脊馬震為馵足有是哉有是哉何則泮渙而馳可以及
日躊躇而蹀可以追風赤兔之騰聲的顱之濟主陳王
有炤羈之説班生有韁絆之談抑聞斯美逺勞此費懷
哉懷哉老生不云乎雖有拱璧以先駟馬良用此道中
心藏之何日忘之
　　騊駼
爾雅曰騊駼北野之良馬
山海經曰北海内有獸焉狀如馬名曰騊駼
史記曰匈奴竒畜則騊駼
贊晉郭璞騊駼贊曰騊駼野駿産自北域交頸相摩分
背翹陸雖有孫陽終不在服
　
　
　藝文類聚卷九十三
欽定四庫全書
　藝文類聚巻九十四　　　　唐　歐陽詢　撰
　獸部中(牛/羊)　(驢/狗)　(駱駝/豕)
　　牛
爾雅曰犘牛(重千斤出/巴中音麻)犦(封牛蒲/角反)犤(音庳卑/小者)犩牛(牛大/者出)
(蜀/中)犝牛(無角/牛)黒眥牰(音/袖)黒耳犚(音/尉)其子犢體長牬(音/泲)絶
有力欣犌(音/加)
毛詩曰爾牛來思其耳濕濕
左傳曰介葛盧來朝禮之加宴好葛盧聞牛鳴曰是
生三犧皆用之矣其音云問之而信又曰秦師伐鄭
商人弦高將市於周遇之以乘韋先牛十二犒師曰
寡人聞吾子將師渉於敝邑敢犒從者又曰鼷䑕食
郊牛角改卜牛鼷䑕又食其角乃免牛又曰楚子為
陳夏氏亂故伐陳殺夏徴舒因縣陳申叔時使於齊
復命不賀而退王使讓之對曰抑人亦有言曰牽牛
以蹊人之田而奪之牛牽牛以蹊者信有罪矣而奪
之牛罰已重矣諸侯之從討有罪今縣陳貪其富也
無乃不可乎王曰善
𤣥中記曰萬嵗樹精為青牛
漢書曰桓帝出遊河上忽有一青牛從河中出走踢帝
人皆驚走太尉公時為殿中將軍有勇力走逆牛牛見
公走還河公以手挽牛左足右手持斧斫牛頭而殺之
此青牛者萬年之木精也
莊子曰庖丁為惠文君解牛曰臣之刀十九年所解千
牛而刀刃若新彼節者有間而刀刃無厚以無厚入有
間恢恢乎其於遊刃必有餘地是以十九年刀刃如新
又曰或聘莊子莊子應其使曰子見夫犧牛乎衣以文
繡食以蒭菽及其牽而入於太廟雖欲為孤犢其可得
乎
孟子曰齊宣王問曰齊桓晉文之事可得聞乎孟子曰
仲尼之徒無道者未之聞也臣聞王坐堂上有牽牛過
者王問之對曰將以釁鍾王曰吾不忍其觳觫而就死
以羊易之是見牛未見羊也此乃仁術足以王矣
呂氏春秋曰百里奚未遇時飯牛於秦鬻以五羊之皮
公孫枝得而獻諸繆公繆公用之謀無不當舉必有功
又曰昔葛天氏之樂三人操牛尾投足以歌八闋
史記曰騎刼攻即墨田單取牛千頭衣以五彩束矛其
角縳火其尾穿城而出牛壯士五千衘枚隨其後牛出
火明所觸皆死壯士因擊之城上士大譟燕師大敗騎
刼死乗勝追北三戰三尅遂收齊城
蜀王本紀曰秦惠王欲伐蜀乃刻五石牛置金其後蜀
人見之以為牛能大便金牛下有養卒以為此天牛也
能便金蜀王以為然即發卒千人使五丁力士拖牛成
道致三枚於成都秦得道通石牛力也後遣丞相張儀
等隨石牛道伐蜀
漢武内傳曰封君達少好道入鳥䑕山百餘年還鄉里
常乗青牛故謂為青牛道士
桓譚新論曰夫畜生賤也然有尤善者皆見記識故馬
稱驊騮驥騄牛譽郭椒丁櫟
謝承後漢書曰劉寛甞行有人失牛者乃於路就寛車
中認之寛無所言下駕歩歸有頃認者得牛而送還叩
頭謝曰慙負長者寛曰物有相類事容脱誤幸勞見歸
何為謝也
風俗通曰秦昭王使李氷為蜀守開成都兩江溉田萬
頃江神嵗取童女二人為婦氷自以其女與神為婚往
至神祠勸神酒杯但澹水氷厲聲責之因忽不見良久
有兩蒼牛鬭於岸傍有間氷還流汗謂官屬曰吾鬭大
極不當相助耶南靣腰中正白者我綬也主簿乃刺殺北
面者江神遂死蜀人慕其氣決凡壯健者因名氷兒
列異經曰秦文公伐梓樹梓樹化為牛文公遣騎擊之
騎墮地被髪牛畏之入水不出沒豐水中秦乃立怒特
祠
魏略曰鉅鹿時苗為壽春令始之官乗牸牛嵗餘牛生
一犢及去留其犢謂主簿曰令來時本無此犢是淮南
所生也吏曰六畜不識父自當隨其母苗不聽
蜀志曰蔣琬夜夢有一牛頭在門前流血滂沲意甚惡
之問占夢趙直直曰夫見血者事分明也牛角及鼻公
字之象君位當至公大吉之徴也
諸葛亮集曰木牛者方腹曲頭一脚四足頭入領中舌
著於腹載多而行少宜可大用不可小使特行者數十
羣行二十里也
張温自理曰昔百里奚賢秦繆公欲干之繆公好牛奚
因賃養牛公出遊登車以問百里百里曰臣之所長非
養牛者也乃養民也視牛察士乃知賢人也遂與同車
而出
博物志曰近世有居於海渚年年八月有浮槎來甚大
往反不失於期此人乃齎糧乗槎而去忽忽不覺晝夜
奄至一處有城郭屋舍宛然望室中多見織婦見一丈
夫牽牛渚次飲之此人還以問蜀人嚴君平君平曰某
月有客星犯牛斗即此人到天河也
曹嘉之晉紀曰羊祜子暨為青州刺史牛於州産犢及
暨去職以官室所生遺之而去
符子曰堯以天下讓巢父巢父曰君之牧天下亦猶余
之牧孤犢君牧天下是各有其所牧矣君焉用惴惴然
以所牧而與余余無用天下為也於是牽犢而去
袁山松宜都山川記曰自峽口泝江百許里至苦牛灘
南岸有重山山頂有石壁上有人負力牽黄牛人迹所
絶莫得究焉
竺法真登羅山疏曰増城縣南有列渚洲洲南又有牛
潭北岸有石周圓三丈漁人見金鎻牛常出水盤鎻此
石上縣民張安鈞於石上躡得金鎻數十尋俄有物從
水中引之力不能禁以刃斷之唯得數尺遂致大富
琴操曰寗戚飯牛車下叩角而商歌曰南山矸白石䃹
生不逢堯與舜禪短布單衣裁至骭長夜漫漫何時旦
齊桓公聞之舉以為相
賦臧道顔駃牛賦曰若乃豪宗戚𦙍公侯王后乗輕御
肥貂蟬耀首翟翟華貂鑠鑠雲母良牸濯足於雙島名
駿疊迹於左右如貴遊踊躍於絶倫觀者嗤妍其好醜
遂慕駿駃以相高精彼竒選之希有儀體既美特資高
足名叅飛兎價齊驥騄
贊梁劉孝威辟厭青牛畫贊曰泰山怒特吳渚神牛氣
嘘風噴精廻電流詎牽和鞅不入裴鞦狡力難京肆怒
横行朗陵瑩角介葛瞻聲遁仙託稱妖寇馮名名震八
區威陵五都蓄勇槽側息憤場隅仇覽獻豆滕嬰進蒭
雄兒楷式悍士規模曹興拂采徐邈成圖
表魏陳王曹植上牛表曰臣聞物以洪珍細亦或貴故
不見僬僥之微不知泱漭之泰不見果下之乗不别龍
馬之大高下相懸所以致觀也謹奉牛一頭不足追遵
大小之制形少有殊敢不獻上
啓梁元帝謝東宮賚蒸栗牛啓曰色似秘府之書毛類
陳王之玉騂角未竒瑩蹄非貴
梁劉孝儀謝始興王賜車牛啓曰下官安於躡屩習以
成性乗堅驅駿未所厝心慈渥無涯每垂奬飾無復難
載之朋將申共弊之美濯龍望水未足儔光長門聽雷
不能均響又謝豫章王賜牛啓曰觀其毛角相合骨像
應圖曳流水而生光驚高限其如接遂使上阜輟駕下
澤是驅馮軾修途既獲坐馳之致馴豢廣庭方念載憂
之朂
書梁劉孝威謝南康王讓牛書曰雖復蜀守神牛秦公
怒特穆王白角何氏瑩蹄無以逾其勁力邁其致逺直
宿九重獲免䟽歩路休三逕且息徒行從祀甘泉方無
假於丞相騎至清廟又永笑於博陽
　　驢
楚辭九懷曰驥垂兩耳兮中坂蹉跎蹇驢服駕兮無用
日多
吳志曰諸葛恪父瑾長面似驢孫權大㑹羣臣使人牽
一驢入長檢其面題曰諸葛子瑜恪跪請筆益兩字恪
續其下曰之驢舉坐歡笑乃以驢賜恪
文士傳曰晉文帝大親阮籍恒與談戲任其所欲不廹
以職事籍從容常言平生曾遊東平樂其土風願得為
東平太守文帝大悦即從其意籍便騎驢徑到郡至皆
壞府舍諸壁鄣使内外相望然教令清當十餘日便乗
驢去
晉陽秋曰胡威少有志尚厲操清白父質為荆州守威
自京都省之家貧無車馬僮僕自驅驢單行拜見父停
廐中十餘日辭歸每至客舍自放驢取樵㸑食
世説曰王仲宣好驢鳴既葬魏文帝臨其䘮顧語同遊
曰王好驢鳴可各作一聲以送之赴客皆作驢鳴
陳武别傳曰武本休屠胡人常騎驢牧羊諸家牧竪十
數人或有和歌者武遂學太山梁甫吟之屬
文宋袁淑俳諧集廬山公九錫文曰若乃三軍陸邁粮
運艱難謀臣停筭武夫吟歎爾乃長鳴上黨慷慨應官
﨑嶇千里荷囊致餐用捷大勲歴世不刋斯實爾之功
也音隨時興晨夜不黙仰契𤣥象俯協漏刻應更長
鳴豪分不􁄞雖挈壺著稱未足比德斯又爾之智也若
乃六合昏晦三辰幽冥猶憶天時用不廢聲斯又爾之
明也青脊隆身長頭廣額修尾後垂巨耳雙磔斯又爾
之相也嘉麥既熟寔須精麪負磨廻衡迅若轉電惠我
衆庶神祗獲薦斯又爾之能也爾有濟師旅之勲而加
之以衆能是用遣中大夫閭丘騾加爾使衘勒大鳴鴻
臚班脚大將軍宮亭侯以揚州之廬江江州之廬陵吳
國之桐廬合浦之珠廬封爾為廬山公
　　駱駝
華嶠漢書曰南單于遣使詣闕奉蕃稱臣入居於雲中
遣使上書獻駱駝二頭文馬十疋
博物志曰燉煌西渡流沙往外國濟沙千餘里中無水
時有伏流處人不能知駱駝知水脉過其處輒停不行
以足踏地人於所踏處掘之輒得水
洛中記曰有銅駞二枚在宮之南四㑹道頭高九尺頭
似羊頸身似馬有肉鞍兩箇相對
異苑曰西域茍夷國山上有石駱駞腹下出水以金鐵
及手承取即便對過唯葫蘆盛者則得飲之令人身體
香淨而成仙其國神秘不可數過
贊郭璞槖駝贊曰駝惟竒畜肉鞍是被迅騖流沙顯功
絶地濳識泉源微乎其智
　　羊
爾雅曰麢大羊(音霝似羊而大角/圓鋭好在山崖間)羱如羊(似羊而大/角出西方)羊
牡羒(音/墳)牝牂(䍧羊/墳首)夏羊(黑羖/䍽)牡羭(羭黑/班)羳羊黄腹未成
羊羜(音佇詩云肥羜/俗云五月羊)絶有力奮羊六尺為羬(羬羊馬尾/今大月支)
(國有大羊馬尾五咸/反尸子羊為羬六尺)
説文曰羊祥也象四足角尾之形孔子曰牛羊之字以
形舉咩(音/弭)羊鳴也羔羊子也羜五月生羔也􁊊犍六月
生羊也羍(恥達/反)七月生羊也䍮(音/兆)羊未卒嵗也
易曰小人用壯君子用罔貞厲羝羊觸藩羸其角又曰
兌為羊
毛詩曰羔羊鵲巢之功致也召南之國化文王之政在
位皆節儉正直德如羔羊也羔羊之皮素絲五紽退食
自公委蛇委蛇又曰無羊宣王考牧也誰謂爾無羊三
百維羣爾羊來思其角戢戢
周禮曰賔客則羊人供灋羊羊泠毛則毳羶又曰羊人
掌羊牲凡祭祀飾羔祭祀割羊登其首凡祈珥供其羊
牲若牧人無牲則受布于司馬使其買牲而供之
鄭氏婚禮謁文贊曰羣而不黨跪乳有義
左傳曰華元殺羊食士其御羊斟不與及戰曰疇昔之
羊子為政今日之事我為政與入鄭師故敗又曰楚子
圍鄭鄭伯肉袒牽羊以逆曰孤不天不能事君使懷怒
以及敝邑孤之罪也
論語曰子貢欲去告朔之餼羊子曰賜也爾愛其羊我
愛其禮又曰葉公語孔子曰吾黨有直躬者其父攘羊
而子證之孔子曰吾黨之直者異於是父為子隱子為
父隱直在其中矣
龍魚河圖曰羊有一角食之殺人
周書曰子夏曰桀徳衰夷羊在牧飛鴻滿野
家語曰季桓子穿井獲如土缶其中有羊焉使問仲尼
曰吾穿井得羊何也對曰以丘所聞非羊也木石之怪
䕫魍魎水之怪龍㒺象土之怪羵羊也
列子曰楊朱見梁惠王言治天下如運諸掌王曰先生
有一妻一妾而不能治三畝之園而不能耘言治天下
何也曰君見夫牧羊者乎百羊為羣使五尺童子荷箠
而隨之欲東而東欲西而西使堯牽一羊舜荷箠而隨
之則不能前也
莊子曰臧與榖二人相與牧羊而俱亡其羊問臧奚事
則挾䇿讀書問榖奚事則博塞以遊二人所業不同其
亡羊均也
孫卿子曰仲尼將為魯司寇沈猶氏不敢朝飲其羊
史記曰宋義下令軍中曰狠如羊貪如狼不可使者皆
斬之又曰卜式者河西人式有少弟式脱身出分獨取
畜羊百餘田宅財物盡與弟式入山牧十餘嵗羊致千
餘上曰吾有羊在上林中欲令子牧之式乃拜為郎布
衣草屩而牧嵗餘羊肥息上過其羊問之式曰非獨羊
也治民亦猶是也惡者輒去無令敗羣上以式為竒拜
緱氏令又曰盧綰與高祖俱學書相愛里中賀兩家以
羊酒
地鏡圖曰金百斤已上至三百斤精如羊者
𤣥中記曰千嵗之樹精化為青羊
春秋繁露曰凡䞇卿用羔羔有角而不用如好仁者執
之不鳴殺之不謗類死義者羔飲其母必跪類知禮者
故羊之為言猶祥故以為䞇
列仙傳曰葛由者羌人周成王時好刻木作羊賣之一
旦騎羊而入蜀蜀中王侯遣人追之上綏山山在峩眉
山西南無極隨之者不得還皆得仙道山上有桃故里
諺曰得綏山一桃雖不得仙亦足以豪山下立祠
左傳曰昔有攘羊者以羊頭遺晉叔向向母埋之不食
後三年攘羊事發追捕向家檢羊骨肉都盡唯有舌在
國人異之遂以羊舌為族
漢書曰蘇武往使匈奴匈奴知武不可降使北海上無
人處牧羝羊下乳乃得歸武處海上廪食不至乃掘野
䑕草荄而食之武杖漢節牧羊臥起持節旄盡落又曰
路温舒鉅鹿人父為里監門使温舒牧羊温舒取澤中
蒲截以為牒編用寫書
東觀漢記曰甄宇北海人建武中為州從事徴拜博士
每臘詔令曰賜博士羊羊有大小肥瘦博士祭酒議欲
殺羊稱分其肉宇曰不可又欲投鈎復恥之宇因先自
取其最瘦者由是不復有爭訟後召㑹詔問瘦羊甄博
士京師因以號之
魏志曰楊俊同郡王象孩少孤特為人僕𨽻年十七八
見使牧羊而私讀書因獲箠楚俊美其才質即贖象著
家娉娶立屋然後與别象官至散騎常侍
衞玠少時乗白羊於洛陽市市人觀之咸曰誰家璧人
於是著聞州黨遂號曰璧人
博物志曰胡蕙蜀中本無洛中人有驅羊入蜀者胡蕙
子着羊毛蜀人取種因名曰羊負來又外國得胡麻豆
或曰戎菽
王隱晉書曰王尼嘗為兵洛中名士王澄胡母輔之等
賫羊酒詣護軍門吏請見將軍澄等先過尼炙羊飲酒
訖逕去將軍聞之與尼長假
神仙傳曰皇初平年十五家使牧羊有道士見其良謹
便將至金華山石室中四十餘年忽然不復念家其兄
初起行索初平歴年不得後見市中有道士乃問之道
士曰金華山中有牧羊兒姓皇字初平兄乃隨道士與
初平相見語畢問羊何在云在山東兄往視但見白石不
見羊平曰羊在耳兄自不見平乃往言叱叱羊起於是
白石皆起成羊數萬頭又曰曹公收左慈慈走入羣羊
中失慈之所在追者疑化為羊乃令人數羊羊本千口
揀之長一口知果化為羊乃謂曰若是左公者但出無
苦也有一羊跪云詎如許追者欲執之於是羣羊皆跪
曰詎如許追者乃去
搜神記曰宣帝時陰子方者至孝有二息甞臘日晨炊
而竈神形見子方再拜受慶家有黄羊因以祠之自是
暴至巨富子方常言我子孫必將強大至識三世而遂
繁昌故後常至臘日祠竈而薦黄羊焉又曰南陽宗定
伯夜行忽逢一鬼鬼問伯為誰伯欺之曰我亦鬼也遂
為侣向宛行勌因相擔問鬼曰鬼何畏曰鬼唯不喜唾
耳欲至宛便擔鬼著頭上詣宛市鬼化為羊伯恐其變
遂唾之因賣得錢千五百買者將還繫之明旦見繩在
時人語曰宗定伯賣鬼得錢千五百
續搜神記曰顧霈者吳之豪士送客置酒有一沙門在
坐主人殺羊羊繩斷便走來入道人膝中穿頭入袈裟
下道人不能救即将去殺之既行炙主人便先割以啖
道人道人食炙下喉便自行道人皮中痛毒不可忍呼
醫來針之以數針貫其炙猶動揺乃破出之是故一臠
肉耳道人於此得病作羊鳴少時便死
崔豹古今注曰羊一名髯鬚主簿
幽明録曰洛下有洞穴不測有一婦欲殺夫推夫下經
多時至底乃得一穴匍匐行數十里漸見明曠郛郭宮
舘金寶為飾明踰三光人皆長三丈被羽衣如此九處
至最後訴飢長人指中庭大栢樹近百圍下有一羊令
跪持羊鬚捋之得一珠長人取之次亦取後捋令噉即
療飢乃問詣九處名及求住答云君不得停還問張華
當知乃復行出交州還洛問華華曰九處地仙名九館
大羊為螭龍初一珠食之與天地等壽次者延年後者
充飢而已
雜五行書曰懸羊頭門上除盗賊
贊晉郭璞羊贊曰月氐之羊其類在野厥高六尺尾亦
如馬何以審之事見爾雅
杜預奏事曰臣前在南聞魏興北山有野羊大者千數
百斤試令求之者各得一枚并頭角蹄按其形不與中
土羊相似然是野獸中所希有
　　狗
爾雅曰犬生三猣(宗/)二師一玂(旂/)未成毫狗(狗子未/生翰毛)長
喙獫(力/艶)短喙猲(歇/)獢(囂詩載/獫猲獢)絶有力狣(挑多/力)狵狗也狗
四尺為獒
山海經曰蜪犬如犬青色食人從首始
易曰艮為狗
左傳曰晉侯飲趙盾酒伏甲將攻之車右提彌明知之
趨登曰臣侍君宴過三爵非禮也遂扶以下公嗾夫獒
焉明搏而殺之盾曰棄人用犬雖猛何為鬬且出又曰
國人逐瘈狗瘈狗入於華臣氏國人從之華臣懼遂奔
陳又曰取邾師邾人愬于晉晉人來討叔孫婼如晉乃
館諸箕吏人之與叔孫居於箕者取其吠狗弗與及將
歸殺而與之食
穆天子傳曰天子之狗走百里執虎豹
晏子曰晏子短使楚楚人為門於犬門側延晏子晏子
曰使狗國者從狗門入今使楚王不當從此門入
列子曰楊朱之弟曰布衣素衣而出天雨解素衣衣黑
衣而返其狗迎而吠之楊布怒將扑狗楊朱曰子無扑
矣子亦猶是也嚮者使汝狗白而往黑而來豈能無怪
哉
尹文子曰康衢長者字僮曰善搏字犬曰善噬賔客不
過其門三年長者怪而問之以實對於是改之賔客復
往
楚辭曰何少康逐犬而顛隕厥首又曰兄有噬犬弟何
欲易之以百兩卒無禄又曰豈不鬱陶而思君兮君之
門兮九重猛犬狺狺而迎吠兮關梁閉而不通
呂氏春秋曰齊有好獵者終日不得獸入則媿其友推
其所以不得獸狗惡故也欲得良狗則家貧家富則求
良狗得狗則數得獸矣非獨獵也百事皆然又曰楚文
王得如黄之狗宛路之矰遊於雲夢三月不反
韓子曰宋有酤酒者斗概甚平遇客甚謹為酒甚美懸
幟甚高然而酒不售酒酸怪其故問比閭長者楊青青
曰汝狗猛耶曰狗猛狗猛何故不售曰人畏焉或令孺
子懷錢挈壺往酤而狗迎齕之酒所以酸而不售夫國
亦有猛狗有道之士懷其術而欲以明萬乗之主大臣
為猛狗迎而齕之此人主所以蔽脅有道之士所以不
用也
史記曰范睢説秦昭王曰夫以秦而治諸侯譬若縱韓
盧而搏蹇兎也今閉關十五年不敢闚兵於山東者是
穰侯為秦謀不忠而大王之計有所失也又曰高祖詔
齊捕蒯通通至上曰若何教淮陰侯反對曰然臣固教
之跖之狗吠堯堯非不仁狗固吠非其主當是時臣獨
知韓信非知陛下也
戰國䇿曰齊欲伐魏淳于髠謂齊王曰韓盧者天下之
壯犬也東郭㕙者海内之狡兎也韓盧逐東郭㕙環山
者三騰山者五兎極於前犬疲於後犬兎俱罷死其處
田父獲之無勞勌之苦而擅其功今齊魏久相持以頓
其兵弊其衆臣恐強秦大楚承其後而有田父之功也
齊王懼休將士
説苑曰梁相死惠子欲之梁渡河遽墮船船人救之曰
子欲何之而遽曰梁無相吾欲往相之船人曰子居船
楫之間而溺無我則死矣何能相梁惠子曰居廣艘長
楫之間則我不如子至於安國家全社稷子不比我子
蒙蒙如未視之狗子耳又曰孟甞君寄客於齊王三年
不見用故客反見曰不知臣之罪耶君之過也孟甞君
曰寡人聞之縷因針而入不因針而急嫁女因媒而成
不因媒而畜夫子之才必薄矣當何怨寡人哉客曰臣
聞韓氏之盧天下疾狗也見兎而指屬則不失兎望見
而放狗則累世不能得兎狗非不疾不能屬者罪也
漢書曰樊噲沛人也以屠狗為事
漢武故事曰公孫卿至東萊云見一人長五尺牽一黄
犬把一黄雀欲謁天子因忽不見
東觀漢記曰鮑永少有志操治歐陽尚書事後母至孝
妻甞於母前叱犬而永即去之
風俗通曰桂陽太守汝南韋叔堅少時為從事在家狗
人立行于家中皆言當殺之叔堅云犬馬諭君子狗見
人行效之何傷叔堅為縣令還解冠榻上狗戴持走家
人驚愕復云誤觸冠冠纓挂著耳狗又上竈家益怪復
云兒婦皆在田中狗何能作怪遂不肯殺後數日狗自
暴死卒無纎芥之異叔堅至太尉終於位
魏略曰丁謐外似疎濫而内多忌雖與何晏鄧颺等同
列而皆少之唯以聲勢屈於曹爽爽亦敬之言無不從
故于時謗書謂臺中三狗二狗啀喍不可當一狗憑嘿
作蛆囊三狗謂何鄧丁也黙者爽小字也其意言三狗
皆欲齧人而謐尤甚也
華陽國志曰雍闓欲降魏説夷曰官欲得烏狗三百頭
膺前盡黑腦三升汝能得不夷皆從闓
𤣥中記曰狗封氏者高辛氏有美女未嫁犬戎為亂帝
曰有討之者妻以美女封三百户帝之狗名槃瓠三月
而殺犬戎之首來帝以為不可訓民乃妻以女流之㑹
稽東南二萬一千里得海中土方三千里而封之生男
為狗生女為美女
雜五行書曰犬生四子取黄子養之犬生五子取青子
養之六子取赤子養之七子取黑子養之八子取白子
養之白犬烏頭令人得財白犬黑尾令人世世乗車黑
犬白耳犬主畜之令人富貴黑犬白前兩足宜子孫黄
犬白尾令人世世衣冠
孫盛晉陽秋曰王敦敗京都之後夢白犬自天而下噬
之
捜神記曰東越閩中有庸嶺高數十里西北隰中有大
蛇長七八丈大十餘圍常病都尉及長史下夢巫覡欲
得啖女童常八月祭送蛇穴蛇輒吞之已用九女時將
樂縣李誕有小女名竒應募而行乃請好劒咋蛇犬作
數斛餈蜜灌之置穴口蛇出頭大如囷目如二尺鏡先
啖餈灌竒便放犬咋蛇以劍斫殺之得九女髑髏越王
乃娉竒為后又曰高辛氏有老婦人居王宮得耳疾醫
為挑治得一物大如蠒婦人盛之以瓠覆之以盤俄頃
而化為犬其文五色名盤瓠又曰漢成帝河清元年長
安男子石良劉晉相與同居有如人狀在其室擊之為
狗去復至數人被甲持兵弩來格之或傷盡狗也自二
月至六月乃止其於洪範皆犬禍言不從之咎也又曰
成山陽王瑚字孟璉為東海蘭陵令夜半時輒有黑幘
白單衣吏詣縣扣閤迎之則忽然不見如此數年於外
伺之見一老狗黑頭白身至閣便為人殺之乃絶
續捜神記曰㑹稽句章民張然滯役在都經年不得歸
家有少婦遂與奴私通然在都養一狗甚快名烏龍後
假歸奴與婦欲謀殺然作飯食共坐下食未得噉奴當
户倚張弓括箭拔刀然以盤中肉飯與狗狗不噉唯注
精䑛脣視奴然亦覺之奴催食轉急然決計拍髀大喚
曰烏龍狗應聲傷奴奴失刀杖倒地狗遂咋奴頭然因
取刀斬奴以婦付官殺之又曰晉太和中廣陵人楊生
養狗甚憐愛之行止與俱後生飲酒醉行大澤草中眠
不能動時冬月野火起風又猛狗周走號喚生醉不覺
前有一坑水狗便走往水中還以身洒生左右草沾水
得著地火尋過去生醒方見之他日又闇行墮空井中
狗伸吟徹曉須臾有人過怪此狗向井號往視見生生
曰君可出我當厚報君人曰以此狗見與便當相出生
曰此狗曾活我於己死不得相與餘即無惜人曰若爾
便不相出狗因下頭目井生知其意乃語路人以狗相
與人乃出之繫狗而去後五日狗夜走歸又曰林慮山
下有亭每過宿者或病死常云有十許人男女合雜衣
或黑或白輒來為害有郅伯夷者過宿明燭而坐誦經
至中夜忽有十餘人來與伯夷並坐蒲博伯夷宻以鏡
照之乃是羣犬因執燭起佯誤以燭燒其衣作燃毛氣
伯夷懷刀捉一人刺之初作人喚遂死成犬餘悉走去
又晉穆哀之世領軍司馬濟陽蔡詠家狗夜輒羣衆相
吠往視便伏後日使人夜伺有一狗著黄衣白帢長五
六尺衆狗共吠之尋迹定是詠家老黄狗即打殺之吠
乃止
秦氏三秦記曰有白鹿原周平王時白鹿出此原原上
有狗枷堡秦襄公時有天狗來下其上有賊天狗吠而
䕶之故一堡無懼心
述征記曰彭城東岸有一丘俗謂之狗葬或云斯則徐
偃王葬后倉者也未詳古徐國宮人娠而生卵棄之水
濵有狗名后倉衘而歸􁨵而成人遂為徐之嗣君純筋
無骨曰偃王偃王躬行仁義衆附之得朱弓朱矢之瑞
周穆王命楚滅之后倉將死生角尾實黄龍也
述異記曰陸機少時頗好獵在吳豪客獻快犬名曰黄
耳機後仕洛常將自隨此犬黠慧能解人語又甞借人
三百里外犬識路自還一日至家機羇旅京師久無家
問因戲語犬曰我家絶無書信汝能賫書馳取消息不
犬揺尾作聲應之機試為書盛以竹筒繫之犬頸犬出
驛路走向吳飢則入草噬肉取飽每經大水輒依渡者
弭毛掉尾向之其人憐愛因呼上舩裁近岸犬即騰上
速去先到機家口衘筒作聲示之機家開筒取書看畢
犬又伺人作聲如有所求其家作答書内筒復繫犬頸
犬既得答仍馳還洛計人行程五旬犬往還裁半月後
犬死殯之遣送還葬機村去機家二百歩聚土為墳村
人呼為黄耳冡又曰宋元嘉中石𤣥度家有黄狗生白
雄子母孕其子異於常狗衘食食之子大其狗出獵未
反輒門外望之後𤣥度病輒危困醫為處方湯須白狗
肺市索卒不能得乃殺所養白狗以湯供其用母向子
死處跳踊嘷呼倒復起竟日不息其家煮狗子肉共食
之投骨於地母輒衘著窟中
詩晉張華詩曰如黄批狡兎青骹撮飛雉鵠鷺皆盡收
鳬鷖安足視
賦晉傅𤣥狗賦曰何世來貢作珍皇家骨相多竒儀表
可嘉足縣鉤爪口含素牙首類驤螭尾如螣蛇細頸闊
胷廣前稍後豐顱促耳長义緩口
魏賈岱宗大狗賦曰余處大魏之祚迸在朔陽越彼西
旅大犬是獲形體如翦削像貌如刻畫毛翰紫艶光雙
眉如白璧爪類刀戈牙如交㦸盼􁀙而奮怒揮霍而振
擲譬若天梁折地柱劈倒曵白象挫其腰齧掣六駮折
其脊爪處如鉤牙搩創似矛刺
　　豕
爾雅曰豕子猪䝐豶么㓜(最後/生者)大者豱(温/)豕生三豵(音/宗)
二師一特(豕生子常多故/取少者名之)四豴皆白􁇤(該/)其迹刻絶有
力䝈(扼/)牝豝(巴/)
方言曰豬燕朝鮮之間謂之豭關東西謂之彘或謂之
豕南楚謂之狶其子或謂之豚或謂貕(奚/)吳揚之間謂
之豬子
易曰見豕負塗又曰坎為豕
毛詩曰有豕白蹢蒸渉波矣
論語曰陽貨欲見孔子孔子不見饋孔子豚
墨子曰孔子窮陳蔡之間藜蒸不糂子路烹豚孔子不
問肉所由來即食之
史記曰子路性鄙好勇力冠雄雞佩猳豚凌暴孔子孔
子設禮稍誘子路子路後服委質因門人請為弟子又
曰竇太后好老子書召轅固問老子固曰此家人言耳
太后怒曰安得司空城旦書乎使固下圏擊豕景帝知
太后怒而固直言無罪乃假固利兵下圏刺豕正中其
心應手而倒太后黙然乃罷之
韓詩外傳曰孟子少時東家甞殺猪孟子問其母曰東
家殺猪何以為其母曰欲啖汝其母悔失言曰吾懷姙
是子席不正不坐割不正不食胎教之也今適有知而
欺之是教之不信也買東家猪肉以食之明不欺也
漢書曰公孫𢎞菑川人少時為獄吏有罪免家貧牧豕
海上四十餘乃學春秋雜説年六十以賢良徴為博士
丞相封平津侯又曰郅都東海人景帝時為郎甞從游
上林賈姬在厠野彘入厠上目都都不行上乃欲自持
兵救賈姬都伏上前曰亡一姬一姬進天下所少寧賈
姬耶陛下縱自輕奈宗廟太后何上還彘亦不傷賈姬
東觀漢記曰閔仲叔居安邑家貧不能得錢買肉安邑
令候之問諸子何飯食對曰但食猪肝屠者或不肯與
之令出勑市後甞買輒得仲叔怪問其子道狀如此乃
歎曰叔豈以口腹累安邑耶遂去之又曰吳祐年二十
䘮父獨居家無擔石而不受贍遺常牧豕於長垣澤中
行吟經書遇父故人謂之曰卿二千石子而杖鞭牧豕
縱子無恥奈君父何祐辭謝而已守志如初又曰梁鴻
家貧而尚節博覽無不通畢乃牧豕於上林苑中曾誤
遺火延及他舍乃尋訪燒者問所失悉以豕償之其主
猶以為少鴻曰無他財願以身居作主人許因為執勤
不懈耆老見鴻非恒人乃共責讓主人而稱鴻長者於
是始敬異悉還其豕鴻不受乃去
續漢書曰曹騰父萌以仁厚稱鄰人有豕者與萌豕相
類詣門認之萌不與爭後所亡豕自還其家主人大慙
送所認豕并辭謝萌萌笑而受之
張璠漢記曰莎車王殺于闐王于闐大都末出城見野
豕欲搏之豕人語曰無殺我我為汝殺莎車將軍都末
異之即與兄弟共殺莎車王
皇甫謐高士傳曰孫期濟陰人少為諸生治京氏易古
文尚書家貧事母至孝牧豕於大澤中以奉養焉逺人
往從其學者皆執經壟畔以追之里落化其仁讓黄巾
賊起過其里陌相約不犯孫先生舍辟舉方正遣吏賫
羊酒請期期驅豕入草不顧司徒黄琬特辟不就終於
家
董正别傳曰司馬徽字德操時人呼為水鏡甞有人妄
認徽猪徽便推猪以與之後數日亡猪者得其猪既以
猪還徽乃叩頭自責徽又厚謝之
魏志曰挹婁在扶餘東北處山林之間常穴居大家深
九梯以多為好土氣寒於扶餘其俗好養猪食其肉衣
其皮冬以猪膏塗身厚數分以御風寒夏則裸袒以大
布隱其前後也
郭子曰劉道真少時甞漁釣草澤善歌嘯聞者莫不留
連有一老嫗識其非常人甚樂其嘯乃殺㹠以進之道
真食㹠盡了不謝嫗見其不飽又進一㹠又食半餘半
還之後道真為吏部郎嫗兒為小令史道真乃超用之
兒不知所由問母而後知之於是賫牛酒以詣道真道
真笑曰去去無復相報
贊晉郭璞封豕贊曰有物貪婪號曰封豕荐食無饜肆
其殘毁羿乃飲羽獻帝效技又豪彘贊曰剛鬛之族號
曰豪狶毛如攢錐中有激矢厥體兼資自為牝牡
　
　
　
　
　
　
　
　藝文類聚巻九十四
欽定四庫全書
　藝文類聚巻九十五　　　唐　歐陽詢　撰
　獸部下(象/狐)　(犀/兎)　(兕/猨)　(駮猴貔/獼)　(熊然鹿/果)　(麞狌/狌)
　　　　(貂/鼠)
　　象
爾雅曰南方之美者有梁山之犀象焉
山海經曰巴蛇食象三嵗而出其骨
左傳曰象有齒以焚其身
孟子曰周公驅犀象而逺之天下大恱
萬嵗厯曰成帝咸康六年臨邑王獻象一知跪拜御者
使從之
吴志曰賀齊為新都郡守孫權出祖道作樂舞象權謂
齊曰今定天下都中國使殊俗貢珍百獸率舞非君而
誰
江表傳曰孫權遣使詣獻馴象二頭魏太祖欲知其斤
重咸莫能出其理鄧王冲尚㓜乃曰置象大船上刻其
所至秤物以載之校可知也太祖大恱又曰魏文帝遣
使於吴求象牙羣臣以非禮欲不與孫權勅付之
蜀将諸葛亮討賊還成都孫權遣勞問之送馴象二頭
與劉禪
吴時外國傳曰扶南王盤況少而雄桀聞山林有大象
輙生捕取之教習乗騎諸國聞而伏之
博物志曰昔日南有四象各有雄雌其一雌死百有餘
日其雄泥土著身獨不飲酒食肉長吏問其所以輙流
涕焉
法顯記曰迦維羅衞國從佛生處東行五由旬有國名
藍莫此國皇得佛一分舎利還歸起塔塔邊有池池中
有龍常守䕶此塔晝夜供養乃有羣象以鼻取水灑地
取雜花香而供養諸國道人来欲禮拜塔遇象大怖依
樹自翳見象如法供養道人太息悲感即捨大戒還作
沙彌自挽水平治處所使得浄潔
異苑曰㑹稽張茂嘗夢大象以問萬推曰君當為大郡
而不能善夫象者大獸取其音獸者守也象以齒焚其
身後必為人所殺茂永昌中為吴興太守值王敦問鼎
執正不移敦遣沈充殺之
賛晉郭璞賛曰象實魁梧體巨貌詭肉兼十牛目不踰
豕望頭如尾動若丘徙
　　犀
爾雅曰犀似豕
戰國䇿曰張儀為秦破縱連横說楚王楚王遣車百乘
獻駭雞之犀夜光之璧於秦王
韓詩外傳曰太公使南宫适至義渠得駭雞犀以獻紂
漢書曰元始二年黄支國獻犀牛又曰尉佗獻文帝犀
角十又曰烏弋國出犀牛
蜀王本紀曰江水為􁀤蜀守李冰作石犀五枚二枚在
府中一枚在市橋下二在水中以厭水精因曰石犀里
抱朴子曰通天犀有白理如線者以盛米置羣雞中雞
欲往啄米至輙驚却故南人名為駭雞也得其角一尺
以上刻為魚而䘖以入水水常為開方三尺可得氣息
水中以其角為义導者得煮毒藥為湯以此义導攪之
皆生白沫無復毒勢
劉欣期交州記曰犀出九徳縣其毛如豕蹄有三甲頭
如馬有二角鼻上角長額上角短
南州異物志曰𤣥犀處自林麓食惟棘刺體兼五肉或
有神異表靈以角含精吐烈望若華燭置之荒野禽獸
莫觸
賛晉郭璞犀賛曰犀之為状形兼牛豕力無不傾吻無
不靡以賄嬰灾因乎角掎
序晉傅咸犀鉤序曰世稱雞駭之犀聞之父常侍曰犀
之美者有光雞見影而驚故曰駭雞有以此鈎見遺者
乃為之銘
　　兕
爾雅曰兕似牛
說文曰兕如野牛青皮堅厚可以為鎧嶓冡之山其獸
多兕
毛詩曰酌彼兕觥
戰國䇿曰楚王逰於雲夢有狂兕忽至王彎弓而射之
應發而殪仰天而歎曰樂矣今日之逰萬嵗千秋之後
誰與樂此
論衡曰太師尚父為周司馬将帥伐紂到孟津之上杖
鉞把旄號其衆曰倉兕夫倉兕水中之獸也善覆人船
因神以化令汝急度
賛晉郭璞山海圗賛曰兕惟壯獸似牛青黒力無不傾
自焚以革皮充武備角助文徳
　　駮
爾雅曰駮如馬倨牙食虎豹
山海經曰中曲之山有獸焉其状如馬而白身黒尾一
角虎牙爪音如鼓其名曰駮是食豹可以禦兵
賛晉郭璞賛曰駮惟馬類實畜之英驤首騰旄嘘天雷
鳴氣無不凌吞虎辟兵
　　貔
爾雅曰貔白狐其子豰
說文曰貔豹屬出貉國
尚書曰如虎如貔
禮記曰前有摯獸則載貔貅
毛詩曰獻其貔皮赤豹黄羆
賛晉郭璞貔賛曰書稱猛士如虎如貔貔盖豹屬亦曰
執夷白狐之云似是而非
　　熊
說文曰熊獸似豕山居冬蟄
本草經曰熊脂一名熊白味甘微溫無毒止風痺
六韜曰文王囚羑里散宜生得黄熊而獻之於紂
周書曰成王時不屠國獻青熊
毛詩曰維熊維羆男子之祥
詩義疏曰熊能攀緣上髙樹見人則顛倒投地而下冬
入穴而蟄始春而出
左傳曰晉靈公使宰夫胹熊蹯不熟殺之寘諸畚載以
過朝又曰鄭子產聘于晉晉侯有疾韓宣子曰寡君寝
疾於今三月並走羣望有加而無瘳今夢黄熊入於寝
門其何厲鬼也對曰以君之眀子為大政其何厲之有
昔堯殛鯀于羽山其神化為黄熊實為夏郊三代祀之
晉為盟主其或者未之祀乎韓子祀夏晉侯有間
孟子曰魚我所欲熊掌亦我所欲二者不得兼舍魚取熊
掌義我所欲生亦我欲二者不得兼舎生取義
史記曰趙簡子病不知人五日寤而曰我之帝所見一
熊欲攫我帝命我射之中熊熊死後有當道者曰帝令
主君滅二卿熊其祖也
漢書曰孝元帝馮昭儀上幸虎圈鬭獸後宫皆坐熊出
圏攀檻欲上殿昭儀乃當熊而立及左右格殺熊上問
人情驚懼汝何故前當昭儀對曰夫猛獸得人而止妾
恐熊至御座故身當之耳帝嗟嘆以此倍敬重之
東觀漢記曰安帝永初九年永昌獻象牙熊子
建武故事曰咸和七年左右啓以米飴熊上曰此無益
而費於榖且是惡獸所不宜畜使遣打殺以肉賜左右
直人
抱朴子曰玉䇿記稱熊夀五百嵗則能化
續捜神記曰晉升平中有人入山射鹿忽墮一坎窅然
深絶内有數頭熊子湏㬰有一大熊来入瞪視此人人
謂必􁀤已良久出蔵得果栗分與諸子末後作一分以
著此人前人飢久於是冐死取噉之既轉相狎習熊每
旦覔食果還輙分此人此人賴以支命後熊子大其母
每負将出子既盡人分死坎中窮無出路熊母尋復還
入坐人邊人解其意便抱熊之足於是跳出遂得無他
異苑曰邵陵髙平黄秀以元嘉三年入山經月不還其
兒根生尋覔不見秀蹲空樹中從頭至腰毛色如熊問
其何故答曰天譴如此汝但自去生哀慟而歸逾年伐
山人見形盡為熊矣又曰熊獸藏於山穴穴裏不得見
穢及傷殘則合穴自死人欲捕者便令一人卧其蔵内
餘伴執仗隠在崖側熊輙共輿出人不致傷損傍人仍
将騁其矛又有居大樹孔中東土呼熊為子路以物擊
樹云子路可起於是便下不呼則不動也
啓梁劉孝威謝熊白啓曰竊以館有射熊之名臺無走
狗之號上林絶胡人之搏禁地無張京之犯而突出羽
川来攀御檻光踰厚璧殆獲朱公之價色麗燭銀将堪
穆王之寳
　　鹿
爾雅曰鹿牝麀其子麛其迹速絶有力􁁉(音/肩)
毛詩曰野有死鹿又曰鹿鳴宴嘉賔也呦呦鹿鳴食野
之苹
國語曰周穆王征犬戎得四白鹿
穆天子傳曰天子賜曹奴之人黄金之鹿又曰天子射
鹿于林中
韓子曰夫馬似鹿者千金
史記曰趙髙欲為亂恐羣臣不聴乃先設驗持鹿於二
世曰馬也二世笑曰丞相誤耶謂鹿為馬問左右或言
馬以阿趙髙或言鹿者髙因隂中言鹿者以法又曰髙
祖詔捕蒯通至問曰若教淮隂侯反乎對曰然秦失其
鹿天下共逐之狗固吠非其主
東方朔傳曰武帝時有殺上林鹿者下有司收殺之朔
時在旁曰是故當死者三陛下以鹿殺人一當死天下
聞陛下重鹿賤人二當死匈奴有急湏鹿觸之三當死
列仙傳曰蘇躭與衆兒俱戲獵常騎鹿鹿形如常鹿遇
險絶之處皆能超越衆兒問曰何得此鹿騎而異常鹿
耶答曰龍也
謝承後漢書曰鄭宏為臨淮太守行春有兩白鹿隨車
夾轂而行宏怪問主簿黄國鹿為吉凶國拜賀曰聞三
公車轓畫作鹿眀府當為宰相宏果為太尉
范曄後漢書曰雲南縣有神鹿兩頭能食毒草
古今注曰眀帝永平中三角鹿出江陵孝和帝永元中
豫章徐沔得白鹿髙丈九寸
三輔決録曰辛繕字公文少治春秋詩易隠居𢎞農華
隂弟子受業者六百餘人所居旁有白鹿甚馴不畏人
魏略曰成公英先隨韓約後降太祖從行出獵有三鹿
走過公前命英射之三發三中皆應弦而倒
魏志曰文帝獵失鹿帝大怒據胡牀拔刀收吏将欲斬
之蘇則諫乃止
魏末傳曰初眀帝為平原王王母甄后妬文帝殺之故
不立為太子常從帝獵見鹿子母帝射殺鹿母語眀帝
射其子對曰陛下既已殺其母臣不忍復殺其子因涕
泣帝放弓矢歎曰此語一何痛哉由是帝立太子意定
矣
抱朴子曰鹿夀千嵗滿五百嵗則色白
神仙傳曰魯女生者餌术絶糓入華山後故人逢女生
乗白鹿從玉女數十人又曰沈羲道嘗於路逢白鹿車
一乗龍車一乗從數十人騎迎羲道
廣州先賢傳曰丁茂字仲慮交阯人也至孝母終負土
治冢列植松柏白鹿遊乎左右
瀨鄉記曰老子乘白鹿下託於李母也
序袁山松白鹿詩序曰荆門山臨江皆絶壁峭峙壁立
百餘丈亘帶激流禽獸所不能履北岸有一白鹿鹿泅
過江行人見之乘力競逐謂至山下必得鹿忽然若飛
超岡而去于今此壁謂之白鹿上詩曰白鹿乃在上林
西苑中射工尚復得白鹿脯腊之黄鵠摩天極髙飛後
宫尚得烹煮之
表魏陳王曹植獵表曰於七月伏鹿鳴塵四月五月射
雉之際此正獵樂之時
晉殷仲堪上白鹿表曰巴陵縣清水山得白鹿一頭白
者正色鹿者景福嘉義
牋宋孝武帝在彭城㕘佐慶獲白鹿牋曰伏承獲白鹿
於彭城之東山皓質玉映育性馴和
　　麞
春秋運斗樞曰樞星散為麞
說文曰麕麞也
爾雅曰麕牡麌牝麋其子麆其迹解絶有力豜
毛詩曰野有死麕惡無禮也
穆天子傳曰天子賜曹奴之鹿白銀之麕
吕氏春秋曰使麕疾走馬弗及也而得之者時顧也
建武故事曰咸和六年計貢合集於樂堂有野麕走至
堂前左右逐之於池中而獲之焉
論衡曰都尉王子鳳時麕入府中其後遷為丹陽太守
晉起居注曰咸寜中白麞見魏郡後諸州各送白麞
晉中興書曰中興所在獻白麕
蕭廣濟孝子傳曰蕭國遭䘮有鵠遊其庭至暮而去麞
暮入其門與犬馬旅至旦而去
詩魏文帝詩曰巾車出鄴宫校獵東橋津重罝施宻網
䍐罼飄如雲彎弓忽髙馳一發連雙麕
表晉王述上白麞表曰所領阮藻之江寜縣界得白麞
一頭毛色潔素於其類信斯誠嘉祥也
啓陳徐陵謝賚麕啟曰臣昨既陪羽獵仍宴上林固謝
長卿之文彌慙子雲之賦預割鮮禽已同監浦頻蒙大
臠更異梁王詰旦歸来猶為飽飫虞衡所獻復降命恩
賜細君以為歡非屠門而大嚼
　　兎
爾雅曰兎子嬎其迹迒絶有力欣
春秋運斗樞曰玉衡星散而為兎又曰行失瑶光則兎
出月
毛詩曰有兎斯首炮之燔之又曰肅肅兎罝施于中逵
周易参同契曰燕雀不生鳳狐兎不乳馬
荘子曰蹄者所以在兎得兎而忘蹄
韓子曰宋人有耕者田中有株兎走觸折頸而死因釋
耕守株冀復得兎為宋國所笑
史記曰李斯出獄與其中子俱執顧謂其子曰吾欲與
汝復牽黄犬俱出上蔡東門逐狡兎其可得乎又范睢謂
秦昭王曰夫以秦而治諸侯譬若縱韓盧而搏蹇兎也
謝承後漢書曰方儲㓜䘮父負土成墳種竒樹千株白
兎遊其下
張璠漢記曰梁冀起兎苑於河南移檄所在調發生兎
刻其毛以為識
抱朴子曰兎夀千嵗滿五百嵗則色白
論衡曰儒者言月中有兎夫月水也兎在水中則死夫
兎月氣也
張衡靈憲曰月者隂精之宗積而成獸象兎蛤
序晉王廙白兎賦序曰丞相琅邪王始受旄節作鎮北
方仁風所被廻面革心昔周旦翼成越裳重譯而獻白
雉著在前典厯代以為美談今在我王匡濟皇維而有
白兎之應可謂重規累矩不忝先聖也
詩古歌詩曰採取神藥山端白兎𢷬蝦蟇丸奉上陛下
一玉柈
頌張浚白兎頌曰其毛春素纎毫秋黒㸃綴五采漸染
粉墨盖久隠時見應世徳也徐疾備體達消息也姿質
皓朗民之則也被白含文好無極也秦失鹿於近郊晉
得兎於逺境
表晉桓溫賀白兎表曰臣聞至徳通𤣥則禎祥降靈和
所感則異物生今白兎見于春榖縣皓質純素皦然殊
觀
梁簡文帝上白兎表曰瑞表丹陵祥因舊沛四靈可邁
既驗玉衡之精千嵗變采有符眀月之状豈殊丹岫之
羽來止帝梧庶比素質之禽得逰君囿
周庾信上白兎表曰光鮮越雉色麗秦狐月徳符徵金
精表瑞
　　狐
山海經曰青邱之國有狐九尾
說文曰狐妖獸鬼所乗也有三徳其色中和小前大後
死則丘首
易曰田獲三狐
毛詩曰狐裘逍遥又曰狐裘豹褎
禮記曰天子狐白之裘諸侯青卿大夫狐腋
穆天子傳曰天子獵於渗澤得白狐
管子曰代出狐白之皮裘狐應隂陽之變六月而一見
公卿買之代人㤀其難得喜其貴價必相率而求之取
此物者因令齊載金錢買之代各求狐白皮代王聞之
果去其農處山林求狐二十四月不得一狐離支聞而
伐之代王即将其士卒服於齊
慎子曰廊廟之材非一木之枝狐白之裘非一狐之腋
韓子曰翟人獻豐狐𤣥豹之皮於晉文公文公受皮而
歎曰以皮之美自為罪也
漢書曰陳勝吴廣次所旁叢祠中夜篝火詐狐鳴曰大
楚興陳勝王
名山記曰狐者先古之滛婦也其名曰紫化而為狐故
其怪多自稱阿紫
白虎通曰狐死首丘不忘本也九尾狐見者九妃得其
所子孫繁息於尾眀後當盛也
賛晉郭璞九尾狐賛曰青邱竒獸九尾之狐有道祥見
出則銜書作瑞於周以標靈符
　　猨
山海經曰堂庭之山發爽之山其上多白猨
吕氏春秋曰荆王有神白猨王自射之則搏樹而嬉使
養由基射之始調弓矯矢未發猨擁樹而號
淮南子曰楚王亾其猿而林木為之殘
漢書曰李廣猨臂善射
吴越春秋曰越王問范蠡手戰之術范蠡曰臣聞越有
處女國人稱之願王請問手戰之道於是王乃請女女
将北見王道逢老人自稱袁公袁公問女聞子善為劍
願得一觀之處女曰妾不敢有所隠也唯公所試公即
挽林内之竹似枯槁末折墮地女接取其末袁公操其
本而刺處女處女應即入之三入因舉杖擊袁公袁公
則飛上樹化為白猨
抱朴子曰猿夀五百嵗則變為玃千嵗則變為老人又
曰周穆王南征一軍皆化君子為猨為鶴小人為蟲為
沙
張載論曰白猿𤣥豹蔵於櫺檻何以知其接垂條於千
仞
宜都山川記曰峽中猿鳴至清諸山谷傳其響泠泠不
絶行者歌之曰巴東三峽猨鳴悲猨鳴三聲淚霑衣
詩梁沈約石塘瀨聽猿詩曰噭噭夜猿鳴溶溶晨霧合
不知聲逺近唯見山重沓既歡東嶺唱復佇西巖答
陳蕭詮賦得夜猿啼詩曰桂月影纔通猿鳴迥入風隔
巖還嘯侣臨潭自響空挂藤疑欲飲吟枝似避弓别有
三聲淚霑裳竟不窮
賦晉傅𤣥猨猴賦曰余酒酣耳熱懽顔未伸遂戲猴而
縱猿何􁀙畋之驚人戴以赤幘襪以朱巾先装其靣又
丹其唇揚眉蹙額若愁若瞋或長眠而抱勒或嚄咋而
􁴲齗或顒卬而踟蹰或悲嘯而吟呻既似老公又類胡
女或低眩而擇蝨或抵掌而胡舞
賛晉郭璞白猨賛曰白猨肆巧由基撫弓應眄而號神
有先中數如循環其妙無窮
　　獼猴
楚辭曰獼猴兮熊羆慕類兮以悲
韓子曰燕王徵巧術人請以棘刺之端為母猴母猴成
巧人曰人主欲觀之必半嵗不入宫不飲酒食肉雨霽
日出視之晏隂之間而棘刺之母猴乃可見也燕王曰
寡人不能觀也
漢書曰韓生勸項羽都闗中羽曰吾聞富貴不還故鄉
如衣錦夜行乃燒宫室都彭城韓生曰人言楚人沐猴
而冠果然又曰長信少府檀長卿為沐猴與狗鬭盖寛
饒奏免之
賦後漢王延夀王孫賦曰原天地之造化實神偉之屈
竒道𤣥微以宻妙信無物而弗為有王孫之狡獸形陋
觀而醜儀顔状類乎老公軀體似乎小兒眼睚􁀙以眩
䘏視􁀙睫以䀗睳鼻􁴅齁以䶋􁗖耳聿役以適知口嗛
呥以䶨齺脣􁴄㗩以􁜛􁀙齒崖崖以齴齴嚼􁴳􁴴而囁
唲儲粮食於兩頰稍委輸於胃脾踡兎蹲而狗踞聲厯
鹿而喔咿或嗝嗝而􁴁􁴁又􁀙􁁉其若啼緣百仞之髙
木攀窈褭之長枝背牢落之峻壑臨不測之幽谿尋柯
條以宛轉或捉腐而登危或羣跳而電透或𤓰懸而瓠
垂歸鎻繫於庭廐觀者吸呷而忘疲
晉阮籍獼猴賦曰夫獼猴直其微者也猶累於下陳體
多似而匪類貌乖殊而不純外察慧而無度故人靣而
獸心性偏凌而干進似韓非之囚秦揚眉額而驟眒似
巧言而偽真整衣冠而偉服懐項王之思歸躭嗜慾而
眄視有長卿之妍姿沐蘭湯而滋穢匪宋朝之媚人終
嗤弄而處紲雖近習而不親
　　果然
吴録地理志曰九真胥浦縣有獸名果然猨狖類也色
青赤有文居樹上此郡及日南皆有之
南方草物状曰果然獸生在山林上民人以弓毒射之
剝取皮皮文青赤白色縫相連作席出九真日南郡
南州異物志曰交州以南有果然獸其鳴自呼身如猨
犬靣通身白色其體不過三尺而尾長四尺餘反尾度
身過其頭視其鼻仍見兩孔仰向天其毛長柔細滑澤
色以白為質黒為文視如蒼頭鴨脅邉班文集十餘皮
可得一褥繁文麗好細厚温煖
賦魏鍾毓果然賦曰果然似猴象猨黑頬青身肉非嘉
餚唯皮為珍
啓梁張纉謝皇太子賚果然褥啓曰伏以狐裘熊席徒
負舊名𤣥豹青􁖧未能適體嚴冰在節朔飈結宇吹綸
愧暖挟纊慙溫但勤非伏寝恩重夜覆道媿經眀坐叨
重席仰榮俯媿進退在顔
　　猩猩
山海經曰有獸人靣名曰狌狌又曰猩猩知人名其為
獸如豕而人靣
爾雅曰猩猩小而好啼
禮記曰猩猩能言不離禽獸
廣志曰猩猩似狟聲如小兒啼不聞其言出交阯封溪
縣
荀卿子曰猩猩能言笑亦二足無尾而君子啜其羮食
其胾故人非以二足無毛以知禮也
吕氏春秋伊說曰肉之美者猩猩之脣
淮南子萬畢術曰歸終知来猩猩知往(歸終/神獸)
括地圗曰猩猩人靣豕身知人名
蜀志曰封溪縣有獸曰猩猩體似猪靣似人音作小兒
啼聲既能人語又知人名人以酒取之猩猩覺初暫甞
之得其味甘而飲之終見羈纓也
華陽國志曰永昌郡有猩猩能言其血可以染朱罽
南方草物状曰猩猩之獸生在野状如㹠子民人捕取
交阯武平興古有之
賛晉郭璞猩猩賛曰能言之獸是謂猩猩厥状似猴號
音苦嚶自然知往頗識物情
　　貂
說文曰貂䑕屬也而大黄黑出丁零國
廣志曰貂出扶餘挹婁
東觀漢記曰建武二十五年烏桓獻貂豹皮詣闕朝賀
魏略曰扶餘國出貂豽
魏書曰鮮卑有貂鼲子皮毛柔軟故天下為名裘
魏志曰烏丸傳挹婁國出好貂今所謂挹婁貂是也
江表傳曰遼東太守遣使詣孫權送貂皮千枚欲舉國
歸吴
啓梁簡文謝勅賚貂坐褥席啓曰東瀛美毳不著馬彪
之儀北朔文茵豈問張敞所記隂炭既重寒井猶冰特
降殊私温華曲被雖狐白千金織成十種李頒漢被楊
降曹氈不足以髣髴洪慈連類聖澤
　　䑕
爾雅曰鼢䑕鼸䑕鼷䑕鼶䑕鼬䑕鼩䑕鼭䑕鼥䑕鼫鼠
鼤䑕鼨鼠鼮䑕鼯䑕夷􁀙
方言曰蝙蝠自闗而東謂之服翼或謂之飛䑕或謂老
䑕或謂之仙䑕自闗而西秦隴之間謂蝙蝠北燕謂之
蟔蟙
說文曰䑕穴蟲之總名也象形凡䑕之屬皆從䑕鼨䑕
出胡地可作裘鼫五伎䑕也能飛不能上屋能緣不能
窮木能浮不能渡谷能穴不能掩身能走不能先人
易曰艮為䑕
毛詩曰相䑕刺無禮也衞文公正其羣臣而刺在位不
承先君之禮儀也相䑕有皮人而無儀人而無儀不死
何為又曰碩䑕碩鼠無食我黍
詩義疏曰樊光謂即爾雅鼫䑕也許慎云鼫鼠五伎鼠
也今之河東有碩䑕大能人立前兩脚於頭上跳舞善
鳴食人禾稼逐則走入樹空中亦有五伎或謂雀䑕其
形大故叙云石䑕也魏今河東河北縣也詩言其方物
宜謂此䑕非今大䑕又不食禾苗本草又謂螻蛄為石
鼠亦五伎古今方士名蟲鳥物異名同故記也
左傳曰齊矦将與臧紇田紇聞之見齊矦與之言伐晉
對曰多則多矣抑君似鼠夫䑕晝伏夜動不穴於寝廟
畏人故也今君聞晉之亂而伐焉寜将事之非鼠而何
乃弗與田
晏子春秋曰景公問晏子治國何患對曰社䑕者不可
燻不可灌君之左右出賣寒熱入則比周此之謂社䑕
也
尹文子曰鄭人謂玉未理者為璞周人謂䑕未腊者為
璞
荘子曰百鳥髙飛以避矰弋之患鼷䑕深穴於神邱之
下以避薰鑿之患又曰恵子相梁荘子往見之或謂恵
子曰荘子欲代子相於是恵子恐搜於國中三日三夜
荘子見之曰南方有鳥其名鵷雛子知之乎夫鵷雛發
南海飛至北海非梧桐不止非竹實不食非醴泉不飲
於是鴟得腐䑕鵷雛過之仰而視之曰嚇今子欲以梁
國嚇我耶
賈誼書云鄙諺曰欲投䑕而忌器此善喻也近器尚憚
况貴大臣之近於帝王乎
列子曰虞氏者梁富人也登髙樓臨大路設樂陳酒擊
博其上而逰侠相隨行樓下博者射中而笑鳶墮腐䑕
而中逰侠逰侠相與語曰虞氏富久矣常有輕人之志
乃辱我以腐䑕請滅其家乃攻於虞氏大滅之此謂類
而非我
淮南子萬畢術曰狐目狸腦䑕去於其穴被髪向北呪
殺巫䑕
史記曰李斯少時為郡中吏見吏厠中䑕食不絜人犬
數驚之入倉見䑕食積粟居犬廡下無人犬之憂乃歎
曰人賢不肖如䑕在所自處耳又曰張湯杜陵人也其
父為長安丞出外湯為兒守舎而䑕盗肉其父還怒乃
笞湯湯掘遂得盗䑕及餘肉劾䑕掠治傅爰書訊鞫論
報并取䑕與肉具獄磔堂下其父見之視其文辭如老
獄吏
東方朔神異記曰北方有曾冰萬里厚百丈有磎䑕在
冰下出焉其形如䑕食草木肉重萬斤可以作脯食之
已熱其毛長可八尺可以為蓐卧之可以却寒其皮可
以蒙鼓其聲千里有美尾可来鼠
京房易飛候曰䑕舞國門厥咎亾䑕舞於庭厥咎誅死
漢書左馮翊韓延夀有罪下獄楊惲上書訟延夀郎中
邱常謂惲曰聞君侯訟韓馮翊當得活惲曰事何容易
硜硜者未必全也我不能自保真人所謂鼠不容穴坐
衘寠藪也又曰蘇武使匈奴匈奴徙武北海上無人處
使牧羝羊羝羊生乳乃歸武至海上廪食不至乃掘野
䑕草實而食之
廣志曰白猨長尾白腹善緣登若家鼠小異者鼢䑕深
目而短尾苗䑕者野䑕也小而短尾天䑕以皮為裘今
常名其裘為天鹿裘黄䑕在田野間為羣害榖麥善走
凡狗不得唯鼠狼能得之
竇氏家傳曰竇攸治爾雅舉孝亷為郎世祖與百寮大
㑹靈臺得鼠身如豹文熒熒光澤世祖異之問群臣莫
知唯攸對曰名鼮䑕詔問何以知之攸曰見爾雅詔案
視書如攸言賜帛百疋詔諸侯子弟從攸受爾雅
魏略曰大秦國出辟毒䑕
魏志曰公子倉舒早慧時軍國多事用刑嚴重太祖馬
鞍在庫為䑕所齧庫吏懼罪必死議欲面縛首罪猶慮
不免冲謂曰待三日中然後自歸冲於是以刀穿單衣
如䑕齧者謬為失意貌有愁色太祖問之冲對曰世俗
以為鼠齧衣者其主不吉今衣見齧是以憂戚太祖曰
此妄言耳無所苦也俄而庫吏以齧鞍聞太祖太祖笑
曰兒衣在側尚齧况馬鞍懸柱乎一無所問又曰臧洪
傳曰洪為袁紹所圍粮乏乃掘鼠而食
博物志曰䑕食巴豆三年重三十斤
列異傳曰中山王周南正始中為襄邑長有䑕衣冠出
㕔事語曰爾某日當死周南不應至期復出冠幘絳衣
語曰爾日中當死復不應入復更出日適中䑕曰周南
汝不應死我復何道遂顛蹷而死即失衣冠視如常䑕
也
晉陽秋曰太興中衡陽區純作䑕市四方丈餘開四門
門有一木人縱四五䑕於中欲出門木人輙以椎椎之
抱朴子内篇曰玉䇿記稱䑕夀三百嵗滿一百嵗者則
色白善憑人而卜名曰仲能知一年中吉凶及千里外
事也
晉太康地記曰鳥䑕山在隴西首陽縣西南䑕尾短形
如家䑕入山四尺䑕在内鳥在外為牝牡
梁州記曰聟水北聟鄉山有仙人唐公房祠有一碑廟
北有大坑碑云是其舊宅處公房舉宅登仙故為坑焉
山有易腸䑕一月三吐易其腸束廣微所謂唐鼠者也
劉欣期交州記曰竹䑕如小狗子食竹根出封溪縣
秦州記曰乞伏虜乾歸未移枹罕金城見䑕有數萬頭
将諸小䑕各衘馬屎羣移而度洮麗二水悉止枹罕自
是二年而乾歸徙焉
異苑曰西域有䑕王國䑕大如狗中者如兎小者如常
䑕頭悉白然帶以金枷商估有經過其國不先祈祀者
則齧人衣裳世得沙門呪願便獲無他衆僧釋道安昔
至西方親見如此俗諺云䑕得死人目精則為王
幽眀録曰吴北寺終祚道人卧齋中䑕從坎出言終祚
後數日必當死終祚呼奴令買犬䑕云亦不畏此也但
令犬入此户必死湏㬰犬至果然終祚乃下聲語其奴
曰眀市雇十擔水来䑕已逆知之云止欲水澆取我我
穴周流無所不至竟日澆灌了無所獲宻令奴更借三
十餘人鼠云吾上屋居奈我何至時處在屋上奴名周
鼠云阿周盗二十萬錢叛後試開庫實如所言也奴亦
叛去終祚當為商賈閉其户而謂䑕曰汝欲使我富耳
今逺行勤守吾房中勿令有所零失也時桓𤣥在南州
禁殺牛甚急終祚載數萬錢竊買牛皮還東貨之得二
十萬還室猶閉一無所失怪亦絶遂大富
述異記曰宋南譙王劉義宣鎮荆州府吏蔡鐵善卜宣
射得一白鼠置函中乃召鐵使卜函中何物謂中者當
厚賞否即加重罰鐵兆成笑曰具已知矣公曰状之鐵
曰兊色之䑕背眀户彎弧射之絶左股鼠孕三雄而兩
雌若不見信剖腹而立知公乃使剖鼠腹皆如鐵言即
賜錢一萬
地鏡圖曰黄金之見為火及白鼠
風角要占曰長吏居官厭盗賊法七月以生鼠九枚置
籠中埋于地秤九百斤土覆坎深各二尺五寸築之合
堅固
雜五行書曰停部取停部地土塗竈水火盗賊不經塗
屋四角䑕不食蠶塗倉而鼠不食稻以塞埳百日鼠種
絶
賛晉郭璞鼮鼠賛曰有鼠豹采厥號為鼮漢朝莫知郎
中能名賞以束帛雅業遂盛又鼯䑕賛曰鼯之為䑕食
烟棲林載飛載乳乍獸乍禽皮籍孕婦人為大任又鼷
䑕賛曰小鼠曰鼷實有螫毒乃食郊牛不恭是告厥譴
惟眀徵乎其覺又鼫鼠賛曰五能之鼠伎無所執應氣
而化翻飛鴽集詩人歌之無食我粒又飛鼠賛曰或以
尾翔或以髯凌飛鳴鼓翰儵然皆騰用無常所唯神斯
憑
　
　
　
　
　
　
　
　
　
　
　
　藝文類聚卷九十五
欽定四庫全書
　藝文類聚卷九十六　　　唐　歐陽詢　撰
　鱗介部上(龍/龜)　(蛟/龞)　(蛇/魚)
　　龍
說文曰龍鱗蟲之長春分而登天秋分而入川
廣雅曰有鱗曰蛟龍有翼曰應龍有角曰虬龍無角曰
螭龍
山海經曰大樂之野夏后啓於此乘兩龍又曰鍾山之
神名曰燭龍視為晝瞑為夜身長三千里
易曰雲行雨施品物流形時乘六龍以御天初九潜龍
勿用象曰陽在下也九二見龍在田利見大人象曰徳
施普也九五飛龍在天大人造也又曰龍戰于野其血
𤣥黄
左傳曰秋龍見于絳郊魏獻子問於蔡墨曰吾聞之蟲
莫智於龍以其不生得也對曰人實不知非龍實智古
者畜龍故國有豢龍氏有御龍氏昔有飂叔安(飂古國/名叔安)
(其君/名)有裔子曰董父實甚好龍能求其嗜欲以飲食之
擾畜龍以服事帝舜帝舜賜姓曰董氏曰豢龍及有夏
孔甲擾于有帝帝賜之乘龍河漢各二有劉累者學擾
龍于豢龍氏能飲食龍夏后賜氏曰御龍龍水物也仐
水官棄矣故龍不生得又曰鄭大水龍鬬于時門之外
洧淵國人請禜焉子産弗許曰我鬬龍不我覿也龍鬬
我獨何覿焉禳之則彼其室也吾無求於龍龍亦無求
於我乃止
河圗曰黄金千嵗生黄龍青金千嵗生青龍赤白龍亦
然𤣥金千嵗生𤣥龍
荘子曰朱伻漫學屠龍於支離益殫千金技成而無所
用其巧又曰子張見魯哀公不禮焉去之曰君之好士
也有似葉公子髙之好龍雕文畫之於是天龍聞而示
之窺頭於牖拖尾於堂葉公見之失其魂魄五色無主
是葉公非好真龍也好夫似龍非龍也今君非好士也好
夫似士者又曰孔子見老聃歸三日不談弟子問曰夫
子見老聃何規哉子曰人用意如飛鴻者為弓弩射之
如遊鹿者走狗而逐之若游魚者釣繳以投之吾今見
龍合而成體散而成章余口張不能噏舌出不能言又
曰河上有家貧窮恃緯蕭而食者子沒川得千金珠謂
其子取石来鍜之夫千金之珠必在九重之泉驪龍頷
下若能得珠者遭其睡也如使驪龍寤子尚奚微之有
哉
楚辭曰神龍失水而陸居為螻蟻之所裁
孫卿子曰積水成川蛟龍生焉
吕氏春秋曰晉文公反國介子推不肯受賞自為賦詩
曰有龍于飛周遍天下五蛇從之為之承輔龍反其鄉
既得其所四蛇從之得其露雨一蛇羞之槁死中野
括地圗曰禹誅防風氏夏后徳盛二龍降之禹使范氏
御之以行經南方防風神見禹怒射之有迅雷二龍升
去神懼以刃自貫其心而死禹哀之療以不死草皆生
是名穿胷國又曰龍池之山四方髙中央有池方七百
里羣龍居之多五色樹羣龍食之又曰崑崙山之弱水
非乘龍不得至
淮南子曰龍舉而景雲屬
公孫𢎞答東方朔書曰譬猶龍之未升與魚鱉為伍及
其升天鱗不可覩
列仙傳曰陵陽子眀好釣於溪得白龍子解鈎放之後
得白魚腹中有書教子眀服食遂採五石脂服之三年
白龍来迎止陵陽山上百餘年
說苑曰吴王欲從民飲酒子胥諫曰不可昔日白龍下
清冷之淵化為魚漁者豫且射中其目白龍上訴天帝
帝曰當是之時若安置而形對曰我化為魚帝曰魚固人之
所射也豫且何罪今君棄萬乗之位而從布衣之士飲
酒臣恐有豫且之患王乃止
博物志曰龍肉以醢漬之則文章生
抱朴子曰案使者甘宗所奏西域事云外國方士能神
呪者臨川禹歩吹氣龍即浮出初出乃長十數丈方士
吹之一吹則龍輒一縮至長數寸乃取著壺中以少水
養之外國常患旱災於是方士聞有旱處便賫龍往賣
之一龍直金數十斤舉國㑹歛以雇之直畢乃發壺出
龍著淵中因復禹歩吹之長數十丈湏㬰而雨四集矣
齊地記曰昌平城有井與荆水通有神龍出入焉故名
龍城
外國事曰毗呵羅寺有神龍住米倉中奴取米龍輒却
後奴若長取米龍不與倉中米若盡奴向龍拜倉即盈
溢
辛氏三秦記曰河津一名龍門大魚集龍門下數千不
得上上者為龍不上者魚故云曝顋龍門又曰龍首山
長六十里頭入渭水尾逮樊川頭髙二十丈尾漸下髙
五六丈云昔有黒龍從山南出飲渭水其行道成土山
故因以為名
賦晉劉琬神龍賦曰大哉龍之為徳變化屈伸隠則黄
泉出則升雲賢聖其似之乎惟天神上帝之馬含胎春
夏房心所作軒照形角尾規矩
賛晉郭璞燭龍賛曰天缺西土龍䘖火精氣為寒暑眼
作昏眀身長千里可謂至靈又龍魚一角似鯉居陵俟
時而出神靈攸乗飛驚九域乗雲上升
銘晉傅𤣥龍銘曰麗哉神龍誕應陽精潜景九淵飛躍
天庭屈伸從時變化無形偃伏汙泥上凌太清
序魏繆襲青龍賦序曰盖青龍者火辰之精木官之瑞
　　蛟
說文曰蛟龍屬也魚滿三千六百則蛟為之長率魚而
飛去
山海經曰蛟似龍蛇而小頭細頸頸有白嬰大者十數
圍卵生子如三斛瓮能吞人
易緯通卦驗曰震東方也至春分日出青氣也出直震
此正氣也氣出右萬物半死氣出左龍蛟出
楚辭曰與汝游兮九河衝風起兮横波乗水車兮荷盖
駕兩龍兮驂螭
吕氏春秋曰荆有佽飛者得寳劒還涉江有兩蛟夹繞
其船佽飛㧞劒赴江刺蛟殺之荆王聞之仕以執珪
韓詩外傳曰東海有勇士菑邱訢過神泉飲馬其僕曰
飲馬此者馬必致死飲馬果沉訢拔劍而入三日三夜
殺二蛟而出雷神随而擊之眇其左目
漢書曰武帝元封五年帝自潯陽江親射蛟江中獲之
潯陽記曰城東門通大橋常有蛟為百姓害董奉疏一
符與水中少日見一蛟死浮出
王韶之始興記曰雲水源有湯泉下流多蛟害厲濟者
遇之必笑而沒
世說曰周處年少時凶强侠氣為鄉里所患又義興水
中有蛟山中有虎並皆犯暴百姓謂為三横而處既刺
殺虎又入水殺蛟蛟或浮或没行數十里處與之俱三
日三夜鄉中皆謂處死更相慶賀處竟殺蛟而出遂自
改勵終為忠臣孝子
賛郭璞蛟賛曰匪蛟匪龍鱗采暉煥騰躍濤波蜿蜒江
漢漢武飲羽佽飛疊斷
　　蛇
爾雅曰螣騰蛇蟒王蛇
山海經曰巴蛇吞象三嵗而出骨君子服之已心腹之
疾又曰大同之山有蛇名曰長蛇其毛如彘豪其音如
鼓柝又曰泰華山有蛇肥遺六足四翼
毛詩曰惟虺惟蛇女子之祥
孫子兵法曰善用兵者譬如率然率然者常山之蛇也
擊其首則尾至擊其尾則首至擊其中身則首尾俱至
楚辭曰蝮蛇蓁蓁
韓子曰鴟夷子皮事田成子成子去齊亡之燕鴟夷子
皮負傳而從至望邑曰子獨不聞涸澤之蛇乎澤涸将
徙小蛇謂大蛇曰大蛇行小蛇隨之人以蛇之行者耳
必殺其子子不如負我以行必以我為神也乃相負越
公道而行人皆避之今子美而我惡以子為上客千乗
之君也以子為使者萬乗之卿也不如為我舎人田成
子負傳而隨之至逆旅逆旅之君待之甚敬因獻酒肉
戰國䇿曰昭陽為楚伐魏移師攻齊陳軫為齊王使見
昭陽曰有祠者賜其舎人酒一巵舎人相謂曰數人飲
之不足一人飲之有餘請畫地為蛇蛇先成者飲酒一
人蛇先成引酒且飲乃左手持酒右手畫地曰吾能為
之足未成一人蛇成奪其巵曰蛇故無足子安能為遂
飲酒為蛇足者終亡其酒今公攻魏破軍殺将又移師
攻齊戰勝不知止猶為蛇足也昭陽乃解軍而歸
賈誼書曰孫叔敖之為兒出逰還憂而不食其母問其
故泣而對曰今旦見兩頭蛇恐死母曰今蛇安在曰聞
見兩頭蛇者死恐他人復見之也已殺而埋之母曰無
憂汝不死矣吾聞之有隂徳者天報以福
淮南子曰夫騰蛇雄鳴上風雌鳴下風而化成形精之
至也又曰豹獸不可使緣木蝮蛇不可使安足
蜀王本紀曰秦恵王欲伐蜀蜀王好色乃獻美女五人
蜀王遣五丁迎女還至梓潼見一大蛇入山穴中士引
其尾不能出五丁共引蛇山崩壓五丁五丁踏蛇而大
呼
廣志曰蝮蛇與土色相亂長三四尺其中人以牙櫟之
裁斷皮出血則身盡痛九竅血出而死
𤣥中記曰東海有蛇邱之地險多沮洳衆蛇居之無人
民蛇或人頭而蛇身又曰崑崙西北有山周廻三萬里
巨蛇繞之得三周蛇為長九萬里蛇居此山飲食滄海
風俗通曰車騎将軍巴郡馮緄為議郎發綬笥有二赤
蛇可三尺分南北走大用憂怖卜云此吉祥也君後當
為邉将以東為名後五年果為大将軍拜遼東太守
陳留風俗傳曰小黄縣者宋地黄鄉也沛公起兵野戰
䘮皇妣于黄鄉天下平定乃使使者以梓宫招魂幽野
於是丹蛇在水自灑濯入于梓宫其浴處有遺髪故諡
曰昭靈夫人
地鏡圗曰金寳化為青蛇
抱朴子曰或問隠居山澤治虵蝮之道又曰昔負邱多
大蛇又生好藥黄帝将登焉廣成子教之佩雄黄而蛇
皆去也今帶武都黄色如雞冠者五兩以入山林則不
畏虵虵若中人以少許末抹之雄黄入瘡中立愈又曰
蛇類多唯有蝮虵中人至急一日不治則殺人若不曉
方術而為此虵所中但以刀割瘡肉投地其肉沸如火
灸湏㬰燋盡而人得活也
捜神記曰竇武母産武而并産一虵送之林中後母卒
及𦵏未窆有大蛇自榛莽而出徑至䘮所以頭擊柩涕
血皆流俯仰詰屈若哀泣之容有頃而去時人知為竇
氏之祥又曰隨矦行見大虵傷救而治之其後虵衘珠
以報之
周景式廬山記曰安侯世髙者安息國太子與友人共
出家學道友人恚怒死受蟒報為此宫亭湖神世髙於
廣州為人所殺還生安息國復為王子年二十又棄國
入吴来之宫亭泊船呼友人與語友人身長數十丈見
世髙向之胡語竟各分去暮有一少年上世髙船跪受
呪願因忽不見世髙語同船人曰向少年即此廟神也
得離惡形矣蟒既見世髙從山南過死于山北今柴桑
民所居虵里是也
世說曰杜預為荆州刺史時有讌集大醉輙閉齋獨眠
外聞齋中嘔吐其聲甚苦有小吏開户看之止見牀上
有一虵垂頭牀邉吐都不見人既出宻覺如此
異苑曰魯國中牟縣蒙山上有寺廟今民欲架室者輒
大虵數十丈出来驚人故莫得安焉
銘晉傅𤣥靈虵銘曰嘉兹靈虵斷而能續飛不湏翼行
不假足上騰霄霧下逰山嶽進此眀珠預身龍族
賛郭璞長虵賛曰長虵百尋厥鬛如彘飛羣走類靡不
吞噬極物之惡盡毒之厲又騰虵賛曰騰虵配龍因霧
而躍雖欲升天雲龍陸莫材非所任難以久託又巴虵
賛曰象實巨獸有虵吞之越出其骨三年為期厥大何
如屈生是疑又蟒虵賛曰蠢蠢萬生咸以類長惟虵之
君是謂巨蟒小則數尋大或百丈又枳首虵賛曰䕫稱
一足蛇則二首少不知無多不覺有雖資天然無異駢
拇
周庾信孫叔敖逢虵賛曰叔敖朝出容悴還家母氏顧
訪知埋怪虵爾有隂徳陽報将加終為楚相卒有榮華
　　龜
爾雅曰龜三足曰賁一曰神龜二曰靈龜三曰攝龜四
曰寳龜五曰文龜六曰筮龜七曰山龜八曰澤龜九曰
水龜十曰火龜
易曰離為龜
尚書曰九江納錫大龜
大戴禮曰甲蟲三百六十而神龜為之長
左傳曰臧武仲自邾使告臧賈且致大蔡焉曰紇之不
祀子以大蔡納請其可賈再拜受龜
列子曰渤海之東有壑焉其中有山無所連著常隨波
上下往還不得暫峙焉仙聖毒之訴於上帝帝恐流於
西極失群聖之居使巨龜十五舉首而戴之迭為三畨
六萬嵗一交焉五山始峙而不動龍伯之國有大人舉
足不盈數十步而暨五山之所一釣而連六龜合負而
趣歸其國灼其骨以數焉
荘子曰荘子釣於濮水楚王使大夫二往見焉曰願以
境内累子荘子持竿不顧曰吾聞楚有神龜巾笥而蔵
之廟堂之上此龜者寜其為留骨而貴乎寜其生而曳
尾於塗中乎吾将曳尾於泥中矣又曰宋元君夜夢有
人披髪言曰予為清江使河伯漁者豫且得予元君覺
召占夢者占之曰此神龜也眀日豫且網得白龜圓五
尺獻乃殺以卜七十鑚而無遺䇿仲尼聞之曰神能見
夢於元君而不能避豫且之網智能七十鑚而無遺䇿
不能避刳剔之患
史記曰余至江南聞長老云龜千嵗乃㳺蓮葉之上又
褚先生曰能得名龜財物歸之家必大富至千萬一曰
北斗龜二曰南辰龜三曰五星龜四曰八風龜五曰二
十八宿龜六曰月龜七曰王龜八曰九州龜神龜在江
南嘉林中常巢於芳蓮之上南方老人以龜搘牀足經
二十餘嵗老人死移牀龜尚生龜能行氣導引至神若
此
說苑曰靈龜五色色似玉背隂而負陽上隆象天下平
法地轉運應四時蛇頭龍脛左睛象日右睛象月知存
亡凶吉之憂又龜千嵗能與人言
續捜神記曰晉咸康中豫州刺史毛寳戍邾城有一軍
人於武昌市買得一白龜長五寸置瓮中養之漸大放
江中後邾城遭石氏敗赴江者莫不沉溺所養龜人被
甲投水中覺如墮一石上湏㬰視之乃是先放白龜既
約岸廻顧而去
㑹稽後賢傳曰孔愉嘗至吴興縣餘干亭見人籠龜於
路愉求買放之至水反顧及愉封此亭侯而鑄印龜首
廻屈三鑄不正有似昔龜之顧靈徳應感如此愉悟乃
取而佩焉
符子曰邦人獻燕昭王以大豕者曰於今百二十嵗邦
人謂之豕仙其羣臣言於昭王曰是豕無用王命宰夫
膳之豕既死乃見夢於燕相曰今仗君之靈而化吾生
也始得為魯津之伯而浮舟者食我以粳粮之珍而欣
君之恵将報子焉後燕相逰於魯津有赤龜衘夜光而
獻之
抱朴子巢記曰千嵗之龜五色具焉其額上兩骨起似
角解人言浮出蓮葉之上或在叢蓍之下
異苑曰孫權時永康有人入山遇一大龜即束之歸龜
便言曰遊不量時為君所得人甚怪之載出欲上吴王
夜泊越里纜船於大桑樹宵中樹呼龜曰勞乎元緒奚
事爾耶龜曰我被拘縶方見烹臛雖盡南山之樵不能
潰我樹曰諸葛元遜博識必致相苦令求如我之徒計
從安薄龜曰子眀無多辭禍将及爾樹寂而止既至權
命煮之焚柴萬車語猶如故諸葛恪曰燃以老桑乃熟
獻者乃說龜樹共言權登使伐樹煮龜立爛今烹龜猶
多用桑薪野人故呼龜為元緒
賦魏曹植神龜賦曰龜號千嵗時有遺余龜者數日而
死肌肉消盡唯甲存焉余感而賦之曰嘉四靈之建徳
各潜位乎一方蒼龍虬於東岳白虎嘯於西岡𤣥武集
於寒門朱雀栖於南鄉順仁風以消息應聖時而後翔
食飛塵以實氣飲不竭於朝露步容趾以俯仰時鸞廻
而鶴顧懼沉泥之逢殆赴芳蓮以巢居
詩北齊趙宗儒詠龜詩曰有靈堪託夢無心自解謀不
能蓍下伏强從蓮上游負圗非所冀支牀空見留儻蒙
一曳尾當為屢廻頭
賛晉郭璞爾雅龜賛曰天生神物十朋之龜或游于火
或游于蓍雖云類殊象二一歸亹亹致用極數盡㡬
　　鼈
爾雅曰鼈三足曰能
易曰離為鼈
說文曰鼈介蟲也
周禮曰春獻鼈蜃
春秋外傳曰公父文伯飲南宫敬叔酒羞鼈焉
晏子春秋曰齊大旱景公召羣臣問曰寡人欲祠河伯
可乎晏子曰不可河伯以水為國以魚鼈為民彼獨不
欲雨乎祠之何益
文子曰鼈無耳而不可蔽精於眀也
荘子曰埳井之鼃謂東海鼈曰吾跳梁奚不時来觀東
海鼈左足未入而右足已縶矣
楚辭曰駟跛鼈而上山吾固知其不能升
孫卿子曰跬步而不休跛鼈千里
淮南子萬畢術曰青埿殺鼈得莧復生又曰燒黿致鼈
列仙傳曰費長房能使社公汝南有妖常作太守服詣
府門椎鼓合郡患之及長房来知是魅乃呵之即解衣
冠叩頭乞自改即老鼈也大如車輪長房令復太守服
作一札勑葛陂君叩頭流涕持札遂去視之以札立陂
邉以頸繞之而死
魏略曰髙離國王侍婢有身生子主欲殺之婢云有氣
如雞子来下我故有身後生子捐之於溷中猪以氣嘘
之徙馬閑馬以氣嘘之王乃令其母收畜名曰東眀常
令牧馬東眀善射王恐奪其國欲殺之東眀走以弓擊
水魚鼈浮為橋東眀得渡因都王扶餘之地
捜神記曰清河宋士宗母黄初中夏在室中浴良久家
人於壁穿中窺之正見木盆中有一大鼈先著銀釵猶
在頭上遂入水去
賦晉陸機鼈賦曰皇太子幸于釣臺漁人獻鼈命侍臣
作賦其状也穹脊連脅𤣥甲四周遁方圓於規矩徒廣
狭以妨舟循盈尺而脚寸又取具於指掌鼻甞氣而忌
脂耳無聽而受響是以栖居多逼出處寡便尾不副首
足不運身於是從容澤畔肆志汪洋朝戲蘭渚夕息中
塘越髙波以燕逸竄洪流而潜藏咀蕙蘭之芳荄翳華
藕之垂房
晉潘尼鼈賦曰皇太子遊於𤣥圃遂命釣魚有得鼈而
獻之者令侍臣賦之翩衘釣以振掉吁駭人而可惡既
顛墜於巖岸方盤跚而雅歩或延首以鶴顧或頓足而
鷹距或曳尾於塗中或縮頭於殻裏若乃秋水暴駭百
川沸流有東海之巨鼈乃負山而吞舟
　　魚
詩曰南有嘉魚又曰魚潜在淵又曰魚在在藻
月令曰立春魚上冰
荘子曰荘子與恵子觀魚於濠梁
史記曰魏王與龍陽君共船而釣龍陽君得千餘魚而
涕下曰臣之始得魚也臣甚喜後得益大臣欲棄前所
得矣今以臣之凶惡也而得為王拂枕席夫四海之内
其美人亦甚多矣聞臣之得幸於王也畢褰裳而趨王
矣亦曩臣之所棄前魚也
新序曰楚人有獻魚於楚王曰今獲魚食之不盡賣之
不售棄之又惜故獻之左右曰鄙哉辭也楚王曰子不
知漁者仁人也盖聞囷粟有餘者國有餓民後宫多幽
女者下民多曠夫皆失君人之道故庖有肥肉廏有肥
馬民有飢色寡人聞之久矣未能行也漁者知之其以
此諭寡人且今行之矣故漁者獻餘魚而楚國賴之
說苑曰楚王謂淳于髠曰吾有讎在吴子寜能為吾報
之乎對曰臣来見道旁野民持一頭魚上田祝曰髙得
萬束下得千斛臣竊笑之以為禮薄而望多也
三輔決録故事曰武帝作昆眀池學水戰法帝崩昭帝
小不能征討於池中養魚以給諸陵祠餘給長安市市
魚乃賤
吴越春秋曰越王既棲㑹稽范蠡等曰臣竊見㑹稽之
山有魚池上下二處水中有三江四瀆之流九溪六谷
之廣上池宜於君王下池宜於臣民畜魚三年其利可
以致千萬越國當富盈
風俗通曰城門失火禍及池中魚舊說池中魚人姓名
居近城城門失火延及其家中魚燒死按百家書曰宋
城門失火因汲池水以沃灌之池中空竭魚悉露死喻
惡之滋并中傷良謹也
謝承漢書曰㑹稽陳嚚少時於郭外水邉捕魚人有盗
者嚚見避於草中追以魚遺之盗慙不受自後無復取
焉
曹植說疲氣曰鹹水之魚不逰于江淡水之魚不入于
海
汝南先賢傳曰葛𤣥見遺大魚者元謂暫煩此魚到河
伯處魚主曰魚已死𤣥曰無苦以丹書紙納魚口中擲
水中有頃魚還躍上岸吐墨書青黒色如木葉而飛又
𤣥與吴王坐樓上見作請雨土人𤣥曰雨易得耳即書
符著社中一時之間大雨流淹帝曰水中有魚乎𤣥復
書符擲中須㬰有大魚數百頭使人治之又曰介象與
吴王論鯔魚為上乃於殿庭作坎汲水滿之并求釣象
起餌之湏㬰得鯔魚帝驚喜乃使厨人切之象又徃蜀
市薑有頃而反
符子曰觀於龍門有一魚奮鱗鼓鬐而登乎龍門而為
龍又一術士凌波蹈流而不陷揺鈴行歌飄浪於龍門
而終日棲遲而不化又曰彼同功而事異迹一而理二
夫何哉無乃魚以實應而人以偽求乎
蕭廣濟孝子傳曰陳元太子也後母謗之陳矦令元自
殺元投遼水魚負之以出元曰我罪人也故求死耳魚
乃去又曰巴郡杜孝役在城都母喜食生魚於官得生
鱗截竹盛魚二頭沉水中曰我母如得此妻出渚得之
笑曰是我壻寄乃以進母
辛氏三秦記曰昆眀池人釣魚綸絶而去夢於漢武帝
求去其鈎眀日帝遊於池見大魚衘索帝曰昨所夢也
取而去之帝後得眀珠
詩梁張騫詠躍魚應詔詩曰戲鱗隠繁藻頒首承綠漪
何用㳺溟澥且躍天淵池
陳張正見賦得魚躍水花生詩曰漾色桃花水相望濯
錦流躍浦疑珠出依池似鏡浮淩波衘落蘂觸餌避沉
鈎方游蓮葉外詎入武王舟
陳阮卓蓮下㳺魚詩曰春色映澄陂涵泳且相隨未上
龍門路聊戲芙蓉池觸浪蓮香動乗流葉影披相㤀自
有樂荘恵豈能知
隋岑徳潤魚詩曰劒影侵波合珠光帶水新蓮東自可
戲安用上龍津
賦晉王慶釣魚賦曰然後抽纎繳振修竿垂銀鈎運金
丸懸鮪鯢挂鴻鸞連翩雲際瀺灂漪瀾
晉摰虞觀魚賦曰觀鱗族於滮池兮睨羽羣於瀨涯乃
有洧泉之鯉濯陂之鰋瀺灂涌躍没浪赴逺集于曲崖
之隈逐乎澹淡之深攅聚輻蹙或躍或沉倐爍攸驛眩
目驚心汎溢爵於通溝因素波以獻酬騁微巧於浮觴
競機㨗於迅流
　
　
　
　
　藝文類聚卷九十六
欽定四庫全書
　藝文類聚巻九十七　　　唐　歐陽詢　撰
　鱗介部下(螺蜊/蛤)　(蚌賊/烏)　(蛤􁗻/石)
　　螺
爾雅曰蠃小者蜬
易曰離為蠃
魏書曰自遭荒亂率乏糧榖袁紹河北軍人仰桑椹袁
術在江淮取給蒲蠃民人相食州部蕭條
捜神記曰晉安謝端矦官人少孤年十八恭謹自守後
於邑下得一大螺如斗許取貯瓮中每早至野還見有
飲飯湯火端疑之於籬外窺見一少女從瓮中出至竈
下燃火便入問之女荅曰妾天漢中白素女天帝哀卿
少孤使我權相為守舎炊煑待卿取婦當還去今無故
相伺不宜復留今留此殻貯米榖可得不乏忽有風雨
而去
南州異物志曰扶南海有大螺如甌從邉直㫄截破因
成杯形或合而用之螺體蜿蜒委曲酒在内自注傾覆
終不盡以伺誤相罰為樂又曰鸚鵡螺狀如覆杯頭如
鳥頭向其腹視似鸚鵡故以為名肉離殻出食飽則還
殻中若為魚所食殻乃浮出人所得質白而紫文如鳥
形與觴無異故因其象鳥而作兩目兩翼也又曰寄居
之蟲如螺而有脚形如蜘蛛本無殻入空螺殻中戴以
行觸之縮足如螺閉戸也火炙之乃出走始知其寄居
也
王韶始興記曰桂陽貞女峡傳曰秦世有數女取螺於
此遇風雨一女忽化為石人今形髙七尺狀如女子
異苑曰鸚鵡螺形似鳥故以為名常脱殻而遊朝出則
有蟲類如蜘蛛入其殻中螺夕還則此蟲出庾闡所謂
鸚鵡内遊寄居負殻者也
詩宋謝惠連詠螺蚌詩曰輕羽不高翔自用絃網羅纎
鱗惑芳餌故為釣所加螺蚌非有心沉迹在泥沙文無
雕飾用味非鼎爼和
　　蚌
易曰離為蚌
大戴禮曰十一月雉入淮為蜃蜃蒲盧也
吕氏春秋曰月望則蚌蛤實羣隂盈月晦則蚌蛤虛羣
隂缺
戰國䇿曰趙且伐燕蘇代為燕謂趙惠王曰川蚌方出
曝而鷸啄其肉蚌合而拑其喙鷸曰今日不雨明日不
雨即有蚌脯蚌亦謂鷸曰今日不出明日不出必見死
鷸
淮南子曰明月之珠螺蚌之病而我之利也虎爪象牙
禽獸之利而我之害也
徐哀南方記曰珠蚌殻長三寸在漲海中
盛𢎞之荆州記曰馬牧城東三里有蚌城相傳云飢年
民結侶採蚌止憇其中故因為名又云城隨洲勢上大
尖其形似蚌故有蚌號
汝南先賢傳曰周爕好潜飬靖志唯典籍是樂有先人
草廬廬于東坑其下有陂魚蚌生焉非身所耕漁則不
食也
賛晉郭璞蚌賛曰萬物變蛻其理無方雀雉之化含珠
懐璫與月盈虧協氣晦望
　　蛤
説文曰蛤有三皆生於海蛤蠣千歳鳥所化也海蛤百
歳燕所化也魁蛤一名復老服翼所化
本草經曰文蛤表有文又曰馬刀一曰名蛤
禮記曰季冬雀入水為蛤
漢武内傳曰西王母曰仙藥次有白水靈蛤
南越志曰凡蛤之属開口聞雷鳴不復閉口
論晉裴頠崇有論曰鳥無胃肺蛤蜃無臟蛭以空中而
生蠶以無胃而育
啓陳徐陵謝賚蛤啓曰比鴻雀入猶新纔變秋程已聞
冬獻
　　蛤蜊
淮南子曰若士乃捲龜殻而食蛤蜊
論衡曰若士食蛤蜊之肉乃與民同食安能升天
抱朴子曰蛤蜊加煮炙凡人所能啖況君子與士乎
臨海土物記曰蛤蜊殻薄且小
啓梁元帝謝賚車螯蛤蜊啓曰車螯味髙食部名陳物
志蛤蜊聲重前論見珍若士並東海波臣西王母藥雀
文始化燕羽猶在體潤珠胎形隨月减
陳徐陵謝東宫賚蛤蜊啓曰船俗嚴戈漁人資設于彼
海童冒兹水豹望樓闕之氣得波潮之下
　　烏賊
木草經曰烏賊魚骨治寒熱驚風
南越記曰烏賊魚有矴遇風浪便虬前一鬚下矴而住
腹中血及膽正黑中以書也世謂烏賊懐墨而知禮故
俗曰是海君白事小史或曰古之諸生常自浮水上烏
見以為死便往啄之乃巻取烏故謂烏賊今疋烏化之
臨海異物志曰烏賊之骨其大如楯居者一枚作鮓滿
器受五升
啓陳徐陵謝勑賚烏賊啓曰變逯庸臣伏增銘悚
　　石􁗻
賦梁江淹石􁗻賦曰石􁗻一名紫􁁉蚌蛤類也春而發
華有足異者夫海若之小臣具品色於滄溟既罏天而
鑄形光避伏而不曜知埋冥而難發何弱命之不禁遂
永至於夭閼請去海人之仄陋充公子之嘉客儻委身於玉
盤從風雨其何惜
　蟲豸部(蟬火/螢)　(蝇蝠/蝙)　(蚊頭蟲/叩)　(蜉蝣/蛾)　(蛺蝶/蜂)
　　　　(蟋蟀/蜘蛛)　(尺蠖/螳螂)　(蟻/)
　　蟬
爾雅曰蜩蜋蜩螗蜩䘁茅蜩蝒馬蜩蜺寒蜩
方言曰蟬楚謂之蜩宋衛之間謂之螗蜩陳鄭之間謂
之蜋蜩秦晉之間謂之蟬海岱之間謂之䗁或謂之蝒
馬其小者謂之麥蚻又曰蛥蚗齊謂之螇螰楚謂之蟪
蛄自關以東謂之虭蟧
禮記曰仲夏之月蟬始鳴季夏之月寒蟬鳴
毛詩曰螓首蛾眉
莊子曰仲尼適楚出於林中見痀僂者承蜩猶掇之也
仲尼曰子有道耶曰我有道五六月累二丸而不墜則
失者錙銖又曰鵬之飛搏扶揺而上者九萬里蜩與鷽
鳩笑之曰我決起而飛搶榆枋時則不至而控於地奚以
九萬里而南為
楚辭曰歳暮兮不自聊蟪蛄鳴兮啾啾
華嶠漢書曰蔡邕在陳留其鄰人有以酒食召邕者比
往而酒已酣焉客有彈琴者邕至門潜聽之曰嘻以樂
召我而有殺心何也遂反將命者告主人主人遽自追
而問其故邕具以告彈琴者曰我向鼔弦見螳蜋方向
鳴蟬蟬將去螳蜋為之一前一却吾心唯恐螳蜋之失
蟬也此豈為殺心而形於聲者乎邕笑曰此足以當
之
風土記曰七月而螻蛄鳴於朝寒螿鳴於夕
捜神記曰淮南内史朱誕給使妻有鬼病夫疑為姧密
窺見婦在機中織望桒樹上所笑見樹上有十四五小
兒衣青布褶青縿頭乃射之化為鳴蟬其大如箕飛去
詩古詩曰庭前有竒樹上有悲鳴蟬
陳張正見寒樹晚蟬疎詩曰寒蟬噪楊桞朔吹犯梧桐
葉迥飛難住枝殘影共空聲疎飲露後唱絶斷絃中還
因揺落處寂寞盡秋風
梁簡文帝聽早蟬詩曰草歇鶗鳴初蟬思落花後乍飲
三危露時䕃五官桞莊書哂鵬翼衛賦宜螓首桂樹可
淹留勿謂山中久
梁沈約聴蟬鳴應詔詩曰輕生宅園籞復得棲嘉樹豈
敢擅洪枝輕條遭所遇葉密形易掦風廻響難住
梁禇澐賦得蟬詩曰避雀芳枝裏飛空華殿曲天寒響
屢嘶日暮聲逾促繁吟如欲盡長韻還相續飲露非表
清輕身易知足
梁范雲詠早蟬詩曰生隨春冰薄質與秋塵輕端緌挹
宵液飛音承露清
隋王由禮賦得高桞鳴蟬詩曰園桞吟凉久嘶蟬應序
驚露下緌恒濕風髙翅轉輕葉踈飛更迥秋深響自清
何言枝裏翳遂入蔡琴聲
陳劉刪詠蟬詩曰聲流上林苑影入侍臣冠得飲𤣥天
露何辭高桞寒
陳江總詠蟬詩曰白露凉風吹朱明落照移鳴條噪林
桞流響遍臺池忖聲如易得尋忽却難知
賦後漢蔡邕蟬賦曰白露凄其夜降秋風肅以晨興聲
嘶嗌以沮敗體枯燥以氷凝雖期運之固然獨潜類乎
太隂要明年之中夏復長鳴而掦音
後漢曹大家蟬賦曰伊𤣥蟲之微陋亦攝生於天壤當
三秋之盛暑陵高木之流響融風被而來遊商焱厲而
化往
魏陳王曹植蟬賦曰唯夫蟬之清素潜厥類于太隂在
炎陽之中夏始遊豫於芳林内含和而弗食與衆物而
無求栖高枝而仰首潄朝露之清流隠柔桒之稠葉快
閑居以遁暑苦黄雀之作害患螳蜋之勁斧有翩翩之
狡童運微黏而我纏委厥體於膳夫歸炎炭而就燔秋
霜紛以宵下晨風冽其過庭氣􁂋怛而薄軀足攀木而
失莖吟嘶啞以沮敗狀枯槁以䘮形
晉明帝蟬賦曰尋長枝以凌高静無為以自寧邈為獨
處弗累于情在運任時不慮不營
晉温嶠蟬賦曰飢噏晨風渴飲朝露
晉陸士龍寒蟬賦曰昔人稱鷄有五徳而作者賦焉至
於寒蟬才齊其美獨未思之而莫斯述夫頭上有緌則
其文也含氣飲露則其清也黍稷不享則其亷也處不
巢居則其儉也應候守常則其信也加以冠冕取其容
也君子則其操可以事君可以立身豈非至徳之蟲哉
伊寒蟬之感運迓嘉時以遊征含二儀之和氣禀乾元
之清靈體貞粹之淑質吐􁀙㘇之哀聲容麗蜩螗聲美
宫商飄如飛焱之遇驚風眇如輕雲之麗泰陽爾乃振
修蘂以表首舒輕翅以迅翰挹朝華之墜露含煙煴以
夕飱望北林以鸞飛集樛木而龍蟠若夫歳聿云暮上
天其凉感運悲聲貧士含傷或歌我行永久或哀之子
無裳原思歎於蓬室孤竹吟於首陽不衘草以穢身不
勤身以營巢志髙於鳲鳩節妙乎鴟鴞附枮枝以永處
倚峻林之逈條乃綴以𤣥冕增成首飾映華蟲於朱衮
表馨香乎明徳
晉傅咸黏蟬賦曰櫻桃為樹則多隂為菓則先熟有蟬
鳴焉聊命黏取退惟當蟬之得意於斯樹不知黏之將
至亦猶人之得意於富貴而不虞禍之將來也有嘉果之
珍樹蔚𢎞覆於我庭在赫赫之隆暑獨肅肅而自清遂
寓目以周覽見鳴蜩於纎枝翳翠葉以長吟信厥樂之
在斯茍得意於所歡曾往黏之莫知匪爾命之遵薄坐
偷安而㤀危嗟悠悠之躭寵請兹覽以自規又鳴蜩賦
曰有嘒嘒之鳴蜩于台府之高槐物處隂而自惨奚厥
聲之可哀秋日悽悽兮感時逝之若頽曷時逝之是感
兮感年歳之我催孰知命之不憂詠梁木之有摧生世
忽兮如寓求富貴於不回且明明以在公唯忠讜之是
與佚履道之坦坦登髙衢以自棲
晉孫楚蟬賦曰惟大化之廣御何品數之多名當仲夏
之始出據長條而悲鳴翼如羅纏形如枯槁終日不銜
一粒激哀響之煩擾
宋顔延之寒蟬賦曰始蕭瑟以攅吟終嬋媛而孤别越
客發度障之歌代馬懐首燕之信不假蕤於范冠豈鏤
體於人爵折清飈而不淪團高木以飄落
詩隋盧思道聴鳴蟬詩曰此聼悲無極羣嘶玉樹裏廻
噪金門側長風送晚聲清露供朝食晚風朝露實多宜
秋日高鳴蟬獨見知輕身蔽數葉哀鳴抱一枝流亂罷
還續酸傷更合離暫聴别人心即斷才聞客子淚先垂
故鄉已迢忽空庭正蕪沒一夕復一朝坐見涼秋月河
流帯地從來嶮峭路于天不可越紅塵早弊陸生衣明
鏡空悲潘掾髪長安城裏帝王州鳴鍾列鼎自相求西
望漸臺臨太液東瞻甲觀拒龍樓說客恒持小冠出越
使常懐寳劍遊學仙未成便尚主尋源不見已封矦富
貴功名本多豫繁華輕薄盡無憂詎念嫖姚嗟木梗誰
憶田單倦土牛歸去來青山下秋菊離離日堪把獨焚
枯魚宴林野終成獨校子雲書何如還驅少遊馬
賛晉郭璞蟬賛曰蟲之精絜可貴惟蟬潜蛻棄穢飲露
恒鮮萬物皆化人胡不然
梁昭明太子蟬賛曰兹蟲清絜惟露是餐寂寞秋序咽
哳夏䦨定伊不美曜彼華冠
　　蠅
爾雅曰蠅醜扇(好摇/翅也)
毛詩曰營營青蠅止于樊愷悌君子無信讒言
韓子曰以骨去蟻蟻愈多以魚驅蠅蠅愈至
呂氏春秋曰以狸致鼠以氷致蠅
焦贑易林曰腐肉所在青蠅集聚辨别白黑敗亂邦國
漢書曰成帝建始中有青蠅垂萬數集未央宫殿中朝
者坐公卿已下朝會坐又曰昌邑王賀夢青蠅之矢積
階西東可五六石以問龔遂曰陛下在側讒人衆多願
皆放逐之賀不用其言卒至於廢
掦子法言曰或問蒼蠅紅紫(蒼蝇間乎白黑紅/紫佀朱而非朱)
謝承後漢書曰郭諒師事李固喬固之誅詣闕上書乞
收歛不聼因往守視其䘮扇護蠅蟲又楊章為杜喬所
辟為平原令棄官還聞固喬曝尸星行赴雒著弊衣赤
幘守其屍驅護蠅蟲天子嘉其忠義聽殯歛之
魏畧曰王思性急執筆作書蠅集筆端驅去復來思恚
怒自起逐蠅不能得還取筆擲地踏壊之
虞翻别傳曰翻放逐南方自恨犯上獲罪當長没海隅
生無可與語死以青蠅為弔客使天下無一人知己者足
以不恨
益部耆舊傳曰嚴遵為掦州刺史行部聞道旁女子哭
聲不哀問之云夫遭燒死遵勑吏輿屍到令人守屍曰
當有物自往吏白有蠅聚頭所遵令披視得鐵錐貫頂
考問以滛殺夫
異苑曰晉明帝常欲肆赦乃屏曲室去左右下帷作詔
有大蒼蠅觸帳而入萃于筆端有頃皆出帝竊異焉令
人尋之即蠅所集處輙傳有赦喧然已徧
賦晉傳咸青蠅賦曰幸從容以閑居且遊心於典經覽
詩人之有造刺青蠅之營營無纎芥之微用信作害之
不輕既反白而為黑恒懐蛆以自盈穢美味之鮮潔蠧
嘉肴之芳馨滿堂室之薨薨就閨寓之得情
書漢張敞書曰夫蒼龍非不神不能白日升天飄風雖
疾不以霖雨不能掦塵故蒼蠅之飛不過十歩自託騏
驥之尾乃騰千里之路
論後漢班固難庄論曰衆人之逐世利如青蠅之赴肉
汁也青蠅嗜肉汁而㤀溺死衆人貪世利而陷罪禍
　　蚊
爾雅曰鷏蚊母(俗說此鳥常吐/蚊故名蚊母)
大戴禮曰聖人有國蟁蝱不食天駒
晏子曰景公謂晏子曰天下有極小乎對曰有蟲巢於
蚊睫再乳而飛蟁不為驚名曰焦螟
列子曰江浦之間生麽蟲名曰焦螟羣飛而集於蚊睫
弗相觕也栖宿去來蚊弗覺也見離朱子羽方晝拭眥
掦眉而望之弗見其形師曠方夜擿耳俛首聴之弗聞
其聲唯黄帝與廣成子居崆峒之上同齋三月心死形
廢倐以神視歘然見之若嵩山之阿徐以氣聴砰然聞
之若雷霆之聲以有形渉神明之境嵩山未足喻其巨
以有聲渉空寂之域雷霆之音未足喻其大
東方朔傳曰郭舎人曰願問朔一事朔得臣願㮄百朔
窮臣當賜帛曰客從東方歌謳且行不從門入踰我
垣墻游戲中庭上入殿堂擊之桓桓死者穣穣格闘而
死主人被創是何物也朔曰長喙細身晝亾夜存嗜肉
惡煙為掌所捫臣朔愚戅名之曰蟁舎人辭窮當復
脫褌
莊子曰肩吾見狂接輿接輿曰日中何以語汝肩吾曰以
已出仁義民孰敢不聼而化接輿曰是欺徳也猶渉海
鑿河而使蚊負山也又曰由天之道觀恵施之能其一
蚊之勞者耶又曰孔子見老聃而語仁義老聃曰夫播
糠眯目則天地四方易位矣蚊蝱噆膚則通宵不寐矣
鶡冠子曰夫蚊蝱墜乎千仞之谿乃始翺翔而成其容
荀卿子曰空中有人名曰鮫蚊蝱之聲聞則挫其精
淮南子曰雲臺之高墮者折脊碎腦而蚊蝱適足以翾
神異經曰南方蚊翼下有小飛蟲焉生九卵復成九子飛
而俱去蚊遂不知
續捜神記曰吳舎人名猛小兒時在父母膝下夏日多
蚊蝱而終不摇扇有同宿人覺問其故荅曰懼蚊蝱去
噆我父母耳
蕭廣濟孝子傳曰展勤少失父與母居傭作供飬天多
蚊卧母床下以身當之
漢書曰中山靖王朝天子置酒聞樂而泣問其故靖王
對曰臣聞衆喣漂山聚蚊成雷是以文王拘於羑里孔
子厄於陳蔡
論衡曰世稱南陽卓公為緱氏令蝗蟲不入界盖以賢
明至誠災蟲不入其縣也此又虛也夫同類能相知心
然後慕服蝗蟲蚊蝱之類也何能知卓公之化乎使賢
者處於深野之中蚊蝱不入其舎乎
賦晉傅選蚊賦曰水與草其漸茹育兹孽而為蚊鐫咮
鋭於秋毫刺鋸利於芒錐無胎卵而化生傅羽翼而能
飛肇孟夏以明起迄季秋而不衰衆繁熾而無數動羣
聲而成雷肆惨毒於有生廼飡膚以療飢妨農功於
南畝廢女工於杼機
　　蜉蝣
爾雅曰蜉蝣渠畧(佀天牛而/小有角)
說文曰秦晉之間謂之渠畧又曰􁀙蟲也一名蜉蝣盖
朝生暮死
廣志曰蜉蝣可燒啖美於􁀙蜉蝣在水中翕然生覆水
上尋死隨流
大戴禮夏小正曰五月蜉蝣有殷殷衆也
毛詩曰蜉蝣掘閲麻衣如雪
詩疏義曰樊光云是糞中蟲隂雨而為之朝生夕死
淮南子曰龜三千歳蜉蝣不過三日人以數離之夀憂
天下之亂猶憂河水之少而泣以益之也
賦晉傅咸蜉蝣賦曰有生之薄是曰蜉蝣育微微之陋
質𦍑采采而自修不識晦朔無意春秋取足一日尚又
何求戲停淹而委餘何必江湖而是遊
　　蛺蝶
列子曰鳥足之葉為胡蝶
莊子曰昔莊周夢為胡蝶栩栩然胡蝶不知周也俄然
覺則蘧蘧然周也不知周之夢為胡蝶歟胡蝶之夣為
周歟周與胡蝶必有分矣此謂物化
詩古詩曰胡蝶胡高飛暮宿桑樹間
梁簡文帝詠蛺蝶詩曰空園暮煙起逍遥獨未歸翠鬛
藏高桞紅蓮拂水衣復此從風蝶雙雙花上飛寄語相
知者同心終莫違
梁徐防賦得蝶依草詩曰秋園花落盡芳菊數来歸那
知不夢作眠覺也恒飛
　　螢火
爾雅曰螢火即炤燐
廣雅曰景天螢火燐也
吕氏本草曰螢火一名夜照一名熠燿一名救火一名
景天一名據火一名挾火
禮記曰季夏之月腐草為螢飛蟲螢火也
毛詩曰町畽鹿場熠燿宵行
續晉陽秋曰車𦙍字武子學而不倦家貧不常得油夏
日用練囊盛數十螢火以夜繼日焉
詩梁簡文帝詠螢詩曰本將秋草并今與夕風輕騰空
類星隕拂樹若花生井疑神火照簾似夜珠明
梁元帝詠螢火詩曰著人疑不熱集草訝無烟到來燈
下暗翻往雨中然
陳楊縉賦得照映秋螢詩曰秋窓餘照盡人暗早螢來
忽聚還同色恒然詎落灰飛影黄金散依帷縹帙開含
明自不息夜月空徘徊
賦晉傳咸螢火賦曰余曾獨處顧見螢火熱以自照而
為之賦潜空館之寂寂意遥遥而靡寧夜耿耿而不寐
憂悄悄以傷情感詩人之攸懐覽熠燿於前庭不以姿
質之鄙薄欲增暉乎太清雖無補於日月期自竭於陋
形進不競於天光退在晦而能明諒有似於賢臣於疏
外而盡誠假乃光而喻爾賦庶有表乎忠貞
晉潘安仁螢火賦曰嘉熠燿之精將與衆類乎超殊東
山感而增歎行士慨而懐憂翔太隂之𤣥昧抱夜光以
清遊熲若飛電之宵逝嘒如移星之雲流動集掦暉灼
如隋珠熠熠熒熒若丹英之照葩飄飄熲熲若金流之
在沙喢湛露於曠野庇一葉之垂柯無干欲於萬物豈
顧恤於網羅
賛晉郭璞螢火賛曰熠燿宵行蟲之微么出自腐草烟
若散漂物之相喣孰知其陶
　　蝙蝠
爾雅曰蝙蝠服翼
方言曰蝙蝠自關東謂之伏翼或謂之飛䑕或謂之仙
鼠
吳氏本草曰伏翼或生人家屋間立夏後隂乾治目冥
令人夜視有光
春秋運斗樞曰行失瑶光則伏翼兩頭並翔廣江淮山
瀆之祠則瑶光明伏翼九足
孝經援神契曰道徳遺逺蝙蝠伏匿故夜食
𤣥中記曰百歳伏翼色赤止則倒懸千歳伏翼色白得
食之夀萬歳
吳婁縣記曰太湖東邉别小山名曰洞庭有三穴中有
大蝙蝠如鳥拂救人火
臨海記曰黄石山泄水東南五峴路口有鍾乳穴中伏
翼大如鵞鴨
賦魏陳王曹植蝙蝠賦曰吁何姦氣生兹蝙蝠形殊性
詭每變常式行不由足飛不假翼明伏暗動盡似鼠形
謂鳥不似二足為毛飛而含齒巢不哺鷇空不乳子不
容毛羣斥逐羽族下不蹈陸上不馮木
　　叩頭蟲
異苑曰有小蟲形色如大豆呪令叩頭又呪吐血皆從
所教如似稽䫙故俗呼為叩頭蟲
賦晉傅咸叩頭蟲賦曰盖齒以剛克而盡舌存以其能
柔強梁者不得其死執雌者物莫之讎無咎生於惕厲
悔恡來亦有由仲尼唯諾於陽虎所以解紛而免尤韓
信非為懦兒出胯下而不羞何兹蟲之多畏人纔觸而
叩頭犯而不校誰與為讎人不我害我亦無憂彼螳蜋
之舉斧豈患禍之能禦此謙卑以自牧乃無害之可賈
將斯文之焉貴貴不逺而取譬雖不能觸類是長且書
紳以自示㫖一日而三省恒跼蹐以祗畏然後可以蒙
自天祐之吉無不利
　　蛾
爾雅曰蛾羅(蚕蛾/也)
說文曰蛾蚕化飛蟲也
廣志曰有蚕蛾有天蛾凡草木蟲以蛹化為蛾甚衆
淮南子曰食桑有絲曰蛾
漢書曰有白蛾羣飛蔽日從東都門至軹道
古今注曰蛾飛廣五六丈
洞林曰東中郎参軍周稚琰封蚕蛾令吾射之
符子曰不安其昧而樂其明是猶夕蛾去暗赴燈而死
也
賦晉支曇諦赴火蛾賦曰悉逹有言曰愚人貧身如蛾
投火誠哉斯言信而有徴也翔無常宅集無定栖類聚
羣分塵合電分因温風以舒散乗遊氣以徘徊於是朱
明御節時在盛陽天地鬰蒸日月昏茫燭曜庭宇燈朗
幽房紛紛羣飛翩翩來翔赴烈焰而體燋投煎膏而身
亾
　　蜂
爾雅曰蜂醜􁀙土蜂木蜂
廣雅曰范蜂也
禮記曰郕人有其兄死而不為縗者聞子臯將為郕宰
遂為縗郕人曰蚕則績而蟹有匡范則冠而蟬有緌兄
則死而子臯為之縗
春秋潭潜巴曰朝有大蜂武士中蜂赤強黒不梁(蜂有/刺毒)
(以扞難武士象/也梁或為良)
韓詩外傳曰稷蜂不爇而社鼠不燻非以稷蜂社鼠
之神也其所託者然也故聖人求賢者以自輔
楚辭曰𤣥蜂若壺
博物志曰人家飬蜂以木為噐開小孔以蜜塗器捕取
三两蜂内器中宿昔蜂飛出將伴來作蜜多少隨歳豐
儉
葛仙翁别傳曰仙公與客對食客曰食畢當請先作一
竒戲食未竟仙公曰諸君得無邑邑欲見乎即吐口中
飯盡成飛蜂滿屋或集客身莫不震肅但自不螫人耳
良久仙公乃張口見蜂皆飛還入口中成飯食之
抱朴子曰雞有搏栖之雄雉有擅澤之驕蟻有兼弱之
智蜂有攻寡之計人相投御亦是耳
詩梁簡文帝詠蜂詩曰逐風從汎漾照日乍依微知君
不留眄衘花空自飛
賦晉郭璞蜜蜂賦曰嗟品物之蠢蠢惟貞蟲之明族有
叢𤨏之細蜂亦策名於羽屬近浮遊於園薈逺翺翔乎
林谷爰翔爰集蓬轉飈迴紛紜雪亂混沌雲頽景翳燿
靈響迅風雷爾乃眩猨之雀下林天井青松冠谷赤蘿
繡嶺無花不纏無陳不省吮瓊液於懸峯吸赮津乎晨
景於是廻鶩林篁經營堂窟繁布金房疊構玉室咀嚼
華滋釀以為蜜自然靈化莫識其術散似甘露凝如割
肪氷鮮玉潤髓滑蘭香百藥湏之以諧和扁鵲得之而
術良爾乃察其所安視其所託恒據中而虞難營翠微
而結落徽號明於羽族閽衛固乎管籥誅戮峻於鐵鉞
招徴速乎羽檄集不謀而同期動不安而齊約
　　蟋蟀
爾雅曰蟋蟀蛬也
方言曰楚謂蜻蛚為蟋蟀或謂之蛬南楚謂之王孫即
趣織也
禮記曰季夏之月蟋蟀居壁
蔡邕月令章句曰蟋蟀蟲名斯螽莎雞之類世謂之蜻
蛚
毛詩曰蟋蟀在堂歲聿云暮
詩義疏曰蟋蟀似蝗而小正黑目有光澤如漆有角翅
幽州人謂之趣織督促之言也里語趣織鳴嬾婦驚
京房占曰七月建申律為夷則蟋蟀鳴
賦晉盧諶蟋蟀賦曰何兹蟲之資生亦靈和之攸授享
神氣之么芔體含容之微陋喓喓咧咧翾翾翩翩候日
月之代謝知時運之斡遷
　　尺蠖
爾雅曰蠖尺蠖
易曰尺蠖之屈以求信也
晏子曰弦章謂景公曰尺蠖食黄即身黄食蒼即身蒼
賦宋鮑照尺蠖賦曰智哉尺蠖觀機而作伸非向厚詘
非令薄當静泉渟遇躁風驚起軒驅以曠跨伏累氣而
併形故身不豫託地無前期動静就觀於物消息各隨
乎時從方而應何慮何思
賛晉郭璞尺蠖賛曰貴有可賤賤有可珍嗟兹尺蠖體
此屈申論配龍虵見歎聖人
　　蟻
爾雅曰蠪虰螘螱飛蟻其子蚳
山海經曰朱蟻其狀如蟻在崑崙墟
禮記曰腵修蚳醢
大戴禮曰十二月𤣥駒賁𤣥駒者蟻也賁者走於地中
也
抱朴子曰蟻有兼弱之智
周髀家云天圎如張盖地方如碁局天㫄轉如推磨而
左行日月右行隨天右轉故日月實東行而天牽之以
西沒譬之於蟻行磨之上磨左旋而蟻右去磨疾而蟻
遲故不得隨磨左廻焉
齊諧記曰當陽董昭之嘗乗船過錢塘江中央見有一
蟻著一短蘆走一頭迴復向一頭甚遑遽昭之曰此畏
死也欲取著船船中人罵此是毒螫物不可長我當蹹
殺之昭意甚憐此蟻中夜夢一人烏衣從百許人來謝
云僕不慎墮江慙君濟活僕是蟲王君若有急難之日
當見告語後昭之遇事繫獄蟻領羣蟻穴獄昭遂得免
管子曰桓公北征孤竹無水隰朋曰蟻冬居山之陽夏
居山之隂蟻壤守而有水乃掘遂得水
焦贑易林曰震之蹇蟻封穴戸大雨相集又曰蚍蜉戴
粒留不上山推却蹶頓乃傷其顔
吳録曰九真移風縣有土赤如膠人視土知蟻因墾以
木枝其中則蟻縁而生漆堅凝如螳蜋子蜱蛸折漆以
染堅凝絮其色正赤所謂赤絮則此膠也
廣志曰有飛蟻有木蟻古曰𤣥駒者也又有黑黄大小
數種
博物志曰蟻知將雨
符子曰東海有鼇焉冠蓬萊而游於滄海騰躍而上則
干雲沒而下潜於重泉有紅蟻者聞而恱與羣蟻相要
乎海畔欲觀鰲之行月餘未出羣作也數日風止海中
隠淪如㞯其髙槩天或游而西羣蟻曰彼之冠山何異
乎我之戴粒也逍遥乎壤封之巔歸服乎窟穴之下此
乃物我之適自己而然我何用數百里勞形而觀之乎
異苑曰桓謙字敬祖太元中忽有人皆長寸餘悉被鎧
持槊乗其裝馬從㞯中出精光耀日遊走宅上數百為
羣部障指麾更相撞刺馬既快人亦便能縁機登竈尋
飲食之所或有切害輒來聚力所遽還入穴蔣山道士
朱應子令作沸湯澆所入處寂不復出因掘之有斛許
大蟻死在窟中謙後誅滅
賦晉郭璞蚍蜉賦曰惟洪陶之萬殊賦羣形而遍灑物
莫微於昆蟲屬莫賤乎螻蟻滛滛奕奕交錯往來行無
遺迹騖不動埃迅雷震而不駭激風發而不動虎賁比
而不懾龍劔揮而不恐乃吞舟而是制無小大與輕重
因無心以致力果有象乎大勇出竒膠於九真流頳液
其如血飾人士之䘮具在四隅而交結濟齊國之窮師
由東山之高垤感萌陽以潜出知將雨而封穴伊斯蟲
之愚昧乃先識而似悊
　　蜘蛛
爾雅曰蜘蛛蛛蝥又曰蠨蛸長䗁又曰土蜘蛛草蜘蛛
又曰長䗁毛詩之蠨蛸也
毛詩曰蠨蛸在戸
廣志曰草蜘蛛在草上色青土蜘蛛在地上春行草間
秋系在草有在器下有以絲於籬壁間縁壁捕蠅者長
脚在壁屋為絡者
異苑曰陳都殷家飬子名琅與一婢結好經年婢死後
猶來往不絶心患惛錯其母深察焉後夕見大蜘蛛縁
牀就琅便宴爾怡悦母取而殺之琅性理遂懈
焦贑易林曰未濟之蠱蜘蛛作網以伺行旅青蠅求膏
腴觸我羅城為網所得死於網國又曰井之遯蜘蛛南
北廵行網罟
符子曰公子重耳奔齊與五臣游乎大澤之中見蜘蛛
布網曵繩執豸而食之公子重耳乃撫僕之手駐駟而
觀之頋其臣咎犯曰此蟲也知之徳薄矣而猶役其智
布其網曵其繩執豸以食之况乎人之智而不能廓垂
天之網布絡地之繩以供方丈之御是曾不如蜘蛛之
智又孰可謂之人乎咎犯曰公子慎勿言也君終行之
則有邦有嗣也
賦晉成公綏蜘蛛賦曰獨星懸于浮處遂設網于四隅
南連大廡北接華堂左馮廣厦右依高廊吐絲屬絡布
網引綱纎羅落莫綺錯交張於是蒼蚊夕起青蠅昏歸
營營羣聚薨薨亂飛挂翼繞足鞙絲置圍衝突必獲犯
者無遺
　　螳蜋
爾雅曰莫貉螳蜋蛑不過蟷蠰也其子螵蛸(一名􁓷蟭/螳螂卵)
方言曰螳蜋謂之髦或謂之虰或謂之䖹䖹
廣雅曰芊芊齕肬螳蜋也
禮記曰仲夏之月螳蜋生
莊子曰螳蜋怒臂以拒車轍不知不勝任也是才之美
者也又曰莊周游雕陵之樊睹一異鵲自南方來者翼
廣七尺目大運寸感周之顙而集於栗林莊周曰此
何鳥哉翼殷不遊目大不覩褰裳㩴歩執彈而留之睹
一蟬而方得美䕃而㤀其身螳蜋執翳且將捕之見得
而㤀其形異鵲從而利之見利而㤀其真莊周悚然曰
物固相累二類相召也狠焉而反走虞人逐之
韓詩外傳曰齊莊公出獵有螳蜋舉足摶其輪問其御
曰此何蟲對曰此螳蜋也為蟲知進而不量力而輕就
敵公曰此為天下勇蟲矣廻車避之勇士歸之焉
禮記曰鄭注云螳蜋螵蛸母也
王瓉問曰爾雅云莫貉螳蜋同類物也今沛魯以南謂
之蟷蠰三河之域謂之螳蜋燕趙之際謂之食厖齊濟
以東謂之馬敫然多名其子則同云螵蛸是以注云螳
蜋螵蛸母也
賦晉成公綏螳蜋賦曰仰乃茂隂俯縁條枝冠角峩峩
足翅岐岐尋喬木而上綴從蔓草而下垂戢翼鷹峙延
頸鵠望推翳徐翹舉斧髙抗鳥伏虵騰鶴擊隼放俯飛
蟬而奮猛臨蟪蛄而逞壯距車輪而軒翥固齊矦之所
尚乃有翩翩黄雀舉翮髙揮連翔枝幹或鳴或飛覩兹
螳蜋將以療飢厲嘴脅翼其往如歸
賛晉郭璞螳蜋賛曰螳蜋飛蟲揮斧奮臂當轍不廻勾
踐是避勇士致斃厲之以義
　
　
　藝文類聚卷九十七
欽定四庫全書
　藝文類聚卷九十八　　　唐　歐陽詢　撰
　祥瑞部上(祥瑞/木芝)　(慶雲/龍)　(甘露/麟)　(木連理/)
　　祥瑞
風角占曰福先見曰祥
字林曰禎祥也福也
禮記曰麟鳳龜龍謂之四靈四靈以為畜則獸不狘又
曰聖王用民必順使無水旱昆蟲之災民無凶飢妖孽
之疾天不愛其道地不愛其寳人不愛其情是以天降
甘露地出醴泉山出器車(山出銀甕丹甑之/器及人象車也)河出馬圗
鳳皇麒麟皆在郊藪龜龍在宫沼其餘鳥獸之卵胎皆
可俯而窺也則是無故先王能修禮以逹義體信以逹
順此順之實也
白虎通曰天下太平符瑞所以來至者以為王者承天
順理調和隂陽隂陽和萬物序休氣充塞故符瑞竝臻
皆應徳而至徳及天即斗極明日月光甘露降徳至地
即嘉禾生蓂莢起徳至鳥獸即鳳皇翔鸞鳥舞麒麟臻
狐九尾雉白首白鹿見徳至山陵即景雲出芝實茂陵
出黑丹山出器車澤出神馬徳至淵泉即黄龍見醴泉
涌河出龍圗雒出龜書江出大貝海出名珠徳至八方
即祥風至鍾律調四夷化越裳來孝道至即萐蒲出庖
厨不揺自扇於飲食清凉助供飬也繼嗣平即賔連生
於房戸賔連者木名也連累相承故生於房戸象繼嗣
也日厯得其分即蓂莢生於階間蓂莢者樹名也月一
日一莢生十五日畢至十六日一莢去故夾階而生以
明日月也賢不肖位不踰即平露生於庭平露者樹名
也官位得其人即生不得其人即死矣狐九尾何狐死
首邱不㤀本也明安不㤀危也必九尾者九配得其所
子孫繁息也於尾者明後當盛也景星者大星也月或
不見景星常見可以夜作者益於民人也甘露者美露
也降則物無不盛朱草者赤草也可以染絳别尊卑也
醴泉者美泉也狀如醴酒可以飬老嘉禾者大禾也成
王之時有三苗貫桑而生同為一穂大幾盈車長幾充
箱民有得之而上者成王召周公而問之曰三苗為一
穂意天下其和為一乎後果有越裳氏重譯而來矣
春秋演孔圗曰趣作法聖沒周姬亾彗東出秦政起胡
破術書記散孔不絶此魯端門血書十三年冬有星孛
東方說題曰麟得之月天當有血書端門子夏至期往
視逢一郎言門有血書往寫之血蜚鳥化為帛鳥消書
出署曰演孔圗
東觀漢記曰光武中元元年上幸長安祠長陵還洛陽
宫是時醴泉出於京師郡國飲醴泉者痼疾皆愈獨𦕈
蹇者不瘥又曰有赤草生于水涯郡國上甘露降羣臣
上言地祗靈應而朱草萌宜命太史撰具郡國所上上
遂不聴是以史官鮮記焉又曰章帝元和二年鳳皇三
十九麒麟五十一白虎二十九黄龍四青龍黄鵠鸞鳥
神馬神雀九尾狐三足烏赤烏白兎白鹿白鷰白鵲甘
露嘉𤓰秬秠明珠芝英華平朱草木連理實日月不絶
載於史官不可勝紀
論衡曰儒者論太平瑞應皆言氣物卓異朱草醴泉祥
風甘露景星嘉禾萐蒲蓂莢屈軼之屬又言山出車澤
出馬男女異路市無二價耕者讓畔班白不提挈闗梁
不閉道不虜掠風不鳴條雨不破塊五日一風十日一
雨其盛茂者致黄龍麒麟鳳皇夫儒者之言溢於過實
瑞應之物或無失言鳳皇麒麟之屬大瑞較然不得增
飾其小瑞徴應恐多不是夫風氣雨露本當和適言其
風祥露甘風不鳴條雨不破塊可也言其五日一風十
日一雨褒之甚也
墨子曰赤烏銜珪降周之岐社曰命周文王伐殷有國
河出録圗地出乗黄天錫武王黄鳥之旗
吕氏春秋曰凡帝王將興天先見祥昔黄帝祭天先見
大螻螾黄帝曰土氣勝土氣勝故其色上黄其事則土
及禹之時天先見草木秋冬不殺禹曰木氣勝故其色
上青其事則木成湯之時天先見金刄生八水湯曰金
氣勝金氣勝故其色上白其事則金也文王時天先見
火赤鳥衘丹書集于周社上文王曰火氣勝火氣勝故
其色上赤其事則火
淮南子曰天覆以徳地載以樂樂也其時不失其序日
月淑清而掦光
晉中興書曰昔秦始皇東遊望氣者云五百年後東南
金陵之地有天子氣於是始皇改為秣陵壍北山絶其
勢今建康即秣陵西北界所壍即建康南淮中也按始
皇東遊之歳至孫權僣號四百三十七年考之年數既
不合校之基宇又非倫豈應帝王之符而見兆於上代
乎有晉金行奄君四海金陵之祥其在斯矣且秦政東
遊至今五百二十六年所謂五百年後當有王者也
賦魏劉劭嘉瑞賦曰乾坤交泰嘉瑞降靈皓雉呈其㓗
質素威效其人形白兎掦其翰耀黄龍燿其神精章光
列之焞燿顯休徴之有成昔聖王之降瑞或卓爾而弗
經猶著美於篇籍貽來業而垂名實明徳之所墜宜允
納而是丁信無思而不服又何逺之不寧方將收麒麟
於𤣥圃栖鳳皇於軒􁂻舞鸞鳥於中唐聆鸑鷟之和鳴
弄萐蒲之華芳翫朱草之丹榮承靈祚而建基垂遐福
於億齡超三五而無儔與泰初乎齊聲
頌魏何晏瑞頌曰若稽古帝魏武哲欽明文思罄民生
之俊徳懿前烈之極休先天而天弗違後天而奉天時
聿廸明命肇啓皇基夫居髙聴卑乾之紀也靡徳不酬
坤之理也故靈符頻繁衆瑞仍章通政辰修玉燭告祥
和風播烈景星掦光應龍遊於華澤鳳鳥鳴于髙岡麒
麟依于圃籍甝虎類于坰疆鹿之麌麌載素其色雉之
朝雊亦白其服交交黄鳥信我中霤儵儵嘉苗吐頴田
疇
裘周王襃上祥瑞表曰明王孝治岳瀆所以效靈至人
澤及風雲以之懸感是以若霧非霧天道叶至徳之符
似煙非煙觸石表嘉祥之氣𤣥黄蕭索之輝丹紫輪困
之狀豈止唐帝沉璧氣合金方姬后望河形如車蓋
　　慶雲
孫氏瑞應圗曰景雲者太平之應也一曰慶雲非氣非
煙五色氛氲謂之慶雲
孝經援神契曰徳至山陵則景雲出
洛書曰蒼帝起青雲扶日赤帝起黄雲扶日有白雲出
自蒼梧入于大梁
尚書中候曰堯沉璧於河白雲起成王觀於河東雲至
禮斗威儀曰其君乗水而王為人黑色大耳其政和平
時則景雲至
春秋合誠圗曰堯母慶都盖大帝之女生於斗維之野
常在三河東南天大雷電有血流潤大石之中生慶都
長丈形象太帝常為黄雲覆盖之蔑食不飢年二十寄
伊長家無夫出觀三河奄然隂雨風赤龍與慶都合有
娠而生堯也
尚書大傳曰俊於時人百工相和而歌卿雲卿雲帝乃
倡之
史記曰若煙非煙若雲非雲郁郁紛紛蕭索輪囷是謂
卿雲卿雲見嘉氣也
漢書曰髙祖遊芒碭山上常有雲氣又曰武帝封泰山
夜有光晝有白雲起封中又曰宣帝祠甘泉紫雲從西
北來散於殿前
漢武故事曰上幸梁父祠地上親拜用樂焉其日上有
白雲又有呼萬歳者禪肅然白雲為盖
魏志曰文帝生時有雲氣青色圎如車盖當其上終日
望氣者以為至貴之證
春秋演孔圗曰黄帝之將興黄雲升於堂文命之候𤣥
龍衘雲於陽白雲入房
春秋運斗樞曰樞得則景雲出又曰天子孝則景雲出
游
車頴秦書曰苻堅立有黄雲五色廻遶臺觀時以為景
雲
賛宋孝武帝景陽樓慶雲賛曰非煙非雲曵紫流光懸
華曜藻奄鬰臺堂粤予休明震乎珍祥積慶有文靈貺
無疆
　　甘露
廣雅曰湒湒瀼瀼湛湛泥泥露貎也
山海經曰軒邱鳳卵民食之甘露民飲之
禮記曰聖王所以順而弗悖也天降甘露地出醴泉
鶡冠子曰聖人之徳上及太清下及太寧中及萬靈則
膏露下
吕氏春秋曰甘露時雨不私一物又曰伊尹說湯曰水
之美者三危之露其色若紫
論衡曰儒者論甘露言其味甘必然也若甘雨霽而隂
翳者謂之甘雨謂水味之甘也
三輔故事曰漢武以銅作承露盤髙二十丈十圍上有
仙人掌承露和玉屑欲以求仙也
漢武故事曰承甘露盤仙人掌擎玉盃為取雲表之露
東觀漢記曰明帝夜夢見先帝太后覺悲不能寐明旦
上陵樹葉有甘露上令百官採之
謝承後漢書曰吳郡陸閎為潁川太守致鳳皇甘露之
瑞又曰吳郡沈豐為零陵太守到官一年甘露降泉陵
洮陽五縣流被山林膏潤草木又曰山陽百里嵩為濟
南相甘露降於郡安帝嘉之徴祥拜大鴻臚又曰百里
嵩為徐州刺史甘露再降㕔事前樹
神異經曰西北海外有人長二千里但日飲天酒天酒
甘露也
漢書曰元康元年甘露降未央宫大赦以甘露連降改
年為甘露
白虎通曰甘露美露也降則物無不盛
五經通義曰和氣津凝為露露從地生
古今注曰光武建武二十年甘露下日南朱梧積四十
五日
魏略曰文帝欲受禪郡國奏甘露二十七降
晉中興徴祥說曰王者徳至天氣感而甘露降郡縣甘
露七十降譙降旴眙方七十五畝
抱朴子曰何以知天上不有甘露之淵湏太平而灑之
地中不有醴泉之源待有道而涌之耶
孫氏瑞應圗曰甘露者神露之精也其味甘王者和氣
茂則甘露降於草木一本曰食之令人夀一本曰耆老
得敬則松柏受甘露尊賢愛老不失細微則竹葦受甘
露
詩北齊邢子才應詔甘露詩曰膏露且漸洽凝液汭旍
旗草木盡霑被玉散復珠霏誰謂穹昊逺道合若應機
頌北齊邢子才甘露頌曰歴選列辟逖聴前聞三才易
綂五運相君皇極攸序庶類以分乃忠乃敬或質或文
(其/一)赫矣景命蒸哉上聖大徳大名至道無競川停岳路
雲臨水鏡望日齊明瞻天比映(其/二)功深微禹業隆作周
英華内積文教外修廣輸四海提封十洲紫川北注赤
水南流(其/三)宸居兩楹恭己萬國聖敬日漸王猷允塞禮
有大成樂無慙徳用天之道順帝之則(其/四)政平民豫歳
稔時和九功惟叙九叙惟歌風輪蹍漢毛舟沉河玉龜
出沼鳴鳳在阿(其/五)休徴屢動感極廻天流甘委素玉潤
氷鮮蜜房下結珠琲上懸布濩林野灑散旌旃(其/六)日月
已明宇宙已廓鼔缶成詠挹水為樂以為𤣥黄猶參沃
若取慰天壤用㤀溝壑(其/七)
魏陳王曹植露盤頌曰明帝鑄承露盤莖長十二丈大
十圍上盤徑四尺下盤徑五尺銅龍繞其根龍身長一
丈背負兩子自立於芳林園甘露仍降使王為頌銘
詔魏明帝與東阿王詔曰昔先帝時甘露盤以來甘露
仍降芳林園仁夀殿前
表晉范汪在東陽郡表曰瑞日所綂長山諸縣林中木
葉上朝有凝露其味如蜜夕乃溜地耆老咸謂甘露
議蔡謨荅蘭臺議曰被符宣令賀甘露至不朝者天雨
不朝禮也今不朝則不應賀
啓晉翟鏗啓庾翼述甘露曰甘露降學堂桞樹與幹吏
共嘗味極甜宜表賀翼荅曰甘露自古佳祥而頃天下
多故何以致此且其味尚薄未知瑞應否而近得一白
兎尚羸小且飬之并上
　　木連理
瑞應圗曰木連理王者徳化洽八方合為一家則木連
理一本曰不失小民心則生
孝經援神契曰徳至於草木則木連理
禮斗威儀曰君乗木而王其政升平時則松柏為常生
京房易傳曰木同本異枝其君有慶鄰邑來附者吉木
生於君屋上及朝廷其君聖子木王而有實其國有慶
木生於城脅一圍以上長數丈此謂城強其君大昌
東觀漢記曰安帝延和三年衛縣木連理又其年定陵
縣木連理
袁山松漢書曰建和二年河東木連理
魏略曰文帝嗣立為魏王是歳天下奏醴泉涌木連理
干寳晉紀曰武帝自咸寧三年至太康元年木連理八
生
晉中興徴祥說曰王者徳澤純洽八方同一則木連理
連理者仁木也或異枝還合或兩樹共合建元元年木
連理四一生膏山一生武昌一生汝隂一生汝陽泰興
元年又生武昌
頌湛方生木連理頌曰相彼神竒逺見禎祥同根連柯
木枝俱昌皇基增構靈祚惟長運隆周室道均三王丕
顯奕世休風載掦
表晉范甯為豫章郡表曰永修公國相萬主解列到縣
廵行邑治縣西北出二里有林中兩桐樹下根相去一
丈上枝相去丈八連合成一
　　木芝
爾雅曰菌芝也
說文曰芝神草也
本草經曰赤芝一名丹芝黄芝一名金芝白芝一名玉
芝黑芝一名𤣥芝紫芝一名木芝
瑞應圗曰芝英者王者親近耆老養有道則生
離騷曰采三秀兮於山澗
孝經援神契曰徳至於草木則芝草生又曰善飬老則
芝茂
春秋運斗樞曰瑶光得陵出黑芝
漢書曰武帝元封六年詔曰甘泉宫中産芝九莖連葉
上帝博臨不異下房其赦天下賜雲陽都百戸牛酒作
芝房之歌又曰宣帝神雀元年金芝九莖産於涵徳殿
銅池中
淮南子曰巫山之上從風縱火紫芝與蕭艾俱死
漢武内傳曰西王母仙之上藥有大真紅芝草
東觀漢記曰光和四年郡國上芝英
續漢書曰章帝建初五年零陵獻芝草
論衡曰建初三年零陵泉陵縣女子傳宅内生芝五本
長者尺四寸短者七八寸莖葉紫色蓋紫芝也太守沈
鄷遣門下掾奉獻皇帝恱懌賜錢衣詔㑹公卿國上計
吏皆以芝草告示天下
古今注曰章帝元和二年芝生沛如人冠建初五年芝
出潁川常以六月中生一葉五歳五重春青夏紫秋白
冬黑色十月後黄氣出上尺五寸
仲長子曰哀帝時有異物生於長樂宫延年廐後東廡
樹及永巷南園合歡樹議者以為芝草
抱朴子曰芝有石芝木芝草芝肉菌芝各有百許種如
水精得而末之以無心草汁和之湏㬰成水服一升得
千歳又曰石桂英芝名生岩穴中似桂樹而實石也木
芝者松脂淪地千嵗化為茯苓茯苓萬歳其上有小木
狀似蓮葉其名曰木威食之夜視有光持之甚滑燒之
不燋帯之辟兵又曰七明九光芝皆石也生臨水之髙
山石崖之間狀如盤梡不過徑尺以還又曰肉芝者謂
萬歳蟾蜍頭上有角頷下有丹書八字再重以五月五
日中時取之隂乾百日以其足畫地即為流水帯其左
手於身辟兵若敵人射已者弓弩矢皆反還自向也又
曰青雲芝生於名山之隂大青石間青蓋三重上有雲
氣覆之味辛甘以隂乾食之令人夀千歳不老能乗雲
通天見鬼神又曰黄龍芝生於神山之中狀如黄龍味
辛甘以四時採隂乾治日食一合夀萬歳令人光澤又
曰金蘭芝生於名山之隂金石之間上有水蓋莖出入
秋旬求之飲其中水夀千歳耳目聰明又曰龍仙芝狀
似升龍之類葉為鱗其根則如蟠龍服一株則夀千歳
又曰紫朱芝其莖黄其葉赤其實如李而紫色二十四
枚輒相連而垂如貫珠也又曰朱草芝九曲曲有三葉
三實又曰行山中見小人乗馬車長七八寸者肉芝生
取服即仙又曰蒼山岑石之中赤雲芝下狀如人竪竪
如連鼔其色如澤以夏採之隂乾食之令人乗雲能上
天觀見八極通見神明延夀萬年又曰月芝生於名山
之隂崑崙之山大谷源泉金石之中又曰山芝者韓衆
所食也與天地相極延年夀通神明矣又曰火芝常以
夏採之葉上赤下莖青赤松子服之常在西王母前隨
風上下往來東西又曰人芝生名山之隂青蓋白莖乾
治食日半合則使人夀入水可久也又曰月精芝秋生
山陽石上莖青上赤味辛苦盛以銅物十月食之夀萬
歳又曰黑芝生於山之隂大谷中白蓋赤莖味甘秋採
之隂乾日食令人身輕齒堅與天地無極又曰火芝生
於名山之陽其色黄澤大如車蓋又曰金芝生於金石
之中青蓋莖味甘辛以秋取隂乾治食令人身有光夀
萬歳又曰萬年芝令人不老延年九千又曰夜光芝出
於名山之隂大谷源泉中金石間上有浮雲翔其上有
五色有目如兩日又曰白雲芝生於名山之隂白石上
有白雲覆之白蓋二重味辛甘小苦以秋採之隂乾治
食令人身輕齒堅又曰金芝生於山無蓋青莖隂乾治
食日一合不中風雷令人色光澤也又曰雲母芝生於
名山之隂青蓋赤莖味甘以季秋竹刀採之隂乾治食
使人身光夀千萬歳醮以牛脯又曰華芝生於名山之
陽及出央山大谷源泉水中赤盖白莖上有兩葉三實
又曰鬼芝青蓋長莖隂乾屑之日食五合所見神明令
人長生
詩梁庾肩吾芝草詩曰踟蹰玩芝草淹留攀桂叢桂叢
方偃蹇芝葉正玲瓏如龍復如馬成闕復成宫黄金九
華發紫莖六英通隠士蒼山北神仙海穴東隨丹聊變
水獨摇不湏風
賛魏繆襲神芝賛曰青龍元年神芝産于長平之習陽
其色丹紫其質光耀其長尺有八寸五分其本圍三寸
有三分上别為三幹分為九枝散為二十六莖圍則一
寸九分葉徑二寸七分其幹洪纎連屬有似珊瑚之形
其吐柯載葉祥明蠲絜考圗案牒盖美乎所同於前代
者矣
古瑞命記曰王者慈仁則芝生採食之則延年不終與
真人同又神農氏論芝云山川雲雨五行四時隂陽晝
夜之精以生五色神芝皆為聖王休祥焉自漢孝武顯
宗世號隆盛而元封永平所紀神芝方斯蔑如也且其
枝幹條莖本末相承乃協于天官之數非神明其孰為
此哉推其類象則蓂莢之植階庭萐蒲之生庖厨視四
靈矣乃詔御府匱而蔵之且畫其形遂以名園為之賛
曰帝徳允臻厨不難致煌煌神芝吐葩掦榮曩披其圗
今握其形永章遐紀載之頌聲
　　龍
瑞應圗曰黄龍者四龍之長四方之正色神靈之精也
能巨細能幽明能短能長乍存乍亾王者不漉池而漁
則應和氣而遊於池沼又曰舜東廵狩黄龍負圗置舜
前又曰不衆行不羣處必待風雨而遊乎清氣之中遊
乎天外之野出入應命以時上下有聖則見無聖則處
龍魚河圗曰天授元始建帝號黄龍負圗從河中出付
黄帝帝令侍臣冩以示天下又曰黄龍從洛水出詣虞
舜鱗甲成字令左右寫文竟龍去
河圗曰舜以太尉即位與三公臨觀黄龍五采負圗出
舜前以黄玉為柙玉檢金繩芝為泥章曰天黄帝符璽
尚書中候曰舜沉璧於河榮光休至黄龍負卷舒圗出
入壇畔又曰河龍圗出雒龜書成赤文像字以授軒轅
詩含神霧曰含始吞赤珠刻曰玉英生漢皇後赤龍感
女媧劉季興也
孝經援神契曰徳至水泉則黄龍見者君之象也又曰
左契曰天子孝天龍負圗地龜出書
吕氏春秋曰禹南省方過江黄龍負舟舟中之人五色
無主禹曰吾受命於天竭力養人生性也死命也何憂
龍哉龍俛而去
史記曰髙祖常從王媪武負貰酒醉卧武負王媪見其上
常有龍又曰黄帝土徳黄龍見夏木青龍生於郊
漢書曰文帝十五年春黄龍見成紀上乃詔議郊祀又
曰宣帝甘露九年黄龍見新豐因改年應之周公沉璧
青龍衘出𤣥甲圎
東觀漢記曰黄龍見於河馮異勸上即位上曰我昨夜
夢見赤龍上天覺寤心中動悸異等賀曰此天命發於
神明又曰章帝元和二年黄龍四見又曰安帝延光三
年黄龍見歴城又見諸縣
古今注曰髙祖五年黄龍見華陽池十餘日九年又見
長安五鳳四年黄龍出廣漢甘露元年黄龍見新豐二
年龍見上郡騰躍五色升天丞相以下俱上夀
章帝建初三年黄龍見汝南項氏田廬中長五丈餘高
二丈光耀廬舎及樹皆黄
哀帝永元十年黄龍見潁川定陵民家井中色黄目如
鏡又見巴郡宕渠草木色皆黄
魏略曰文帝欲受禪郡國奏黄龍十三見明帝鑄銅黄
龍髙四尺置殿前
魏志曰漢嘉平五年黄龍見譙光禄大夫喬𤣥太史令
單颺曰其國當有王者興不及五十年當復見内黄殷
登嘿記之四十五年登尚在黄龍此時見譙登曰單颺
之言其驗兹乎又曰青龍元年春正月甲申青龍見摩
陂井中二月丁酉幸摩陂觀龍於是改摩陂為龍陂
吳志曰黄龍元年樊口武昌並言黄龍見孫權即位改
年為黄龍孫休夢乗龍上天顧不見尾果立為帝而無
後又孫權潘夫人父為吏坐法死夫人輸織室權見而
異之召充後宫得幸有娠夢有以龍頭授已以蔽膝受
之遂生孫亮
漢晉春秋曰青龍三年七月曹叡崇華殿災時郡國有
龍九見故改曰九龍殿
晉中興書曰孝武太后李氏以微賤入為㑹稽王宫人
夢兩龍抗膝入懐太祖異而召之生烈宗
沈約宋書曰太史奏西方有天子氣時太祖為宜都王
鎮荆州後入篡大位在道有黑龍躍出負上所乗舟左
右皆失色上謂王曇首曰此乃夏禹所以受天命我何
徳以堪之
賦魏劉劭龍瑞賦曰太和七年春龍見摩陂行自許昌
親往臨觀形狀瓌麗光色燭燿侍衛左右咸與覩焉自
載籍所紀瑞應之致或翔集于邦國卓犖于要荒未有
若斯之著明也惟殷眺之舊式乃展義而省方皇輿發
於洛邑遂廵幸于許昌憲宸極之天居建正殿以當陽
有蜿之龍來游郊甸應節合義象徳效仁煥若羅星蔚
若翠雲光舄奕以外照水清景而内分聖上觀之無射
左右察之既精聊假物以擬身忽神化而無形昔太昊
之初化首帝徳以表名暨明后之隆盛又降見以掦聲
惟珍獸之𤣥真實殊異於四靈信應龍之道掦將天飛
於泰清
表魏陳王曹植表曰臣聞鳳皇復見於鄴南黄龍雙出
於清泉聖徳至理以致嘉瑞將栖鳳於林囿龍於池為
百姓旦夕之觀也
　　麟
孫氏瑞應圗曰一角獸者六合同歸則至一本曰天下
太平則至
春秋運斗樞曰機星得其所則麒麟生和平合萬民
春秋感精符曰麟一角明海内共一主也王者不刳胎
不剖卵則出於郊一本曰徳及幽隠不肖斥退賢者在
位則至明於興衰武而仁仁而有慮禽獸有埳穽非時
張獵則至一本曰明王動則有義静則有容乃見
孝經援神契曰徳至鳥獸則麒麟臻
尚書中候曰帝軒提像配永修機(永長修從也黄帝觀/攝提配而行之以長)
(從升機/故也)麒麟在囿鸞鳳來儀
禮斗威儀曰君乗金而王其政平麒麟在郊
鶡冠子曰麟者𤣥枵之獸隂之精也徳能致之其精畢
至
孫卿子曰古之王者其政好生惡殺麟在郊野
春秋繁露曰恩及羽蟲則麒麟至張網焚林則麒麟去
説苑曰帝王之著莫不致四靈焉徳盛則以為畜治平
則至矣麒麟□身牛尾圜頭一角含信懐義音中律吕
歩中規矩擇土而踐彬彬然動則有容儀
漢書曰終軍從上幸雍獲白麟一角五蹄又得竒木支
㫄出輒復合上異之
毛詩義疏曰麟麏身馬足牛尾黄色圎蹄一角角端有
肉音中鍾吕王者至仁則出
東觀漢記曰章帝時麟五十一見又安帝三年潁川上
言麟見
蔡邕月令章句曰凡麟生於火遊於土故修其母致其
子五行之情性也視明禮修則麒麟見
王隠晉書曰咸寕五年白麒麟見平原又曰泰始元年
白麟見羣獸皆從改年麟嘉
涼州記曰吕光時張掖金澤有麟見羣獸皆從改年麟
嘉
頌吳薛綜麟頌曰懿哉麒麟惟獸之伯世平覿景不則
戢足徳以衛身不布牙角委體大吳以昭遐福天祚聖
帝永享萬國
賛晉郭璞麟賛曰麟惟靈獸與麏同體智在隠蹤仁表
不抵孰為來哉宣尼揮涕
　
　藝文類聚巻九十八
欽定四庫全書
　藝文類聚巻九十九　　唐　歐陽詢　撰
　祥瑞部下(鳯皇/雉)　(鸞/馬)　(比翼/白鹿)　(烏/狐)　(雀/兎)　(鷰虞鳩/騶)
　　　　　(白狼/魚)　(比肩獸/鼎)　　(龜/)
　　鳳皇
瑞應圗曰鳯皇者仁鳥也雄曰鳳雌曰皇王者不刳胎
剖卵則至
山海經曰丹穴之山有鳥狀如鶴五色而文名曰鳳首
文曰德翼文曰順背文曰義膺文曰仁腹文曰信是鳥
自歌自舞見則天下安寧
孝經援神契曰徳至鳥獸鳳皇翔
禮斗威儀曰君乗土而王其政太平鳳皇集於苑林尚
書中候曰堯即政七十載鳳皇止庭巢阿閤讙樹又曰
帝舜云朕惟不乂百獸鳳晨(百獸率舞鳯/皇司晨鳴也)
尚書考靈耀曰通天文者明審地理者昌明者天之時
也昌者地之財也明王之治鳯皇下之
春秋感精符曰王者上感皇天則鸞鳯至
春秋合成圗曰黄帝遊𤣥扈雒水上與大司馬容光等
臨觀鳳皇銜圗置帝前帝再拜受圗(𤣥扈/石室)
春秋元命苞曰火離為鳳皇銜書遊文王之都故武王
受鳯書之紀
春秋運斗樞曰天樞得則鳯皇翔
樂動聲儀曰鎮聲不逆行則鳯皇至
樂叶圗曰五音克諧各得其倫則鳳皇至冠類雞頭燕
喙虵頸龍形麟翼魚尾五采不啄生蟲
楚辭曰獨不見鸞鳳之髙翔大皇之野循四極而周廻
見盛德而後下
荀卿子曰詩曰鳳鳥啾啾其翼若竿其聲若簫有皇有
鳳樂帝之心此聖不蔽福也又曰古之王者其政好生
惡殺鳳在列樹
韓子曰昔者黄帝合鬼於西大山鳳皇覆上作為瀆角
淮南子曰昔者二皇鳳至於庭(二皇伏/羲神農)三代鳳至於門
(三代堯/舜禹也)周室鳳至於澤徳彌麄所至彌逺徳彌精所至
彌近
韓詩外傳曰黄帝即位施聖恩承大明一道修徳唯仁
是行宇内和平未見鳳皇乃召天老而問之曰鳳象何
如天老對曰夫鳳象鴻前而麟後蛇頸而魚尾龍文而
龜身燕頷而雞喙首戴徳頸揭義背負仁心入信翼挾
禮足履文尾繫武小音金大音鼓延頸奮翼五色備舉
黄帝曰於戲允哉何敢與焉於是黄帝乃服黄衣帯黄
紳戴黄冠齊於殿中鳳乃蔽日而至黄帝降于東階西
面再拜稽首皇天降祉不敢不承命鳳乃止帝東園集
梧樹食竹實沒身不去
漢書曰昭帝元始三年鳳皇集東海遣使祠其處又曰
宣帝幸河東之明年春鳳皇集祋祤於所集處得玉寳
乃下詔赦天下又曰鳳皇集上林乃立鳳皇殿以荅嘉
瑞又曰幸甘泉郊泰畤改元曰五鳳又曰本始元年鳳
皇集膠東十四年鳳皇集北海地節二年鳳集魯羣鳥
從之詔曰威鳳為寳神雀四年鳳皇十一集杜陵又曰
祠帝后土鸞鳳翺翔又集長樂宫東園樹上飛下至地
文章五色吏民並觀之
東觀漢記曰光武生於濟陽先是鳳皇集濟陽故宮皆
盡曰鳳皇聖瑞始於此又曰建武十七年鳳皇出髙八
尺九寸毛羽五采集潁川羣鳥從之盖地數頃
章帝時鳳皇百三十九見
安帝延光三年鳳皇集濟南臺丞霍穆舍樹上賜帛各
有差
琴操曰周成王時天下大治鳳皇來舞於庭成王乃援
琴而歌曰鳳皇翔兮於紫庭余何徳兮以感靈
呉厯曰太元元年有鳥集苑中似鴈髙足長尾毛羽五
色咸以為鳳皇改元為鳳皇元年
異苑曰東莞劉穆之字道民素居京口晉隆安中鳳皇
集其庭相人韋藪謂之曰子必協賛大猷
賦晉顧愷之鳳賦曰望太清以抗思誕儀鳳之逸群禀
鶉火之靈曜資和氣之煙煴允雞喙而燕頷頸蛇蜿而
龍文勵歸昌於漢陽發明德乎聖君荷義躡正鵠峙鴻前
比翼交揮五色備宣與八風而降時雨音中鍾律歩則
規矩朱冠赫以䨇翹靈質翽其髙舉歴黄冠於招摇陵
帝居之懸圃
頌呉薛綜鳳頌曰猗與石磬金聲玉振先王搏拊以正
五音百獸翔感儀鳳舞麟在昔堯舜斯磬乃臻宗廟致
敬乃肯來顧賛揚聖徳上下受祚
賛晉郭璞鳳鳥賛曰鳳皇靈鳥實冠羽群八象其體五
徳其文附翼來儀應我聖君
　　鸞
説文曰鸞赤神靈之精也赤色五采雞形鳴中五音頌
聲作則至周成王時氐羗獻焉
山海經曰女牀之山有鳥其狀如翟名曰鸞鳥見則天
下安寧
孫氏瑞應圗曰鸞鳥鳳皇之佐鳴中五音肅肅雍雍喜
則鳴舞人君行歩有容進退有度祭祀有禮親疎有序
則至一本曰心識鍾律鍾律調則至至則鳴舞以和之
春秋運斗樞曰天樞得鸞鳥集
春秋孔演圗曰天子官守以賢舉則鸞在野
孝經援神契曰徳至鳥獸則鸞鳥舞
詩含神霧曰徳化充塞照潤八冥則鸞臻也
尚書中候曰黄帝鸞鳥來儀又曰周公歸政於成王太
平制禮鸞鳥見
海外經曰軒轅之國清沃之野鸞鳥自歌
漢書曰宣帝祀后土鸞鳳翺翔又集長樂宫東園樹
抱朴子曰崑崙圗曰鸞鳥似鳳而白纓聞樂則蹈節而
舞至則國安寧
東觀漢記曰王阜為重泉令鸞鳥集止學㕔阜使掾沙
疊為張雅樂擊磬鳥舉足垂翼應聲而舞翺翔縣庭留
十餘日乃去
賛晉郭璞鸞鳥賛曰鸞翔女牀鳳出丹穴拊翼相和以
應聖哲擊石靡詠韶音其絶
　　比翼
山海經曰有鳥其狀如鳬一翼一目相得乃飛名曰蠻(色/青)
(赤/)見則大水
爾雅曰南方有比翼鳥焉不比不飛其名曰鶼鶼
瑞應圗曰比翼鳥者王者徳及髙逺則至一本曰王者
有孝徳則至
賛晉郭璞比翼鳥賛曰鳥有鶼鶼似鳬青赤雖云一質
氣同體隔延頸離鳴翻能合翮
　　烏
孝經援神契曰徳至鳥獸則白烏下
禮斗威儀曰江海不揚波東海輸之蒼烏又曰君乗木
而王其政升平南海輸以蒼烏
尚書緯曰火者陽也烏者有孝名武王卒成大業故烏
瑞臻
尚書中候曰周太子發渡孟津有火自天止於王屋為
赤烏又曰有火自上覆於王屋流為烏其色赤其聲魄
春秋運斗樞曰維星得則日月光烏三足禮儀修物類
合
孫氏瑞應圗曰三足烏王者慈孝被於萬姓不好殺生
則來又曰文王時見蒼烏王者孝悌則至一本曰賢君
帝主修行孝慈被於萬姓不好殺生則來又曰白烏者
宗廟肅敬則至又曰赤烏武王時衘榖米至屋上兵不
血刃而殷服一本曰王者不貪天下而重民命則至
墨子曰赤烏衘珪降周之岐社曰命周文王代殷河出
籙圗地出乗黄天錫武王黄烏之旗
古今注曰成帝河平四年白烏集孝文廟殿下黒烏從
之章帝元和二年三足烏集沛國三年代郡髙桞烏子
生三足大如雞色赤頭上有角長寸餘和帝元興元年
白烏一見廬江足皆赤
帝王世紀曰豐公家于沛之豐邑中陽里其妻夢赤烏
若龍戲已而生執嘉是為太公太上皇
呉厯曰呉王為神王表五廟蒼龍門外時有烏巢朱雀
門上又曰有兩足烏衘一鵲置神座前或得神書説改
號之意乃改赤烏為太元
吴志曰赤烏元年八月武昌麒麟見集於殿前朕所親
見若神靈以為嘉祥者改年冝以赤烏又曰孫休永安
三年春三月西陵言赤烏見
晉諸公賛曰世祖時西域獻三足烏遂累有赤烏來集
此昌陵縣按昌字重日烏者日中之烏有記體陽精應
期曜質以顯至徳者也
　　雀
孝經援神契曰王者奉己約儉臺榭不侈尊事耆老則
白雀見
尚書中候曰赤雀銜丹書入豐止於昌前又曰維天降
紀秦伯出狩至于咸陽天震大雷有火下化為白雀銜
籙集于公車
禮稽命徴曰祭五岳四瀆得其宜則黄雀見
春秋孔演圗曰鳥化為書孔子奉以告天赤雀集書上
化為黄玉剋曰孔提命作應法為制雀集(将受/命制)
春秋考異郵曰黄帝將起有黄雀赤頭立日㫄帝占曰
黄者土精赤者火熒雀者賞萌余當立
漢書曰宣帝元康三年詔曰前年夏神雀集雍(大如鸚/雀黄喉)
(白領黒背/腹班文)今春五色鳥以萬数飛屬縣翺翔而舞欲集
未下其令三輔毋得以春夏摘巢探卵彈射飛鳥為令
東觀漢記曰永安十七年公卿以神雀五色翔集京師
奉觴上夀上令賈逵作神雀頌
謝承後漢書曰琅邪董种為不其令赤雀乳㕔前桑上
民為作歌頌
瑞應圗曰赤雀者王者動作應天時則銜書來一本曰
孔子坐𤣥扈洛水之上銜丹書随至
遁甲曰赤雀不見則國無賢白雀不降則無後嗣
古今注曰孝哀帝初元三年㤗畤殿中有雀五色頭有
冠長寸餘大似雀始到時鳥環其旁
零陵先賢傳曰周不疑曹公欲以為議郎不就時有白
雀瑞儒林並已作頌授紙茟立令復作操竒異之
魏略曰文帝欲受禪白雀十九見
吴志曰華覈上孫皓表曰眀珠既覿白雀繼見
吴録曰景帝永安六年赤雀見於豫章
豫章舊志曰太守孔竺臨郡三月白雀出南昌太守夏
矦嵩臨郡六年白雀見女羅
叚龜龍凉州記曰呂光太安三年白雀巢陽川令盖敏
室
郭璞洞林曰丞相府有雛雞雀集其背驅之去復來如
此再三令璞占之曰此晉王即祚之漸也
燕書曰愍帝時有異雀素質綠首集于端門東樹栖翔
二旬而去夏四月以異雀故大赦名東園白雀
　　燕
呂氏春秋曰有娀氏有二佚女為九成之䑓帝令燕徃
夜鳴二女愛而争搏之覆以玉筐少選而視之燕遺二
卵北飛不返二女作歌始遺北音
田俅子曰少昊之時赤燕一䨇而飛集少昊氏之戸遺
其丹書
漢書名臣奏曰丞相薛宣對曰茂陵寑上食日𤣥鳥來
集吐所含大豆紫黒色翺翔殿上此陛下永與天無極
天下幸甚
王威别傳曰時有白燕來翔被令為賦
宋元嘉起居注曰元年七月有白燕集於齊郡遊翔庭
宇經九月乃去衆燕翼随僅有數千
　　鳩
瑞應圗曰鳩成湯時來王者養耆老尊道徳不以新失
舊則至一本曰成王時來
古今注曰平帝元始三年濟南鳩生白子
吴録曰赤烏十二年八月白鳩見章安
　　雉
孝經援神契曰周成王時越裳獻白雉去京師三萬里
王者祭祀不相踰宴食衣服有節則至又曰徳至鳥獸
故雉白首
尚書曰髙宗肜日越有雊雉祖已曰惟先格王正厥事
乃訓于王曰惟天監下民典厥義
春秋感精符曰王者㫄流四表則白雉見又曰魯昭公
時雉銜環入(雉之為言弟也喻昭公/弟為季氏入之為君也)
漢書平帝元始元年春越裳重譯獻白雉一黒雉二詔
使三公以薦宗廟
魏略曰文帝欲受禪郡國奏白雉十九見
魏志文紀曰延康元年四月饒安縣言白雉見
　　馬
瑞應圗曰玉馬者王者清明尊賢則至一本曰玉澤馬
者師曠時來又曰王者順時而制事因時而治道則來
騰黄者神馬也其色黄王者徳御四方則至一名吉光
乗之夀三千歲此馬無死時又曰乗黄王者輿服有度
則出騕􁑄者神馬也與飛兎同以明君有徳則至也又
曰飛兎者行三萬里禹治水土勤勞歴年救民之害天
應其徳則至駃蹄者后土之獸也自能言語王者仁孝
於民則出禹治水有功而來又曰龍馬者仁馬河水之
精也髙八尺五寸長頸骼上有翼㫄垂毛鳴聲九音有
明王則見一本曰王者不誅馬則龍馬乗黄澤馬朱髦
並集
禮斗威儀曰君乗火而王者其政訟平則南海輸以駿
馬
尚書中候曰堯時龍馬衘甲赤文緑色臨壇上甲似龜
廣袤九尺圎理平上五色文有列星之分斗政之度帝
王錄紀之數
周書曰犬戎之馬赤鬛白身目若黄金名曰古黄之乗
成王時來獻也
淮南子曰天下有道飛黄服皁又曰黄帝時飛黄服皁
也
漢書曰武帝元鼎四年馬出渥洼水中作天馬之歌
　　白鹿
孝經援神契曰徳至鳥獸則白鹿見
瑞應圗曰夫鹿者純善之獸王者孝則白鹿見王者明
惠及下則見
命厯序曰皇神駕六飛鹿值三百嵗
禮斗威儀曰君乗水而王其政平則北海輸白鹿
東觀漢書曰章帝元和二年白鹿見又安帝延光三年
潁川上言白鹿見
魏略曰文帝欲受禪郡國奏白鹿十九見
晉起居注曰太元十六年豫章太守范寗獻白鹿一頭
二十年荆州送白鹿晉朝白鹿數見諸郡
　　狐
瑞應圗曰九尾狐者六合一同則見文王時東夷歸之
一本曰王者不傾於色則至
河圗曰皇帝生先致白狐
周書曰成王時青邱獻狐九尾
禮斗威儀曰君乗火而王其政訟平南海輸以文狐
尚書大傳曰文王拘羑里散宜生之西海之濵取白狐
青翰獻紂紂大悦
春秋運斗樞曰機星得則狐九尾
潜潭巴曰白狐至國民利不至下驕恣
山海經曰武都之山黒水出焉其上有𤣥狐蓬尾
孝經援神契曰徳至鳥獸則狐九尾
呂氏春秋曰禹年三十未娶行塗山恐時暮失嗣辭曰
吾之娶必有應也乃有白狐九尾而造於禹禹曰白者
吾服也九尾者其證也於是塗山人歌曰綏綏白狐九
尾龐龐成于家室我都悠昌於是娶塗山女
東觀漢記曰章帝元和二年九尾狐見
古今注曰章帝元和二年白狐九尾見信都
魏略曰文帝欲受禪郡國奏九尾狐見於譙陳
　　兎
瑞應圗曰王者恩加耆老則白兎見一本曰王者應事
疾則見赤兎者王者徳茂則見
古今注曰成帝建平元年山陽得白兎目赤如朱
東觀漢記曰章帝元和二年白兎見又曰永康元年西
河言白兎見
石勒傳曰荘平民師懽上黑兎令曰按記應白兎為瑞
此黒兎曰祥外檢典舊議者以為黒兎見水徳之祥徃
公孫臣以為漢家土行當有黄龍為瑞後黄龍見於成
紀遂從土徳今大趙革命以水受金夫兎隂獸𤣥水色
黑色見以表應行以推之黒兎上應
　　騶虞
瑞應圗曰白虎者仁而不害王者不暴虐恩及行葦則
見
毛詩曰吁嗟乎騶虞
河圗括地象曰令訾野中有玉虎晨鳴雷聲聖人感期
而興
孝經援神契曰徳至鳥獸白虎見
春秋演義圗曰湯地七十内懐聖明白虎戲朝
春秋元命苞曰堯為天子季秋下旬夢白虎遺吾馬啄
子其母曰扶始升髙邱睹白虎上有雲感已生臯陶索
扶始問之如堯言明於刑法罪次終始故立臯陶為大
理
魏略曰文帝欲受禪郡國上言白虎二十七見
王隱晉書曰太康六年荆州送兩足虎時尚書郎索靖
議稱半虎博令王鈐為文曰般般白虎觀釁荆楚孫吴
不逞金皇赫怒
中興徴祥說曰天下太平則騶虞見騶虞者仁獸也狀
如白虎而黒文其尾參倍昔召公化行陜西之國而騶
虞應又曰王者仁而不害則白虎見白虎狀如虎而白
色嘯則風興皜身如雲而無雜者是也近代所謂白虎
者背斑而虎文爾雅所謂甝虎者也
頌後漢蔡邕五靈頌曰大梁乗精白虎用生思叡信立
繞於垣坰
呉薛綜頌曰婉婉白虎優仁是崇飢不侵暴困不改容
歛威揚徳愷悌之風聖徳極盛騶虞乃彰
賛晉郭璞騶虞賛曰怪獸五采尾參於身矯足千里儵
忽若神是謂騶虞詩歎其仁
　　白狼
瑞應圗曰白狼王者仁徳明哲則見一本曰王者進退
動准法度則見周宣王時白狼見犬戎滅
山海經曰盖山獸多白狼
尚書中候曰湯牽白狼握禹籙
田俅子曰商湯為天子都于亳有神手牽白狼口銜金
鉤而入湯庭
賛晉郭璞白狼賛曰矯矯白狼有道則逰應符變質乃
銜靈鉤惟徳是適出殷見周
　　比肩獸
瑞應圗曰比肩獸者王者徳及幽隐鰥寡得所則至
爾雅曰西方有比肩獸焉與卭卭駏虗比為卭卭岠虗
齧甘草即有難卭卭駏虗負而走其名曰蟨
呂氏春秋曰北方有獸名蟨䑕前而兎後
賛晉郭璞比肩獸賛曰蟨與岠虗乍兎乍䑕長短相濟
彼我俱舉有若自然同心共膂
　　龜
龍魚河圗曰堯時與羣臣賢智到翠嬀之川大龜負圗
來投堯堯勑臣下寫取告瑞應寫畢龜還水中
黄帝出軍决曰帝伐蚩尤乃睡夢西王母遣道人披𤣥
狐之裘以符授之曰太一在前天一僃後河出符信戰
即剋矣黄帝寤思其符不能悉憶以告風后力牧風后
力牧曰此兵應也戰必自勝力牧與黄帝俱到盛水之
側立壇祭以太牢有𤣥龜銜符從水中出置壇中而去
黄帝再拜稽首受符視之乃所夢得符也廣三寸表一
尺於是黄帝備之以征即日禽蚩尤
尚書中候曰堯沉璧於雒𤣥龜負書出背甲赤文成字
止壇又沉璧于河黑龜出文題又曰周公沉璧𤣥龜青
純蒼光刻背甲止于壇
禮斗威儀曰君乗土而王則龜被文而見
春秋運斗樞曰玉衡星得百獸率舞靈龜躍
管子曰龜生於水發之於火故為南方物為禍福也
魏略曰文帝欲受禪神龜出於靈池
晉起居注曰永嘉六年玉龜出灞水
孫氏瑞應圗曰龜者神異之介蟲也𤣥采五色上隆象
天下平象地生三百嵗逰於蕖葉之上三千歳尚在蓍
叢之下明吉凶不偏不黨唯義是從王者無偏無黨尊
用耆老不失故舊則出一本曰徳澤湛潰漁獵從則出
又曰禹卑宫室則出文王時亦出
表呉謝承表曰伏覩靈龜出于㑹稽章安臣聞靈龜告
符五色粲彰則金則玉背隂向陽
梁劉孝儀為始興王上毛龜表曰臣聞嘉瑞五靈既著
方策故名千載可得而傳是以𤣥蔡赤文來表軒黄之
政神龜青純用顯姬公之徳出自江安寔荷謙夷之慶
甲生毳羽寧非銷謫之徴實皇家之巨瑞庻民之休幸
啓梁邱遲為范雲謝示毛龜啓曰𤣥甲應於姬渚青髯
符於夏室翺翔卷耳之隂浮逰蓮葉之上藏采千載獻
狀一朝斯誠陛下至徳動天窮神為化故能寳瑞開圗
珍祥映牒間出蕃畿繼踵郊甸
陳江總上毛龜啓曰臣聞聖王受命以代紹興日月精
明之狀煙雲爛漫之采神鼎出於汾陰寳玉開於張掖
靈山奥澤卉木呈祉静海澄波鱗介禔福靡不顯符瑞
以固鴻基肇徴祥以光永世者也影合四靈光分五色
懐星拖月負字銜圗
　　魚
爾雅曰東方有比目魚不比不行其名曰鰈
帝王世紀曰黄帝出遊洛水之上見大魚殺五牲以
醮之天乃甚雨七日七夜魚流于海始得圗書今河圗
帝視萌之篇是也
尚書中候曰桓公欲封泰山管仲曰昔者聖王功成道
格符瑞出乃封㤗山今比目之魚不至鳳麟不臻不可
封也
瑞應圗曰比目魚者王者明徳則見
史記曰武王渡河中流白魚躍入舟中武王俯取以祭
漢書曰宣帝元康四年神魚舞河
魏志曰文帝欲受禪赤魚游於露
賛晉郭璞比目魚賛曰比目之鱗别號王餘雖有二片
其實一魚協不能密離不為疎
表晉王肅賀瑞應表曰伏承祖廟文昭廟魚生於鼎臣聞
易中孚彖曰信及豚魚言中和誠信之徳下及豚魚則
無所不及
　　鼎
易曰鼎元吉亨其彖曰鼎象也聖人以享上帝
孫氏瑞應圗曰神鼎者質文精也知吉凶存亡能輕能
重能息能行不灼而沸不汲自盈中生五味昔黄帝作
鼎象太一禹治水収天下羙銅以為九鼎象九州王者
興則出衰則去
歸藏占曰鼎有黄耳利得鱣鯉
左傳曰楚子伐陸渾之戎遂至于雒觀兵于周疆定王
使王孫滿勞楚子楚子問鼎之大小輕重焉對曰在徳
不在鼎昔夏之方有徳也逺方圗物貢金九牧鑄鼎象
物百物而為之備使人知神姦故民入川澤山林不逄
不若魑魅魍魎莫能逄之協于上下以承天休桀有昏
徳鼎遷于商載祀六百商紂暴虐鼎遷于周成王定鼎
于郟鄏卜世三十卜年七百天所命也周徳雖衰天命
未改鼎之輕重未可問也
史記曰黄帝採首山銅鑄鼎於荆山下鼎既成有龍垂
胡髯下迎黄帝黄帝上騎群臣後宫從上者七十餘人
龍乃上去又曰漢武帝時汾隂巫錦為民祠魏睢后土
營旁見地如鉤狀掊視得鼎以禮迎鼎至甘泉從行上
薦之至中山晏温有黄雲盖焉有鹿過上自射之因以
祭之至長安公卿大夫皆議謂之寳鼎
晉陽秋曰咸康八年榖成縣民留珪夜見門内有光取
得玉鼎一圍四寸廬江太守以獻
晉起居注曰咸和元年宣成春榖縣􁐙獲古鼎可受三
斛餘羣臣畢賀
賛晉郭璞賛曰九牧貢金鼎出夏后和味飬賢以無化
有赫赫三事鑒于覆餗
啓梁劉孝綽送瑞鼎詣相國梁公啓曰生木遊火之禽
夾階紀朔之華白環銀瓮之迹素雉金船之瑞自天有
祚不為定於郟鄏虗其所止非獨在於汾隂
　
　
　
　
　
　
　藝文類聚巻九十九
欽定四庫全書
　藝文類聚巻一百　　　唐　歐陽詢　撰
　災異部(旱/蟊)　(祈雨/賊)　(蝗/蜮)　(螟/)
　　旱
春秋考異郵曰旱之言悍也陽驕蹇所致也
山海經曰泰華之上削成而四方有蛇名曰肥遺六足
四翼見則天下旱又曰東荒北隅有山名土邱應龍處
南極殺蚩尤夸父不得復上故下數旱旱而作龍應之
乃得大雨
周官曰司巫掌羣巫之政令若國大旱則率巫而舞雩
禮記曰歲旱穆公召縣子而問焉曰天久不雨吾欲暴
尫而奚若曰天則不雨曝人之疾子虐毋乃不可與然
則吾欲曝巫而奚若曰天則不雨而望之愚婦人於己
求之毋乃已疎乎徙市則奚若曰天子崩巷市七日諸
矦薨巷市三日為之徙市不亦可乎
毛詩曰倬彼雲漢昭回于天王曰於乎何辜今之人天
降喪亂飢饉荐臻靡神不舉靡愛斯牲圭璧既卒寧莫
我聽旱既太甚藴隆蟲蟲不殄禋祀自郊徂宫上下奠
瘞靡神不宗旱既太甚滌滌山川旱魃為虐如惔如焚
我心憚暑憂心如熏
韋曜毛詩問曰雲漢之詩旱魃為虐傳曰魃天旱鬼也
箋曰旱氣生魃天有常神人死為鬼不審旱氣生魃奈
何答曰魃鬼人形眼在頂上天生此物則將旱也天欲
為災何所不生而云有常神者耶
左傳曰鄭大旱使屠擊有事於桑山斬其木不雨子
産曰有事於山藝山林也而斬其木其罪大矣又曰
衞大旱卜有事於山川不吉甯莊子曰昔周飢克殷
而年豐天其或者欲使衞討邢乎從之師興而雨又
曰夏大旱公欲焚巫尫臧文仲曰非旱備也修城郭
貶食省用務稼勸分此其務也巫尫何為天欲殺之
則如勿生若能為旱焚之滋甚公從之是嵗饑而不
害
春秋繁露曰水干土則大旱
家語曰孔子在齊齊大旱春饑哀公問於孔子曰旱如
之何孔子曰凶年則乗駑馬力役不興馳道不修祈以
敝滛祭事不懸祀以下牲此則賢君自貶以救民之禮
也
管子曰春不收枯骨於胔伐枯木而去之則夏旱至矣
晏子曰齊大旱公召群臣問曰天不雨久矣民且飢色
吾使人卜之祟在髙山廣澤寡人少賦歛以祠靈山可
乎群臣皆莫有對者晏子進曰不可祠此無益也夫靈
山固以石為身以草木為毛髮天久不雨髮將燋身將
熱彼獨不欲雨乎祠之何益
莊子曰梁君出獵見白鴈群君欲射之道有行者駭之
君怒欲射行者其御公孫龍下車撫矢曰昔先公時大
旱三年卜之以人祠乃雨公下堂頓首曰吾欲所以求
雨以為民也當之言未卒而天大雨方千里者何為於
天而惠於民今君主以白鴈而欲殺人乎
韓子曰晉公使師曠奏清徵師曠曰清徵不如清角平
公曰清角可得聞乎師曠曰君徳薄不足以聽之聽之
將恐有敗乎公曰寡人老矣所好者音願遂聽之師曠
不得已而鼓之一奏之有雲從西北方起再奏之大風
至大雨隨之裂帷幕破俎豆墮廊瓦坐者散走平公恐
懼伏于廊室晉國大旱赤地三年平公之身遂癃病
洪範五行傳曰魯桓公五年大雩旱也先是公弑君而
立有自危之心而下有怨懟之氣外結大國娶於齊以
為夫人後比二年天子使大夫來聘極上得天子意憑
大國之心則有亢陽之意以御臣下興州邱之役以勞
百姓則臣下離心而不從故應是而秋大旱又曰旱所
謂常陽不謂常陽而謂旱者以為災也旱之為言乾萬
物傷而乾不得水也君持亢陽之節暴虐於下興師旅
勤衆勞民以起城邑臣下悲怨而心不從故陽氣盛而
失度故旱災應也
物理論曰陽盈而過故致旱
神農求雨書曰春夏雨日而不雨甲乙命為青龍又為
火龍東方小童舞之丙丁不雨命為赤龍南方壮者舞
之戊巳不雨命為黄龍壮者舞之庚辛不雨命為白龍
又為火龍西方老人舞之壬癸不雨命為黒龍北方老
人舞之如此不雨潜處闔南門置水其外開北門取人
骨埋之如此不雨命巫祝而曝之曝之不雨神山積薪
擊鼓而焚之
黄帝占書曰日中三足烏見者大旱赤地
師曠占曰歲欲旱旱草先生旱草者蒺䔧也
神異經曰南方有人長二三尺袒身而目在頂上走行
如風名曰魃所見之國大旱赤地千里一名狢遇者得
之投溷中乃死旱災消也
京氏别對災異曰久旱何曰人君無施澤惠利於下則
致旱也不救即蝗蟲害榖其救也省讁罰行寛大惠兆
民勞功吏賜鰥寡廪不足
孔叢子曰子豐拜髙第御史建初元年歲大旱乃上疏
曰臣聞為不善而災報得其應也為善而災至遭時運
也陛下即位日新視民如傷而不幸耗旱時運之㑹耳
非政教之所致也昔成湯遭旱因自責减御損膳而大
有年天意者陛下未為成湯之事焉天子納其言而從
之三日雨即降轉拜黄門侍郎典東觀事
漢書曰東海有孝婦少寡無子飬姑甚謹姑告鄰人曰
孝婦飬我勤苦哀其無子守寡我老久累丁壮奈何後
姑自縊死姑女告吏婦殺我母吏捕孝婦婦誣服郡掾
于公以為此婦女不殺也太守不聽于公争之弗得乃
抱具獄哭於府上因辭疾去郡中枯旱三年後太守至
殺牛自祭孝婦冡因表墓天立大雨歲熟郡中以此大
敬重于公
東觀漢記曰和憙鄧后稱制京師旱至五月朔太后幸
雒陽寺省庻獄舉寃囚杜冷不殺人自誣被掠羸困使
輿見畏吏不敢自理吏將去微疾舉頸若欲有言太后
察視覺之即呼還問状遂信即時收令下獄抵罪尹左
遷行未還宮澍雨大降
㑹稽典録曰夏香字曼卿永興人也為農夫香挺然特
立明果獨斷年十五縣長葛君出臨虗星㑹客飲宴時
郡遭大旱香進諫曰昔殷湯遭旱以六事自責而雨澤
應澍成王悔過偃禾復起自古先聖畏懼天異必思變
復以濟民命今始罹天災縣界獨甚未聞明逹崇殷周
之徳臨祭獨歡百姓枯瘁神祗有靈必不享也百姓不
足君孰與足宜當還寺長即罷㑹身捐俸禄以贍饑民
汝南先賢傳曰袁安為楚相㑹楚王英事互相牽别拘
繫者千餘人三年而獄不决坐掠幽而死者百餘人天
用災旱赤地千里安受拜即控轡而行既到决獄事人
人具録其辭状本非首謀為主所引應時理遣一旬之
中延千人之命其時甘雨滂霈歲大豐稔
詩晉李顒經過渦路詩曰言歸越東足逝将反上都後
洫慎中路改轍修兹衢旦發石亭境夕宿桑首墟勁焱
不興潤零雨莫能濡亢陽彌十旬涓滴未暫舒泉流成
平陸結駟可廻車肇允相㤀鱗翻為涸池魚咫歩不能
移白日奄桑榆
梁庾肩吾奉和武帝苦旱詩曰陽山虵不蟄如澤鳥猶
攅暫息流膏雨將似怨祁寒文衣夜不卧疏食晝㤀餐
絜誠同望祀惟馨等浴蘭江蘋享上帝荆璧奠高巒繁
雲興岳立蒸穴動龍蟠渭渠還積水滮池更起瀾
頌漢東方朔旱頌曰維昊天之大旱失精和之正理遥
望白雲之酆淳滃曈曈而亾止陽風吸習而熇熇群生
閔懣而愁憒隴畒枯槁而允布壌石相聚而為害農夫
垂拱而無為釋其耰鉏而下涕悲壇畔之遭禍痛皇天
之靡濟
啓梁簡文帝謝勑示苦旱詩啓曰伏以九年之水不傷
堯政七載之旱無累湯朝歲𢎞則公田已修農勤則我
庾惟億今者亢陽以來為日未久將恐督郵不黜失在
汝南之守曝胔未收無傷河南之尹而載勞興居仰發
歌詠無愛珪璧有事山川菲飲食矣加之以撤膳焉中
夜不寐加之以申旦焉此唐虞之所闕如軒頊之所不
逮
書魏應璩與廣川長岑喻書曰頃者災旱日更増甚砂
礫銷鑠草木燋巻處涼臺而有鬰蒸之煩浴寒氷而有
爍爛之燥宇宙雖廣無隂以憩雲漢之詩何以過此土
龍矯首於𤣥寺泥人鶴立於闕里修之歴旬静無徴效
明勸敎之術非致雨之備也知恤下民躬自曝露拜起
靈壇勤亦至矣昔夏禹之解陽旱殷湯之禱桑林言未
發而水旋流辭未卒而澤滂霈今者雲重散而復積雨
垂落而復收得無賢聖殊品優劣異姿乎
文魏陳王曹植告咎文曰五行致災先史咸以為應政
而作天地之氣自有變動未必政治之所興致也于時
大風發屋㧞木意有感焉聊假天帝之命以誥咎祈福
其辭曰上帝有命風伯雨師夫風以動氣雨以潤時隂
陽協和庻物以滋亢陽害苗暴風傷條伊周是過在湯
斯遭桑林既禱慶雲克舉偃禾之復姬公走楚况我皇
徳承天統民禮敬川岳祗肅百神享兹元吉釐福日新
至若炎旱赫羲飈風扇發嘉卉以萎良木以㧞何谷宜
填何山應伐何靈宜論何神宜謁於是五靈振竦皇祗
赫怒招揺警怯攙搶奮斧河伯典澤屛翳司風右呵飛
厲顧叱豐隆息飈遏暴元勑華嵩慶雲是興效厥年豐
遂乃沈隂坱北甘澤微微雨我公田爰暨予私黍稷盈
疇芳草依依靈禾重穂生彼邦畿年登嵗豐民無餒饑
　　祈雨
呂氏春秋曰昔者殷湯克夏而王天下五年不雨湯乃
以身禱於桑林於是翦其髪割其爪以為犧用祈福於
上帝
荀卿大略曰湯旱而禱曰政不節與使民疾與宮室榮
與女謁盛與苞苴行與讒夫興與何不雨至斯極也
説苑曰湯之時大旱七年雒坼川竭煎沙爛石於是使
人持三足鼎祝山川教之祝曰政不節耶使民疾耶盖
辭未巳而天下大雨
董仲舒曰廣陵女子諸巫毋小大皆相聚其郭門外為
小壇以脯酒祭便移市市使門者無内丈夫丈夫無得
相從飲食又令吏各徃視其夫皆言利即赴函澍而亾
又曰江都相仲舒下内史承書從事其都間吏家在百
里内皆令人故行書告縣遣妻視夫賜巫一月租使巫
求雨復使巫相推擇絜浄易教者祭跪祝曰天生五榖
以飬人今五榖病旱恐不成敬進清酒甘羞再拜請雨
又曰春旱求雨令縣邑以水日令民禱社家人祠曰無
斬山林曝巫聚尫以𤣥酒脯再拜請雨奉牲禱以甲乙
日為大蒼龍一長八丈居中為小龍七長各四丈於東
方嚮其間相去八尺小童八人皆齋三日服青衣而舞
之諸里社取五蝦蟇錯里社之中池方八尺深一尺置
水蝦蟇焉其酒脯祝齋三日拜跪陳祝如初取三歳雄
鷄與三歳猳豬皆燔之於四通神雩又曰夏求雨令縣
邑以水日家人祀竈無舉土功更水浚井曝釜甑杵臼
于衢七日為四通之壇於邑南門之外方七尺植赤旝
七其神蚩尤祭之以赤雄鷄七𤣥酒清酒祝齋三日服
赤衣跪陳祝如春辭以丙丁日為赤龍一長各七尺齋
三日服赤衣而舞之司空嗇夫亦齋三日服赤衣而立
之鑿社而通之閭外之溝取五蝦蟇置社之中池方七
尺深一尺酒脯祝齋衣拜跪陳祝如初取三歲雄雞猳
猪燔之四通神雩開隂陽如春又曰季春禱山陵以助
之令縣邑一徙市於邑南門之外五日禁男女毋得行
入市家人祠中霤毋舉土功聚巫市旁為四通之壇於
中央植黄幡五其神后稷祭之毋肫五𤣥脯祝齋三日
衣黄衣皆如春辭以戊巳日為大黄龍一長五丈居中
央又為小龍長各三丈五尺士姓五人皆齋三日服黄
衣而舞之老者五人齋三日衣黄衣而立之亦通社中
於閭外之溝蝦蟇池方五尺深一尺皆如前
捜神記曰諒輔字漢儒廣漢新都人少給佐史漿水不
交為從事大小畢舉郡縣歛手夏枯旱時以五官掾出
禱山川曰輔為郡股肱不能進諫納忠薦賢退惡和調
隂陽至令天下否灄萬物燋枯百姓喁喁無所告訴咎
盡在輔太守内省責巳自曝中庭使輔謝罪為民祈福
曰無效令敢自誓至日中雨不降請以身塞無狀乃積
薪柴將自焚焉至禺中時山氣轉起雷雨大作一郡霑
潤世以稱其至誠
序晉傅咸喜雨賦序曰泰始九年自春不雨以渉夏節
草木共然百姓以堯有九載之水湯有七年之旱恐遭
斯運並有懼心聖皇勞慮分使祈禱徧于群臣余以太
子洗馬兼司徒請雨百辟莅事三朝而大雨降退作斯
賦
文晉曹毗請雨文曰下䘏内史曹毗敬告山川諸靈頃
節運錯戾旱亢隂消川竭谷虗石流山燋天無纎雲野
有横飈盛夏應暑而或涼草木無霜而自凋遑遑農夫
輟耕田畔悠悠舟人頓棹川岸雲根山積而中披雨足
垂零而復散聖主當膳而減味牧伯㤀餐而過晏民庻
拊心而顰顣搢紳不期而同歎斯亦憂勤之極情而明
靈之逹觀矣
梁陸倕請雨賽蔣王文曰陸周祚𦙍鍾嶽降精聰明正
直得一居貞無方無體不疾不行化馳九縣位冠百靈
東掩屢愆西郊已戢偶龍矯首泥人鶴立神聽孔殷靈
應揮霍儵覩翻伊俄聞倒洛樂周神畢恩洽酒䦨靈談
抗袖鬼笑投柈推兹且引於萬斯歡
梁任孝恭賽鍾山蔣帝文曰嘗聞河南少雨漢主避其
正殿許下輟潤魏后計彼塵書和氣乖運隂陽舛互風
至若湯雲生猶火速能制兹東井告彼南箕水滿畢星
氣衝卯地使君子有釁釁之心耕夫無慼慼之念
梁簡文帝祭灰人文曰積注奄旬祭在灰人消兹獸炭
焚此柱薪積如玉屑聚若逰塵庻人之風不拂獄吏之
慢寧陳當令金光小史侍使玉童奏雲師於執法力水
伯於天宮鎻星誅於電女貫索囚於雷公廓重氛於八
極静連絲於四空既曈曈於車盖又赫赫於飛盤且疑
威於趙盾實望近於長安
　　蝗
爾雅曰食苗心曰螟食葉曰螣食根曰蟊食節曰賊四
蝗蟲名也
説文曰螟螽也
廣雅曰螽蝗也
毛詩曰去其螟螣及其蟊賊
毛詩義疏曰赤螣蝗也
許慎曰使乞貸則生螣舊説螟螣蛑賊一種蟲也如言
宼賊姦宄内外言之耳故犍為文學曰此四種蟲皆蝗
也實不同故分别釋之又曰蝗也今謂蝗子為螽一名
蠶螽兖州人謂之螣
蔡伯喈曰蝗螣也當為災則生故水處澤中數百或数
十里一朝蔽地而食禾粟苗盡復移雖自有種其為災
云是魚子在水中化為之
榖梁傳曰雨螽于宋外災不書此何書災甚也奈何茅
茨盡也
洪範五行傳曰春秋之螽者蟲災也以刑罰暴虐貪叨
無厭興師動衆蟲為害矣雨螽于宋是時宋公暴虐刑
重賦歛無已故應是而雨螽又曰介蟲有甲能蜚揚之
類陽氣所生於春秋為螽今謂之蝗皆其類也旱氣動
象至矣故曰有介蟲之孽也
春秋佐助期曰螽之為蟲赤頭甲身而翼飛行隂中陽
也螽之為言衆暴衆也
春秋含孳曰蝗起於貪螽者飛而甲為害故天雨螽則
刑法醜
呂氏春秋曰匡章孟子弟子謂惠子於魏王之前曰蝗
螟農夫得而殺之奚故為其害稼也蔽天狀如嚴雪是
歲天下失𤓰瓠
漢書曰武帝元光五年秋蝗四將征南越元封六年秋
蝗兩将征朝鮮太初元年夏蝗從東方飛至燉煌三年
秋復蝗貮師征大宛征和三年蝗四年夏蝗三將征匈
奴貮師七萬人沒不還
五行志曰劉歆以為蜚負螽也性不食榖食榖為災介
蟲之孽又曰嚴延年為河南太守多殺害時黄霸在潁
川鳳皇下而河南界中又有蝗蟲延年曰此蝗豈鳳皇
食耶又曰王莽地節三年夏蝗從東方來飛蔽天至長
安入未央宫縁殿
京房易傳曰徳無節蟲食菜
東觀漢記曰馬援為武陵太守郡連有蝗蟲榖價貴援
奏罷鹽官振貧羸薄賦税蝗蟲飛入海化為魚蝦又曰
永初七年郡國蝗飛過又曰宋均為九江太守建武中
山陽楚郡多蝗蜚南到九江輙東西别去由是名稱又
曰司部災蝗臺召三府驅之司空掾梁福曰普天之下
莫非王土不審使臣驅蝗何之災蝗當以徳消不聞驅
逐時號福為直掾
謝承後漢書曰呉郡徐栩為小黄令時陳留遭蝗過小
黄飛逝不集刺史行部責栩不治栩棄官蝗應聲而至
刺史謝令還寺舍蝗即皆去又曰謝夷吾為夀張令是
時蝗食五榖野無生草過夀張界飛逝不集又曰許季
長為湖令州郡皆被蝗災過湖縣飛去不入
續漢書曰和帝永元四年蝗八年五月河内陳留蝗九
月京師蝗九年蝗從夏至秋先是西羌数反遣将軍將
北軍五校征之安帝永初四年夏蝗是時西羌㓂亂軍
衆征距連十餘年五年夏九州蝗六年三月去年蝗處
復蝗子生七年二月郡國蝗順帝永建五年郡國十二
蝗是時鮮卑㓂朔方用衆征之永和七年偃師蝗去年
冬烏桓寇沙南用衆征之桓帝永興元年七月郡國三
十二蝗是時梁兾執政無謀慮茍貪作虐二年六月京
都蝗永夀三年六月京都蝗延熹元年五月京都蝗靈
帝嘉平六年夏七州蝗鮮卑前後三十餘犯塞是歳䕶
烏桓校尉夏育破鮮卑中郎將田晏使匈奴中郎將威
旻討鮮卑大司農給用不足畒歛郡國以給軍粮三將
無功還者少半光和元年詔策問曰連年蝗蟲至貪茍
之所致也是時百官遷徙皆私上種西園少帝興平元
年夏大蝗是時天下大亂
論衡曰世稱南陽卓公為緱氏令蝗蟲不入界盖以賢
明至誠災蟲不入其縣
典論曰議郎馬融以永興中帝獵廣城融從是時北州
遭水潦蝗蟲融撰上林頌以諷
魏志曰廣初三年七月冀州大蝗民饑使尚書杜畿持
節開倉廪以振之
呉書曰袁術在夀春榖石百餘萬載金錢之市求糴市
無米而棄錢去百姓饑窮以桑椹蝗蟲為乾飯
廣州先賢傳曰黄豪交趾人除外黄令豪均已節儉麤
衣蔬食所得俸秩悉賜貧民一縣稱平當時鄰縣蝗蟲
為災而獨外黄無有嵗皆豐熟民先流移者悉歸附之
㑹稽典録曰鄭𢎞為鄹令永平十五年蝗發㤗山郡國
被害過鄹不集郡以狀上詔書以為不然自朕治京師
尚不能攘蝗鄹令何人而令消弭遣案驗之
陳留耆舊傳曰髙慎敦厚少華子式至孝常盡力供飬
永初中蝝蝗為災獨不食式麥圉令周强以表州郡
益部耆舊傳曰任昉蜀郡成都人父修字伯慶為固始
矦相天下大蝗獨不入界又傳曰楊琳為茂陵令北縣
連歲蝗災曲折不入茂陵
先賢行状曰公沙穆為魯相時有蝗災穆躬露坐界上
蝗積疆畔不為害
晉令曰常以蝗向生時各部吏案行境界行其所由勒
生苗之内皆令周徧
晉陽秋曰司冀青雍蝗茅草皆盡石勒與衆競取民禾
百姓謂之胡蝗
捜神記曰何敞呉郡人少好道藝隐居重以大旱民物
憔悴太守慶洪遣户曹掾致謁奉印綬煩守無錫敞不
受退歎而言曰郡界有災安能得懐道因跋渉之縣駐
明星屋中蝗蝝消死敞即遁去後舉方正博士皆不就
卒於家
趙書曰石勒十四年五月飛蝗穿地而生二十日化如
蠶七八日作蟲四日則飛周徧河朔百草無遺唯不食
三豆及麻
涼記曰凉王呂光麟嘉二年以沮渠羅仇為西寜太守
徃年蝗蟲所到之處産子地中是月盡生或一頃二頃
覆地跳躍宿昔變異王乃躬臨撲蟲幸揚川潒水北大
駕所到蟲尋殮盡是以麥苗損耗無幾
師覺授孝子傳曰魏連事父至孝和帝時拜昌邑令百
姓不忍欺大蝗連熟
牋何禎牋曰凡二日蝗生此謂見其始生知其處所可
得言初上蝗事云縣及下部各不旱見至今生翅能飛
巨􁀙躬親撲滅又云布在及下部各不旱見至一頃田
中徃徃十歩五歩一頭按其言事蝗之数枚数可得而
知也
　　螟
爾雅曰食苗心曰螟
説文曰螟蟲食榖心吏冥冥犯法即生螟
禮記曰仲春行夏令則蟲螟為害
左傳曰哀十二年螟十三年螟
春秋含孳曰螟應苛剋
呂氏春秋曰亂國之妖有螟集其地其音凶凶
漢書曰劉歆以為蝝蜫􁈡之有翼食榖為災黒眚也董
仲舒劉向以為蝝螟始生也是時初税畒亂先王之制
故應是而蝝生屬臝蟲之孽
京房易傳曰嬖惡生孽蟲食苗心
東觀漢記曰魯恭為中牟令時郡國螟傷稼犬牙緣界
不入中牟河南尹袁安聞之疑其不實使仁恕掾肥親
徃察之恭随行阡陌俱坐桑下有雉過止其傍傍有童
兒親曰何不捕之兒言雉方將雛親曰所以來者欲察
君之治迹耳今蟲不犯境此一異也化及鳥獸此二異
也竪子有仁心三異也具以狀白安
　　蟊
爾雅曰食苗根曰蟊
説文曰蟊食苗根者也吏抵冐取民財則生蟊
京房易傳曰妖害忠孝蟲食苗根
毛詩義疏曰蟊長而細或説云蟊蝼蛄也食苗根而為
人患
　　賊
爾雅曰食苗節曰賊
京房易傳曰王者與諸侯争蟲食苗節莖
　　蜮
洪範五行傳曰蜮射人者也生於南越地南方謂之短
狐者也
毛詩曰為鬼為蜮則不可得其物不可見盖氣精也南
越夷狄滛佚處也其蜮生水澤地多婦人其滛色為主
故南越多蜮者滛女惑亂之所生也故聖人名之曰蜮
蜮者猶惑也
書魏應璩與西陽令孔徳琰書曰嘉麥禎祥唯日未久
不圗飛蝗一旦至止知恤蒸庻念存良苗親發赫斯爰
整其旅鮐背之叟皓首之氓莫不負戈奔走于道路旌
表曜於白日黿鼉震於雷動以此掃敵必將席巻况於
微蟲能無驚駭卓茂治宻恭在中牟時雖有災未若斯
勤亦猶子賤鳴琴巫馬出入勞逸有殊立功惟一重雲
比興不降靈雨麗此二災憂心忡惙逐蝗之道謹聞教
矣不審致禳将以何物文王修徳以厭地震湯禱桑林
致克豐雨宜修善政以慰民望
　
　
　
　
　
　
　
　
　藝文類聚巻一百
