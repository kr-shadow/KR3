#+TITLE: 蘇沈良方-宋-蘇軾
#+DATE: 2018-05-12 10:17:41
#+SOURCE: github.com/kanripo/KR3e0020 master 9f2742e7                
欽定四庫全書　　　　子部五
　蘇沈良法　　　　　　醫家類
　　提要
　　　　(臣/)等謹案蘇沈良方八卷宋沈括所集方書
　　　　而後人又以蘇軾之説附之者也考宋史藝
　　　　文志有括靈苑方二十卷良方十卷而别出
　　　　蘇沈良方十五卷注云沈括蘇軾所著陳振
　　　　孫書録觧題有蘇沈良方十卷而無沈存中
　　　　良方尤袤遂初堂書目亦同晁公武讀書志
　　　　則二書並列而於沈存中良方下云或以蘇
　　　　子瞻論醫藥襍説附之蘇沈良方下亦云括
　　　　集得效方成一書後人附益以蘇軾醫學襍
　　　　説葢晁氏所載良方即括之原本其云或以
　　　　蘇子瞻論醫藥襍説附之者即指蘇沈良方
　　　　由其書初尚並行故晁氏兩載其後附蘇説
　　　　者盛行原本遂㣲故尤氏陳氏遂不載其原
　　　　本今永樂大典載有蘇沈良方原序一卷亦
　　　　括一人所作且自言予所作良方云云無一
　　　　字及軾是亦後人増附之後併其標題追改
　　　　也案明晁瑮寳文堂書目有蘇沈二内翰良
　　　　方一部是正嘉以前𫝊本未絶其後不知何
　　　　時散佚今據永樂大典所載掇拾編次釐為
　　　　八卷史稱括於醫藥卜算無所不通皆有所
　　　　論著今所𫝊括夢溪筆談末為藥議一卷於
　　　　形状性味真偽同異辨别尤精軾襍著時言
　　　　醫理於是事亦頗究心葢方藥之事術家能
　　　　習其技而不能知其所以然儒者能明其理
　　　　而又往往未經試驗此書以經效之方而集
　　　　於博通物理之手固宜非他方所及矣乾隆
　　　　四十九年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)陸　費　墀
原序
予嘗論治病有五難辨疾治疾飲藥處方别藥此五也
今之視疾者惟候氣口六脈而已古之人視疾必詧其
聲音顔色舉動膚理情性嗜好問其所為攷其所行已
得其大半而又徧診人迎氣口十二動脈疾發于五藏
則五色為之應五聲為之變五味為之偏十二脈為之
動求之如此其詳然而猶懼失之此辨疾之難一也今
之治疾者以一二藥書其服餌之節授之而已古以治
疾者先知陰陽運歴之變故山林川澤之竅發而又視
其人老少肥瘠貴賤居養性術好惡憂喜勞逸順其所
宜違其所不宜或藥或火或刺或砭或湯或液矯昜其
故常捭摩其性理擣而索之投幾順變間不容髮而又
調其衣服理其飲食異其居處因其情變或治以天或
治以人五運六氣冬寒夏暑暘雨電雹鬼靈厭蠱甘苦
寒溫之節後先勝復之用此天理也盛衰强弱五臟異
稟循其所同詧其所偏不以此形彼亦不以一人例衆
人此人事也言不能傳之于書亦不能喻之于口其精
過于承蜩其察甚于刻棘目不捨色耳不捨聲手不釋
脈猶懼其差也授藥遂去而希其十全不其難哉此治
疾之難二也古之飲藥者煑煉有節飲啜有宜藥有可
以久煑有不可以久煑者有宜熾火有宜溫火者此煑
煉之節也宜溫宜寒或緩或速或乘飲食喜怒而飲食
喜怒為用者有違飲食喜怒而飲食喜怒為敵者此飲
啜之宜也而水泉有美惡操藥之人有勤惰如此而責
藥之不效者非藥之罪也此服藥之難三也藥之單用
為易知藥之複用為難知世之處方者以一藥為不足
又以衆藥益之殊不知藥之有相使者相反者有相合
而性易者方書雖有使佐畏惡之性而古人所未言人
情所不測者庸可盡哉如酒于人有飲之踰石而不亂
者有濡吻則顚眩者漆之于人有終日摶漉而無害者
有觸之則瘡爛者焉知藥之于人無似此之異者此禀
賦之異也南人食猪魚以生北人食猪魚以病此風氣
之異也水銀得硫黄而赤如丹得礬石而白如雪人之
欲酸者無過于醋矣以醋爲未足又益之以橙二酸相
濟宜其甚酸而反甘巴荳善利也以巴荳之利為未足
而又益之以大黄則其利反折蟹與柿嘗食之而無害
也二物相遇不旋踵而嘔此色為易見味為易知而嘔
利為大變故人人知之至于相合而知他藏致他疾者
庸可易知耶如乳石之忌參术觸者多死至于五石㪚
則皆用參术此古人處方之妙而世或未喻也此處方
之難四也醫誠藝也方誠善也用之中節也而藥或非
良奈何哉橘過江而為枳麥得濕而為蛾雞踰嶺而黑
鸜鵒踰嶺而白月虧而蚌蛤消露下而蚊喙坼此形器
之易知者也性豈獨不然乎予觀越人藝茶畦稻一溝
一隴之異逺不能數歩則色味頓殊況藥之所生秦越
燕楚之相逺而又有山澤膏瘠燥濕之異禀豈能物物
盡其所宜又素問説陽明在天則花實戕氣少陽在泉
則金石失理如此之論採掇者固未嘗晰也抑又取之
有早晩藏之有焙㫰風雨燥濕動有槁暴今之處藥或
有惡火者必日之而後咀然安知採藏之家不常烘煜
哉又不能必此辨藥之難五也此五者大概而已其微
至于言不能宣其詳至于書不能載豈庸庸之人而可
以易言醫哉予治方最久有方之良者輒為疏之世之
為方者稱其治效常喜過實千金肘後之類尤多溢言
使人不復敢信予所謂良方者必目覩其驗始著于篇
聞不預也然人之疾如向所謂五難者方豈能必良哉
一覩其驗即謂之良殆不異乎刻舟以求遺劒者予所
以詳著其状于方尾疾有相似者庻幾偶値云爾篇無
次序隨得隨註隨以與人拯道貴速故不暇待完也沈
括序
欽定四庫全書
　蘇沈良方巻一
　　　　　　　　　　　宋　蘇軾沈括　撰
　　錬丹砂法
王倪丹砂無所不主尤補生益精血愈痰疾壯筋骨久
服不死王倪者丞相遵十二代孫文明九年為滄州無
棣令有桑門善相人知其死期無不驗見倪曰公死明
年正月乙卯倪以為妄囚之復令驗邑人其言死者數
輩皆信倪乃出桑門禮謝之日為死計忽有人不言姓
名謂倪曰知公憂死我有藥可以不死公能從我授乎
倪再拜稱幸乃出鍊丹砂法授之倪餌之過明年正月
乃復召桑門視之桑門駭曰公必遇神藥而有異色且
不死開元元年倪妻之弟亦遇異人授以杏丹法曰吾
聞王倪能鍊丹砂願以此易之倪以杏丹賜其子弁而
倪與授杏丹者後皆仙去刺史李休光表聞賜其第為
道觀開元十二年上東封太山拜弁左散騎常侍隠遁
不知所終此舊傳也
　光明辰砂(二十/八兩)　甘草　逺志(去心/秤)　㯽榔　訶藜
　勒皮(各二大兩聖濟/總録云一兩)　紫肉桂(八大兩桂一半畱/蒸丹砂時拍碎再)
　(復/擣)
　　右甘草等四味剉以水二大斗(案此下疑/有脱字)後用細
　　布囊盛丹砂懸于釡中著水和藥炭火煮之第一
　　日兼夜用陰火水紋動第二日兼夜用陽火魚眼
　　沸第三日兼夜用木火動花沫沸第四日兼夜用
　　火火汩汩沸第五日兼夜用土火微微沸第六日
　　兼夜用金火乍緩乍急沸第七日兼夜用水火緩
　　調調沸先期泥二釜常煖水用添水煮藥釜水涸
　　即添煖水常令不減二斗七日滿即出丹砂于銀
　　盒中蒸其盒中布肉桂一兩拍碎即匀布丹砂又
　　以餘桂一兩覆之即下盒置甑中先布糯米厚三
　　寸乃置盒又以糯米擁覆上亦令上米厚三寸許
　　桑薪火蒸之每五日換米換桂其甑蔽可用完竹
　　子為之不爾蒸久甑墮下釜中也甑下側開一小
　　孔常煖水用小竹子注添釜中勿令水減第一五
　　日兼夜用春火如常炊飯第二五日兼夜用夏火
　　猛于炊飯第三五日兼夜用秋火似炊飯乍緩乍
　　急第四五日兼夜用冬火緩于炊飯依五行相生
　　用文武火助之藥成即出丹砂以玉搥力士鉢中
　　研之當下磣如麫即可服之以榖子煎丸如桐子
　　大每日食上服一丸每日三食服三丸非頓服三
　　丸鍊成丹砂二十兩為一月劑二年服盡盡後每
　　十年即鍊服三兩仍取正月一日起服一月使盡
　　即須每十年三兩不可旋合當宜預鍊取一劑藏
　　貯隨時服之其硃砂須是上等丹砂(案文云二十/兩為一月劑)
　　(二年服盡則各自正月一日起服至三十日止當/日服三錢三分有零計十年應鍊服一百兩乃合)
　　(前二年之數文又云盡後毎十年即鍊服三兩仍/取正月一日起服一月使盡則又是每日止服一)
　　(分矣多少太相懸絶蓋兩毎十年十字疑是一字/之誤餘文恐有錯脱  又案前方云辰砂二十八)
　　(兩此云二十兩文亦互異豈/多經煮煉重體變輕然耶)
　　榖子煎法
取赤榖子熟時絞汁煎如稠餳可用和丹砂如無榖子
榖皮亦得凡服丹砂忌一切魚肉陳宿生冷蒜尤忌生
血物及見血穢江陰葛侍郎中年病足幾廢久治不瘥
得此服遂愈而輕健過于少時年八十嵗飲啖視聴不
衰寳此方未嘗𫝊人予治平中感足病萬端求得之然
遊宦竟今未曽得為之有太醫孫用和亦嘗得此方仁
仁時表獻之其大槩雖相似然甚粗略非真方也
　　服茯苓説
茯苓自是仙家上藥但其中有赤筋脉若不能去服久
不利人眼或使人眼小當削去皮切為方寸塊銀石器
中清水煮以酥軟解散為度入細布袋中以冷水揉擺
如作葛粉狀澄取粉而筋脉留布袋中棄去不用其粉
以蜜和蒸過食之尤佳胡麻但取純黑脂麻九蒸九暴
入水爛研濾取白汁銀石器中熬如作杏酪湯更入去
皮核研爛棗肉與茯苓粉一處溲和食之尤有竒效
　　陽丹訣
冬至後齋居嘗吸鼻液潄煉令甘乃嚥下丹田以三十
磁器皆有蓋溺其中已隨手蓋之書識其上自一至三
十置淨室選謹樸者守之滿三十日開視其上當結細
砂如浮蟻狀或黄或赤密絹帕濾取新汲水淨淘澄無
數以穢氣盡為度淨瓷瓶合貯之夏至後取細研棗肉
丸如桐子大空心酒吞下不限丸數三五日後取盡夏
至後仍依前法採取却候冬至後服此名陽丹陰煉須
清淨絶慾若不絶慾真砂不結
　　陰丹訣
取首生男子之乳父母皆無疾恙者并養其子善飲食
之日取其乳一升只半升亦可以硃砂銀作鼎與匙如
無硃砂銀山澤銀亦得慢火熬煉不住手攪令如淡金
色可丸即丸如桐子大空心酒吞下亦不限丸數此名
陰丹陽煉世人亦知服秋石然皆非清淨所結又此陽
物也須復經火經火之餘皆其糟粕與燒鹽無異色世
人亦知服乳乳陰物不經火煉則冷滑而漏精氣也此
陽丹陰煉陰丹陽煉蓋道士靈智妙用沉機㨗法非其
人不可輕泄慎之慎之
　　秋石方
凡世之煉秋石者但得火煉一法而已此藥須兼用陰
陽二石方為至藥今具二法于後
凡火煉秋石者陽中之陰故得火而凝入水則釋然消
散歸于無體蓋質去但有味在此離中之虛也水煉秋
石陰中之陽故得水而凝遇暴潤千載不變味去而質
留此坎中之實二物皆出于心腎二臟而流于小腸水
火二臟騰蛇元武正氣外假天地之水火凝而為體服
之還補太陽相火二臟上為養命之本具方子後
　陰煉法　小便三五石夏月雖腐敗亦堪用分置大
　盆中以新水一半以上相和旋轉擾數百匝放令澄
　清撇去清者畱濁脚又以新水同擾水多為妙又澄
　去清者直候無臭氣澄下秋石如粉即止暴乾刮下
　如膩粉光白粲然可愛都無臭氣為度再研取用產
　男之乳和如膏烈日中暴乾如此九度須揀好日色
　乃和蓋假太陽真氣也第九度即丸如桐子大暴乾
　每服三十丸温酒下
　陽煉法　小便不計多少大約兩桶為一擔先以清
　水挼好皂角濃汁以布絞去滓每小便一擔入皂角
　汁一盞用竹箆急攪令轉百千遭乃止直候小便澄
　清白濁者皆定底乃徐徐撇去清者不用只取濁脚
　倂作一滿桶又用竹箆子攪百餘匝更候澄清又撇
　去清者不用十數擔不遇取得濃脚一二斗其小便
　須先以布濾過勿令有滓取得濃汁入淨鍋中熬乾
　刮下擣碎再入鍋以清湯煮令化乃于筲箕内布紙
　筋紙兩重傾入筲箕紙内滳淋下清汁再入鍋熬乾
　又用湯煮化再依前法滴淋如熬乾色未潔白更准
　前滴淋直候色如霜雪即止乃入固濟沙盒内歇口
　火煆成汁傾出如藥未成窩更煆一兩遍候瑩白玉
　色即止細研入沙盒内固濟頂火四兩養七晝夜(久/養)
　(火尤/善)再研每服二錢空心温酒下或用棗肉為丸如
　桐子大每服三十丸亦得空心服陽煉日午服陰煉
　各一服廣南有一道人惟與人煉秋石為業謂之還
　元丹先大夫曽得瘦疾且𠻳凡九年萬方不效服此
　而愈郎侍郎簡帥南海其室病夜夢神人告之曰有
　沈殿中携一道人能合丹可愈汝疾宜求服之空中
　擲下數十粒曰此道人丹也及旦卧席上得藥十餘
　粒正如夢中所見及先大夫到番禺郎首問此丹先
　大夫乃出丹示之與夢中所得不殊其妻服之遂愈
　又予族子常病顛眩腹鼓久之漸加喘滿凡三年埀
　困亦服此而愈皆只自火煉者時予守宣城亦大病
　踰年族子急以書勸服此丹云實再生人也予方合
　煉適有一道士又𫝊陰煉法云須得二法相兼其藥
　能洞人骨髓無所不至極秘其術久之道士方許傳
　依法服之又騐此藥不但治疾可以常服有功無毒
　予始得之甚艱難意在救濟人理不當秘火煉秋石
　世人皆能之煎煉時須大作爐鼎煎煉數日臭達四
　鄰此法極省力只一小鍋便可煉體如金石永不暴
　潤與常法功力不侔久疾人只數服便效
　　記松丹砂
祥符東封有扈駕軍士晝卧東嶽真君觀古松下見松
根去地尺餘有補塞處偶以所執兵攻刺之塞者動有
物如流火自塞下出遙走入地中軍士以語觀中人有
老道士拊膺曰吾藏丹砂于是三十年矣方卜日取之
因掘地數丈不復見道士悵恨成疾竟死其法用硃砂
精良者鑿大松腹以松氣鍊之自然成丹吾老矣不暇
為此當以山澤銀為鼎有蓋擇砂之良者二斤用以松
明根節懸胎煮之傍置沙瓶煎水以補耗滿百日取砂
玉搥研七日投入蜜中通油甆瓶盛日以銀匕取少許
醇酒攪湯飲之當有益也
　蘇沈良方卷一
欽定四庫全書
　蘇沈良方卷二
　　　　　　　　　　　宋　蘇軾沈括　撰
　　治風氣四神丹
　熟乾地黄　元參　當歸　羌活(各等/分)
　　右搗為末和蜜丸桐子大空心酒服丸數隨宜列
　　仙傳有山圖者入山采藥折足仙人教服此四物
　　而愈因久服遂度世余以問名醫康師孟師孟大
　　異之云醫家用此多矣然未有專用此四物如此
　　方者師孟遂名之曰四神丹洛下公卿士庶爭餌
　　之百病皆愈藥性中和可常服大畧補虚益血治
　　風氣亦可名草還丹
　　四味天麻煎方
世傳四味五兩天麻煎方蓋古方本以四時加減但傳
藥料耳春肝旺多風故倍天麻夏伏陰故倍烏頭秋多
瀉痢故倍地榆冬伏陽故倍元參此方常服不獨去病
乃保身延年與仲景八味丸並驅矣
　　木香散
治偏風癱瘓脚氣等疾
　羌活(一/兩)　麻黄(去節水煑少/時去沫二兩)　防風(三/分)　木香　檳
　榔　附子(炮去/皮)　白术　川烏頭(炮去/皮)　草荳蔲(和/皮)
　(用/)　陳橘皮(去/瓤)　牛膝(酒浸/一宿)　杏仁(生去/皮尖)　當歸(酒/浸)
　(一/宿)　人參　茯苓　甘草(炙/)　川芎　官桂(不得見/火  各)
　(半/兩)
　　右十八味剉如麻荳每服一兩水一碗薑一七片煎
　　至一盞去滓得七分温服大腸不通加大黄末每
　　服一錢以老少加減如久不通加至三五錢不害
　　心腹脹加葶藶并滑石末每服各一錢如上膈壅
　　滯痰𠻳氣急加半夏升麻天門冬知母末各二錢
　　同煎其藥滓兩合為一服用水一碗半煎至一盞
　　服此藥福唐陳氏者鬻以自給郡人極神之未有
　　得其方者一日為其親戚攘得與予予作官處即
　　合以施人如法煮服以衣覆取汗不過三五服輒
　　瘥所至人來求藥者無窮其騐如神
　　左經丸
治小兒筋骨諸疾手足不隨不能行歩運動
　草烏頭(肉白者生/去皮臍)　木鼈子(去殻/别研)　白膠香　五靈
　脂(各三/兩半)　班貓(一百箇去足/翅少醋煮熟)　當歸(一/兩)
　　右為末用黑荳去皮生杵粉一斤醋煑糊為丸如
　　鷄頭實大每服一丸酒磨下筋骨疾但不曽針灸
　　傷筋絡者四五丸必效予鄰里胡生者一女子膝
　　腕軟不能行立已數年生因遊淨因佛寺與僧言
　　有一僧云能治出囊中丸十枚以四枚與生曰服
　　此可瘥生如其言與服女子遂能立生再求藥于
　　院僧曰非有愛也欲留以自備必欲之須合一料
　　生與錢一千辭不受止留百錢後數日得藥并餘
　　錢十餘悉歸之同院僧佐其理藥乃剽得此方予
　　至嘉興有一里巷兒年十嵗雙足不能行以一丸
　　分三服服之盡四五丸遂能行自此大為人所知
　　其效甚著此藥能通榮衛導經絡專治心腎肝三
　　經服後小便少淋澁乃其驗也
　　燒肝散
治三十六種風二十四般冷五勞七傷一切痢疾脾胃
久虚不思飲食四肢無力起止甚難小便赤澁累年口
瘡久醫不瘥但依此法服之必愈
　茵陳　犀角　石斛　柴胡　芍藥　白术(各半/兩)
　乾薑　防風　桔梗　紫參　人參　胡椒　官桂
　(去/皮)　白蕪荑　呉茱萸(各一/兩)
　　右共十五味同為末以羊肝一具如無即以豬肝
　　代之分作三分淨去血脉脂膜細切用末五錢葱
　　白一莖細切相和以濕紙三五重裹之掘地坑納
　　以火燒令香熟早晨生薑湯嚼下大叚冷勞不過
　　三服見效廬州刁參軍病洩痢日久黑瘦如墨萬
　　法不瘥服此一二服下墨汗遂安
　　伊祁丸
治鶴膝風及腰膝風縮
　伊祁(頭尾/全者)　桃仁(生/)　白附子　阿魏　桂心　白
　芷　安息香(用胡桃瓤研/  各一兩)　沒藥(三分便已前八物/用童  五升無灰)
　(酒二升銀器/内熬令厚)　乳香(三/分)　當歸　北漏蘆　牛膝
　芍藥　地骨皮(去/土)　威靈仙　羌活(各一/兩)
　　右為丸如彈丸大空心煖酒化下一丸胡楚望博
　　士病風疰手足指節皆如桃李痛不可忍服此悉
　　愈
　　烏荆丸
治風
　川烏頭(一兩炮/去皮)　荆芥穗(二/兩)
　　右醋糊丸如桐子大每服二十丸或酒或熟水下
　　有疾食空時日三四服無疾早晨一服少府郭監
　　丞少病風搴搐頤頷寛軃不收手承頷然後能食
　　服此六七服即瘥遂長服之已五十餘年年七十
　　餘強健鬚髪無白者此藥療腸風下血尤妙余所
　　目見服此而瘥者一嵗之内已數人
　　天麻煎丸
治風氣不順骨痛或生赤㸃隱疹日乆不治則加冷痺
筋骨緩弱(案此方原缺今從/王兗博濟方補入)
　五靈脂　附子　白术　赤小豆　乾蠍(炒/)　羌活
　　防風(各一/兩)　天麻(半/兩)
　　右先以沈香二兩酒一升煎為膏毋犯鐡器入藥
　　擣千下為丸桐子大空腹下二十丸過五日加至
　　三十丸秋夏宜荆芥湯春冬宜荆芥酒春末夏初
　　生赤根白頭瘡服之瘥
　　服威靈仙法
服威靈仙有二法(别一帖云以威靈仙雜牛膝服之視/氣虚實加減牛膝以酒浸焙乾二物)
(皆為末丸散皆可/丸即以酒煑麫糊)一法淨洗陰乾擣羅為末雜酒浸牛
膝末或蜜丸或為散酒調牛膝之多少視已氣之虚實
而増減之此眉山一僧患脚氣至重依此服半年遂永
除一法取藥粗細得中寸截之七寸作一貼毎嵗作三
百六十貼置床頭五更初面東細嚼一貼候津液滿口
嚥下此牢山一僧年百餘嵗上下山如飛云得此藥方
二法皆以得真為要真者有五驗一味極苦二色深黑
三折之脆而不韌四折之微塵如胡黄蓮狀五斷處有
黑白暈謂之鸜鵒眼無此五驗則藁本根之細者耳又
須忌茶(别一帖云但忌茶若常服此藥當以皁角槐芽/為茶取極嫩者湯中略煑一沸便取出布裹壓)
(乾入焙以軟熟火/焙乾與飲茶無異)以槐茅皁角至嫩者依造草茶作或
只取外臺祕要代茶飲子方常合服乃可
　　煮肝散
治肝痿脚弱及傷寒手足乾小不隨
　紫苑　桔梗　蒼术　芍藥(各等/分)
　　右為末每服四錢羊肝半具大竹刀切勿犯水勿
　　令血散入鹽醋葱薑酒同煮熟空腹食前日三服
　　榖熟尉宋鈞傷寒病差後雙足但有骨不能立服
　　此散見其肉生一兩日間生復如舊
　　烏頭煎丸
治風毒氣攻眼久成内外障痛楚努肉赤脈等病十年
者皆可療
　黑荳(二兩/小者)　川烏頭(一兩去/皮生)　青橘皮(半兩去瓤同/烏頭為末以)
　(水一升三合浸一/宿緩火煎成膏子)　牛膝　枸把子　荆芥穗　川
　芎　羌活　地龍(去/土)　白蒺藜　當歸　乾薄荷(各/半)
　(兩/)　甘菊花(一/兩)
　　右將前青皮煎和為丸如桐子大毎服二十丸空
　　心茶酒任下蜜湯下亦得先君因失少女感傷哭
　　泣忽目瞑不見物治之踰月復明因盛怒呵一罪
　　人目復瞑踰年得此服不盡一劑目復如故
　　又方
　羌活　防風(酒浸/一宿)　黄耆　木賊　附子(炮/)　蛇蛻
　(一條青/竹炙)　蟬殻　荆芥穗　甘草　甘菊花　白蒺
　藜(去/角)　旋覆花　石決明(泥裹燒/赤别研)
　　右等分除附子蛇蛻決明皆剉碎新瓦上烙令燥
　　為散每二錢第二米泔煎熟調下空心日午夜卧
　　各一服予少感目疾踰年人有以此方見遺未暇
　　為之有中表兄許復嘗苦目昬後已都瘥問其所
　　以瘥之由云服此藥遂合服未盡一劑而瘥自是
　　與人莫不驗
　　通闗散
治大人小兒諸風傷寒
　旌徳烏頭(四兩皺皮有/蘆頭肌白者)　藁本　防風　川芎　當
　歸　天南星　白芷　乾薑　雄黄(細/研)　桂心(各半/兩並)
　(生勿/近火)
　　右為細末煨葱酒下一字或半錢癱瘓加牛黄麝
　　香小兒減半薄荷酒下此散余目見醫數人今聊
　　記其一二曽在江南見市門有卧者問之乃客販
　　因病偏風醫之遂至病困為邸家所委時伯氏為
　　令使人舁到令舍調藥飲之又與十服數日伯氏
　　出市有一人扶倚牀而呼曰昔日卧者今能扶榻
　　而行矣藥盡願少繼之伯氏又與十服服訖能起
　　又一吏病瘡而攣踰歳月卧矣伯氏與散二錢七
　　為八服吏繆以為一服服已僵眩嘔吐幾困將殆
　　已乃用續命湯輩汗之末乃用此為宜蓋風病多
　　挾熱若未發散便投烏頭輩或不相當也更消息
　　治之必驗
　　辰砂散
治風邪諸癎狂言妄走精神恍惚乍歌乍哭飲食失常
疾發仆地吐沫戴目魂魄不守醫禁無驗
　辰砂(一兩須光明/有墻壁者)　酸棗仁(微/炒)　乳香(光瑩者/各半兩)
　　右量所患人飲酒幾何先令恣飲沈醉但勿令吐
　　靜室中服藥訖便安置床枕令睡以前藥為一服
　　温酒一盞調之頓服令盡如素飲酒少人但隨量
　　取醉病淺人一兩日深者三五日睡不覺令家人
　　潛伺之覺即神魂定矣慎不可驚觸使覺一為驚
　　寤更不可治上樞呉公少時病心服一劑三日方
　　寤遂瘥
治諸風上攻頭痛方
　　地龍榖精草為末同乳香火餅上燃以紙筒籠烟
　　鼻聞之即瘥
　　側子散
治筋脈抽掣疼痛不止
　側子(炮裂去/皮臍)　赤箭　漏盧　芎藭　棗仁(微/炒)　海
　桐皮(各一/兩)　桂心　五加皮　仙靈脾　牛膝　木
　香　枳殻(麩皮炒去瓤/  各半兩)
　　右為末每服一錢温酒調下不計時候服此藥尤
　　治目赤痛屢用每驗蓋攻治肝風凡目赤皆主于
　　風余于四生散論之甚詳此方主療亦四生散之
　　類也
　　四生散
治腎臟風治眼治癬
　白附子(脚生瘡用/黑附子)　沙苑蒺藜　羌活　黄茋
　　右等分皆生為末每服二錢鹽酒調下空腹猪腎
　　中煨服尤善予為河北察訪使時病赤目四十餘
　　目黑晴傍黯赤成瘡晝夜痛楚百療不瘥郎官邱
　　革相見問予病目如此曽耳中痒否若耳中痒即
　　是腎家風有四生散療腎風每作二三服即瘥閭
　　里號為聖散子予傳其方合服之午時一服臨卧
　　一服目反大痛至二鼔時乃能眠及覺目赤稍散
　　不復痛矣更進三四服遂平安如常是時孫和甫
　　學士帥鎮陽聞余説大喜曰吾知所以自治目矣
　　向久病目嘗見吕吉甫參政云頃目病久不瘥因
　　服透水丹乃瘥如其言修合試服二三十服遂愈
　　乃知透水丹亦療腎風耳凡病目人當記一事予
　　在河北病目時曽治浴具洛州守閣君綬見訪云
　　目赤不可浴浴湯驅體中熱併集頭目目必甚又
　　轉運判官李長卿亦云然予不信卒浴浴畢目赤
　　遂大作行數程到鉅鹿見陳彦升學士以病目廢
　　于家問其病目之因云頃年病目赤飲酒歸過同
　　舍林億邀同太學浴彦升舊知赤目不可浴堅拒
　　之不得僶俛一浴浴已幾失明後治之十餘年竟
　　不瘥此亦以為戒也又予之門人徐搆病癬久不
　　瘥服四生散數日都除
　
　
　
　
　
　
　
　
　
　
　蘇沈良方卷二
欽定四庫全書
　蘇沈良方卷三
　　　　　　　　　　　宋　蘇軾沈括　撰
　　聖散子
昔予覽千金方三建散云於病無所不治而孫思邈特
為著論謂此方用樂節度不近人情至於救急其驗特
異乃知神物効靈不拘常制至理開惑智不能知今予
得聖散子殆此類也自古論病惟傷寒為急表裏虚實
日數證候應汗應下之類差之毫釐輒至不救而用聖
散子者一切不問隂陽二感或男子女人相易狀至危
篤連飲數劑而汗出氣通飲食漸進神宇完復更不用
諸藥連服取差其餘輕者心額微汗正爾無恙藥性小
熱而陽毒發狂之類入口便覺清涼此藥殆不可以常
理而詰也若時疫流行不問老少良賤平旦輒煮一釡
各飲一盞則時氣不入平居無事空腹一服則飲食快
美百疾不生真濟世衛家之寳也其方不知所從出而
故人巢君榖世寳之以治此疾百不失一余既得之謫
居黄州連歳大疫所全活者不可勝數此方指松江水
為誓盟不得傳人余竊隘之乃以傳蘄水龎君安得龎
以醫聞於世又善著書故以授之且使巢君名與此方
同不朽也　主疾功効非一去春杭州民病得此藥全
活者不可勝數所用皆中下品藥畧計每千錢即得千
服所濟已及千人由此積之其利甚溥凡人欲施恵而
力能自辦者猶有所止若合衆力則人有善利其行可
乆今募信士就楞嚴院修製自立春後起施直至來年
春夏之交有入名者徑以施送本院昔薄拘羅尊者以
訶棃勤施一病比丘故獲報身身常無衆疾施無多寡
隨力助縁疾病必相扶持功徳豈有限量仁者惻隠當
崇善因(陳無擇三因方云此藥似治寒疫因東坡作序/天下通行辛未年永嘉瘟疫被害者不可勝數)
(葢寒疫流行其藥偶中抑未知方土有所偏宜未可考/也東坡便謂與三建散同類一切不問似太不近人情)
(夫寒疫亦自能發狂葢隂能發躁陽能發厥物極則反/理之常然不可不知今錄以備療寒疫用者宜審究其)
(寒温二疫無/使偏奏也)
　　聖散子方
　草荳䓻(去皮麫裹/炮一箇)　木猪苓(去/皮)　石菖蒲　高良薑
　獨活　(去蘆/頭)　附子(炮製去/皮臍)　麻黄(去/根)　厚朴(去皮/薑汁)
　(炒/)　藁本(去瓤/土炒)　芍藥　枳殻(去瓤/麫炒)　柴胡　澤㵼
　　白术　細辛　防風(去蘆/頭)　藿香　半夏(薑汁/製)
　茯苓(各半/兩)　甘草(炙一/兩)
　　右剉碎如麻荳大每服五錢清水一鍾半煮取八
　　分去滓熱服餘滓兩服合為一服重煎空心服下
　　小柴胡湯
治解傷寒諸症
　柴胡(二/兩)　黄芩　人參　甘草(炙/)　生薑(各三/錢)　半
　夏(湯洗一/兩半)　大棗(十二/枚破)
　　右剉如麻荳大以水三升煮取一升半去滓再煎
　　取丸温服日三服此古法也今可作粗散每服三
　　錢棗三枚薑三片水一盞半煎至八分温服氣實
　　疾勢盛者加至四五錢不妨並去滓此張仲景方
　　余以今秤量改其分劑孫兆更名黄龍湯近歳此
　　藥大行患傷寒不問隂陽表裏皆令服之此甚誤
　　也此藥治傷寒雖主數十證大要其間有五證最
　　的服之必愈一者身熱心中逆或嘔吐者可服若
　　因渴飲水而嘔者不可服身體不温熱者不可服
　　二者寒熱徃來者可服三者發潮熱可服四者心
　　煩脅下滿或渴或不渴皆可服五者傷寒已瘥後
　　更發熱者可服此五證但有一證更勿疑便可服
　　服之必瘥若有三兩證以上更的當也其餘證候
　　須子細詳論及脉候相當方可用葢世人但知小
　　柴胡治傷寒不問何證便服不徒無効兼有所害
　　故備論於此使人了然易曉本方更有加減法雖
　　不在此五證内用之亦屢効今亦載於此若胸中
　　煩而不嘔去半夏加人參合前成一兩栝蔞根一
　　兩若腹中痛者去黄芩加芍藥三分此一證最有
　　驗常時腹痛亦療若脅下痞鞭去大棗加牡蠣一
　　兩若心下悸小便不利去黄芩加茯苓一兩若不
　　渴外有微熱者去人參加桂三分温服微汗愈若
　　咳去人參大棗生薑加五味子半兩乾薑半兩元
　　祐二年時行無少長皆咳服此皆愈
　　麻黄丸
治傷寒解表止頭痛兼治破傷風及一切諸風
　麻黄(六兩去節沸湯/泡去黄水焙乾)　烏頭(水浸三日頻換水/去皮乾炮去臍)　天
　南星(别/擣)　半夏(湯洗/七遍)　石膏(泥裹火燒通赤研/  以上各四兩)　白
　芷(三/兩)　甘草(一兩/炙)　龍腦(半兩只用樟木龍腦但/要發散不必南番龍腦)
　麝香(一/分)
　　右為末水煮天南星為丸如小彈子大每服一丸
　　葱茶或茶酒嚼下薄荷亦得連二三服此本余家
　　白龍丸已編入靈苑後又加麻黄作六兩寒水石
　　用石膏末為衣治傷寒至佳小小傷寒服之立瘥
　　解表藥中此尤神速
治暑暍逡廵悶絶不救者
　道上熟土　大蒜
　　右各等多少爛研冷水和去滓飲之即瘥此方在
　　徐州沛縣城門上板書揭之不知何人所施治暑
　　傷肌膚多瘡爛或因搔成瘡者林才中嘗暑中臥
　　病肌膚多瘡爛汁出有一乳姥曰此易愈取乾壁
　　土揉細末傅之隨手即瘥
　　木香丸
治瘴
　鷄心檳榔　陳橘皮(去白兩/各二)　青木香　大附子
　人參　厚朴　官桂(去無/味者)　羌活　荆三稄　濁活
　　乾薑(炮/)　甘草(炙/)　芎藭　川大黄(剉微/炒)　芍藥
　(各半/兩)　牽牛子(一斤淘去浮者揩栻熟/擣取末四兩餘滓不用)　肉荳䓻(六/枚)
　(去殻止/㵼方用)
　　右十五味為末磁器盛之密封臨服用牽牛末二
　　兩藥末一兩同研令匀煉蜜為丸如桐子大心腹
　　脹滿一切風勞冷氣臍下刺痛口吐清水白沫醋
　　心痃癖氣塊男子腎臟風毒攻刺四體及陽毒脚
　　氣目昏頭痛心間嘔逆及兩脅堅滿不消臥時橘
　　皮湯下三十丸以利為度此後每夜二十丸女人
　　血痢下血刺痛積年血塊胃口逆手足心煩熱不
　　思飲食薑湯下三十丸取利每夜更服二十丸小
　　兒五歳已上疳氣腹脹氣喘空心温湯下五七丸
　　小者減丸數服凡胸腹飽悶不消脾泄不止臨臥
　　温酒下取利食毒癰疽發背山嵐瘴氣纔覺頭痛
　　背膊拘緊便宜服之快利為度常服可以不染瘴
　　疾凡瘴疾皆因脾胃實熱所致常以涼藥解膈上
　　壅熱并以此藥通利彌善此丸本治嵐瘴及瘟瘧
　　大效李校理敦裕嘗為傳刻石於大庾嶺䝉効者
　　不可勝數余伯氏任閩中嘗擁兵捕山宼過漳浦
　　軍人皆感瘧用此治之應時患愈余在江南時值
　　歳發瘧以此藥濟人其效如神皆以得快利為度
　　又記凡乆瘧服藥訖乃炙氣海百壯又炙中脘三
　　十壯尤善
　　枳殻湯
治傷寒痞氣胸滿欲死者
　桔梗　枳殻(炙去瓤/各一兩)
　　右細剉如末荳大用水一升半煎減半去滓分二
　　服傷寒下早則氣上膨胷世俗即謂之結胷多更
　　用巴荳粉霜膩粉下之下之十有七八死此葢瀉
　　其下焦下焦虚則氣愈上攻胷膈多致不救凡胷
　　脹病只可㵼膈若按之堅硬而痛此是結胷如胷
　　有水須用大黄甘遂輩下之陷胷丸之類是也若
　　按之不甚硬亦不甚痛此名痞氣正虚氣熱鼔脹
　　只可用黄芩黄連大黄之類化之嘗有人患胷脹
　　已危困作結胷痞氣治皆不瘥史大夫以此湯飲
　　之下黄水一升遂瘥余得此法用之如神若是痞
　　氣莫不應手而消凡傷寒胷脹勿問結胷痞氣但
　　先投此藥若不瘥然後别下藥縁此湯但行氣下
　　膈耳無他損又西晉崔行功方傷寒或下或不下
　　心中結滿胷脅痞塞氣急厥逆欲絶心胷高起手
　　不能近二三日輒死用㵼心大小陷胷湯皆不瘥
　　此當是下後虚逆氣已不理而毒復上攻氣毒相
　　摶結於胷中氣毒相激故致此病療之當用加減
　　理中丸先理其氣次療諸疾
　　加减理中丸
　人參　白术　茯苓　甘草(炙兩各/二)　乾薑(炮一/兩半)
　枳實(十六片麫/炒或炙)
　　右為末蜜丸彈子大一丸不效再服余時用此神
　　速下喉氣即相接續復與之不過五六彈丸胷中
　　谿然矣渴者更加栝藪二兩下痢者加牡蠣二兩
　　余以告領軍韓康伯右衛毛仲祖光禄王道預臺
　　郎顧君苖著作殷仲堪並悉用之咸歎其應速於
　　時枳實乃為之貴縁此病由毒攻於内多類少隂
　　泄痢之後理應痞結雖已泄痢毒尚未除毒與氣
　　争凝結於胷時或不痢而毒已入於胃胃中不通
　　毒必上衝或氣先不理或上焦痰實共相衝結復
　　成此患大抵毒之與氣相干不宣闗津壅遏塗徑
　　不通故㵼心療滿而不療氣雖復服之其瘥莫由
　　療毒氣結莫過理中丸解毒通氣痞自消釋然乾
　　薑性熱故減其分茯苓通津栝􁌸除渴牡蠣止痢
　　謹審其宜無不得矣家人黄珍者得病如上其弟
　　扶就叔尚書乞藥余曰可與理中丸坐中數客皆
　　疑不可余自決於箱中取一彈丸與之竺法太調
　　余曰此人不活君微有縁矣與時合暝許比至三
　　籌扶又來便叩頭自搏四坐愕然謂其更劇叔問
　　何如扶答向藥一服便覺大佳更復乞耳余謂竺
　　法太曰上人不憂作縁但恐夜更來乞失人眠耳
　　果爾如何余復與數彈丸明日便愈叔遂至今用
　　之䕶軍司馬劉元寳妾病亦如此叔復與之二丸
　　服盡便瘥叔以此施之遂多蒙救濟傷寒難療故
　　詳記焉此行功自叙也余以此丸與枳殻湯兼服
　　理無不驗理中丸所用枳實只是枳殻古人只謂
　　之枳實後人方别出枳實一條
　　五積散
　蒼术(二十/兩)　桔梗(十/兩)　陳橘皮(六/兩)　白芷　甘草(各/三)
　(兩/)　當歸(二/兩)　川芎(一兩/半)　芍藥　白茯苓　半夏
　(湯洗兩/各一)　麻黄(春夏二兩/秋冬三兩)　乾薑(春夏一兩半/秋冬二兩)　枳
　殻(麩炒去瓤四兩擣/以下三物可别)　肉桂(春夏三兩/秋冬四兩)　厚朴(二兩/薑炙)
　　右前十二味為麄末分六服大鍋内緩火炒令微
　　赤香熟即止不可過焦取出以淨紙藉板牀上令
　　冷入後三物和之為丸毎服三錢加薑棗煎至六
　　分去滓服傷寒手足逆冷虚汗不止脈沈細靣青
　　嘔逆加順元散一錢同煎熱服産婦陣疎難産經
　　兩三日不生胎死腹中或産母氣乏委頓産道乾
　　濕加順元㪚水七分酒三分煎相繼兩服氣血内
　　和即産胎死者不過三服當下其順元散多量産
　　母虚實傷寒發熱脅内寒者加䓤白二寸豉七粒
　　同煎相繼三兩服當以汗解
　　順元散
　烏頭(二/兩)　附子(炮/)　天南星(炮兩各/一)　木香(半/兩)
　　右余叔祖得此方於民家故呉中至今謂之沈氏
　　五積散大抵此散能温裏外但内外感寒脈遲細
　　沉伏手足冷毛髪恂憟傷寒裏證之類大啜三兩
　　杯當手足温或汗乃愈今世名醫多用此散治氣
　　極效和一切氣通血絡無出此藥人病脾瘧用紫
　　金丸逐下乃服此散數服多愈
　　紫金丹
　硫黄　鍼沙(各三/錢)　鐵粉　膩粉(各五/錢)
　　四味炒為末粟米飯丸如彈子大乳香湯下一丸
　　氣實服一丸半至二丸
　　七棗散
治脾寒瘧疾
　　川烏頭大者一箇炮良乆移一處再炮凡七處炮
　　滿去皮臍為細末都作一服用大棗七箇生薑十
　　片葱白七寸水一碗同煎至一盞疾發前先食棗
　　次温服只一服瘥元祐二年兩浙瘧疾盛作常州
　　李使君舉家病瘧甚乆萬端醫禁不效遇客傳此
　　方一家服之皆一服瘥又長興賈耘老傳一方與
　　此方同只烏頭不炮却用沸湯泡以物葢之候温
　　更泡滿十四遍去皮切焙乾依上法作一服耘老
　　云施此藥三十年治千餘人皆一服瘥
　　葱熨法
治氣虚陽脱體冷無脈氣息欲絶不省人及傷寒隂厥
百藥不效者
　　右以葱用索纒如盞許大切去根及葉惟存白長
　　二寸許如大餅餤先以火脅一靣令通熱又勿令
　　灼人乃以熱處搭病人臍連臍下其上以熨斗滿
　　貯火熨之令葱餅中熱氣鬱入肌肉中須預作三
　　四餅一餅壞不可熨又易一餅良乆病人當漸醒
　　手足温有汗即瘥更服四逆湯輩温其内萬萬無
　　憂余伯兄病傷寒㝠昧不知人事八日四體堅冷
　　如石藥不可復入用此遂瘥集賢校理胡完夫用
　　此方拯人之危不可勝數
　　金液丹(案原方缺今從王/衮博濟方補入)
　　硫黄十兩精瑩者研碎入罐子及八分為度勿大
　　滿石龍芮兩握(又云狗蹏/草一握)水鑑草兩握稻田中生
　　一莖四花如田字亦名水田草獨莖生以黄土一
　　掬同擣為泥只用益母草井泥擣亦得
　　右固濟藥罐子約厚半寸置平地以瓦片覆罐口
　　四靣炭五斤擁定以熱火一片自上燃之候罐子
　　九分赤口縫有碧焰急退火以濕灰三斗覆至冷
　　剖罐取藥削去沈㡳滓濁准前再煆通五煆為足
　　藥如熟鷄卵氣并取罐埋潤地一夜又以水煮半
　　日取藥桞木槌研頓滴水候揚之無滓更研令乾
　　每藥一兩用蒸餅一兩化同𢷬丸之暴乾金液丹
　　舊方主病甚多大抵治氣羸凡乆疾虚困乆吐痢
　　不瘥老人臟秘傷寒脈微隂厥之類皆氣羸所致
　　服此多瘥大人數十丸至百丸小兒以意裁度多
　　少皆粥飲下羸甚者化灌之小兒乆吐痢垂困藥
　　乳皆不入委頓待盡者併與數十丸徃徃自死得
　　生少與即無益余親見小兒吐痢極已氣絶棄之
　　在地知其不救試漫與服之復活者數人
　
　
　
　
　
　
　
　蘇沈良方卷三
欽定四庫全書
　蘇沈良方卷四
　　　　　　　　　　　宋　蘇軾沈括　撰
　　治消渇方
眉山有楊潁臣者長七尺健飲啖倜儻人也忽得消渇
疾日飲水數斗食倍常而數溺服消渇藥逾年疾日甚
自度必死治棺衾囑其子于人蜀有良醫張元𨼆之子
不記其名為診脈笑曰君幾誤死矣取麝香當門子以
酒濡之作十許丸取枳枸子為湯飲之遂愈問其故張
生言消渇消中皆脾衰而腎敗土不能勝水腎液不上
泝乃成此疾今診潁臣脾派極熱而腎不衰當由果實
酒過度虚熱在脾故飲食兼人而多飲水既多不得不
多溺也非消渇也麝香能敗酒𤓰果近輒不植而枳枸
子亦能勝酒屋外有此木屋中醸酒不熟以其木為屋
其下亦不可醸酒故以此二物為藥以去酒果之毒也
宋玉云枳枸來巢枳音句里切枸音矩以其實如鳥乳
故能來巢今俗譌謂之雞距子亦謂之癩漢指頭蓋取
其似也嚼之如乳小兒喜食之
　　木香散
治臟腑冷極及久冷傷􁁄口瘡下泄榖米不化飲食無
味肌肉瘦顇心多嗔恚婦人産後虚冷下泄一切水泄
冷痢
　木香　破故紙　髙良姜　砂仁　厚朴(姜汁炙/各三分)
　赤芍藥　陳橘紅　肉桂　白术(各半/兩)　胡椒　吳
　茱茰(湯洗去黒水/  各一分)　肉荳蔲(四/枚)　㯽榔(一/箇)
　　右為散每服三錢不經水猪肝四兩許去筋膜㓟
　　為薄片重重摻藥置一鼎中入漿水一碗醋一茶
　　脚許蓋覆煑肝熟入鹽一錢蔥白三莖細切生姜
　　彈子許槌碎同煑水欲盡空心為一服冷食之初
　　服㣲㵼不妨此是逐下冷氣少時自止經年冷痢
　　滑㵼只是一服渇即飲粥湯下忌生冷油膩物如
　　不能食冷即少添漿水暖服張簡夫職方嘗久瀉
　　忽有人召食以疾辭不徃主人曰吾有良藥一服
　　可瘥煑藥而召之簡至先服藥便就席熟醉而歸
　　竟不復㵼簡夫得此方與人服莫不神應嘉興謝
　　醫得此方惡其煩只用漿水煑猪肝為丸如桐子
　　大每服五十丸粥飲下其效亦同若暴瀉痢只是
　　一服唯熱痢熱瀉不住須加服
　　硇砂煎丸
治一切積滯化氣消食補益真氣産後逐敗血補虚損
至善
　硇砂(揀通明無石者/别研令如粉)　當歸(無灰酒浸一宿去/蘆切薄片子焙)　肉
　蓯蓉(無灰酒浸一宿薄/切作片子乾秤)　穿心巴㦸(無灰酒浸一/宿去心用)
　㯽榔　黑附子　天雄(用無灰酒煑五七/百沸候軟刮去皮)　木香
　沈香　舶上茴香(微炒一以/上各  兩)　金鈴子(三兩洗過切/破四靣無灰)
　(酒浸一宿候軟以刀子/刮下瓤去皮核不用)　阿魏(半兩米醋磨/成膏八諸藥)
　　右為細末以無灰酒煑白麫糊丸如桐子大毎服
　　三十丸空心日午溫酒下此方家家有予家婦嘗
　　病蓐中下痢日久甚困篤百方不瘥士人李潛善
　　醫曰蓐中下痢與他痢不同常痢可用苦澁藥止
　　之蓐中痢生于血不足投澁藥則血愈不行痢當
　　更甚為予作硇炒法云此藥最能治産後痢先以
　　桂圓方小下之次投硇砂丸日九十丸痢頓減半
　　次日遂愈硇砂丸産後雖無疾亦宜服之能養血
　　去積滯桂圓方今附于後
　硇砂(研/)　肉桂　甘遂　巴荳(去心皮/勿去油)　丁香　木
　香　莞花(醋炒/焦)
　　右等分擣治麫糊為圓小菉荳大每服二圓三圓
　　溫水下加減更量虚實潛名醫也云此圓取積最
　　勝不論久近皆能化
　　黑神丸
　漆(六兩半生半用重/湯煑半日令香)　神麴　茴香(各四/兩)　木香
　椒紅　丁香(各半/兩)　㯽榔(四枚除椒外五/物皆半生半炒)
　　右圓如彈丸取茴香末十二兩鋪蓋陰地廕乾候
　　外乾并茴香收器中極乾乃去茴香腎餘育腸膀
　　胱痃癖七疝下墜五隔血崩産後諸血漏下白赤
　　並圓分四服死胎一圓皆無灰酒下難産炒葵子
　　四十九枚擣碎酒煎下一圓諸疾不過三服元氣
　　十服(案此句疑/有脱字)隔氣癥癖五服血瘕三圓當瘥予
　　族子婦病腹中有大塊如杯每發痛不可堪時子
　　婦已貴京下善醫者悉投方莫愈陳應之曰此血
　　瘕也投黑神丸盡三圓杯氣消盡終身不復作
　　神保丸
　木香　胡椒(各一/分)　巴荳(十枚去/皮心研)　乾蝎(七/枚)
　　右湯釋蒸餅丸麻子大朱砂為衣每服三丸心膈
　　痛柿蔕燈心湯下腹痛柿蔕煨姜煎湯下血痛炒
　　姜醋下小便不通燈心湯下血痢臟毒楮葉湯下
　　肺氣甚者白礬蚌粉各三分黄丹一分同研為散
　　煎桑根白皮糯米飲調下三錢小喘止用桑皮糯
　　飲下腎氣脅下痛茴香酒下大便不通蜜湯調㯽
　　榔末一錢下氣噎木香湯下宿食不消茶酒漿飲
　　任下予三十年前客金陵醫人王琪傳此方琪云
　　諸氣惟膀胱氣脅下痛最難治獨此丸輒能去之
　　熙寧中予病項筋痛諸醫皆以為風治之數月不
　　瘥乃流入背膂久之又注右脅攣痛甚苦憶琪語
　　方向已編入靈苑取讀之有此一驗乃合服之一
　　投而瘥後嘗再發又一投而瘥
　　小建中湯
治腹中切痛
　官桂　生姜(切分各/三)　甘草(炙半/兩)　大棗(十二/枚擘)　白
　芍藥(一兩/半)　膠飴(二/兩)
　　右以水二升煑取九合去滓内飴更上火㣲煑令
　　化溫服三合日三服嘗有人患心腹切痛不可忍
　　累用良醫治之相不效炙十餘處亦不瘥士人陳
　　丞善醫投一藥遂定問之乃小建中湯也此藥偏
　　治腹中虚寒補血尤止腹痛常人見其藥性温平
　　未必信之古人補虚止用此體靣藥不須附子硫
　　黄丞用此藥治腹痛如神然腹痛按之便痛重按
　　却不甚痛不可是氣痛重按愈而堅堅者當自有
　　積也氣痛不可下下之愈痛此虚寒證也此藥尤
　　相當按外臺虚勞腹中痛夢失精四肢酸痛手足
　　煩熱咽乾口燥婦人少腹痛宜服　張仲景傷寒
　　論陽脈濇陰脈弦法當腹中急痛先與此不差者
　　小柴胡湯主之此二藥皆主腹痛予已于小柴胡
　　湯叙之若作散即每服五錢匕生姜五片棗三箇
　　大者飴一栗火者若疾勢盛須作湯劑散服恐力
　　不勝病元豐中丞相王郇公病少腹痛不止宣差
　　太醫攻治備至皆不效丸藥之至熱如附子硫黄
　　五夜乂丸之類用之亦不瘥附馬張都尉令取婦
　　人油頭髪燒為灰細研篩過溫酒服二錢即時痛
　　止婦人用男子頭髪如前類用方
　　進食散
　青皮　陳皮(去/瓤)　甘草(炙/)　肉桂(去外/皮)　髙良姜(薄/切)
　(炒分各/一)　川烏頭(一箇泡/去皮臍)　草荳蔲(三/箇)　訶子(煨去/核五)
　(箇/)
　　右每服一錢水一中盞生姜二片煎七分食空時
　　服此廬州李潛方治脾胃虚冷不思食及久病人
　　脾虚全不食者只一二服便頓能食潛名醫也予
　　目見在真州治賈使君女子已五十餘日病脾多
　　嘔不進食久醫絶無驗潛投此藥一服遂食蒸餅
　　半枚明日百味皆思潛云此藥進食極神速余疑
　　此藥太熱潛云不然用之三十年無不效也
　　壓氣散
止逆定喘治氣乏控上膈者
　木香　人參　白茯苓　藿香　陳橘皮　枳殻
　附子(炮/)　甘草(炙等已上/各  分)
　　右一大盞煎紫蘓木瓜生姜湯再入銀盞重湯煎
　　五七沸通口服
　　訶子丸
消食化氣
　訶子皮(三兩/洗泡)　木香　白荳蔲　㯽榔　桂　人參
　　乾姜　茯苓(各二/兩)　甘草(粗大/者炙)　牽牛子(略炒兩/各一)
　　右酒煑麫糊為丸桐子大每服十五丸至二十丸
　　如有氣疾發動喫食過多築心满悶爛嚼茶酒任
　　下陸子履學士知蔡州平輿縣值石普南遷子履
　　傳此方普啖物極多常致憒悶成疾服此輒愈予
　　問子履求得之家中常合食飽脹滿及氣膨胸膈
　　只一服如人手按下極有驗也
　　椒朴丸
治脾胃虚冷歳久不思飲食或發虚腫或日漸羸瘦四
肢衰倦吐痢無節一應脾虚候狀皆可服
　漢椒(去/目)　厚朴(去麄/皮剉)　茴香　青鹽(淘去沙/土取浄)
　　右各二兩以水二升煑令乾焙燥擣為末麫糊丸
　　如桐子大每服三四十丸空心溫米飲及鹽湯下
　　病深者日三服予中表許君病脾逾年通身黄腫
　　不能起全不嗜食其甥為本道轉運使日遣良醫
　　治之不效有傅主簿傳此方服十許日漸安自爾
　　常服肌膚充碩嗜飲食年六十餘日行數十里强
　　力如少年椒朴丸博濟及諸集中多載有加附子
　　者有加姜皮者皆不快㨗此方得其精要與病相
　　當如神慎勿増他藥以致不驗
　　無礙丸
此丸傳自湖州處士劉某其叔父病喘手足皆腫殆不
能起劉君夢神謂之曰君叔父病脾病横泄四肢非他
也子有隠徳吾能愈之乃疏方授之曰無礙丸且戒勿
服他藥劉君得方以餌其叔父三餌而疾間君先迎醫
于錢塘後數日醫至曰此肺逆當治肺藥入口疾復作
君諭曰神人預嘗戒我急謝醫復投無礙丸遂瘥
　大腹皮(炙二/兩)　蓬莪术(三稜皆濕紙/裹煨熟一兩)　㯽榔(生一/分)
　木香(麫裹煨/熟半兩)
　　右為末炒麥蘖擣粉為糊丸如桐子大每服二十
　　丸生姜湯下
　　陰陽二勝散
治久患翻胃及小兒驚吐諸吐
　好硫黄(半兩/細研)　水銀(一分與硫/黄研無星)
　　右同研如黑煤色每服三錢生姜四兩取汁酒一
　　盞同姜汁煎熟調藥空心服衣被蓋覆當俟足指
　　間汗出迤邐遍身汗出即差常有人病翻胃輒吐
　　出午後即發經三年不瘥國醫如孫兆輩皆治療
　　無驗消羸殆盡有守庫卒季吉者見之曰此易治
　　也一服可瘥始都不信一日試令合藥如法服之
　　汗出皆如膠腥穢不可近當日更不復吐遂瘥楚
　　人田醫善治小兒諸吐亦用此藥量兒長少服一
　　錢至一字冷水調下吐立定此散極浮難調須先
　　滴少水以至緩緩研殺稍稍増湯使令調和若頓
　　入湯酒盡浮泛不可服又予舊官属陳宣徳之妻
　　病翻胃亦彌年得一烏頭散服之一服差又楚人
　　孫生有一茱茰丸亦療翻胃其人自有傳今皆附
　　于此予校此三方惟田季有陰陽理故自勝㨗烏
　　頭茱茰二方皆性熱用者量其臟寒温投之
　　烏頭散
　烏頭(三兩炮/去皮)　川楝子(一兩/半)　檳榔　木香(各一/兩)
　　右為末每服二錢水一盞煎至七分鹽一捻溫服
　　茱茰丸
孫生傳曰年深膈氣翻胃飲食之物至晚皆吐出悉皆
生存不化膈上常有痰涎時時嘔血胸中多酸水吐清
水無時日漸羸瘦腹中痛楚時復冷滑或即閉結候牀
不可盡𫐠自患此疾六年百方無驗因遇此法服及兩
月諸疾悉瘥嘗願流傳救人具方如左
　呉茱茰(三分瓦/上出油)　胡椒　人參　當歸(各五/錢)　甘草
　(半兩一半生一半紙裹五七重酸浸/令透火内慢煨乾再浸如此七遍)　半夏(一兩用/姜四兩)
　(研汁入砂礶子内用姜汁井水煑候破㸔存二/分自心取半夏研為膏子半兩炒乾存性一分)
　　右為末半夏膏丸如稍硬添姜汁丸如桐子大每
　　服七丸桑柳條各三十莖上等銀器内煎湯吞下
　　日三服忌諸毒物惟可食油猪胰脾軟飯此孫生
　　自叙如此
　　治噎方
廣五行記治噎疾永徽中絳州有僧病噎數年臨死遺
命令破喉視之得一物似魚而有兩頭徧體悉是肉鱗
致鉢中跳躍不止時寺中刈藍作淀試取少淀致鉢中
此蟲繞鉢畏避須㬰蟲化成水世人以淀治噎疾始此
　張果醫説病噎吐蛇華佗行道見一人病噎嗜食而
不得下家人車載欲徃就醫佗聞其呻吟駐車徃視語
之曰向來道傍有賣餅家蒜虀大酢從取三升飲之病
自當差即如佗言立吐蛇一條懸之車邊欲造佗佗尚
未還佗家小兒戯門迎見自相謂曰客車邊有物必是
是我公也疾者前入見佗壁北懸此蛇輩以十數　食
飴至噎呉廷紹為太醫令烈祖因食飴喉中噎國醫皆
莫能愈廷紹尚未知名獨謂當進楮食湯一服疾失去
羣醫默識之日取用皆不驗或扣之答曰噎因甘起故
以楮實湯治之
　　槐花散
治熱吐
　皂角(去皮燒/烟絶)　白礬(熬沸/定)　槐花(炒黄/黒色)　甘草(炙/)
　　右等分為末每服二錢白湯調下嘉興李使君曾
　　病嘔每食訖輒吐如此兩月服翻胃藥愈甚或謂
　　有痰飲投半夏散服之亦皆不驗幕下樂判官授
　　此服之即時瘥又有一老青衣久病嘔與服之又
　　瘥大凡吐多是膈熱熱且生痰此藥能化胃膈熱
　　涎特有殊效
　　紫粉丸
治吐
　　針沙醋浸一夜劈破便帶醋炒直候銚子紅色無
　　煙乃止候冷細研更用醋團火燒洞赤取候冷再
　　研極細麫糊丸如桐子大每服四十丸粥飲下服
　　訖便啜一盞許粥已不吐如未定再服決定小兒
　　小丸之隨兒大小與此藥極神異然吐有多端良
　　方中有數法皆累驗者可參用之
　　軟紅丸
止吐
　辰砂　信砒(强分各/五)　胭脂(一/錢)　巴豆(取霜/七箇)
　　右鎔蠟少許入油三兩滴和藥為劑以油單裹之
　　大人如菉豆小兒如芥子濃煎槐花甘草湯放溫
　　下一丸忌熱食此藥燎人吐只一服止嘗與人一
　　丸偶兩人病分與兩人服兩人皆愈
　　酒磨丸
治吐逆粥藥不下者万俟迹中濟急經驗單用生姜丸
彈子大服法同
　　五靈脂狗膽汁和丸如鷄頭實大每服一枚煎熱
　　生姜酒磨化再湯令極熱先煑溫粥半升持在手
　　令病人乘藥熱頓飲以粥送下
　
　
　
　
　
　
　
　
　
　
　
　
　
　
　蘓沈良方卷四
欽定四庫全書
　蘇沈良方巻五
　　　　　　　　　　　宋　蘇軾沈括　撰
　　桂香散
治脾胃虚弱并婦人脾血乆冷
　髙良薑(剉炒/香熟)　草荳䓻　甘草　白术　縮砂肉
　厚朴(去麄皮剉/  各一兩)　青橘皮(去瓤/炒黄)　訶子肉(各半/兩)　肉
　桂(一/分)　生薑(切/)　棗肉(各一兩碗二味同厚朴一處/用水一  煮令乾同杵為團)
　(焙乾/用)
　　右同為末毎服二錢入鹽少許沸湯㸃空心服此
　　藥偏療腹痛天台吕使君自來有腹痛疾發即悶
　　絶連日不差有一道士㸃此散飲之一服遂定自
　　後每發即飲數服痛如失去予得之累與人服莫
　　不神驗治冷㵼尤妙腹痛最難得藥此方只是温
　　脾藥耳特工止痛理不可知
　　引氣丹
理一切滯氣
　硃砂(研/)　安息香(研/)　麝香(研分各/一)　白芥子(三百/六十)
　(粒/炒)　大㦸末(一錢/匕)　牛黄(半錢/研入)　牽牛末(一錢/匕)　五
　靈脂(研/入)　乳香(研/入)　沒藥(研入各/一錢)　班猫(二十七箇/去翅頭足)
　(研/入)　巴豆(二七粒研出油/不出油助使快)
　　右件都研令匀用紅米飯為丸如麻子臨時湯下
　　之太醫潘璟帶囊中常貯此藥倉猝疾多用之
　　沈麝丸
治一切氣痛不可忍
　沒藥　辰砂　血竭　麝香　沈香(各一/兩)　木香(半/兩)
　　右皆生用銀磁器熬生甘草膏丸皂莢子大薑鹽
　　湯嚼下血氣醋湯嚼下松滋令萬君擬寳此藥婦
　　人血痛不可忍者只一丸萬君神秘之毎有人病
　　止肯與半丸徃徃亦差
　　礞石丸
治諸痰
　硇砂(一兩米醋/三升化)　巴荳霜(二兩半煑/以上先)　青礞石(半兩/研)
　　三稜(一兩醋浸一宿/煨  以上次煑)　大黄(一兩半分三分/煨炒  又次煎)　木
　香　㯽榔　肉荳䓻　猪牙皁角(去皮炒/一云炙)　肉桂
　乾薑(炮/)　丁香　蓬莪术(各一/兩)　芫花(醋浸一宿/炒㣲有烟)
　青橘皮　白荳䓻　墨(燒八分過/  各半兩)　胡椒　粉霜(研/)
　(各一/分)　麫(二兩酒半觔/化  又次煎)
　　以硇砂醋合巴豆煑兩食久投礞石三稜又投酒
　　麫又投大黄相去皆半食乆乃入衆藥熬圓菉豆
　　大毎服三五圓酒飲雜下凡癥積飲食所傷氣凝糓
　　食不化皆能愈
　　褐丸
消食化氣止泄㵼腹中諸冷疾
　烏頭(炮去/皮)　桂　香附子(微/炒)　乾薑(炮/)　陳橘皮(微/炒)
　　右先用川巴豆取肉麻油内慢火煎自旦及午候
　　巴豆如皁子色即止淨拭冷水中浸兩日日再換
　　水又拭乾研如油極細須研一日方可用以鐵匙
　　刮起薄攤新瓦上如一重紙厚候一伏時以鐵匙
　　刮下再研極細每巴豆霜一兩即諸藥各五兩為
　　細末水調成膏與巴豆同研千萬匝再用絹羅過
　　更研令匀用陳米一升半為細末水調成膏直候
　　微酸臭即煑為硬糊細研令無塊硬處乃與衆藥
　　為丸如菉豆大毎服五七丸隨湯使下此只是食
　　藥然食藥方至多無如此方者能和脾消氣進食
　　止㵼去積凡食物壅隘服之即消腹中不平脾胃
　　諸疾服之莫不康泰蘇州有人賣一朱砂丸食藥
　　無所不治其效如神以此致巨冨服其藥者徧天
　　下人無有得其真方者後有親人竊得乃與此一
　　同但加朱砂為衣耳人家冝常合長少皆可服
　　神聖香薷散
治胃氣虚霍亂吐㵼轉筋腹痛(原注出呉/兢五臟論)
　香薷穗(經霜者/一兩半)　新厚朴(取/心)　川黄連(各二/兩)　白扁
　豆(一兩/焙)
　　右先用薑汁四兩一處杵黄連厚朴二味令細炒
　　成黒色入香薷扁荳二味都為末毎服五錢水一
　　盞酒一盞共煎至一盞入磁瓶内蠟紙封沈入井
　　底候極冷一併服二服至死者亦活京師有人賣
　　此藥一服三百錢
治腹中氣塊方
　大黄　蓽撥(等分/生用)
　　右蜜丸梧子大麝香水下二三十丸空心服日三
　　服貴州守李承議得嵐瘴夫婦兒女數人相繼而
　　死有二子歸嶺北皆病腹中有塊如𤓰瘦若欲死
　　陳應之與此方服及三十服氣塊皆消應之云此
　　寒熱相雜所當以寒熱二物攻之
　　梔子湯
治胸痺切痛
　梔子(二/兩)　附子(一兩/炮)
　　右毎服三錢水一大盞薤白三寸同煎至五分温
　　服泗州有人病嵗餘百方不效服此二服頓愈
　　蘇合香丸
治肺痿客忤鬼氣𫝊屍伏連硽殜等疾又治心痛霍亂
吐痢及諸瘧瘀血月閉痃癖丁腫驚癎邪氣狐媚瘴癘
等疾
　蘇合香　白术　硃砂　沉香　訶子肉　丁香
　木香　香附子　白檀香　乳香　蓽撥　烏犀屑
　　安息香(各一/兩)　麝香　龍腦(各半/兩)
　　右為末煉蜜丸如鷄頭實大毎服一丸温酒嚼下
　　人參湯亦得此方人家皆有恐未知其神驗耳本
　　出廣濟方謂之白术丸後人編入外臺千金等方
　　真宗朝嘗出蘇合香酒賜近臣又賜蘇合香丸自
　　此方盛行于世此藥大能安氣血郤外邪凡疾自
　　内作不曉其名者服此徃徃得效惟治氣疰氣厥
　　氣逆氣不和吐痢榮衛阻塞尤有神功予所親見
　　者嘗有淮南監司官謝執方因嘔血甚乆遂奄奄
　　而絶計無所出惟研蘇合香丸灌之盡半兩遂蘇
　　又有一船工病傷寒日乆而死但心尚暖不忍棄
　　而不救試與蘇合香丸灌之四丸乃省遂瘥又友
　　人為兩浙提㸃刑獄嘗病大㵼目視天地皆轉諸
　　藥不效服蘇合香兩丸頓覺輕爽腹㵼亦止予目
　　覩救人于將絶者不可勝計人家不可無此藥以
　　備急難瘟疫時服之尤驗倉猝求人參不得只白
　　湯亦佳勿用酒古方雖云用酒下多不效切冝記
　　之東陽劉使君少時嘗病瘵日漸羸削至于骨立
　　肌熱盜汗不止人有勸服此藥凡八九兩即瘥一
　　方有牛黄半兩古方無之乃後人加也
　　明月丹
治諸癆
　兔屎(四十/九枚)　碙砂(如兔屎相類大/者四十九枚)
　　右用生蜜為丸以生甘草半兩碎浸一夜取汁五
　　更初下七丸勿令病人知之藥下後頻看若有蟲
　　急打殺以桑火油煎使焦棄惡水中三日不下更
　　服須月三日以後望前服之忌見䘮服色衣婦人
　　猫犬之類後服治癆補氣藥取瘥威愍孫元規藏
　　此方數能活人江隂萬融病癆四體如焚垂困一
　　夜夢神腹擁一月大如盤明爛不可正視逼人心
　　骨皆寒已而悸寤俄有人扣闗乃威愍使人遺之
　　藥服之遂瘥問其名則明月丹也始悟向之所夢
　　大抵此藥最治熱癆又云傷寒煩燥骨熱皆治
　　火角法
治乆冷痰咳𠻳及癆𠻳服藥無效者
　雄黄(通明不夾/石者一兩)　雌黄(不夾石者半兩/二味同研極細)　蠟(三/兩)
　　右先鎔蠟令冷下藥末攬匀候凝刮下用紙三五
　　段每段闊五寸長一尺鎔藥蠟塗其一面令厚以
　　竹箭巻成筒子令有藥在裏幹令相著乃抜去箭
　　臨臥熨斗内盛火燃筒子一頭令有烟乃就筒子
　　長引氣吸取烟陳米飲送下又吸毎三吸為一節
　　當大咳咯出冷涎即以衣覆臥良乆汗出若病三
　　五年者二三吸即瘥十年以上瘦甚咳聲不絶胸
　　中常有冷痰服藥寒温補㵼俱無效者日一為之
　　不過五七日良愈先君病痰𠻳胸中常如冰雪三
　　年而伯父繼感𠻳又六年羸瘵殆困百方治之皆
　　莫愈用此二三為之皆瘥
　　九寳散
治積年肺氣
　大腹(并/皮)　肉桂　甘草(炙/)　乾紫蘇　杏仁(去皮/尖)
　桑白皮(各一/兩)　麻黄(去/根)　陳橘皮(炒/)　乾薄荷(各二/兩)
　　右𢷬為麄末毎服十錢匕用水一大盞童子小便
　　半盞烏梅兩箇薑錢五片同煎至一中盞濾去滓
　　食後臨臥服兩浙張大夫病喘二十年毎至秋冬
　　輒劇不可坐百方不差後得臨平僧法本方服之
　　遂瘥法本凡病喘三十年服此藥半年乃愈永不
　　復發凡復此藥須乆乃效
　　何首烏散
治脚氣流疰頭目昏重肢節痛手足冷重熱拘攣浮腫
麻痺目生黒花
　何首烏(水浸一日切厚半寸黑豆水拌匀令濕/何首烏重重相間蒸豆爛去豆隂乾)　仙
　靈脾葉　牛膝(以上各酒/浸一宿)　烏頭(水浸七日入鹽二/兩半炒黄色  以)
　(上各/半觔)
　　右毎服二錢酒下或粥飲調下日三服空心食前
　　乆患者半月效先君同官王綽有女子病足攣痛
　　二嵗得此方半月愈予老姨亦病手足骨髓中痛
　　不能堪乆治不瘥亦得此愈
　　經效阿膠方
治𠻳并𠻳血唾血
　阿膠(剉碎/㣲炒)　卷柏(去塵/土)　生乾地黄　乾山藥　大
　薊(獨根者更/佳曰影乾)　五味子(淨兩各/一)　柏子(别/研)　茯苓
　百部　逺志(去心錢/各五)
　　右擇好藥材依方修製𢷬羅為末煉蜜丸如彈子
　　大不拘時候用濃煎小麥并麥門冬湯嚼下半丸
　　加至一丸若覺氣虚空心不用服
　　炙咳送法
予族中有病霍亂吐痢垂困忽發咳逆半日之間遂至
危殆一客云有炙咳逆法凡傷寒乆疾得咳逆皆為惡
候投藥皆不效者炙之必愈予遂令炙之火至肌咳逆
已定元豐中予為鄜延經畧使有幕官張平序傷寒已
困一日官屬㑹飲通判延州陳平裕忽言張平序已屬
纊求往見之予問何遽至此云咳逆甚氣已不屬予忽
記炙法試令炙之未食項平裕復來喜笑曰一炙遂瘥
其法乳下一指許正與乳相直骨間陷中婦人即屈乳
頭度之乳頭齊處是穴艾炷如小荳許炙三壯男炙左
女炙右只一處火到肌即瘥若不瘥則多不救矣
　　𦍑活散
止咳逆(案三困方有/丁香一兩)
　𦍑活　附子(炮/)　茴香(微炒兩/各半)　木香　乾薑(炮去/土)
　(各一/兩)
　　右毎服二錢水一盞鹽一捻同煎一二十沸帶熱
　　服一服止
治肺喘方
　蒲頽葉(㣲似棠葉尤柔厚背白似熟羊皮經冬不凋/花正如丁香蒂極細如絲倒懸之風吹則搖)
　(搖然冬末生花至春乃敷實一如山茱茰味酸可啖/與麥齊熟其木甚大呉人名半含江南名棠京師名)
　(紙錢毬襄漢/名黄婆嬭)
　　右一物為末毎服二錢或温水調下發時服有患
　　喘三十年者服之皆愈疾甚者服後胷上生小癮
　　疹痒者其疾即瘥一方用人參等分
　　硃砂膏
鎮心安神解熱及損𠻳血等疾
　硃砂(别細/研)　生犀　玳瑁　真珠末　蘇合香(用油/和藥)
　(亦/可)　銖艷粉(各一/兩)　牛黄　麝香　生腦子　硼砂
　　琥珀(别/研)　羚羊角　安息香(酒蒸去砂石别研/入藥  各半兩)
　金末(一分用/箔子研)　新羅人參　甘草(微炒兩/各一)　逺志(去/心)
　　茯苓(各半兩同參以/下四味  𢷬)
　　右都為細末拌和煉蜜破蘇合油劑諸藥為小錠
　　子更以金箔裹之磁器内蜜封毎用一皁子大食
　　後含丸衛尉葉丞得效并阿膠丸相雜服此藥治
　　血安神更勝至寳丹
　　蘂珠丹
鎮心空膈去八邪氣及婦人血攻寒熱等疾但驚憂成
病皆主之
　辰砂(一兩一分鳯尾草一握水研/汁煑砂一食乆水洗乾研)　桃仁(四十九/枚生)
　牛黄(一/分)　附子(一分半/紙裹煨)　安息香(一分蜜一分酒/少許煑成膏)
　麝香(二/錢)　阿魏(薄切/微焙)　木香(各半/兩)
　　右丸如豆大五七至十圓婦人桃仁醋湯下丈夫
　　桃仁鹽湯下侍郎簡之妻因悲憂病腹中有兩塊
　　皆如拳毎相衝擊則悶絶堅不可破臥嵗餘服此
　　藥兩塊皆失所在
　　至寳丹
本池州醫鄭感慶歴中為予處此方以其屢效遂編入
靈苑
　生烏犀　生玳瑁　琥珀　硃砂　雄黄(各一/兩)　牛
　黄　龍腦　麝香(各一/分)　安息香(一兩半酒浸重陽/煑令化濾去滓約)
　(取一/兩淨)　金箔(五十/片)
　　右丸如皁子大人參湯下一丸小兒量減舊說主
　　疾甚多此丸専療心熱血凝心膽虚弱喜驚多涎
　　眠中驚魘小兒驚熱女子憂勞血滯血厥産後心
　　虚怔忪尤效血病生薑小便化下
　
　
　
　
　
　
　蘇沈良方卷五
欽定四庫全書
　蘇沈良方卷六
　　　　　　　　　　　宋　蘇軾沈括　撰
　　四神㪚
治血氣心腹痛
　當歸　芍藥　川芎(各一/兩)　乾薑(半兩/炮)
　　右每服二錢煖酒調下予每作以療婦人氣痛常
　　以一服瘥
　　千緡湯
急下涎
　齊州半夏(七枚炮裂/四破之)　皂角(去皮炙/一寸半)　甘草(一/寸)　生
　薑(兩指/大)
　　右同以水一椀煑去半頓服沈待制興宗常病痰
　　喘不能卧人扶而坐數日矣客有見之者曰我曽
　　如此得藥一服瘥我以千緡酬之謂之千緡湯可
　　試為之興宗得湯一啜而愈
　　白雪丸
治痰壅胷膈嘈逆及頭目昬眩困倦脹痛
　天南星(炮/)　烏頭(炮去/皮)　白附子(生/)　半夏(洗兩各/二)
　　滑石(研/)　石膏(研/)　龍腦(研/)　麝香(研分各/一)
　　右麫和為丸極稀為妙如菉豆大每服三十丸薑
　　蠟茶或薄荷茶下予每遇頭目眩困精神懵冒胷
　　中痰逆憒憒如中酒則服此藥良久間如搴去重
　　裘豁然清爽頓覺夷暢食後服為佳
　　龍膽丸
解暴熱化涎涼膈清頭目
　草龍膽　白礬(燒沸定/各四兩)　天南星　半夏(各二兩半/以水浸切)
　(作片用漿水雪水鍾半同煑/三五沸焙乾取各秤二兩)
　　右為末麫糊為丸極稀為妙如桐子大每服三十
　　丸蠟茶清下食後臨卧服應痰壅膈熱頭目昬重
　　服之頓清嶺南瘴毒纔覺意思昬悶速服便解咽
　　喉腫痛口舌生瘡凡上壅熱涎諸證悉可服小兒
　　尤良
治内障眼　本草云熟乾地黄麥門冬車前子相得治
久患内障眼有效屢試之信然其法細擣羅蜜丸如桐
子大毎服温酒熟水任下然三藥皆潤難擣旋焙旋擣
和合異常甘香真竒藥也
　　還睛神明酒
　黄連(五/兩)　石決明　草決明　硝石　生薑　石膏
　　蕤仁　秦皮　山苿萸　當歸　黄芩　沙參
　朴硝　甘草(炙/)　芍藥　澤瀉　桂心　薺子　車
　前子　淡竹葉　柏子仁　防風　川烏頭　辛夷
　　人參　川芎　白芷　瞿麥　桃仁(去皮尖/雙仁)　細
　辛　地膚子(已上各/三兩)　龍腦(三/錢)　丁香(半/兩)　真珠(生/二)
　(十五/顆)
　　右㕮咀練囊盛用好酒五斗甕中浸之春秋十四
　　日夏七日冬二十一日食後服半合勿使醉吐稍
　　稍増之百日後明目如舊忌熱麫酢葵穢臭五辛
　　及猪魚雞馬驢肉生冷粘滑入房恚怒大勞大憂
　　愁大寒熱悉慎之惟不療枯睛損者破但白睛不
　　枯損服此藥更生瞳子平復如故出五符漢司空
　　倉元明兩目肓經十五年兩瞳子俱損翳出如雲
　　赤白膚肉如乳頭服此酒未滿百日兩目還得清
　　淨夜任針勝如未患時十倍晉大夫于公失明經
　　十二餘年不辨明夜兩目俱損無瞳子身年七十
　　服此酒一百日萬病除兩目明見物益明予表親
　　有病目者服此酒十餘日翳皆消盡
治諸目疾
　　用盛熱湯酒器銅器尤佳以手掬熨眼眼緊閉勿
　　開亦勿以手揉眼但掬湯冷即已若有疾一日可
　　三四為之無疾日一兩次沃令眼明此法最治赤
　　目及臉眥痒予自十八嵗因書小字病目楚痛凡
　　三十年用此法遂永瘥樞密邵興宗苦目昬用此
　　法踰年後遂能燈下觀細字大率血得温則榮釋
　　目全要血養若衝風冒冷歸即沃之極有益于目
　　㸃眼熊膽膏
　古銅錢(二十一/枚完用)　菊花(四/兩)　黄連　鬱金　黄蘗(各/二)
　(兩銀以上菊花揉碎黄連以下三物細剉用水二/升  石器中慢火熬至一升新布濾去滓入後藥)
　鉛丹　𤣥精石　井泉石　龍骨　不灰木　蕪荑
　(去/皮)　蕤仁(去/殻)　代赭石(各半/兩)　滑石　烏賊魚骨(去/堅)
　(處和各一兩中以上細研成膏粉入蜜六兩并前藥/汁  匀銀器  重湯煑六時辰再以新綿絞濾去滓)
　(入後/藥)　硼砂　麒麟竭　沒藥　青鹽　銅青(各半/兩)
　　川牙硝(一/兩)　乳香(一/分)　麝香　生龍腦(各一/錢)　水
　銀粉(二/錢)　熊膽(半/觔)　雄雀粉(七/粒)　碙砂(一錢/半)
　　右竝細研羅過再研如麫入前藥内再用重湯煑
　　如稀餳如要為丸即便熬可丸即丸如梧桐子大
　　每用一丸水化竝以銅筯㸃兩眥此本舒州甘露
　　山儼長老方治目疾殊聖久患瘀肉瞼爛諸疾㸃
　　此無不差者暴赤目風痒只㸃三兩次即差有人
　　瘀肉滿眼用此亦消盡清明如未病時熬藥須用
　　銀器皆須上品藥洗濯揀擇極細方有效
　　􁲼實散
治眼
　　􁲼麻子以栁木製磑子磨之馬尾篩取黄肉其烏
　　殻棄不用每十兩可得四兩精肉非栁木磑不能
　　去殻碾為末取豶豬肝薄切裛藥中令相著用緩
　　火炙肝熟為末臨卧陳米飲調下二錢一法煎釅
　　酸醋為丸每服二十丸一法取􁲼實内囊蒸一次
　　暴乾為末或散或蜜丸温水下予親家女子兒童
　　時病翳一目中五翳病十五年治之莫愈醫者皆
　　以為不可療之疾試用炙肝散十許日一翳消踰
　　月消盡
治眼齒　前日與歐陽叔弼晁無咎張文潛同在戒壇
余病目昬數以熱水洗之文潛曰忌㸃洗目有病當存
之齒有病當勞之不可同也治目當如治民治齒當如
治軍治民當如曹參之治齊治軍當如商鞅之治秦頗
有理故追録之
　　貍鳩丸
治内障青盲翳暈及時暫昬暗一切眼疾
　花鳩(一隻去毛腸/嘴足炙熟)　羊肝(一具/炒)　細辛　防風　肉
　桂　黄連　牡蠣　甘菊花　白蒺藜(各五/兩)　白茯
　苓　瞿麥(各四/兩)　羌活(三/兩)　蔓菁子(二升蒸/三炊)　蕤仁
　(半/升)　決明(二/合)
　　右煉蜜丸如桐子大每服二十至三十丸空心日
　　午臨卧茶酒下半月見效忌房事五辛豬雞魚蒜
　　楚醫陳中立雙盲數年服此視物依舊
偏頭痛方
　　裕陵𫝊王荆公偏頭痛方云是禁中祕方用生萊
　　菔汁一蜆殻仰卧注鼻中左痛注右右痛注左或
　　兩鼻皆注亦可數十年患皆一注而愈荆公與僕
　　言已愈數人
　　硫黄丸
治頭痛
　硫黄(二兩/細研)　硝石(一/兩)
　　右水丸指頭大空心蠟茶嚼下予中表兄病頭風
　　二十餘年每發頭痛如破數日不食百方不能療
　　醫田滋見之曰老母病此數十年得一藥遂效就
　　求得之十丸日服一丸十餘日後滋復來云頭痛
　　平日食何物即發答云最苦飲酒食魚滋取魚酒
　　令恣食云服此藥十枚豈復有頭痛耶如其言食
　　之竟不發自此遂瘥予與滋相識數嵗臨别以此
　　方見遺陳州懷醫有此藥丸如梧桐子大每服十
　　五丸暑暍懵冒者冰冷水服下咽即豁然清爽傷
　　冷以沸艾湯下
　　葫蘆巴散
治氣攻頭痛
　葫蘆巴(微/炒)　三稜(剉醋浸一宿炒/乾  各一兩)　乾薑(炮一/分)
　　右為末每服二錢温生薑湯或酒調下凡氣攻頭
　　痛一服即瘥萬法不愈頭痛如破者服之即愈尤
　　利婦人姻家有病瘧差後頭痛號呼十餘日百方
　　不效用一服如失小小頭痛更㨗
治鼻衂
　　取河陽石炭心如無只用光明者為末新水下立
　　止又法鼻左衂用緜塞右耳右衂塞左耳神應余
　　亦曽用之
　　刺薊散
治鼻衂
　大薊根(一/兩)　相思子(半/兩)
　　右每服十錢水一盞煎至七分去滓放冷服王朝
　　散女子大衂一日已昬不識人舉家發哭用藥皆
　　無效有人傳此方一服止
治鼻衂不可止欲絶者
　　用茅花無即以根代每服一大把剉水兩椀煎濃
　　汁一椀分二服林次中御史在楚中甞訪一故人
　　久之不出或問之云子婦衂血垂盡方救視未及
　　延客坐中一客云適有藥急令掇茅花一大把煎
　　濃汁一椀帶囊中取一小紅丸二粒茅花煎湯吞
　　下一服即瘥而不言其方後有人聞之曰此止是
　　茅花之功耳試復問之其人大笑曰誠如此紅丸
　　乃含香硃砂丸恐不信茅花之功以此為記耳予
　　在鄜延一將官卒病衂甚困以此療之即瘥又徐
　　徳沾教衂者急灸項後髮際兩筋間宛穴中三壯
　　立定蓋血自此入腦注鼻中常人以線勒頸後尚
　　可止衂此灸決效無疑
又方　用青蒿納鼻中即止
又方　治鼻衂久不止昬暈
　椶櫚皮(不以多/少燒灰)
　　右隨鼻左右搐之
　　緑雲膏
治口瘡
　黄蘖(半/兩)　螺子黛(二/錢)
　　右同研如碧玉色臨卧置舌根下一字嚥津無妨
　　遲明差凡口瘡不可失睡一夜失睡口瘡頓増
灸牙疼法
　　隨左右所患眉尖微近後骨縫中小舉臂取之當
　　骨解陷中灸五壯予目覩灸數人皆愈灸畢項大
　　痛良久乃定永不發予親病齒百方治之皆不驗
　　用此法灸遂瘥
服松脂法
　　松脂以真定者為良細布袋盛清水百沸湯煑浮
　　水面者以新竹罩籬掠取投新水中久煑不出者
　　皆棄不用入生白茯苓末不製但削去皮擣羅細
　　末耳拌匀每日早取三錢匕著口中用少熱水攪
　　潄仍以指如常法熱揩齒畢更以熱水嚥之仍以
　　潄吐如常法能牢牙駐顔烏髭也
水氣腫滿法　張微之屢驗(聖濟總録名/商陸荳湯)
　生商陸(切作/麻豆)　赤小荳(如商陸/之多)　鯽魚(三枚去/腸存鱗)
　　右二物實魚腹中取盈線縛之水三升緩煑赤荳
　　爛取去魚只取二物空腹食之以魚汁送下不汗
　　利即差甚者二日再為之不過三劑微之家乳姥
　　病水飲一劑愈
　　逐氣散
博濟治氣
　白商陸根(去粗皮薄切/陰乾或昞乾)
　　右為末黄顙魚三尾大蒜三瓣菉荳一合水一升
　　同煑以荳爛為度先食荳飲汁送下又以汁下藥
　　末二錢水化為氣内消省郎王申病水氣四體悉
　　滿不能坐卧夜倚壁而立服一劑卽愈
　　二薑散
治小腸氣
　髙良薑　乾薑(等分炮入分/留二分椎)
　　右一大錢用續隨子去皮細研紙裹出油取白霜
　　入一字將熱酒一盞入豬膽汁十數滴同調下一
　　服瘥
　　川楝散
治小腸氣下元閉塞不通
　川楝子(一兩和皮/破為四片)　巴荳(一兩并殻/搥令碎)
　　右用帶殻巴荳一兩搥令碎同和匀入銚内炒令
　　紫色取出去巴荳只取川楝子淨刷去末每服一
　　錢先炒茴香秤一錢令香用酒一盞沖更煎三五
　　沸去滓調川楝子末連進一服得下泄立瘥此方
　　同治逺年裏外膁瘡方于建安軍中人呉美得之
　　倉卒散
治小腸氣
　山梔子(四十九枚/燒半過)　附子(一枚/炮)
　　右每服二錢酒一盞煎至八分入鹽一捻温服脾
　　腎氣攣急極痛不可屈伸腹中冷重如石痛不可
　　忍自汗如瀉手足冰冷久不差卧欲死者服此藥
　　一劑甚者兩服瘥余自得效亦屢以治人皆驗
　　斷弓弦散
治小腸氣
　五靈脂　蒲黄(等/分)
　　右二物先用釅醋一合熬藥成膏以水一小盞煎
　　至六七分熱呷此又名失笑散療婦人血氣尤驗
　　曽有婦人病心腹痛欲死十餘日百藥不驗服此
　　亦愈
治小便數方　幷治渴
　　取純糯米糍一手大臨卧炙令軟熟啖之以温酒
　　送下不飲酒人温湯下多啖彌佳行坐良久待心
　　間空便睡一夜十餘行者當夜便止予嘗以為戲
　　術與人賭物用之如有神聖或言假火氣温水送
　　不然也大都糯稻工縮水凡人夜飲酒者是夜輒
　　不尿此糯米之力也又記一事予故人劉正夫罷
　　官閩州次建溪叩一大家求舍閉門不納既而使
　　人謝云其父有甚病不能延客劉問其狀曰疾渴
　　殆死矣劉許為其營藥俄而其子弟羣至求治其
　　父劉即燒藥與之明日來謝云飲藥一杯是夜啜
　　水減七八分此劉君目擊者其方用糯稻稈斬去
　　穗及根取其中心淨器中燒作灰每用一合許湯
　　一碗沃浸良久澄去滓嘗其味如薄灰汁乗渴頓
　　飲之此亦糯米縮水之一驗也故因附此
　　又方
治小便不通
　　琥珀研成粉每服二錢煎萱草根濃汁調下空心
　　服予友人曽小腸閉甚成淋每旋只一二滴痛楚
　　至甚用惡藥逐之皆不通王郇公與此藥一服遂
　　通人有病痔腸腫因不能尿候如淋疾他藥不能
　　通惟此法可治
　　茯苓散
治夢中遺洩
　　堅白茯苓為末每服五錢温水調下空心食前臨
　　卧服一日四五服方書言夢洩皆云腎虚但補腎
　　澁精然亦未嘗有驗予論之此疾有三證一者至
　　虚腎不能攝精心不能攝念或夢而洩或不夢而
　　洩此候皆重須大服補藥然人病此者甚少其餘
　　皆只是心虚或心熱因心有所感故夢而洩此候
　　差輕人之患者多是此候但服茯苓散自差予累
　　以拯人皆良驗又有少年氣盛或鰥夫道人極制
　　情欲因念而洩此為無病醫及攝生家多言夢寐
　　甚于房勞此殆不然予嘗驗之人之病天行未復
　　而犯房勞者多死至于夢寐則未嘗致困此決然
　　可知但夢寐自有輕重耳
　　香薑散
治久患脾泄
　生薑(四/兩)　黄連(一/兩)
　　右剉如荳大慢火一處炒令薑乾脆深赤去薑取
　　黄連為細末每服二錢空腹蠟茶清下不過二服
　　即愈
暴下方
　　歐陽文忠公嘗得暴下國醫不能愈夫人云市人
　　有此藥三文一貼甚效公云吾輩臟腑與市人不
　　同不可服夫人使以國醫藥雜進之一服而愈公
　　召賣者厚遺之求其方久之乃肯傳但用車前子
　　一味為末米飲下二錢匕云此藥利水道而不動
　　氣水道利則清濁分榖臟自止矣
治瀉痢方
　　肉荳蔲刳作甕子入通明乳香少許復以末塞之
　　不盡即用麫和少許裹荳蔲煨熟焦黄為度三物
　　皆研末仍以茶末對烹之
　　四神散
治痢
　乾薑　黄連　當歸　黄柏(皆炒分/各等)
　　右為末烏梅一箇煎湯調下二大錢水瀉等分赤
　　痢加黄蘖白痢加薑後重腸痛加黄連腹中痛加
　　當歸並空心食前服予家常作此藥夏月最獲用
　　大凡瀉痢宜食酸苦忌甘醎蓋酸收苦堅甘緩醎
　　濡不可不知也
　　芍藥散
治痢
　茱萸(炒半/兩)　黄連(炒/)　赤芍藥(各一/兩)
　　右三味水煎服
陳應之療痢血方
　　丞相曽魯公痢血百餘日國醫無能療者應之取
　　鹽水梅除核研一枚合蠟茶加醋湯沃服之一啜
　　而瘥又丞相莊肅梁公亦痢血應之曰此授水榖
　　當用三物散亦數服而愈三物散用胡黄連烏梅
　　肉竈下土等分為末蠟茶清調下食前空腹温服
　　樗根散
治水瀉裏急後重
　樗根皮(一/兩)　枳殻(半/兩)　甘草(一/錢)
　　右粥飲下二錢食前一服止
　　健脾散
治胃虚洩瀉老人臟洩尤效
　烏頭(炮三/分)　厚朴(薑汁/炙)　甘草(炙/)　乾薑(炮各/一分)
　　右服一錢水三合生薑三片煎至二合熱服幷二
　　服止予家嘗貯此藥治脾泄極驗
憲宗賜馬總治瀉痢腹痛方
　　生薑和皮切碎如粟米用一大盞幷草茶相對煎
　　服元祐二年歐陽文忠公得此疾百藥不效予傳
　　此方而愈
治腸痔下血如注久不差者
　　用市河中水毎遇更衣罷便冷沃之久沃為佳久
　　患者皆瘥予始得于信州侯使君曰沃之兩次即
　　瘥予用之亦再沃而瘥幷與數人用皆然神竒可
　　驚不類他藥無河水井水亦可
療寸白蟲
　錫沙(作銀泥者即以黄/丹代油和桐子大)　蕪荑　㯽榔(二物等/分為散)
　　右煎石榴根濃汁半升下散三錢丸五枚中夜服
　　旦日下予少時病白蟲始則逾粳米數嵗之後遂
　　長寸餘古説蟲長盈尺人即死以藥攻之下蟲數
　　合或如帯長尺餘蟠蜒如豬臟熠熠而動其末寸
　　斷輒為一蟲去病少已後數月復如初如是者數
　　回後得此方服之蟲悉化為水自此永斷
　
　
　
　
　
　
　蘇沈良方卷六
欽定四庫全書
　蘇沈良方卷七
　　　　　　　　　　　宋　蘇軾沈括　撰
　　小還丹
治背疽癰癤一切膿腫
　膩粉　水銀　硫黄(同研分/各一)　大巴荳肉(四十/箇)
　　右將巴荳單覆排銚底以三物按上巴荳令平以
　　瓷葢葢之四靣濕紙封慎勿令氣洩炭火四兩緩
　　緩燒時于水中蘸銚底少時又燒頻蘸為善其盞
　　上底内滴水一㸃如大荳乾則復滴以三滴乾為
　　度候冷研陳米飲丸作二十三丸熱水吞下疏下
　　惡物以白粥補之吳中徃徃用此活人曽無失者
　　柞葉湯
治發疽
　柞木葉(乾/)　荷葉(乾兩各/四)　萱草根(乾/)甘草節(生/)
　地榆(各一/兩)
　　右細剉每服半兩水二椀煎去半分二服早晚各
　　一服二服滓倂煎作一服有膿血在内自大腸下
　　未成者自消忌一切毒物有瘡者貼後藥
　通明牛皮膠(水半升/熬令化)　黄丹(入膠中煑三五/沸  各一兩)
　　右放温冷以鷄羽傅瘡口瘡即斂未成瘡者塗腫
　　處即内消丞相王荆公疽發背醫攻之皆不效漸
　　覺昬懵不省人事上元縣朝奉郎梁彦章有藥自
　　言其效如神荆公服之利下惡物一升許遂瘥乃
　　以方獻丞相予從丞相得之此藥常人服之並不
　　疏轉但逐膿血耳
療腫毒癰疽未潰令消已潰令速愈
　　草烏頭屑水調鷄羽掃腫上有瘡先以膏藥貼定
　　無令藥著瘡人有病瘡腫甚者塗之坐中便見皮
　　皺稍稍而消初塗病人覺冷如氷瘡乃不痛
　　白膏
登州孫醫方善消腫及墜擊所傷
　栁白皮(半兩洗/隂乾)　白蠟(四/錢)　黄丹(二/錢)　胡粉　當歸
　根(各三/兩)　油(四兩熱三/兩八錢)
　　右先熱油入桞皮候變色去滓入諸藥數攪良久下
治癰疽方
　忍冬嫩苖(一/握)　甘草(半兩/生用)
　　右忍冬爛研同甘草入酒一觔半砂瓶中塞口煮
　　兩食頃温服予在江西有醫僧鑒清善治發背疽
　　得其方用老翁鬚余頗神秘之後十年過金陵聞
　　醫王琪亦善治瘍其方用水楊藤求得觀之乃老
　　翁鬚也又數年友人王子淵自言得神方嘗活數
　　人方用大薜荔又過歴陽杜醫者治瘍嘗以二萬
　　錢活一人用千金藤過宣州寜國尉王子駁𫝊一
　　方用金銀花海州士人劉純臣𫝊一方用金釵股
　　此數君皆自神其術求其草視之葢一物也余以
　　本草攷之乃忍冬也古人但為補藥未嘗治疽其
　　用甘草煮飲之法製方皆同若倉卒求不獲只用
　　乾葉為㪚毎服三方寸甘草方寸酒煮服之亦可
　　然不及生者佳忍冬葉尖莖圓生莖葉皆有毛田
　　野籬落處處有之兩葉對生春夏新葉梢尖而色
　　嫩緑柔薄秋即堅厚色深而圓得霜則葉卷而色
　　紫經冬不彫四月開花極芬芳可愛似茉莉瑞香
　　初色白數日變黄毎黄白相間故一名金銀花花
　　開曵蕊數莖如絲故一名老翁鬚一名金釵股冬
　　間葉圓厚似薜荔故一名大薜荔可移根庭檻間
　　以偹急
治癰疽瘍久不合方
　　僕嘗讀本草露蜂房蛇蜕皮亂髮各燒灰每味取
　　一錢七酒調服治瘡久不合神騐僕屢試之燒灰
　　畧存性
　　雲母膏
　雲母(光明者薄/揭先煮)　硝石(研/)　甘草(各四/兩)　槐枝　柏
　葉(近道者/不堪)　栁枝　桑白皮(各二/兩)　陳橘皮(一/兩)　桔
　梗　防風　桂心　蒼术　菖蒲　黄芩　髙良薑
　　柴胡　厚朴　人參　芍藥　胡椒子　龍腦
　白芷　白芨　白斂　黄茋　芎藭　茯苓　夜合
　花　附子(炮上各半兩煎/已  㕮阻次)　松脂　當歸　木香
　麒麟竭　没藥　麝香　乳香(各半兩末/已上為)　黄丹(十/四)
　(兩/羅)　鹽花(五/錢)　水銀(二/兩)
　　右先煉油令香下雲母良久投附子已上藥候焦
　　黄住火令冷以緜濾去滓始下末皆須緩火常以
　　桞木箆攪勿令手濾畢再入鐺中進火下鹽花至
　　黄丹急攪須臾色變稍益火煎之膏色凝黒少取
　　滴水上凝結不粘手即下火先炙一磁器令熱傾
　　藥在内候如人體温以絹袋子盛水銀手彈在膏
　　上如針頭大以蠟紙封合勿令風乾可三二十年
　　不損發背先以敗蒲一觔水三升煮三五沸候如
　　人體温将洗瘡帛拭乾貼藥又以藥一兩分三服
　　取温酒下未成膿者即差更不作瘡瘰癧骨疽毒
　　穿至骨者用藥一兩分三服温酒下甚者即下惡
　　物兼外貼腸癰以藥半兩分五服甘草湯下未成
　　膿者當時消已有膿者隨藥下膿膿出後每日酒
　　下五丸桐子大膿止即住服風眼貼兩太陽腎癰
　　并傷折痛不可忍者酒下半兩老少更以意加減
　　五日一服取盡外貼包裹當時止痛箭頭在肉者
　　外貼每日食少爛菉豆箭頭自出虎豹所傷先以
　　甘草湯洗後貼每日一換不遇三貼蛇狗傷生油
　　下十丸桐子大仍外貼難産三日不生者温酒下
　　一分便下血暈欲死以薑汁和小便半升温酒下
　　十丸桐子大死者復生胎死在腹以榆白湯下半
　　兩便生小腸氣茴香湯下一分毎日一服血氣當
　　歸酒下一分每日一服中毒温酒洗汗襪汁每日
　　一服吐瀉出惡物為度一切癰疽瘡癰蟲虺所傷
　　並外貼忌羊肉
　　國史補言有白岑者療發背甚驗為淮南節度使
　　髙適脅取其方然不甚效岑後至九江為虎食驛
　　吏于囊中得其真方太原王昇之寫以𫝊布後魯
　　國孔南得岑方為王𫝊號靈方今具于後(案原方/傳寫缺)
　　吕君子西華洛陽人孤貧無家著作郎韋顒與其
　　先有舊以其子妻之應秀才五舉不第與同志張
　　元伯入王屋山時莫知者俄西華疽發背膿血被
　　身筋骨俱見告元伯曰吾将死矣幸扶至水傍俟
　　天命而已元伯無可奈何因從其言露卧數宿忽
　　有一胡僧振錫而至視其瘡曰膜尚完可治也乃
　　出合中藥塗于軟帛上貼四五日生肌八九日肉
　　乃平飲膳如故僧云吾將去他時慮發此疾無藥
　　療因示其方約令秘之西華頓首曰微吾師遺骸
　　丘畝矣雖力未能報願少伸區區可遽言别乎僧
　　曰始以君病而來今愈吾去矣安用報為乃去數
　　歩之間不復見西華歸以事白韋韋因請其方西
　　華不與韋知其終不可得乃白于攷功裴輝卿員
　　外請以名第啗而取之裴如其言西華對曰愚修
　　文以求名不沽方以求進竟下第而返後河南尹
　　聞之謂韋曰有一計取之韋曰何計曰陷于法禁
　　免其罪而購之逾月果罹其罪獄成引決親喻之
　　令出其所秘方可以免雪西華守死無求免之色
　　尹無奈何乃釋之西華知失攷功之旨又見薄于
　　外舅雖苦日甚而文趣轉疎如是經五稔見黜于
　　春官乃罷去薄遊梁宋間值姨弟李潛尉封丘淹
　　延半歳以酒食過量疽復發既篤欲以前方療之
　　懼人知之憂疑阻喪久不能決潛知意乃喻之曰
　　聞兄神授名方今病亟矣奈何懼潛見方之故忍
　　死而不治豈保生承繼之意耶西華不得已乃口
　　授之潛欲審其意皆三反而復之及藥成潛親傅
　　之尋疾平乃遊荆蠻不知所之潛于是手疏五十
　　本遍遺親識以矯西華之僻前潤州金壇縣尉得
　　其方嘗遊西蜀活將死者五六人每欲𫝊其事貼
　　于後以家故行役未諧此意貞元十年冬十月偶
　　于秋浦與霍愿同詣周南宅夜話既久言及方書
　　遂授之于周南令志之
方曰此發背者自内而出外者也熱毒中膈上下不以
蒸背上虚處先三五日隱脉妨悶積漸成腫治出皮膚
結聚成膿也其方如後(案此節文義不甚/可觧疑有錯落)
　白麥飯石(色黄類麥飯者尤佳炭/火燒取出醋中浸十遍)　白斂末　鹿角
　(二三寸截之不用自脱者元帶腦骨者/炭火燒煙盡為度杵為末  各等分)
　　右並搗細末取多年米醋于銚中煎並令魚眼沸
　　即下前件藥末調如稀餳以箆子塗傅腫上只當
　　瘡頭留一指靣地勿令合以出熱氣如未膿當内
　　消若已作頭當撮小若日久瘡甚肌肉損爛筋骨
　　出露即布上塗藥貼之瘡上乾即再換但以膈中
　　不穴無不差瘡切忌手按宜慎之劉夢得傳信方
　　亦有不及如此之備
　　小硃㪚
治癮疹久不瘥每發或先心腹痛痰噦麻痺筋脉不仁
　成塊赤土(有沙石者/不可用)　當歸(各等/分)
　　右冷酒調下二錢日三服兼用塗藥
　䕶火草(大葉者又/名景天)　生薑(和皮不洗/等分研)　鹽(量多/少)
　　右塗摩痒處如遍身癮疹塗發甚處餘處自消
治發瘡疹不透虚伏危困者
　　以人牙齒三五枚炙令黄為末乳香湯調下余目
　　見兩人用之皆一服瘥一方燒過温酒下亦可服
　　訖片時瘡便透
　　柴胡湯
治瘰􁣲
　柴胡　荆芥穗　秦芁　知母　當歸　官桂　藿
　香　甘松　敗龜(醋/炙)　川烏頭　地骨皮　白膠香
　白芍葯(以上各/半兩)　京芎藭(一/兩)　苧根(濕秤二/兩碎剉)
　　右藥並淨洗曝乾搗羅為末毎服二錢水一盞入
　　薑三片大棗一箇同煎七分去滓服早午食後夜
　　睡各一服三服滓又煎一服忌一切魚麫等毒仍
　　忌房事不善忌口及諸事者服此藥無騐又用貼
　　瘡藥石行根不以多少為細末用蜜調如膏藥用
　　貼瘡口兩三日一看頻易之此二方得于華亭陶
　　中夫宰君中夫先得柴胡一方用之如神又于里
　　巷醫處得此貼藥方相須暝若神契中夫在華亭
　　半年之間治二十餘人皆愈此予寓秀州所目見
　　者
又方
　　取鯽魚長三寸者去腸以和皮巴豆填滿腹麻皮
　　纒以一束稈草燒烟盡研硬米粥丸菉豆大粟飲
　　下一丸未利加一丸以利為度每日以此為凖常
　　令小利盡劑乃安甚者破者效尤速忌猪肉動風
　　物
　　祛風丸
治風毒瘰癧
　皁莢(三十枚十枚火燒過十枚塗酥/炙去皮子十枚水浸槌去滓)　何首烏(蒸/)
　乾薄荷　元參(各四/兩)　精羊肉(半/斤)
　　右以皁莢水煮肉使爛細研和藥為丸梧桐子大
　　毎服二十丸空心温酒下薄荷湯亦可伯父吏部
　　病瘰癧百療不差得此乃愈梁氏老嫗頷下有瘡
　　如垂囊閩僧嘉履病瘰癧服之皆半月愈此皆予
　　目擊者
　　地骨㪚
治惡瘡
　　地骨皮一物先刮去浮皮别收之次取浮皮下二
　　白粉為細㪚其白粉下堅赤皮細剉與浮皮一處
　　為麄末麄末細散各貯之每用麄皮一合許煎濃
　　汁乗熱洗瘡直候藥湯冷以軟緜裛乾乃用細㪚
　　傅之每日洗貼一次以差為期梓州路轉運判官
　　張君曾當胸下鋭骨端隱隱㣲痛後月餘漸有小
　　瘰子如豆粒久之愈大如栗遂潰膿成瘡痛楚不
　　可卧每夜倚物而坐至曉如此三年不瘥國醫仇
　　鼎沈遇明輩治之都不驗後赴梓州行次華隂道
　　中有舊相識華山道士武元亨來迎就客亭中見
　　之元亨首問胸瘡如何張答以未瘥元亨曰嘗得
　　一藥效驗無此久欲寄去不值便入聞當道過華
　　隂特來此奉候已數日今日方欲還山而公適至
　　殆此疾當瘥矣遂手授此方張如法用之始用藥
　　洗極覺暢適異常淋至夜深方用㪚傅瘡遂不痛
　　是夜得睡至曉自此毎夜一次洗貼瘡不復痛矣
　　然尚未歛間或一夜不洗貼則復發痛自此用之
　　便不敢闕凡四個月瘡雖尚在而起居飲食如常
　　一旦瘡忽痛通夕不寢淋之亦痛不止使人視之
　　瘡中一肉夥如石榴子痛已漸定數日間瘡口肉
　　已合自此遂瘥太學愽士馬君希孟之弟亦嘗患
　　瘡于胸腹間久不瘥瘡透腹見膜醫皆閣手得此
　　㪚用之即瘥揚州士人李君在太學手掌心生一
　　瘡日久掌穿透惟有筋骨謁假歸廣陵值張梓州
　　得方服之遂瘥此藥暫用未差切不可住要在勤
　　志不怠乃見竒驗小疔瘡腫疼痛只以枸把根生
　　剉煎濃汁熱淋亦效
治癩方
　苦胡麻(半升/别擣)　天麻(二/兩)　乳香(三/分)
　　右荆芥蠟茶下三錢忌鹽酒房事動風物凡一百
　　二十日服半月後兩腰眼炙十四狀此丞相長安
　　公家方醫人無數若頭面四體風瘡腫痒多汁者
　　只七八服即瘥予親試之
治遠年裏外臁瘡不差者
　㯽榔　乾猪糞(燒成性/各半兩)　龍骨(八/分)　水銀粉(少/許)
　　右三物為細末入水銀粉研勻先以鹽水洗瘡熟
　　絹裛乾以生油調藥如膏貼瘡三日一易三五易
　　定瘥忌食無鱗魚鮓熱麫凡脛内外瘡世謂裏外
　　臁瘡最難得藥此方併前治小腸氣方本建安軍
　　人呉美者後美犯偽印坐死司理參軍王炳之憐
　　其曉事常加存恤其人臨刑泣念曰生平有兩方
　　治疾如神賞賣以自給可惜死而不𫝊遂以獻炳
　　之屢用有驗予就炳之求得之(許孫二真人方用/定粉不用水銀粉)
　　(夏子益方多地骨皮一/味并用地骨皮煎湯洗)
　　火府丹
治下疰腳瘡
　甘遂(肥實連珠者一兩/薄切疏布囊盛)　芎藭(一塊剉/如豆)
　　右以紙籠香罏令至密不漏烟頂留一竅懸甘遂
　　囊于竅間其下燒芎藭一塊令烟熏甘遂燒過更
　　燃一塊芎藭盡取甘遂為末三十歳以上氣盛者
　　滿三錢虚者平二錢半羯羊腎一對㓟開勻分藥
　　末在内淨麻纒定炭火炙熟無令焦臨卧爛嚼温
　　酒下隨人酒量能飲一斗者可飲五升以髙物支
　　起雙腳一服即瘥
療久瘡
　　右用猪筒骨中隨以膩粉和為劑復納骨中泥裏
　　火煨香熟出先以温鹽水浴瘡乃傅之臨安陳令
　　𫝊極妙
治瘡疥甚者
　草烏頭(一兩每箇/四破之)　大豆(一兩/半)
　　右同入沙缾煮極爛毎服一片豆少許空腹下予
　　兄子病瘡偏體拘攣立不可卧卧不可起服此即
　　瘥
治隂瘡痒痛出水久不瘥
　銅錢(百/枚)　烏梅(七/枚)　鹽(二/錢)
　　右水一椀半煎至一椀熱洗
又方
　蠟茶　五倍子(等/分)　膩粉(少/許)
　　右先以漿水蔥椒煎湯洗後傅之未差再為之二
　　方相須用之無不即驗
治癬久患用之即瘥
　决明子(不以/多)
　　右為末加少水銀粉為㪚先以物擦破癬上以㪚
　　傅之立瘥
繫瘤法
　　右取稻上花蜘蛛十餘箇置桃李枝上候垂絲下
　　取東邊者撚為線子繫定瘤子七日候換瘤子自
　　落沈興宗待制家老姥病瘤如掌拳用此法繫之
　　至三四瘤子遂乾一夜忽失所在天明于枕邊得
　　之如一乾栗(袁當時方瘤落後以白花/蛇頭燒灰和輕粉傅之)
治甲疽弩肉裏甲膿血疼痛不瘥
　膽􁦝(燒/)
　　右先剔去肉中(案此句下/𫝊寫缺)傅藥瘡上縱有弩肉一
　　傅即乾落
續骨丸
　臘月猪脂(五/兩)　蠟(半斤以/二洗煎)　鈆丹(羅/)　自然銅　蜜
　陀僧(研細兩/各四)　白􁦝(十二/兩)　麒麟竭　没藥　乳香
　　硃砂(細研兩/各一)
　　右新鼎中先鎔猪脂次下蠟出鼎于冷處下蜜陀
　　僧鈆丹自然銅緩火再煎滴入水中不㪚更出鼎
　　于冷處下諸藥用桞箆攪勻瀉入甆盆内不停住
　　手攪至凝丸如弹丸且用笋皮之類襯之極冷收
　　凡折傷用一丸入少油火上化開塗傷痛處以油
　　單䕶之其甚者以燈心裹木夾之更取一丸分作
　　小丸熱葱酒下痛即止如藥力盡再覺痛更一服
　　痛即止骨折者兩上便安牙疼甚者貼之即止此
　　方小説所載有人遇異人得之予家每合以拯人
　　無不應驗
　　神授㪚
治傷折内外損
　川當歸(洗淨/别搗)　鈆粉(洛粉最上/  各半兩)　硼砂(二/錢)
　　右同研勻細毎服二錢濃煎蘓枋汁計調下若損在
　　腰以上先喫淡麫半椀然後取藥在腰以下即先
　　服藥後喫麫仍不住呷蘓枋汁更以糯米為粥入
　　没藥三錢拌和攤在紙上或絹上封褁損處如骨
　　碎則更須用竹夾定外以紙或衣物包之長安石
　　使君一日謁尹至闤闠中忽有人呼其姓石顧
　　之稠人中不及識明日過市復聞其呼顧其人近
　　在馬後問何以見呼其人曰我無求于人以爾有
　　難特來救爾昨日何以不應石辭謝之欲下馬與
　　語其人止之曰市中非下馬之所禠衣領中出一
　　書授之曰有難則用之稠人中遂引去石歸視之
　　乃此方也石到京師趨朝立馬右掖門外為他馬
　　所踢折足墜地又為馬踏手臂折舁至家屢氣絶
　　急合此藥服旦過半夜痛遂止後手足皆完復石
　　子為朝官知名闗中人徃徃聞此事熙寜中府界
　　教保甲時四方館使劉君提舉毎有墜馬或擊刺
　　所傷皆與藥用之即瘥好事者欲其方賂主方者
　　竊得止有兩物而無當歸湯悉同後予見兩浙提
　　㸃刑獄使者云親得其方于石君恐保甲主方者
　　隱其一味耳
筋斷須續者
　　旋覆根絞汁以筋相對取汁塗而封之即相續如
　　故蜀兒如逃走多刻筋以此續之百不失一
治骨鯁或竹木簽刺喉中不下
　　右臘月取鯇魚膽懸北簷下令乾有鯁即取一皁
　　角子再以酒一合煎化温啜若得逆便吐骨即隨
　　出若未吐更飲以吐為度雖鯁在腹中日久疼痛
　　黄瘦甚者服之皆出若卒求鯇魚不得蠡魚鱖魚
　　鯽魚皆可然不及鯇魚膽臘月收者最佳常有邏
　　卒食鷄鯁在腹中常楚痛但食粥毎食即如錐刺
　　如是半年支離幾死杖而後能起與此一服大吐
　　覺有一物自口出視之乃鷄骨首鋭如刺其尾為
　　飲食所磨瑩滑如珠
治諸鯁
　　以木炭皮為細末研令極細如無炭皮堅炭亦可
　　粥飲調下二錢日四五服以鯁下為度此法人家
　　皆用予在漢東乃目覩其神有劉晦士人鄰家一
　　兒誤吞一錢以此飲之下一物如大烏梅剖之乃
　　炭末裹一錢也池州徐使君極寳此方數數用之
　　未有不效者近歳累有人言得此方之效不復悉
　　載
火燒瘡方
　　北夢瑣言記云孫光憲家人作煎餅一婢抱孩子
　　擁爐不覺落火之上遽以醋泥傅之至曉不痛亦
　　無瘢痕定知俗説亦不厭多聞
毒蛇所傷方
　　朝野僉載記用艾炷當囓處炙之引去其毒氣即
　　瘥其餘惡蟲所螫馬汗入瘡用之亦效
　
　蘓沈良方卷七
欽定四庫全書
　蘇沈良方卷八
　　　　　　　　　　　宋　蘇軾沈括　撰
　　朱賁琥珀散
治婦人血風勞
　琥珀　沒藥　木香　當歸　芍藥　白芷　羌活
　　乾地黄　延胡索　川芎(各半/兩)　土𤓰根　丹皮
　　白朮　桂(各一/兩)
　　右件為末毎服二錢水一盞煎至七分益酒三分
　　復煎少時并滓熱服重疾數服則知效
　　麥煎散
治少男室女骨蒸婦人血風攻汪四肢心胸煩壅
　鼈甲(醋/炙)　大黄(濕紙裹/煨熱)　常山　柴胡　赤茯苓
　當歸(酒浸/一宿)　乾漆　白术　生乾地黄　石膏(各一/兩)
　　甘草(半/兩)
　　右毎服二錢小麥五十粒水一盞煎至六分食後
　　卧時温服有虚汗加麻黄根一兩此黄州吳官方
　　療骨熱黄瘦口臭肌熱盜汗極效麥煎散甚多此
　　方吳君寳之如希世之至珍其效可知
　　白术散
治婦人姙娠傷寒
　白术　黄芩(等分新瓦/上同炒香)
　　右為㪚每服三錢水一中盞生薑三片大棗一箇
　　擘破同煎至七分温服但覺頭發熱便可服三二
　　服即瘥惟四肢厥冷隂症者未可服此方本常州
　　一士賣此藥醫工皆論觔售去行醫用之如神無
　　人得其方予自得此治疾無有不效者仍安胎益
　　母子
　　肉桂散
治産後衆疾血氣崩暈腫滿發狂瀉痢寒熱等惟瀉而
吐者難瘥
　黑豆(炒熟去/皮二兩)　肉桂　當歸(酒/浸)　芍藥　乾薑(炮/)
　乾地黄　甘草　蒲黄(各一/兩)
　　右温酒調下二錢日三服疾甚者三服瘥無疾日
　　二服七日止
　　大黄散
治産後血暈及傷折内損婦人血癥血瘕
　羊脛炭(燒赤酒淬/十  五兩)　大黄(小便浸七日旦易日/足濕紙裹煨熟切焙)　巴
　荳肉(漿水煮黄色焙/  各三兩半)　半兩錢(燒赤米醋淬為粉新/水措過取細者二兩)
　(一/分)
　　右和研一日每服半錢當歸一分便煎濃稍温調
　　下産後血暈百病且當逐血者至甚乃服口噤者
　　斡開灌下後識人更一服累經生産有血積癥癖
　　塊及敗血風勞寒熱諸疾當下如爛猪肝片永無
　　他疾墜擊内損當歸酒下一字有某墜下折脅當
　　折處陷入肌中痛不可忍服此藥如人以手自内
　　拓之筋骨遂平
　　澤蘭散
治婦人産乳百疾安胎調氣産後血暈衂血血積虚勞
無子有子即墮難産子死腹中胎衣不下血注遍身生
瘡經候不調赤白帶下乳生惡核咳嗽寒熱氣攻四肢
處女任脈不調等常服益血美飲食使人安健有子
　澤蘭(嫩葉/九分)　石膏(八分/研)　當歸　赤芍藥　川芎(㣲/炒)
　　甘草(炙/)　白蕪荑(各七/分)　生地黄(六/分)　肉桂(五/分)
　厚朴(薑/炙)　桔梗　吳茱茰(炒/)　卷柏并根　防風
　白茯苓　柏子仁　細辛(各四/分)　人參　白芷(炒/)
　白术(米泔浸一宿/切麩炒黄色)　藁本　椒紅　乾薑(炒/)　烏頭
　(炮/)　黄茋　五味子(各三/分)　白薇　丹參　阿膠(炒/)
　(各二/分)
　　右為細末空心熱酒調下二錢予家婦人子女羸
　　弱多疾者服此藥悉瘥
治褓中小兒臍風撮口法每視小兒上下齗當口中心
處若有白色如紅豆大此病發之候也急以指𤓰正當
中搯之自外達内令斷㣲血出亦不妨又于白處兩盡
頭亦依此掐令内外斷只掐令氣脈斷不必破肉指爪
勿令太銛恐傷兒甚予為河北察訪使日到趙郡有老
人來獻此法云篤老惜此法將不𫝊願以濟人詢之趙
人云此翁生平手敕千人兒矣環趙數邑人皆就此翁
治應手皆愈
　　黒神丸
治小兒急驚慢驚風
　膩粉(一錢/半)　墨土　白麫　蘆薈(炙錢各/一)　麝香
　龍腦　牛黄　青黛　使君子(去殻麫裹煨/熟  各五分)
　　右麫和丸梧桐子大每服半丸薄荷湯研下要痢
　　即服一丸楚州小兒醫王鑑賣此藥致厚産鑑神
　　之未嘗𫝊人予得之乃常人家睡驚丸小不同耳
　　治驚風極效前後用之垂死兒一服即瘥
　　青金丹
治小兒諸風諸疳諸痢
　青黛(三分/研)　雄黄(研/)　胡黄連(各二/分)　硃砂　(研/)　膩
　粉　熊膽(温水/化)　白附子　蘆薈(研分各/一)　麝香(研/半)
　(分/)　蟾酥　水銀(各皁/子水)　鉛霜　龍腦(各一/字)
　　右同入乳鉢内再研令勻用豶豬膽一箇取汁熬
　　過浸蒸餅少許為丸黄米大曝乾一嵗可服二丸
　　量兒大小増之驚風諸癎先以一丸温水化滴鼻
　　中令嚏戴目者當自下瘛瘲亦定更用薄荷湯下
　　諸疳粥飲下變蒸寒熱薄荷湯下諸瀉痢米飲下
　　疳蚘咬心苦棟子煎湯下鼻下赤爛口齒疳蟲口
　　瘡等乳汁研塗病疳眼雀目白羊子肝一杖竹㓟
　　開納藥肝中以麻縷纒米泔煮令熱空腹服乳母
　　常忌毒魚大蒜雞鴨猪肉此丸療小兒諸疳至良
　　予目見小兒病疳瘠盡但粗有氣服此或下蟲數
　　合無不即瘥而肥壯無疾幾能再生小兒也
　　桔梗散
治小兒風熱及傷寒時氣瘡疹發熱等症
　桔梗　細辛　人參　白术　括􁌸根　甘草(炙/)
　白茯苓　芎藭
　　右等分為末毎服二錢水一盞薄荷二葉同煎七
　　分三嵗已下兒作四五服五嵗已上分二服予家
　　常作此藥凡小兒發熱不問傷寒風熱先與此散
　　服往往輒愈兼服小黒膏尤善　此桔梗散與活
　　人書方同名惺惺散孔氏家𫝊云惺惺散加鈎藤
　　蟬蜕與小兒喫甚妙理上壅風熱
　　小黒膏
治小兒傷寒風癎
　烏頭　天南星(大者燒通赤入小瓶内濕紙宻口令/火滅取刮之中心存白處如皁莢子)
　(大為度須燒數枚擇中/度者可用  各一枚)　薄荷　元參(末錢各/五)
　　右蜜和葱白湯下荳許頻服筋緩急加乳香同葱
　　白煎湯潤州傅醫賣此藥累千金余家小兒傷寒
　　風發熱與二三丸令小睡及寤則已涼矣
治痘瘡欲發及已發而陷伏者皆宜速治不速毒入臟
必致困宜服此
　豬血(臘月取瓶盛/挂風處令乾)
　　右取半棗大加龍腦大荳許温酒調下潘醫加菉
　　荳英粉半棗塊同研病㣲有即消甚則瘡發亦愈
　　予家小女病傷寒但腹痛晝夜號呼手足厥冷形
　　症極惡肘瘡倒發予疑為醫以藥伏先不畜此藥
　　急就屠家買少生血時盛暑血至已敗惡無可奈
　　何多以龍腦香和灌之一服遂得少睡須㬰一身
　　皆瘡㸃而安不爾幾至不救痘瘡欲無瘢頻掲去
　　勿令隐肌乃不成瘢縱掲傷有㣲血但四面膏塗
　　無苦也瘡痂不可食雞鴨卵食即盲瞳子如卵色
　　其應如神不可不戒也
治小兒豌荳瘡入目痛楚恐傷目
　　用浮萍隂乾每服一二錢隨兒大小以羊子肝半
　　箇入盞子内以杖子刺碎爛投水半合絞取汁調
　　下食後服不甚者一服瘥已傷目者十服瘥邢州
　　杜醫用此藥前後效者甚多
　　辰砂丸
治小兒驚熱多涎痰瘧久痢吐乳午後發熱驚癎等疾
　辰砂　粉霜　膩粉(各一/分)　生龍腦(一/錢)
　　右軟糯米飯為丸菉荳大一歳一丸甘草湯下大
　　人七丸
治小兒走馬疳唇齒瘡爛逡巡狼狽用此即瘥
　砒霜　粉霜(二物先/研極細)　石灰(羅過/次研)
　　右等分相合左右轉研各千下當極膩如麫每以
　　雞羽尖挑少許掃瘡上其瘡即乾慎勿多用恐入
　　腹中有大毒慎之海州東海縣民家賣此藥每一
　　日只一掃如米許大無不差者
　　麝香散
治小兒走馬疳牙齦腐爛惡血口臭牙齒脱落
　黄連(末三/錢)　銅綠　麝香(各二/錢)　水銀(一錢煮棗/一枚同研)
　　右潄口浄以藥傅瘡上蘭香葉覆之内蝕為坎者
　　一傅即生肉
　　牛黄煎
治小兒諸疳諸痢食傷氣脹體羸頭大頭髪作穗壯熱
不食多困齒爛鼻瘡等疾
　大蚵蚾(一枚去皮骨腹胃炙為末無灰/酒一盞豶豬膽一枚同煎成膏)　訶子(炮/)
　使君子　胡黄連　蟬殻(不/洗)　墨石子　蘆薈　蕪
　荑　熊膽　硃砂　夜明砂　雄黄(各一/分研)　木香
　肉荳蔲(春夏各半分/秋冬各一分)　牛黄(二/錢)　麝香(一/錢)　龍腦(五/分)
　　右為丸如麻子大飲下五七丸驚疳金銀薄荷湯
　　下肝疳腹脹桃仁茴香湯下疳蟲東引石榴苦棟
　　根湯下五歳以上十丸此藥尤治疳痢脇熱而痢
　　者不可服
　　吳婆散
治小兒疳瀉不止日夜通數不記漸漸羸瘦衆藥不效
者
　黄栢(蜜/炙)　黄連(微/炒)　桃根白皮　蕪荑(去皮各/一分)　木
　香　厚朴(薑汁/炙)　丁香　槟榔(各一/錢)　没石子(一錢/半)
　　楝根白皮(七/分)
　　右為末每服一字三歳以上半錢五六歳一錢用
　　紫蘇木𤓰米飲調下乳食前一日三服予家小兒
　　曽有患瀉百餘日瘦但有皮骨百方不瘥有監兵
　　鍾離君見之曰何不服吳婆散立可瘥也予因問
　　吳婆散何藥曰古方也人家多有之乃問求方合
　　與兩三服便效又一孫男亦疳瀉勢甚危困兩服
　　遂定若病深者服一兩日間決瘥此藥若是疳瀉
　　無不驗者藥性稍温暴熱瀉者或不相當
　　寒水石散
治小兒之病多因驚則心氣不行鬱而生涎逆為大疾
宜服常行小腸去心熱兒自少驚亦不成疾
　寒水石　滑石(水研如泔揚去粗者存細者/瀝乾更研無聲  各三兩)　甘草
　(一兩/生)
　　右量兒大小熱月冷水下寒月温水下凡被驚及
　　心熱不可安卧皆與一服加龍腦更良
　　小硃砂丸
治小兒驚積鎮心化涎
　硃砂(一/分)　巴荳(三十粒去皮/膜出盡油)　半夏(湯洗七徧為/末炒二錢)
　杏仁(五枚炮/去皮尖)
　　右麫和丸如菉豆大二歳一丸荆芥薄荷湯下三
　　歳二丸五歳三丸如驚伏在内即行盡仍舊藥出
　　如無驚藥更不下
　　妙香丸
治小兒虚中積潮熱寒熱心腹脹滿疼痛
　辰砂(一兩/研)　牛黄　生龍腦　麝香(各一/分)　粉霜
　膩粉(各一/錢)　金箔(十四/片)　蠟(二/兩)　巴豆(一百二十/箇肥大者)
　　右丸量虚實加減龍腦漿水下夜半後服臟虚即
　　以龍腦米飲下毎服三丸如小荳大藥勢緩即按
　　令匾疾堅者加至十丸皆以針刺作數孔以行藥
　　力小兒取積丸如菉荳治小兒吐逆尤效此藥最
　　下胸中煩及虚積
治小兒臍久不乾赤腫出膿及清水
　　右用當歸焙乾為末研細著臍中頻用自差予家
　　小兒當病臍濕五十餘日貼他藥不差聖恵有十
　　餘方試之亦不效至此方一傅而乾後因尿入瘡
　　復病又一貼愈
治小兒熱𠻳
　馬牙硝　白礬(各半/斤)　黄丹(一/分)
　　右同研入合子固濟火燒令紅覆潤地一夜再研
　　加龍腦半錢甘草湯下一字或半錢
治小兒疳肥瘡多生頭上浸淫久不差及耳瘡等悉主
之
　石菉　白芷(等/分)
　　右以生甘草洗瘡傅藥一日愈
　
　
　蘇沈良方卷八
