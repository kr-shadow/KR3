#+TITLE: 廣川畫跋-宋-董逌
#+DATE: 2016-06-11 12:23:24
#+SOURCE: github.com/kanripo/KR3h0029 master aae03c7c                
欽定四庫全書　　　　　子部八
　廣川畫跋　　　　　　　藝術類一(書畫之屬/)
　　提要
　　　　(臣/)等謹案廣川畫跋六卷宋董逌撰􁍠在宣
　　　　和中與黄伯思均以考據賞鑒擅名毛晉嘗
　　　　刋其書跋十卷而畫跋則世罕傳本此本為
　　　　元至正乙巳華亭孫道明所鈔云從宋末書
　　　　生寫本録出則當時已無鋟本矣紙墨嵗久
　　　　剥蝕然僅第六卷末有缺字餘尚完整也古
　　　　圖畫多作故事及物象故逌所跋皆攷證之
　　　　文其論山水者惟王維一條范寛二條李成
　　　　三條燕肅二條時記室所收一條而已其中
　　　　如辨正武皇望仙圖東丹王千角鹿圖七夕
　　　　圖兵車圖九主圖陸羽㸃茶圖送窮圖乞巧
　　　　圖勘書圖擊壤圖没骨花圖舞馬圖戴嵩牛
　　　　圖秦王進餅圖留𤓰圖王波利獻馬圖引據
　　　　皆極精核其封禪圖一條立義未確娵魚圖
　　　　一條附會太甚分鏡圖一條拘滯無理地獄
　　　　變相圖誤以盧棱伽為在吳道元前皆偶然
　　　　小疵不足以為是書累也乾隆四十五年五
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　廣川畫跋卷一　　　　　　宋　董逌　撰
　　書封禪圖後
祕閣蔵封禪圖舊矣崇寧三年曝書石渠發奩出之蓋
大中祥符元年章聖皇帝有事于泰山者也龍旂千節
豹尾萬纛天清地夷日開月闢諸福畢應形埶呈露羽
衛威儀稽自典禮此帝王之盛節雖恨不出此時得與
諸儒參定大典猶幸按圖識之可以想望追念跂慕於
一時也既而嘆曰臣等幸生太平時庀職麟臺得以文
墨編摩論著國典朝廷禮文宜有知也然封禪告成號
為大禮自昔不見於經故展采錯事用於臨時諸儒不
能深究則天子建中和之極以立制度其說未可考也
古之言曰鄗上距黍北里文禾三脊之茅比行之鰈鳳
皇在庭麒麟在郊然後可以講事蒲車之駕苴稭之席
掃地而祀封土於山然後可以講禮石函金冊玉牒銀
繩範金之泥刻玉之章增太山之髙以報天附梁父之
厚以報地然後為盡登封之制是果禮之謂耶今考於
圖則雜取於秦漢之制矣如藉用藁秸尊以瓦甒則有
類於郊祭祀壇以祀上帝侑太祖以從祀則其禮有類
於明堂柴於東方遍於羣神建壇八十一尺則類於巡
狩分陛四面土用五色則類於太社之制皮弁搢紳射
牛行事則有類於祀太一之禮壇場圭幣萬車象馬駵
駒羝羊則類於泰祝之祠然後禮書不備諸儒刺取六
經以立王制雜列於事天之儀凡國之大祭祀之禮咸
取偹焉是求所謂易姓奉度繼崇功之禮者也(河圖/真紀)傳
曰(崔靈/㤙)自皇帝堯舜以至三代各一封禪未有中修其
禮然自三代用事於岱宗者七君而漢光武孝安唐高
宗𤣥宗皆非易姓是於禮不得封而秦始皇帝漢武帝
又皆溺於方士説以封禪為不死之名是雖行其事而
不得其禮者也唯貞觀用事於禮為可封房喬定禮悉
取建武遺文至樂歌降神悉用郊丘之祠雖采韋安仁
説然後封禪歌時邁則自不類經曰知禮樂之情者能作識
禮樂之文者能述斟酌情文考合經義恐非房喬所能
任也然是圖也其惟秦漢之間區區而講於禮文者雖
未盡合六經比之唐貞觀間則其有據矣惜哉禮司學
官論議拘儒不能超度漢唐使甚盛之舉猶有歉於三
代者臣切恥焉昔唐集賢御書院有開元東封圖晉國
公度得其本以進且曰祖宗盛事紹復有期所以寫成
此圖輙敢上獻徵史氏之失纂禮容之要唐之諸臣如
裴度者知所以事君矣至於求封禪之圖以幸告成岱宗
豈汩於流俗而不知考於禮乎况唐在貞觀以告岱宗
開元行之尚誰告邪舉前王既往之失而期後王之為
過舉不亦悖哉惜夫不知學術其弊至此
　　書武皇望仙圖
祕閣有武皇望仙圖軒縣業虡撞牙樹羽升龍舞鶴卿
雲瑞霧按曲奏技者皆霞衣雲裳日月冠簁捲雲履步
摇諸于垂佩錯囊鴈進蟻行羅布殿上舊傳漢武帝㑹
西王母也然庭下装倡者復有武皇㑹王母設位庭上
嚴深更得冠通天而袍絳紗者開軒正御意色遐想愴
怳自失余以畫考之殆唐武宗仙樂圖也聞之前史武
皇初鋭精政理剗削蠧弊誅叛討逆四方大定其後怠
於政事肆欲游幸崔魏公曰陛下聴政餘暇行幸稍頻
射獵擊踘角觝䢪捷之技不離左右累聞諫官上疏願
賜省覽自後帝親萬幾倖門壼淵去如薙草内臣耆舊
相顧曰劉行深楊欽義敗風棄本而致於斯因幸教坊
撰孝武宴瑶池曲廣台容倡曳雲環仙袂星冠月帔鶴
駕龍軒偶漢武對王母舉流霞桮歸武帝(闕/)長生樂奏
霓裳羽衣曲太和萬壽樂上若有感者繼幸兩軍皆恢
張新意窮奢極侈互進神仙樂於是上惘然有遺天下
意飄然若神仙可接袂而升也故趙歸真得以左道熒
惑上聴即此圖是也夫佞邪之移人必待見所欲焉然
後能變人之思慮意好也至於意好已移則佞媚實中
欲其虚明内照不蔽於外不可得也惟英明睿斷其剛
有以勝天下者則雖可欲競前不立知見故物有至者
過而有不留則物自無進矣然天下豈無多欲而累者
哉則不能㫁知見意者未有不蔽於惑也傳曰佞猶膩
也人主未嘗近膩而嘗以逺膩為意則正慮勝矣苟持
正慮者不剛則心惑意移物隨蔽焉彼佞衺投人遇隙
乗之則其受入也甘矣㑹昌之禍殆此圖發之昔之傳
此者將為後王龜鑑則其名之失不可不正
　　書東丹王千角鹿
祕閣有李贊華畫鹿角直而岐出若斜藤相扶而生長
三倍其身觰觸開立羣角森列故畫錄號千角鹿其實
則角上而横出者衆也崇寧四年詔下祕閣收其畫以
入使者疑其状且求其説古有是類者當得其名以備
顧問所及余謂邪希有鹿兩頭而角且千(雜/俎)雲南郡有
神鹿一身兩頭而角衆列(華陽/志)合浦有鹿頟帶斜藤一
枝四條直上各丈人以為角條支桃枝一角者為天禄
兩角者為辟邪道書有五頭鹿其角且十皆古者異鹿
也此畫得之殆以為瑞應而出者邪希錄謹上(阿保機/攻勃海)
(取扶餘一城以為東丹國以長子人皇王突欲為王阿/保機死述律立次子耀屈之突欲奔唐明宗賜姓東丹)
(更其名曰慕華長興二年/賜姓李更其名曰贊華)
　　書楊傑摹地獄變相後為王道輔跋
廬山歸宗寺刻吳道𤣥畫地獄變相無為楊次公叙其
後曰張孝師入㝠得識所見為畫隂刑陽囚衆苦具在
痠慘悽惻使人畏栗吳生就其畫增益成此圖世或疑
之謂自西方之學入中國久矣梁大同寺圖諸經變並
吳人張僧繇為之自是地獄之説繁然滋蔓前世畫工
如陳静眼傳於寳教盧楞伽傳於化度盡在吳生前其
後張孝師畫於浄法寺孝師在唐以畫知名謂鬼神
地獄可入能品自與當時名手並不可謂畫不工而道
𤣥改而成此豈不知吳生與孝師並以此顯於唐哉况
陳盧又或先此百年矣此可謂其説始孝師邪景公老
僧傳云親見吳生畫時京師屠酤魚罟之輩見者亦皆
懼罪改業人謂此於世教有助校其時孝師乃出吳生後
此似不知考也
　　書樂昌公主分鏡圖後為陳彦郛跋
晉人嫁女美其媵秦人至薄其婦而厚其妾君子謂不
善為女謀齊敬君思其妻感之於畫王因知其美而奪
之君子謂不知為婦計此雖事出一時不足責然其為
後世戒者逺矣世有惑者蹈失就誤方且自以其智為
勝人逺甚不知循禍途而守患基其弊甚矣觀此圖便
知亂亡同軌有足傷者方其逃難兵戈間不能杜閉房
闥保蔵妻妾至攜持就道已是放寳玉於塗路而幸盜
者不搏而取之亦失計也又况以形容寓畫圖出之道
路招禍以待其至是販婦求售之謀也其奪於人宜矣
至於分鏡以誓嘗為一笑不知訪之章臺已異於初知
其為晉人齊人之計也昔趙憙遭亂迺泥塗附其婦面
竟以是免徳言為慮不知出此其愚知相去豈特尺寸
間邪隋嘗以陳主妹賜楊素本事集稱師行奪之素知
國主妹受以為妾與奪之兵戈間一也誠歸其夫猶是
一節可稱史不書者未可信也此畫唐人為之蓋据本
事説也
　　書燕仲穆山水後為趙無作跋
明皇思嘉陵江山水命吳道𤣥往圖及索其本曰寓之
心矣敢不有一于此也詔大同殿圖本以進嘉陵江三
百里一目而盡逺近可尺寸計也論者謂丘壑成於胸
中既寤則發之於畫故物無留跡景隨見生殆以天合
天者邪李廣射石初則沒鏃飲羽既則不勝石矣彼有
石見者以石為碍蓋神定者一發而得其妙解過此則
人為己能知此者可以語吳生之意矣仲穆於畫蓋得
於此
　　書百牛後
一牛百形形不重出非形生有異所以使形者異也畫
者為此殆勞於知矣豈不知以人相見者知牛為一形
若以牛相觀者其形狀差别更為異相亦如人面豈止
百邪且謂觀者亦嘗求其所謂天者乎本其所出則百牛
蓋一性耳彼為是觀者犉牰犚牧犈犢牬犌觰角耦蹄
仰鼻垂胡掉尾弭耳豈非百體具於前哉知牛者不求
於此蓋於動静二界中觀種種相隨見得形為此百狀
既已寓之畫矣其為形者特未盡也若其岐胡壽匡豪
筋旄毛上阜輟駕下澤是駈畜勇槽側息憤塲隅怒於
泰山神於牛渚白角瑩蹄青毛金鎖出河走踢曳火衝
奔渚次而飲岸傍而鬭摻尾而奏八闋叩角而為商歌
飯於魯閻之下飲於穎陽之上虎鬭而蛟争劍化而樹
變獻豆進芻隂虹厲頸果有窮盡哉要知畫者之見殆
隨畜牧而求其後也果知有真牛者矣
　　書惠禪師松林圖
惠逺師藏松林圖江南舊工也或為詩繫之他日屬余
書以叙得之源流或詆曰玩物累心不能忘愛於此亦
敝矣子又書以號之豈不益人之惑重其累乎昔𤣥覽
師得心外法忘己忘物不留怨欲張璪嘗畫其庭作古
松以為觀美符載聞而贊之術象以詩繫其後世謂之
三絶翌日𤣥覽見而漫之曰無事疥吾壁也是意好者
豈當留於胸中邪况又滯於一物而不釋哉余應之曰
苟内誠解矣雖物有衆至呈象露形不能為累彼養於
中者湛然凝寂不立標的故物無留鏃焉豈復以人之
疥者為己之疥哉予試觀之謂不能忘壁之疥而謂能
忘物之累者果知其不為心疥乎
　　書駁馬圖上
劉原父為北使㑹有獸馬形出道間食虎豹北人不知原
父曰此駁也倨牙食虎豹以爾雅為説後令畫者圖其形
象視之則異獸矣以形色考之當如白馬而黒尾今畫者
異之不知果何据哉大鵲食蝟蝟食鵕䴊鵕䴊食駁駁食
虎自駁至鵲世不嘗見矣則畫者亦何可責其不失形似
哉晉平公乘駁馬􁀙虎伏而不動齊桓公乘駁馬虎見而
伏然則駁亦馬乎其為異狀者過也(山海經駁馬身一/角虎爪郭璞謂誤)
　　書秦宮對鏡圖後
秦有儛谿方鏡號照骨寳其在咸陽宮則縣以照膽察
防奸滛謂六國美人方當充滿八十里宮中彼對鏡者
豈非玩於神鏡自相蚩侮將宮人衆盛粉白黛黑者以
妝為嬉娛戯狎而競於餘照者哉畫者不盡於彼而得
其意可以放像取也視圖盤空架横大若栒簴副以五
色其上千年古字相周下環列八卦二十八宿金檠銀
𢃄卻月向風房中鏡列下有鏡奩駢雜參錯十行為對
舉鏡照景景出無窮每一景中作一相以形求者鏡
盡而形不能盡也初為楚妝者人蓋二十有八揜秦袖
捧吳頰者半之牽齊衫著越釧帖鬢㸃眉者纔又半也
而形陊鏡中與鏡相出為相千萬觀者眩惑迷落圖中
至不能計者循視其初不離一鏡此畫工之妙用也放
示羣相攝制衆景殆所謂凝於神者乎故有笑殘黄之
不正訝夜粧之猶錯宿鬟尚卷殘粉已薄無復唇朱纔
餘眉蕚靨上星稀黄中月落畫此圖中可以見秦宮之
盛麗雖謂明星熒熒詞不為過也
　　書以妾換馬圖後
莊子論心則戒曰移是今之人也請言移是則寢與偃
偃亦無有定處也猶用者各有適世不知此反以移是
為貴者可勝道邪此圖有以妾換馬者世固疑之余意
其慕追風逐電之時則不復顧娥眉靡曼之為麗各以
其時貴也豈以二者於此各得其欲而以移是貴哉昔
見簡文詩誰言似白玉定是媿青驪又見劉子威詩龍
驂來甚易烏孫去實難鸞膠猶妾有請為急弦彈又見
庾肩吾詩似鹿將含笑千金㑹不俱或謂愛妾換馬非
真有其事風人所以託也余觀魏人曹彰嘗道逢驄馬
愛之謂其主曰余有美妾可換惟君所選馬主指其一
彰遂以予之當時人譏其愛好異尚此圖豈得於是而
為之也哉故知有其實也
　　書娵魚圖
成都府官給娵魚圖陳于宴㕔有疑其名者或謂爾雅
諸書無娵魚名不知何以得之余復而質之於書郝隆
有言娵隅躍清池蓋西南蠻號魚為娵隅方言不叙見
惟此詩得之殆傳者譌耶此圖為大小魚數十形此固
不一種理不可以一魚名之説古無娵魚則疑此或傳
之夷人矣衆相為然屬余為書以告
　　書吳生地獄變相後
工技所得雖以藝自列必致一者然後能造其微至於
妙解投機精潜應感則械用不存而神者受之其有轍
迹而可求哉吳生初為此圖請裴旻纒結舞劒因其陵
厲倐通幽𡨕至於騰太白之光徴蓐收之耀雷厲風揮
英精互繞劒擊電光透空而下執鞘承之衆大怪駭於
是賈其逸藝潛發神明寓之於畫魔魅化出恢詭形見
李光謂道𤣥平生得意在是夫以道子書畫自號絶藝
不可以繩尺約之况此得之縣解者世可復眦睨於其
間哉三階舊墨廢毁久矣賴此本見其位置雖搨臨不
得盡其妙用然物形械具猶有尺度可校則功用之力
當有得其餘習者可以論其形似也
　　列子御風圖
列子御風世有圖其説者崇寧五年官試畫學生監試
學士疏出本文為目俾試者圖之明日來上悉風脚雨
埶濃雲重煙空中人立埶若將陊蓋無能得其意者他
日有持古畫者作草樹相依層疊逺近披拂靃靡假為
游雲飛霧衣隨蹁躚扶摇上下輕重相映放乎有羽服
而游於其中者神淡而氣蔵形解而魄寂若同乎一氣
者也衆方共歎謂筆墨蹊徑得畫中縣解雖布列形狀
亦不能到古人地也乃書其圖上余因示衆曰列子御
風信以為真人忘形三昧者邪其乗風馮淩與化胚渾
能以天地為一氣者乎其為游於六氣則不應有待於
御之而行也謂與一氣渾茫則不應有待於乗之而上
也彼謂氣相合於無則以風為既有者也謂心凝氣釋
則以身為己異者也其為泠然者將不能載也飄然者
將不能反也起北海而極南海者將又可以旬有五日
而期其止邪則其御而乗者將風之來而不知息乎將
有欲往者而待乎與風上下飄以隨其軀乎彼其於物
我之分特未泯也古之人化形於無入乎無有故能得
其無間方且與天地為一氣浮游乎萬物之祖且遁而
蔵矣彼見神有不得窺雖木石山川無分於一氣也風
果能知有我乎而載之而我豈嘗知有風而可御以乗
乎彼猶説曰知木幹委葉不知我乗風乎為至是入聖
解迷著其有得於正視者哉然則如之何曰我乗風時
當處不見風乗我時不見當處風與我未有分時相元
無則莊周豈能議其後哉
　　書列仙圖後
不戴金莖華不得在仙家觀此圖筆力超詣而意象得
之仙官侍童衣諸于冠逺游揷花如蜨摇蕩如飛豈所
謂金莖者耶
　　書七夕圖後
圖作乞巧自陸探微後皆為穿針縷采綺樓繡閣又為
美女錯立謂織女善女工而求者得巧此圖皆異惟衣
冠偉男子拜空中乗車女子號曰七夕圖聞郭子儀初
從軍沙塞至銀州見左右皆赤光仰視空中見輜軿車
自天而下子儀祝曰今七月七日必是織女降臨願賜
壽貴神笑曰大富貴亦壽考冉冉昇天而去疑此是也
　　書摹本地獄變相
崇寧四年人有自長安持吳生畫地獄變練本求售謂
廬阜石本蓋摹榻所得於此陳珦中玉遂於石本後書
以千緡可購當有快人意處余報之曰吳生嘗畫此於
福先寺矣其作圖素者曾為裴旻及之在唐已失惟有
傳摹連成文帷者豈復有横一幅練素而為之者也余
見唐諸人如李嗣真張彦逺朱景真皆知畫者又嘗叙
畫源流而盡入録中豈道𤣥誠為此矣而獨遺哉今觀
摹本是後人自大圖蹙為小本者雖然此膽力奕奕壯
哉非能橛棧含元殿添修五鳳樓手亦不敢擬議於此
也
　　書馬嵬圖
世傳太真妃以為委馬嵬時正如愍懐妃事而神乃仙
去非若當時史臣所記也又謂天籍譴陊有數責其償
負至委死於人亦其數也逮陳鴻書其事天下益以信
然妃本以蠱毒上心隂藉禍媒召亂天下身殘國破流
患百年李唐竟以滅果其有數然哉予在蜀時見青城
山錄記當時事甚詳上皇嘗占廣漢陳什邡行朝廷齋
塲禮牲幣求神於㝠漠是夕奏曰己於九地之下鬼神
之中搜訪不知二日又奏九天之上星辰日月之間虚
空杳冥之際遍之矣三日又奏人寰之中山川岳瀆祠
廟十洲三島江海之間莫知其所後於蓬萊南宮西廡
有上元玉女張太真謂曰我太上侍女𨽻上元宮而帝
乃太陽朱宮真人世念頗重上降理於人世我謫人世
為侍衞耳因取玉龜為信其事在一時已有錄宜為世
所傳而鴻所書乃言臨卭道士又不著其奏事其有避
而不敢盡哉將欲傳之未得其詳故書隨以畧也今青
城山錄好異者傳出久矣又道家用補科儀中故世以
太真誠仙矣其為妖為孽産禍召亂者又仙者固如此
邪神仙事儒學者不道然不可謂世無此事故予每於
異書見之亦不能廢或謂好竒之敝也
　　書李子西兵車圖
百工之事皆聖人作顧後世循用其法而不得其意乆則
并與其法失之考三代兵車之利後世無復有遺制也紹
聖四年詔造兵車下其法四方制作戾古不施於用卒以
自敝是未嘗講其制於三代也明年余來京師㑹李子西出
兵車圖左人持弓右人持矛主御者在中乃知昔之畫者能
深觀其隱察於制度此有稽於成器者蓋不妄作丹墨也余
聞古之為車者乘車則君在左若兵戎革路則君在中央御
者居左詩曰左旋右抽中軍作好蓋一車之任御者在車左
右謂勇力之士在車右中謂將車車中故右主持兵抽刀擊
刺亦其所主於車者傳曰兵車參乘射者在左戈盾在右御
在中央若非兵車參乘則尊者在左故曰乘君之車不敢虚
左昔韓厥代御居中謂非元帥御者皆在中將在左以此而
言則元帥及君宜在中也兵車之法將居鼓下故御者在左
君子惡空其位也春秋之時兵車最偹其用於師旅者不
敢廢也邲之戰楚許伯御樂伯攝叔為右以致晉師
樂伯曰致師者左射以菆夫御在左矣而云射是持弓
者左矣鄢陵之役晉欒鍼為右告子重曰寡君乏使使鍼
御持矛焉鐵之戰郵無䘏御簡子衛太子為右曰蒯聵
不敢自佚偹持矛焉豈不右人持矛乎書曰左不攻于
左女不共命右不攻于右女不共命御非其馬之正女
不共命則御者固在中也天下不知兵車之戰久矣邊
騎奔衝莫有制之自陳陶之敗後世遂不復議車矣况
論其制邪願君持此圖獻之朝且求知禮樂者考古而
求其制焉則御強敵若覊縻纍囚禦戎固壘特車之一
事爾豈與武剛鹿角等功哉
　　書龍衮文馬圖上
禮諸侯交幣或稱文馬左氏實書宋人以文馬百駟贖
華元於鄭謂馬之有文采者藉之將禮爾今衮作衆馬
無交聘行禮者殆以馬之文飾而取名者與古之謂文
馬者則異矣犬戎氏有文馬毛朱鬛目如黄金是為雞
斯之乗然文馬自有種矣
　
　
　
　
　
　
　
　
　
　
　
　
　
　
　廣川畫跋卷一
欽定四庫全書
　廣川畫跋卷二　　　　　　宋　董逌　撰
　　書孫白畫水圖
畫師相與言靠山不靠水謂山有峯島崖谷煙雲木石
可以縈帶揜連見之至水則更無帶映曲文斜埶要盡
其窳隆泒别故於畫為尤難彼或争勝取竒以夸張當
世者不過能加蹙紋起浪若更作蛟蜃出沒便是山海
圖矣更無水也唐人孫位畫水必雜山石為驚濤怒浪
蓋失水之本性而求假於物以發其湍瀑是不足於水
也往時陽廟壁有畫水世傳為異蓋水文平漫隠起若
流動混混不息其後有梯升而索者知壁為隆窪髙下
隨埶為水以是衒於世俗而人初未識其偽也近世孫
白始剏意作潭滔浚原平波細流停為瀲灔引為決泄
蓋出前人意外别為新規勝槩不假山石為激躍而自
成迅流不借灘瀨為湍濺而自為衝波使夫縈紆囘直
随流蕩漾自然長文細絡有序不亂此真水也嘗言畫
慢水要不斷水脉為工畫急水要不混洄瀾為工若今
以二説觀世之畫者真可一笑也夫慢流之失則為池
水風紋更無流脈畫迅流者則浪頭湧起反如印板水
文天下豈勝其至衆哉要知畫水者當先觀其原次觀
其瀾又其次則觀其流也不知此者乃陊池水中爾故
知汪洋極畜以滔沒為平引脈分流以澹淡(音/琰)為埶至
於聚為漪瀾□為淰㴸識游泳乎其中而不繫於物者
此真天下之水者也亦知求於此乎
　　書攝摩騰取經圖
世法有盛衰可以事見也正法有興滅則不可以事見
求於理者可以得之世俗之患以世法盛衰而議正法
興滅者常見其不知本也今夫世法不常盡顧有衰謝
陵夷逮王者出則拯而振之矣雖更世歴年之久其法
不傳而名可得考者以其世數猶可推也至於正法之
敝乃逺在數千載後教與法盡顧諸福悉滔淪於世故
乃更一賢刼隆化興教其入中國者像法也後世不知
正法之滅而後每興則以世法觀者於是常不知正法
所自起可以嘆也王度謂佛法外國之神非諸華所應
祠奉漢氏初傳其道惟聴西域人得立寺都邑以奉其
説蓋以摩騰竺法蘭自永平得經以是為始入中國今
以經知者自威音王後則有刼莊嚴者矣其下則賢刼
所以興至於能仁不復則第四世矣方漢之時其以四
十二章經至者蓋釋迦法爾昔秦穆公世耕者得石像
不能知及梵教入中國有異僧識之曰此前刼迦葉佛
遺像自此而上毗尸毗舍浮拘留孫不應其法獨不至
中夏也經言大千世界為一佛土考之大千者謂三一
千界下至阿毗上非想天為一世界千三世界為中千
世界為下千世界至於中千世界若此則中夏在南閻
浮界中豈能獨出其分哉曇無羅纎謂正法住世五百
年末法三千年然則正法滅像法出像法滅末法見至
於末法盡則佛教絶矣故復當一佛界也昔石季龍造
塔於鄴而澄清遣人臨菑取舎利得之謂阿盲王所造
在中國者十八而臨菑其一也皆蔵釋迦舍利余考載
自漢以上無梵教彼於此果得舍利是其説不可誣也
今之經多澤於後世其要務在夸大求取信中國至推
恒星不見求合於二月十五日妄也然則瞿曇之興未
與諸夏相通其傳於經者皆釋而通之顧無年繫可以
譜見蓋不可知其時之在中國為何世也龍樹求過去
諸佛所傳經得於海蔵凡三月不盡一佛界問之守者
其往又如是復為一佛界矣不知其極也蓋刼火盡時
惟海蔵得存故千佛已出不可窮盡世人或疑此説蓋
常人以耳目不及便不敢据以信不知理有在者可以
考也漢穿昆明池得刼灰此不可妄傳人共信之若信
於此而不信於彼者其可與論常理之外哉
　　書月宮圖後
畫月宮圖李惟玉六世所收其家者也首標且爛蠧矣
其間亦有雜作樓觀狀彷彿見䲭一尾存鴨一角半欄
半桶或於缺破處有之但不相連屬而斷裂其畫意所
主則不可知也畫有兔擣藥者外周為水房有大木林
槮枝委垂而下相扶以立蓋故所謂扶桑者此不可謂
無所据也或疑月中有兔形考於書惟靈憲有説謂月
隂之宗積而成獸象兔蟾而王兖謂兔在月中則死乃
以兔為月氣説皆不可據余曰子嘗求於日乎夫月無
光而借日為明者世所知也未望則載魄于西以日行
而得光於上弦也既望則終魄于東以日行而得光於
下弦也至於相望則光合而圓可以推矣夫天有十二
辰列於方者有神司其位不可移也日出在東其對在
酉酉為雞而日光含景則雞在日中及運而西則其對
為卯卯為兔形月光含景則兔在月中月出東冥郷之
而生明則與日相望故月得日光景隨光見月有兔形
者亦何異哉天下知日中為烏而不知為雞知月中有
兔而不知兔自日以傳形也方其為雞形時月未出矣
故不得見其傳光為雞形時也月既居西對卯而為兔
人望視之不能詳其形似猶日烏也或曰段成式謂得
仙書傳月有桂仙人吳剛斫其根曰不然日行於西與
扶桑對則陊景日中矣月望之明景亦隨之故凡月之
所具而有者皆日光所及者也世不考其理而信俚説
其可與論此哉
　　書九主圖後
九主圖本伊尹事世失其傳或書以漢九君者誤也夫
以法君况髙祖以專為孝文以授為景以勞為武猶有
類取也謂昭為等謂宣為寄則名與實戾元帝柔仁基
禍漢室其謂破君理有信者及謂成為國謂哀為三嵗
社君則又不可也昔伊尹干湯以素王及九主之事考
其説是亦以人主九事要其君爾後世託之畫圖謂當
時有此制也此説或然亦未可必其信豈可謂漢世諸
帝哉九主非有名號以治功效者知所後先人主於此
可以取法矣是亦不可廢也
　　書陸羽㸃茶圖後
將作丞周潛出圖示余曰此蕭翼取蘭亭叙者也其後
書跋衆矣不考其説爰聲据實謂審其事也余因考之
殿居䆳嚴飲茶者僧也茶具猶在亦有監視而臨者此
豈蕭翼謂哉觀孔延之記蕭翼事商販而求受業今為
士服蓋知其妄余聞紀異言積師以嗜茶久非漸兒供
侍不郷口羽出游江湖四五載積師絶於茶味代宗召
入内供奉命宮人善茶者以餉師一啜而罷上疑其詐
私訪羽召入翌日賜師齋俾羽煎茗喜動顔色一舉而
盡使問之師曰此茶有若漸兒所為也於是嘆師知茶
出羽見之此圖是也故曰陸羽㸃茶圖
　　書邢和璞悟房次律圖
畢文簡公得唐本邢和璞房琯前世事和璞神凝示悟
琯沉思如𠖇有想者久之則亦若有悟也璞悟以怡琯
悟以歎此其異也乃掊地得永師還師徳書以信其説
此畫深觀其𨼆而能得其趣決非常工所能知也崇寧
二年其孫完官于潞子莆田方宙召畫人李唐摹為别
本以蔵屬余書其後曰惟公深達佛慧得死生説求入
無倪則長滅起伏不足論也觀師徳為唐臣深功𨼆徳
及物多矣智如梁公猶不能知則善蔵深矣豈世得而
窺邪其再出而為房琯以名徳功業任宰柄此何恠哉
若為正因者不遇正果則非理之常也永禪師入總持
三昧能為一切無礙與世脗合不離圓融而後其道為
和璞知道之所假果無有二也世人信羊叔子探環而未
信永禪師事豈以非出於史官而便為稗説遽有分邪
此又不求於理者之論也昔曇彦與許𤣥度同造二塔
于㑹稽𤣥度亡後彦若有待者果為蕭詧王荆之岳陽
實三十年來領越彦曰許𤣥度來也遂握手命入室席
地以三昧力加被王忽悟造塔事殆如今日也此豈可
誣哉昔人記崔彦武圓澤再生事皆謂不忘願力故以
願求者可坐而待之誠得此説者可以知念力堅固如
精金之不可改雖百鍊而性存者也
　　書犬戯圖
畫者得之犬戱而且曰能觀其變矣有而易之將不止
人立而冠也故負乗序行擁㦸前列据案臨軒指呼趨
走形態百出若可人事而盡求者疑當徳光䧟中原時
畫者故為此也然形類意相各有至到處又知游戱於
畫而能得其筆墨自然者此其異也昔有人為齊王畫
者問之畫孰難對曰狗馬最難孰最易曰鬼魅最易狗
人所知也旦暮於前不可類之故難鬼魅無形無形者
不可覩故易豈以人易知故畫難人難知故畫易邪狗
馬信易察鬼神信難知世有論理者當知鬼神不異
於人而犬馬之狀雖得形似而不盡其理者未可謂工
也然天下見理者少孰當與畫者論而索當哉故凡遇
知理者則鬼神索於理不索於形似為犬馬則既索於
形似復求於理則犬馬之工常難若夫畫犬而至於變矣
則有形似而又托於鬼神怪妖者此可求以常理哉猶
之戯可也昔韋叔堅狗人立而行于家曰狗見人行效
之何傷解冠榻上狗戴而走曰誤觸冠纓耳至於上竈
起舞曰兒婦皆在田中狗助畜火幸可不煩鄰里何能
作恠而石良劉晉格犬之被甲持兵弩者數人郅伯夷
與羣犬蒱博蓋畫者知此因廣其意而為之因以著時
之禍以見當時畫者之不能忍恥事人彼仕於此者猶
求寵榮一時可以重嘆也畫之後書曰晉清泰三年製
余是以知也
　　書孟浩然騎驢圖
孟夫子一世畸人其不合於時宜也當其擁褦襶負苓
箵陊袖跨驢冐風雪陟山阪行襄陽道上時其得句自
宜挾冰霜霰雪使人吟誦之猶齒頰生寒此非特奥室
白雪有味而可諷也然詩人每病羇窮不偶蓋詩非極
於清苦險絶則怨思不深文辭不怨思抑揚則流蕩無
味不能警發人意要辭句清苦搜冥貫幽非深得江山
秀氣迥絶人境又得風勁霜寒以助其窮怨哀思披剔
奥窔則胸中落落竒處豈易出也鄭綮謂詩思在㶚橋
風雪中驢子上此處何以得之綮殆見孟夫子圖而强
為此哉不然綮何以得知此
　　書鎖樹諫圖
元符二年冬余自汶如京師假道陶丘㑹晁堯民守濟
隂留頥堂五日堯民出陳元達鎖樹諫圖俾余叙其後
且曰劉聰起夷狄盜占區夏容諫如此豈不賢哉觀者
不能盡得此意要以叙見也曰聰特嬖於色爾豈知賢
哉元達亦邀時幸禍者不知所託寄身虎狼穴中攖須
以待其發豈曰能賢哉夫士忘所養不擇仕久矣彼匈
奴遺種者既踐牧我土地夷虜我人民秕我皇度紊我
王綱壊章甫於椎髻裂霓裳於毳服正為士者當髙逝
逺引惟恐蔵之不深閉之不固彼将不忍涉其下流冒
其游塵恐冠纓汙垢雖求長河浚源不能濯而清也乃
委質策名枕賊鋒蹈虜刃彼謂龍逢比干其死如是豈
不異哉患中國之士與患夷狄之不能奄有中國其事
可以同耶一䳨儀殿於當時事校之與光極朝羣臣享
萬國昭德温明客後宮孰重哉已不能權重輕而度時
事矣又能采其重輕而諫邪賴劉氏救止而聰不能違
得免其亡幾矣此則螳蜋怒臂捍車而幸馮軾者也其
後閼氏死矣元達不能强諫乃自殺以逞夫誅魯徽綦
母達與以婢為后在夷狄事重於䳨儀矣飲酖自殺時
其與鎖樹而諫勇怯何殊哉彼方謂元海姿度卓犖有
籠羅宇宙之意故欲鞭笞中國而求盡變夷俗則昧昧
而趨亡者豈識逆順之理哉然則悁忿委逞激訐沽名
非知諫者顧蛛螫矜余勇耳可以為今日一笑也
　　上王㑹叙錄
秘閣王㑹圖帳錄總幅二十四亡者十有二矣其傳制
度猶可槩見蓋王者元日受朝之圖也薄海率土際天
窮髮崩角稽顙觧辮囘衽方貢充廷旅百雜實康老奏
歌雕題抃舞上天子萬壽則大珙小球白雉黄犀來王
於此圖可以得之洋洋乎盛徳之事焉遍覆涵容而無
所殊也其得丕天之大律奉而行之者乎或疑此圖衣
冠服物非周漢制度臣得考於載籍殆唐貞觀所受貢
於四海者也文物禮容雖不逮三代自漢以來無復此
舉之盛矣今按圖得者五輅時陳百燎夜具樂偹肆夏
禮陳百物鸞旂鳳節犎旄獸鐸飛旐容縿綴綴央央則
庭具而充矣其外則青龍旗左白虎幡右清游隊前白
澤旗後朱雀元武銅鼓金鉦簫笳之具二十四列横吹
之序百二十班劒儀刀分行十二黄麾紫仗列部十八
五牛旗百獸隊車旗自辟袤逮金牛者二十四等橦自
鳯皇逮豹飾者十有二番諸衛平巾幘紫袖裲襠錦螣
虵金隠起弓箭横刀中郎果毅平巾幘緋裲襠錦螣虵
銀梁金隠起佽飛三衝武弁裶裲襠供奉武弁朱衣隊
甲鍪鎧弓刀楯五色庭外之制嚴矣有司告辦鴻臚導
客次序而列凡國之異各依其方東首以三韓百濟日
本勃海而扶桑勿吉流求女國挹婁沃沮次之西首以
吐蕃髙昌月氐車師黨項而軒渠厭達疊伏羅丁令師
子短人撣國次之其南首以交趾沆谿哀牢夜郎而板
楯尾濮西僰附國莋都等次之北首以突厥匈奴鉄勒
韃旦而大漢白霫室韋結骨後次之夷琛蠻贐瑰竒恠
譎璀璨錯落為一時美觀嘗考之貞觀十七年其制如
是顔籒請比周之王㑹作圖以叙傳後世使著事得以
攷焉又為王㑹篇上之今其書具存可以察也其蔵在
王府其副留職方以時參攷盡得四夷服章物采名號
姓名官爵諡命此其所傳也唐自貞觀逮㑹昌百餘年
矣其風聲土俗已改於舊時有異者雖謬誤可攷然俗
易風移亦有世變之不可常也以圖察者堅昆其人長
大赤髮白面緑睛而唐後得其國人形質不長面赤色
耳貫金銀小環王及國人露首卷髮衣服同於突厥貂
䑕為㡌而又以金裝㡌頂卷其末與今圖所見異又王
㑹萹黠戛斯本囘鶻所號本名居勿初屬薛延陀在隋
謂結骨在唐謂堅昆賈躭以其説為證然堅昆自秦漢
有之史記所謂髙昆漢書所謂隔昆其國一也今阿啜
謂本國不知有堅昆名相承以黠戛斯為國自此以上
八十年矣嘗經朝貢後為囘鶻所破阻隔不通中國然
則乾元二年囘鶻奏破堅昆此其可以騐也是則黠戛
斯自是本號非囘鶻所命也至於木馬則異制兩鉄則
異俗與圖皆不同蓋百餘年間容有改制殊禮故衣服
冠冕不可必其盡同至面赤白則異見髮朱黑則殊傳
而兩鉄不應遂絶自應圖誤可以論也昔嘗求於成周之
隆逺夷外朝史氏作書為王㑹訓其叙曰海外之國畢見
故傳於後世使人企慕亦恨不得出其時咏頌成功盛
德然條支狼居重九譯而來豈非中國有聖人而能使海
外之國望風而知之耶後求於古者不得其制乃取周
家舊事為職貢圖以見漢之奄有萬國其職貢如是蕭
世誠謂北極𤣥菟南漸朱鳶交河合浦兹海隂山鳥宂
雞田職貢有圖今不可考以其説求之則亦夸矣漢兼
内外豈能遂并雞田兹海而有之哉臣等幸以文墨論
議見收俾得畫鉛刻槧至於論著國制攷合典則參論
是非職所當也然王㑹不得如周立訓職貢不得如漢
立圖其於元㑹受朝四夷之名在主客者尚不得如唐
之列圖所紀意者元聖不求逺畧以綏寧中夏邪將求
閉玉門謝質子不貪邊功邪將求於元徳無名而與神
合契者不得形容論之邪若此則親事法宮者臣等何
足以知之至於攷論職貢㑹同以訂證異文校釋一藝
著成周之訓則有待矣謹整此補罅完其圖像序見本
畧殺列上之崇寧五年七月五日編校臣某上
　　書易元吉猩猩圖
世言猩猩取其血可以染朱罽獵者既得則扑擊使自
道升斗皆知其數予毎疑此説嘗得杜祁公謂徧問胡
商元無此事今人之論猶謂國志為然傳誤襲繆不必
論也廣志獨言猩猩唯聞其啼不聞其言永昌武平今
在東蜀廣南盡王封之内也人易知者此説不可謂繆
至謂交阯貢能言鳥反以猩猩供庖膳尤不足信俟知
者訊之此圖蓋扑擊斟酌以求升斗之數者也嘗聞段
成式言狒狒飲其血可以見鬼力負千斤笑輙上吻掩
額狀如獼猴作人言如鳥聲髮極長可為頭髲宋建武
中髙成郡進雌雄二頭獵者言無膝睡常倚物今世盡
以此謂猩猩豈誤以况之邪
　　再書猩猩圖後
余既書王子安所收猩猩圖矣蓋疑其不能言語如人
(闕/)　之山海經言猩猩能知人名曲禮亦以其能言貴
矣荀子亦謂其能言笑也萬畢術謂歸終知來猩猩知
往此説果不足信邪曰余信於理而己不敢謂諸説皆
非實也恐傳者得以相承而誤不可知也今人信理不
如古人而執人之説則如其親見此豈可與論理哉且
永昌為今之雲南武平即今之安南猩猩所出也嘗有
親至其處而知其異於古之説者人猶反覆參問終不
信也此蓋信於耳而不信於目豈可與論理哉
　　書孫知微畫涅槃後
孫知微畫涅槃異哉觀其法像尊重嚴威雖亡而若神
明常存者謂大弟子法眷要屬悲哀苦惱而甚戚伽葉
旁睨若無見者皆以圖像得之信後人筆意不能到也
釋志謂涅槃一曰泥洹云滅度式言常樂我浄明無遷
謝反諸苦累也夫諸佛身得不壊果論者强立二種義
謂一者真實二者權應身者謂和光六道同塵萬類生
滅隨修短應物形由感生體非實有權形雖謝真本不
遷但時無知感故莫得見耳觀佛身亡世四十九年則
權身應世豈生真體相哉自是法世隨物應見無所生
滅寂然常存者世固未嘗知也成涅槃者示教於人如
此恐逐諸仙樂者陊天宮相而不知出邪
　　書西升經後
閻立本在唐以丹墨名世而後錄其畫謂入神解而此
經示相粉墨湮昧不能得其神態意度然筆力圓勁具
存規模可以知也西升經昔人謂道家者為之世或信
其説者莫能實之此果可信邪晉中經言佛本臨倪國
世子父曰㞕頭邪母曰莫邪身服也黄髮如青絲初莫
邪夢白象始孕及生從左脅出生而有髻墮地能行臨
倪在天竺域天竺又有神人名沙律漢元壽元年秦景
憲使大月氐(隋志作秦景使伊/存口授浮圖經)王使伊存口授浮圖經
口復豆者其人也傴歸塞桑門伯開疏簡白間比丘桑
門皆弟子號釋志又謂佛迦維衞國王子當周莊王九
年春秋魯莊公七年四月辛卯恒星不見夜明既生姿
相超異三十二種天降嘉瑞以應亦三十二相而法明
通安所錄雖詭異然大槩可謂者不與西升所説合今
經謂老子西出闗過西域之天竺教胡為浮圖徒屬弟
子其名二十九又與秦景憲所傳異則其説不可考也
昔冦謙之受錄真經其謂佛者昔於西胡得道在四十
二天為延真宮主勇猛苦教故其弟子皆髠形染衣㫁
絶人道諸天衣服悉然而教習其書謂如此矣然則道
家者其説初亦異也豈後世傳誤竟以其説實之經
邪詩書禮春秋本出中國師承相授久猶混雜至私定
蘭臺漆書况經本外國而翻譯以傳者皆其徒為之竄
入文義其説至不可合者亦何增異哉觀漢人論者謂
浮圖經所載與中國老子經相出入崔浩謂劉元真呂
伯强之徒乞胡之誕言用老莊之虚假附而益之今考
梵書不與老子相出入疑其晉魏時其經如此逮真君
之世焚滅既絶而後人飜譯所得及屋壁山石之與西
域所傳至中國者故其立教本異則經之所傳亦不同
也不知西升出在何世而論不入諸經世雖疑之然傳
世已久不可遽廢存而不議可也
　
　
　
　
　
　
　
　
　
　
　廣川畫跋卷二
欽定四庫全書
　廣川畫跋卷三　　　　　　宋　董逌　撰
　　書别本西升經後
某作西升經後語或疑其説謂諸經所錄不可疑其事
况唐貞觀已入錄邪今考諸經説西域事或本法明天
竺記支僧載外國事法盛諸國傳道安西域志及佛國
紀曇勇智猛外國傳支曇諦烏山銘等書雖其説恠詭
皆無老子化浮圖事則知其書為不足据也方隋之世
釋書多於六經數十百倍大業時合沙門智果都内道
塲撰諸經目分别條貫以佛所説經為三部一曰大乗
二曰雜經其餘似後人假託為之者别為一部謂之疑
經而三部俱無西升經則余為此説可得而有據也
　　書化胡經後
貢士邦憲出化胡經像復與西升所畫盡意其説以老
子化胡俗成正覺者則不知其所据也西域舊傳于闐
西五百里有北摩寺云是老子化胡成佛處也老子初
至此與羣胡辭決言蹔游天上當尋下生其後出天竺
國化為胡王太子言號曰佛今考老子與孔子同時而
經既説恒星不見以證則此尤不可信而畫又與此異
然畫特佳疑江南時所為也
　　書穆宗打毬圖
排牙錯彩錦茵綉幕紺紋倒茝玉壁珠㡘下設三丈氍
毹房列丈二師子鉢乗烏秅馬馳拂菻狗百步千跡銜
燭俛仰星奔雷擊風疾電轉勢若鷙鳥出沒進復不留
轍迹其盛若此欲人主之不惑不可得也仇士良曰天
子莫教閒閒即看書看書即重文臣寵文臣則廣納規
諫慮移聖聴卑減玩好省息行幸如此則恩澤漸薄權
力不重諸公但廣聚貨財賸進鷹馬常以毬獵聲樂聞
於聖聴駕幸所至極奢侈盡竒技一處盛於一處天顔
既悦必無休息如此則聰明睿哲不暇觀書不親萬幾
不知外事吾輩永無疏間觀此圖豈士良輩求中主欲
者邪夫近習之蔽甚哉可以戒也今人之所以視者目
也苟有障焉其髙百丈逺之百丈則所蔽者不過百丈
矣若於目睫之前雖寸壤之障可以蔽明至於膜翳之
發在於睛瞳則其大纔菽其薄纔縠至終身不察白黑
然則愈近愈障愈親愈蔽其為患也可易察邪且觀書
鑒成敗姦人所忌人主能知姦人所忌深觀其極亟發
而剪除之則壅遏不留而堂上無百里之患矣詹夫打
毬之事小者其誇絢競勝若是則當日極奢侈盡竒技
又可知也
　　書醉僧圖
醉僧圖説唐本出張僧繇以為戱僧圖又謂顧長康以
所見於寺而寓之圖以發嗢噱今考張舜賔李嗣真朱
景真畫者皆無此事不知其説果何据劉餗又謂閻立
本添冠巾為道士此自為醉道圖矣非此謂也或曰梵
教西來自魏黄初始許中國人依律為僧其法戒甚嚴
不應至顧長康時已極於此曰余觀惠深典經律法師
羣議立制便謂不遵禁典無賴姦人囊槖其間本非求
浄土泥涇也當太武西伐蓋吳長安沙門飲以官酒發
其窟室命有司按寺誅之閲其財産大得釀具然考之
太武與顧長康其久近可以知也彼授僧律者沈酣若
此則聚飲而歌舞亦當時常有也
　　書醉道士圖
范蜀公謂此本醉僧圖閻令加冠巾黄注道謂顧凱之
醉僧圖或疑其説謂蜀公得其傳記注道以世所傳便
謂然今攷於畫記等諸書長康惟有西園圖世猶有傳
摹得者與此異甚劉餗則謂閻令别作醉道士圖而醉
僧圖亦自見於世嘗考之二説皆非也然衣服冠櫛尊
器皆是晉隋所尚疑亦當時人所為自是極致至於放
浪沉湎遁於真逸似是竹林逸人亦嘗求於禮法不能
約束而全於縱蕩者邪此是真到醉郷得酒中三昧亦
不應知此其論筆力簡古得形神全者皆知畫糟粕爾
不可謂真知趣者也
　　送窮圖
畫者陳惟岳作送窮圖當唐僖宗咸平二年七月惟岳
於畫書不載然竗於形似狀簡古至有餘意盡蔵筆畫
内使人以意測者随求得之無窮盡信非庸工俚師所
能造也其畫窮女形露溾涹作跉䟓態束芻人立曳薪
船行繩引䩖鞄颿繫栙䉶裏以􁀙􁀙薦之醭􁀙周偏室
居開門送之又為富女作嫈嫇象裁槻為衣鏤木為質
戴之舲艦飾以纓絡主人當户反導卻行引階升堂拜
獻惟謹乃知事在唐為盛禮至以圖象見之客謂韓文
公作送窮而不知迎富疑當貞元長慶間此有未偹者
曰文公特有激爾不攷其所出也豈不聞女有功徳天
能與種種金銀琉璃玻瓈真珠珊瑚虎珀馬瑙象馬車
乘所至富豐人竟得之又不聞女有黑闇天能使人貧
所有財寳應時衰耗然與功徳並處送去黑闇則持利
刀欲㫁其命至遇功徳則㪚華燒香撣援而進此豈送
窮迎富者邪彼曰若怨功徳天者即當恭敬黒闇或人
懼貧願富兩不得求顛沛以出復有貧人乃在貪富並
求住家冀得幸彼獲此除棄無一日留資則苦樂相乗
無有已時曾不如屏去卷圖謝客愛欲不留無所送迎
得本分處不作是念有窮富相邪
　　書吳懐龍上
祕閣吳懐龍定為神品攷之畫錄則懐苐在能品而傳
古過之一等崇寧二年太清樓見懐龍水圖與世所見
龍異甚猪首驢形肉鱗畏壘垂髮下者其長數尺角勢
彎曲有岐其上拏空據虚摶雲而起頭有物如博山形
是名尺木龍無尺木不能昇天此畫有之宜評畫者不
得知也明年冬上遣使就閣取入并閻立本二十八宿
除徐熙海棠黄居寀花竹留禁中餘畫還之同舍郎王
寀先是模寫成圖屬余書其事以記
　　御府吳淮龍秘閣評定因書
謝赫閲秘閣所蔵畫獨愛曹不興畫龍以謂龍首若見
真龍然不興遺墨不傳久矣不知赫於此畫何以論其
真邪雖然觀物者莫先窮理理有在者可以盡察不必
求於形似之間也龍神畜也不可測度非以其靈威震
露憺讋羣類者有以聳動觀聴其如夭矯蟠屈勢疾風
雨猶昡轉晃曜移人目識其得於神解者也霸史韓熙載
嘗有持畫求售為鄰人所得翌日鬻於釡中水勢浪涌
雲蒸沸鬱有二物若龍狀穿屋而出騐之則吳淮所畫
龍也今畫錄目為吳懐而前秘閣所上帳目誤矣今御
府所出乃作吳淮相傳失也當為吳淮蓋畫錄承誤并
失其名故宜以熙載所記為證
　　書李端慤收唐畫乞巧圖
此圖衆傳為唐畫初無可考信惟以衣服冠冕非國朝
舊制以是知之書其後者或謂吳道子周昉所為余不
能考也然知其為善本者筆省意足面容别出雖旁邪
郷背睨顧嚬説態各有異而對語離立招應指令皆有
意若相領者此畫者所難也李侯亦不言其為何人畫
初不攷其嵗月苐以其先世所喜因善蓄蔵客或謂為
吳生為周氏余不能信也李侯世為龍甲大門而累致
位公卿其豪聲貴勢足以號召使人隨之雖畜敝帚而
見謂千金人具信之况世又未必能知畫而善别之也
其論乃出於此其與世俗論畫依倣評錄而强配以名
者異也
　　書官本乞巧圖
余既為李氏書乞巧圖明年閲祕閣書畫得丁晉公没
入乞巧圖四幅書曰王藹製藹有能名世謂神品閣下
新定止入能品然畫甚有筆力而為人物狀深得圓成
法與今世之畫者異矣其遂進而品於張吳顧陸非也
圖所見大致與李氏所收相類多有㪚香粉鋪地及椒
花空中者又其上畫天漢白氣光輝又有五色雲其下
望拜如行宮儀此其異者後檢周處記乃知其畫不妄
作處謂守者咸懐私願見天漢中有奕奕正白氣有光
耀五色然則其説皆出處之記也夫畫工以技藝取售
求説世俗以期易入惟恐其異不見(闕/)於世也今乃能
以書為證不與世俗合則非庸人竄名丹青者儒館舊
學多矣未嘗攷知此畫有据為之方且訾誚詆譏其失
可不為藹之徒嗢噱而易哉
　　書程文簡公所收鷂圖
程氏世收古鷂圖文簡嘗喜其神俊迅發謂毛色有異
處乃書其上紹聖二年其孫章嘗出示余因攷其説鷂
本名鶻其類有角鷂崖鷂木鷂土鷂其色之别則有駁
胷素練青毛黑背赤唐白唐一變為鴘再變為鶬帶黑
帶黄帶白各以其年得之然未有純白其毛而環端以
朱若桃花開時或疑為異鳥也因質前説得隋李謩
石門山獲巨鷂臆腹之毛純白而桃花色横理間之翅
以淺白其周縁以朱色狀如烏腦爪觜本白末紫脛黄
如金色豈此圖得於是邪
　　書牧羊圖
牧羊圖本曾魯公于紆以辠沒入祕閣畫羊獸皆異狀
如墳墓間蹲羊伏獸牧者羽服道士初未有賞者以是
不入校錄明年少監羅畸始令工者就裝軸列畫錄中
同舍方㑹畀工圖之既成三月有詔取入留禁中或疑
其名余曰此金華牧羊兒也昔初平牧羊道士見之將
入石室四十餘年其兄索得問羊何在曰山東兄往視
之但見白石平乃往言咄咄羊起於是白石皆起成羊
衆曰然請余書之
　　書劉唐允拂林圖
拂林圖其傳自唐有之因安息使朝貢俾畫其像有
與王㑹圖異者拂林在唐不至中國則其事不可攷也
今畫圖衣服制如突厥宮殿皆柱水精旌旗如漢制度
其人類中國悉白衣戴白疊巾設氍毹毾㲪罽帳之屬
婦人皆衣胡服紺紋雜錦戴金花步摇綴以木難青珠
樂有琵琶笙簫鼓吹舞垂長袖曳地其技有額上為炎
燼手中作江湖舉足而珠玉陊陳開口則幡旄亂出此其
為世所傳其事或可信也攷之杜環征行記拂林在苫
國西隔山數千里一名犂靬其人顔色白婦人皆服珠
錦好飲酒尚乾餅善織絡琉璃妙者天下莫比在漢晉
常至中國前史或名拂木林亦名拂菻外國圗以為其
人長一丈至丈六尺此其異也常聞何國城樓北壁畫
華夏天子西壁則畫波斯拂菻(力甚/反)東壁則畫突厥婆
羅門豈安息使人得之何國圖而能遂傳至中夏邪
　　書韋山甫畫像後
韋山甫世謂神仙唐人稱其與陶貞白同壇受籙亦莫
得而攷也其後死長慶中江西觀察使王仲舒謂山甫
老病而死無少異於人者後人猶圖像以傳則人之惑
於神仙甚哉初山甫以石硫黄濟人嗜欲人多暴死利
其快速不顧後有害也神農藥錄謂有毒而扁鵲方書
獨謂無毒仙經以為可以長生此疑世人蔽於方家所
説至其暴死猶以為服之未至也李虚中可戒矣今世
之尚尤甚昔時其可易曉也攷之書傳石硫黄本出説
般南界火山山旁石皆焦鎔流地數千里乃凝堅人取
為藥為石硫黄今方書皆謂出東海火山陶貞白謂出
箕山又謂出扶南林邑如雞子出殻名崑崙黄今人所用
不求於古其色理氣臭異於説般所出者而人竟食之
不攷於書然則後之以藥死者宜其尤衆也
　　勘書圖
此畫舊傳顧虎頭而畫錄不具世有疑者或曰凡物以
名求者常蔽於實觀畫者如口察味甘酸辛苦自以實
得此可異而惑邪虎頭筆墨今人不復見雖有其錄可
求者亦莫察其真偽特以其後世不可及故貴之而畫
錄乃出自後人采綴又未必能盡當時所見世人何必
信耳而不信目以自蔽哉然畫手簡古筆力圓成窊隆
色理旁直郷背形生意𨼆顯至與塑工争勝不似筆墨
中來至於神明頓發意態隨出顧非畫入三昧不能造
此地縱非虎頭當亦是其流品爾跋畫者作義寧二年
十一月洛州太守贊皇公文房今以隋唐書參校則此
年五月唐受命改元四年然後舉東都始改豫為洛與
此皆異以大業雜記河洛記武徳起居錄攷之洛州其
初石季龍分州七郡建於河南之河東義寧元年以𢎞
農為洛州竇軌為其守進封贊皇公則此時當為竇軌
書也唐武徳改為是年六月則洛州不應尚用隋號今
考劉仁軌書其年十月二日猶作義寧則當時隋之臣
子亦有以此自列者江淮間書記至稱大業十五年則
此與用漢伏臘以自見何異故箕子於武王亦稱祀者
商禮也然義寧雖隋恭帝所進而義旗之所假立雖稱
為唐當時如此者衆矣
　　擊壤圖
觀漢文景時老者戯嬉於市如兒童便知陶唐之民擊
壤而歌不知帝力可以見也畫雖出於唐中世然在一
時為名手意釋心放皥皥如也真得堯風者邪老人衆
列依衢道執土塊而歌之則非本出也昔堯以䴢􁊣置
缶而古傳曰土無塊曰壌凡言壌地則以平㫁之豈當有
塊而名壤哉嵇康曰壤父年五十而擊壤於道中觀者
大帝堯之徳曰吾日出而作日入而息鑿飲耕食帝何
徳於我逸士傳記堯時有壤父擊於康衢曰立我烝民
莫匪爾極是堯嘗至康衢而遇之乎藝經謂擊壤古戱
此自當不論樂節蓋人得為之興於頌聲以見治平則
畫者宜知也壤之制以木前廣後鋭長尺三四寸其形
如履臘節僮少為戯畫出一時不知攷於古典雖然禮
亡久矣學士大夫猶習其名而不曉其制可責畫工繪
師而求不失古制邪
　　書沒骨花圖
沈存中言徐熙之子崇嗣剏造新意畫花不墨圏直叠
色漬染當時號沒骨花以傾黄居寀父子余嘗見駙馬
都尉王詵所收徐崇嗣沒骨花圖其花則草芍藥也自
其破蕚散葉蓓蕾露蘂以至離披格側皆寫其花始終
盛衰如此其他見崇嗣畫花不一皆不名沒骨花也唐
鄭䖍著胡本草記芍藥一名沒骨花今王晉卿所收獨名
沒骨然則存中所論豈因此圖而得之邪
　　書滕王蛺蝶圖
李祥家收蛺蝶圖書王建詩其上畫本爛漫無完處粉
殘墨脱僅可識者此殆唐人臨摹非真滕王畫也歐陽
文忠公嘗謂非建詩亦不知滕王元嬰為善於畫唐史
稱元嬰善畫故云今考於書湛然亦嘗封滕王善花鳥
蜂蝶貞元四年嘗任殿監曾以畫進其説蜂蝶飛去亦
增異矣建正當時人其言宮中事亦當時所傳也湛然
蝶有大海眼小海眼江夏斑村里來菜花事等甚異今
此圖可以區處得之將亦當時傳摹尤得其真者邪
　　為陳伯玉書别本地獄變後
以妙藥王拔出雪山毒草此自性中一事何必論於上
下趣邪若以十二因縁能壊故業便知是更無此報但
初根者觀一地獄乃至一百三十六所見果受報一一
地獄有種種苦若觀地獄已復觀人天所有諸苦如是
衆苦皆從煩惱業因縁生世人知地獄苦趣而不知人
天見五相時猶有大苦是則見梵天樂者不知身光有
盡是得手足相而忘頭目者也伯玉能拔出煩惱障超
輪迴地知空中無刺不留鳥跡不應觀此而滯念将内
因者不忘外果哉且問諸聖説時立知見不要須㑹取
説權教意莫著本見
　　織女圖
此圖與他本小異然用筆圓成得簡要趣非逺摹近校
丹墨者能之也前此書者或疑為浮查事今攷其圗殆
見意矣夫以電帔雲冠類道者服乗雲而上其下瞻望
拱手叙意勤至更無浮查銀河此豈嚴莊所知者邪因
改書其後曰桂陽圖不著其説乃告陳伯玉曰桂陽城
武丁有仙道常在人間他日謂其弟子曰七日織女度
河諸仙悉還宮吾郷被召不得停與爾别矣吾去後三
年當還此圖正記是爾他日有疑余説者當以此告之
　　書徐熙畫牡丹圖
世之評畫者曰妙於生意能不失真如此已是能盡其
技嘗問如何是當處生意曰殆謂自然其問自然則曰
能不異真者斯得之矣且觀天地生物特一氣運化爾
其功用妙移與物有宜莫知為之者故能成於自然今
畫者信妙矣方且暈形布色求物比之似而効之(闕/)序
以成者皆人力之後先也豈能以合於自然者哉徐熙
作花則與常工異矣其謂可亂本真者非也若葉有郷
背花有低昂氤氲相成發為餘潤而花光艶逸曄曄灼
灼使人目識眩耀以此僅若生意可也趙昌畫花妙於
設色比熙畫更無生理殆若女工綉屏幛者
　
　
　
　
　
　
　
　
　
　廣川畫跋卷三
欽定四庫全書
　廣川畫跋卷四　　　　　　宋　董逌　撰
　　舞馬圖
舞馬圖唐人所作也其為馬異於今者衆矣或角或距
朱尾白鬛蓋所用於舞者其馬果有異邪唐記千秋節
令馬舞於勤政樓下故張說有聖代昇平萬嵗千秋等曲
當時歌曰試聴紫騮歌樂府如何騄驥舞華陽上既幸
蜀馬㪚人間田承嗣内之廏下他日樂作軍中馬舞櫪
上以為不祥殺之然唐之為戯尚矣余聞大樂之野夏
后啓於此舞九代馬宋膺異物志大宛馬或有解人語
及知音舞與鼔節相應宋大明五年吐谷渾拾寅獻舞
馬故謝莊與肆夏已升采齊既薦始裴囘而龍娩終沃
若而鸞盼則馬舞應樂自古有之豈獨唐世之所為哉
畫者特以記其所見爾
　　别書韋偃畫驢
韋偃戱作驢羣圖法善寺諸盧惡之豈以配馬而為之
邪觀杜子美詩則松石人馬皆其所能故以畫名於今
偃之餘畫殆絶矣惟以此名世然逺岸長坂叢林灌木
筆力有餘而景象不窮知偃之能也觀其草柔氣調放
牧時出煙雨漲空縈流細帶遨嬉以適奔踶自逸齧草
者並驅赴流者争趨立者睢盱臥者于愉嗅地若無營
仰天若無拘鳴聲之宏亦若有聴者而自居彼蔵彦者
將逐其後而求之謂夫聰敏寛詳髙㫖逺暢以為厯無
定主者將五百嵗而仙邪豈願帶胄而為衛運粮而成
功偹法駕於後宮求後飬於耀靈殿中者乎將自號以
山公强令僕因之有不受也豈求於宮亭侯之爵而樂
桐廬之封哉雖世充之大建徳之小且無往而非適也
求偃之畫者當得於此意然後辨之
　　杜子美騎驢圖
杜子美放於酒者也順性所安不束禮法睥睨天地間
盱衡而傲王侯彼既逃於天絆矣豈人得而覊絡之者
邪其乗驢歴市望旗亭逐麴車餔糟飲醨欹傾頓委其
子捉轡持之吾意其當在長安而旅食時也不然蹲踏
權門無所傾倒將尋諸孫而食乎或者借乎東家方自
力而朝天邪至若掉轡放策踢鐙解鞅宜乎偃蹇扑覆
青脊目視矇瞳口刼呿吟垂涎下液痠凘凛栗猶且想
於跨銀鞍而傍險將以託死生於空闊哉乗既不知果
騎射而可倚而能不忘少壯時邪則其淪落於瞿唐之
石而不戒死生驚懼不入其胸中者邪吾以是知其然
也
　　書王仲千南唐猩猩圖
酈善長説猩猩形如猿人面身有黄毛姿顔端正善學
人語今考於圖信猿形矣而毛色黝黝則與此説異然
猿亦有色黄黎者恐猩猩其類亦二色圖與説各據其
一不足疑也昔阮研使青谿見邑人説猩猩好酒及屐
獵人置酒山谷常行路百數為羣知人設張取之乃呼
其父祖名而詈曰奴欲殺我舍爾去也復還試飲不覺
大醉無一得脱禽者將烹之索其肥者乃自推擇泣而
相遣此則嶺蜀人用之以為餌非有貴於朱罽也後人
論猩猩者其説皆出王綱此事天下既信其説久矣余
未親見而察之姑紀其説
　　書𤣥奘取經圖
佛以常樂清浄為本空其在四等果位十地因名同入
如明自絶義路若由初地攝心過差别見則為世法王
發大音聲作大因縁開衆生一切疑誤立言垂教為標
月指使人得津梁豈廢人天所由道邪若作是見便以
言句求者終不得本來性法是執指而不釋者也故諸聖
掃滅由蹤惟恐留轍迹於世不得解者故曰聖人無迹
故無敝則求性空者雖無佛可也衆生根地不同故立
經法之教自梵經入中國五百年而教始偹然譯釋
或失法意夷夏異音不得正處故𤣥奘自五天竺得經
六百五十七西京翻經院嘗寫𤣥奘游西域路道所經
此圖豈傳是邪𤣥奘陳氏偃師人嘗至靈嵓方取經西
域庭栢西指凡十七年一日栢枝復東指其徒知師歸
當時謂負經東來常有雲若華蓋狀所至四人廢業此
書皆不及之得毋不盡傳邪昔神瑞中僧法顯嘗至天
竺其後惠僧繼之得經七十部而朱士行又自于闐得
般若九十章經既偹矣然今般若經分八㑹其四則奘
所譯也豈前世所得而遂不傳於唐奘等别得㫖意而
傳之邪
　　書張季鷹還吳江圖
吳江秋老霜乾木脱水葵岸菰縈絲帶水其時舉網出
鱸黑文白鱗宜騷人行子去國千里起江湖浩渺之思
後世知江東歩兵者求之於此則是也今圖季鷹櫂扁
舟下網取魚酌酒楓林下蓼雨蘋風白鷗出沒有以明
防前智以慮後意得其趣者不待論晉室之故知采南
山蕨飲三江水者非其本志也
　　書二祖調心圖
師子尊者得佛心印三十四年入游戯三昧與一世為
俳諧而不求道相獻笑者也故入酒家肆與過屠門者
與其在梵宮法苑果有異哉世不知者謂其混跡韜光
與世為街談厮役將以信其果也豈知道之所假不立知
見孰為麄言細語如行穢迹謂有異見相邪書傳阿育
出時有僧聞為摴蒱聲僂知那尊者行處夜入酒家果
為非道者哉
　　書常彦輔祅神像
元祐八年七月常君彦輔就開寳寺之文殊院遇寒熱
疾大懼不良及夜禱於祅神祠明日良愈乃祀於庭又
圖像歸事之屬某書且使教知神之休也祅祠世所以
奉梵相也其相希異即經所謂摩醯首羅有大神威普
救一切苦能攝伏四方以衛佛法當隋之初其法始至
中夏立祠頒政坊常有畨人奉事聚火祝詛竒幻變恠
至有出腹決膓吞火蹈刃故下俚庸人就以詛誓取為
信重唐祠令有薩寳府官主司又有梵祝以贊於禮事
其制甚重在當時為顯祠今君以禱獲應既應則祠既
祠則又使文傳其禮至矣與得悉唐國順大罽賓同號
祅神者則有别也(河南立徳坊及南市西坊有祅神祠/宇每年畨商祈福所士女烹宰鼓樂)
(酬之神後募一畨人為祅主取一刀刺腹刀出背亂攪/腹肚流血食頃噴水祝之平復如初凉州祅主以利刃)
(水歕釘之直至腋下身輕若飛須臾數百里至西祅神/前舞一曲却至舊袄所乃為拔釘一無所損段成式曰)
(俱徳建國鳥㶆河中難𣲖中有火祅相傳神本波斯國/王桀神通來此常見靈異因立祀内無象於大屋置立)
(大小爐舍檐郷西又東祠有銅馬國人言自天/下大食不信入祅祠將壊之忽火燒其兵遂止)
　　書蔡君安展子䖍馬
展子䖍作立馬而有走勢其為臥馬則有騰驤起躍勢
若不可奄覆也不知觀者曽求得於此乎世言伯樂善
相馬弟子方皋得其妙解謂可語真馬馬之真者將以
有而為之其趣偽矣則其謂牡而黄者是求人見而有
知者也不可謂已盡伯樂術矣立説者於此亦有分也豈
可不求其趣復謂方皋到伯樂地哉能知此者嘗見曺
將軍去展子䖍其間亦自是一地矣長安薛翁相馬得
一種妙明其取駿馬而入市去來人不見也此豈若滅
若沒若亡其一而見者不及視邪且謂馬至於此可復
有牝牡驪黄辨哉則凡立於前而論其百體具者果駑
駘者也
　　書蒲永昇畫水後
畫水欲得平漫勢如擘絮斷綿便是風卷皺文又欲迅
快不知放蕩瀉下流往往翻成沸湯要之自緩急不若
是也古人論水謂下筆多狂文者不知水脉者也若無
片浪髙低便不成水是坎水匯瀦而停者爾今之畫工
能無此患哉程徳孺出蒲永昇畫水并東坡所評請證
余説然此公所評無得而議者試舉為活水處尋其經
流迴遡而求其脈絡相尋如縈絲而下者子有見於此
乎
　　書李營丘山水圖
謝赫言畫者寫真㝡難而顧凱之則以為都在㸃睛處
故謂傳神寫照正在阿堵中爾世人論畫都失古人意
不知山水草木蟲魚鳥獸孰非其真者邪苟失形似便
是畫虎而狗者可論得其真哉營丘李咸熙士流清放
者也故於畫妙入三昧至於無蹊轍可求亦不知下筆
處故能無蓬塊氣其絶人處不在得真形山水木石煙
霞嵐霧間其天機之動陽開隂闔迅發警絶世不得而
知也故曰氣生於筆筆遺於象夫為畫而至忘畫者是
其形之適哉非得於妙解者未有遺此者也
　　閻立本渭橋圖
渭橋圖漢受呼韓邪朝正月於渭上者也紹聖三年邵
仲恭出其圖且訝其畫長闊逺近或不可料至芙蓉李
杏親見一時人馬屋木全失形似大不與今世畫工所
見相類此其理何哉余曰世之論畫謂其形似也若謂
形似長説假畫非有得於真象者也若謂得其神明造
其縣解自當脱去轍迹豈嫓紅配緑求衆後摹寫圏界
而為之邪畫至於此是解衣槃礴不能偃傴而趨於庭
矣恐世人未能以此求其下筆時也立本世以畫顯當
在荆州時得張僧繇畫初猶未觧曰定虚得名耳明日
又往曰猶是近代妙手明日又往曰名下定無虛士十
日不能去寢臥其下對之夫畫至於去轍迹者其難悟
如此後人畫未能辨筆畫而學不知形象所主見解又
非得若立本極其功用至於論畫一望而縣斷是非得
失者妄也但恐世之所論非真得詣絶而不留者當是
平平者爾若在四五間者猶可淺意求之其遇相什一
者果可辨其真偽哉若謂出於一二而得非數者恐非
立本不能言也
　　書阿房宮圖
宣徽南院使馮當世得阿房宮圖見謂絶藝紹聖三年
其子翊官河朔攜以示余考之此殆唐世善工所傳不
知其經意致思還自有所出哉將發於心匠者能自到
前人規矩地邪然信密緻善於位置屋木石甓皆有尺
度可求無毫髮遺憾處信全於技者也按始皇帝以咸
陽人多先王之宮庭小豐鎬之間帝王之都也乃營作
朝宮渭南上林苑中作前殿阿房東西四五百步南北
五十丈上可坐萬人下可建五丈旗周馳為閣道自殿
下直抵南山南山之巔以為閣道為複道自阿房渡渭
屬之咸陽以象太極閣道終抵漢營室三秦記咸陽之
旁二百里内宮觀二百七十複道相連帷帳鐘鼔不移
而具天下以其作宮阿房然阿房今梵語有之蓋當周
末人言也故名如此逮二世時詔謂先帝為咸陽朝廷小
攻營阿房宮為室未就於是復作阿房夫秦以再世事
此宮極天下之力成之其制作恢崇囂庶宜後世之侈
靡未有及之者此圖雖極工力不能終偹寫其制至於
圍遶驪山架谷凌虚上下相連重屋數十相為奄覆與
史所書異矣此疑其為後宮游幸者也杜牧賦阿房二
川溶溶流入宮墻五步一樓十步一閣廊腰曼回鉤心
鬬角釘頭鱗鱗瓦縫參差與此圖相合彷彿可以見也
豈牧得見圖像而賦之邪
　　書李成畫營丘圖
望之舊國都者暢然增重彼知求其本心者能得其未
嘗離者乎見之真城社者悲心更微彼知失其本心者
能反其未嘗䘮者乎二者其於得失有辨矣而迷妄相
朦不知解時求心之本原已失當處而不知求復其初
今人知重(闕/)然者失於真見微悲心者得於疑見時其
有此累邪李咸熙作營丘山水圖寫象賦景能得其全勝溪
山縈帶林屋映蔽烟雲出沒求其圖者可以知其處也
余去國十年矣官繫乎朝不得歸每升髙東顧想在家
山而神馳意到自有見聞賓想既悟而悲悼隨之及觀
正夫所示圖真得郷路矣反若不敢識矣亦似失其悲
心者矣咸熙畫手妙絶今世共知之至營丘之寓於畫
者余獨知之他日恐不能盡識也敢問主者長河千里
應無斷處願借竹葉浮之上游當泛泛而下無所疑阻
吾從此去矣
　　書戴嵩畫牛
戴嵩畫牛得其性於盡處畫錄至謂牛與牧童㸃睛圓
明對照見形容着目中至飲流赴水則浮景見牛脣鼻
相連余見嵩畫至多求其如畫錄所説無有也且牛與
童子之形其大小可知矣眸子㸃墨不過僅如脱穀彼
安能更復作人牛形邪嵩畫牛不過妙於形似非有他
異至於鼻上故作潤澤他畫者思之不得其術相趨之
竟不能效然又不可便按此為嵩絶藝嵩非工人本士
子仕為浙西推官韓滉從之受其法
　　書賀監歸越圖
歸越圖唐王松所記天寳二年知章以老求入道歸郷
里詔許之皇太子諸王就辭於第羣臣賦詩上為製序
所司供帳百職餞宴祖西都門外觀者錯聚為一時異
事此圖彷彿見之知章一代異人天機卓絶不入名法
轍迹而放意縱適超詣縣解無通心蓬塊至於風情所
寄託於言㫖則妙絶𤣥奥浩浩乎放乎南溟不知其津
涯所際也當時所見者知晚年尤縱誕無復規檢極飲
狂肆豈知道假顛頡者亦自有本來制度哉元和己亥
知章已百餘年矣往來㑹稽武夷吳興山水間以藥為
市人賴以濟祖貫常於天台授其斷穀丹經其論有理
非常時道家流所及説也貫得其術九十六年而言知
章猶在世間然則誠得仙矣世俗豈能識之夫(闕/)之君
子則處世者或以為非惟超出世俗者然後為能獨至
於天而自畸於人郷使世習之理小每行之則拘於一世
矣豈能超出一世而自極所至哉論知章者何其每下
而不得也史謂年八十六自號四明狂客至鏡湖踰年
以卒故唐有詔贈兵部尚書制存若是則順世委化嘗
從世俗以終矣其摶化而仙當時不能深知也
　　書曹將軍照夜白圖
論天下之馬者不於形骨毛色中求彼得其百體者若搏
執絆覊不可離者也且將以形容骨相而求畫吾知天
下無馬矣况得若䘮其一而見之恍忽難窮哉觀者不
能進智於此也謂畫者能之將託之神遇而得其妙觧
者邪曹霸得此誠相馬也放乎技矣彼以無託托於外
者或未始見有也其守以形似而得其骨相者果真馬
乎照夜白玉花驄此良馬也可以形容毛骨求(闕/)於良
馬而論形似者其神遁矣其得於(闕/)筋相成肉翅已就
此千里馬也神駒天馬有常形其異者角相翅力赭流
吻下血出膊中霸皆不及也是真有意於馬乎夫能忘
心於馬無見馬之累形盡倏忽若滅若沒成象已具寓
之胸中將逐逐而出不知所制則騰驤而上景入縑帛相
不自覺而馬或見前者真馬也若放乎象者豈復有馬
哉
　　邊鸞畫華
邊鸞作牡丹圖而其下為人畜小大六七相戱狀妙於
得意世推鸞絶筆於此矣然花色紅淡若浥露疏風光
色艶發披哆而潔燥不失潤澤凝結則信設色有異也
沈存中言有辨日中花者若葳蕤倒下而貓目睛中有
竪線世且信之此特見段成式説爾目睛竪線㸃畫殆
難見矣然花色妥安便絶生意畫者不宜為此也鸞名
最顯而於貓睛中不能為竪線想余工決不能然
　　雄雞斷尾圖
王子朝有寵伯蚠將去之賓孟適郊見雄雞自斷其尾
説者謂假以自見實惡其為人犧者圖取狀類謂真有
是或詆其説乃謂圖者又假以見意則所假以為説者
實矣余聞麝被逐則自抉其臍猩猩被執則嚙其膚蚺虵
取膽者或不死見人則示其創處翠碧人罔得之不急
取則斷其羽毛凡物憚其為世用者其慮皆知出此然
不若雄雞先患而預圖之故能免其身累則得其適郊
而見斷尾亦何異哉後世求犧者不為全羽故雞不自
知全矣則世不復見雞斷尾者無恠疑此也大業中作
羽儀毛􁐻盡矣烏程人入山采捕鶴巣大木欲取之不
能上因操斧伐樹鶴恐殺其子乃自拔氅毛投地得者
合用乃不伐樹此與(闕/)舞不下者可以類求也
　　吳王斫鱠圖
吳地南北据江其東臨海世號澤國水郷重魚棄肉其
俗然也吳人言曰上池宜於君王下池宜於臣畜三年
其利可以致千萬其祝上得萬束下得一斛乃在一魚今
畫者之意不涉江湖取具殿庭其知得魚尚矣汲水引
緡連之得鯔魚歸前饔人膾之獻於王羣臣列官以次
受食謂吳王斫膾圖昔介象吳王其於國也與王共論
鯔魚乃於殿庭作坎汲水滿之并求釣象起餌須臾得
鯔魚乃使厨人饌膾均及從臣即此圖是也博物志言
吳王嘗棄餘膾江中至今吳江有魚如斷膾者其名為
膾餘則吳王斫膾其傳久矣
　　秦王進餅圖
王商作進餅圖世疑其説余考之吳均集昔義熙中劉
裕取長安得姚泓時故太官丞程季公曰今日之食何
者為先季曰仲秋御景離蟬欲静燮燮曉風凄凄夜冷
臣當此景惟能説餅公曰善季乃稱曰安定噎鳩之麥
洛陽董徳之䃺河東長若之䓗隴西䑛背之犢枹罕赤
髓之羊張掖北門之菽然以銀屑煎以金銚洞庭負霜
之橘仇池連蔕之椒調以濟北之鹽剉以新豐之雞細如
華山之玉屑白如梁甫之銀泥既聞香而口悶亦見色
而心迷則進餅之善於此稱矣其曰秦王者姚興也興二
世竊有闗中國號大秦宜其况之以此
　　書胡瓌番馬圖
今縣鬛刷尾具百體而陳丹青不可謂非馬也齕艸飲
水相嚙而分踶本有真性畫者或不盡於此則得其似
馬者耳此與塗駒銅驥果有異邪冀北多馬自昔幽并
皆其土幽并地北數千里截入北朝而全燕盡為北地
則馬良而健決其氣然也今畫者知番馬與中國本異
而不得其説唯胡瓌可以馬校之瓌為番馬小作䮂䮧
大作􁀙騪胡瓌此馬形似不差其羣類而色别與逐驚
風而捕日脚皆得盡其性近世張戡作番馬蓋以中國
之馬􁁉鼻裂耳為之是戡特見今幽州境上馬如此不
知本中國之良似於北者隨其形爾非真番馬也
　
　
　
　廣川畫跋卷四
欽定四庫全書
　廣川畫跋卷五　　　　　　宋　董逌　撰
　　素法師行化圖
佛法以乞食為身計以廣施為利益以普救人為方便
莊嚴麗飾雖有為功徳然與一切為縁者所以不廢也
素禪師所事智禪師不事威儀而能建立一切功用世
敬奉其教故畫工得傳其像以警發流俗况畫出唐名
手此宜其傳也師本暨氏名法素餘杭人智禪師謂曰
汝勿去生事修不妄語戒今生發語人多信者宜為一
切衆作福田所生之處佛事興隆施予山積觀此則不
待與螻蟻結縁矣豈求其有廣長舌邪
　　留瓜圖
祕閣收丁晉公籍入畫有樓觀修曲與聴事房序相類
接官府收聴之前楹得栱上置瓜不書其事帳目但曰
摘瓜圖余視之此古留瓜圖也唐人嘗圖於刺史治事
以戒多取故也昔蘇瓊為清河守趙𨽻送新𤓰一雙瓊
受之置於聴事梁上人有貢新果者至門知瓜猶在而
竟去以清徳列為尤異昔人為此圖者將疾貪墨掊剥
之政以著世戒者邪而後世至不知此事欲使垂勸不
亦難乎方晉公收畫時不知為何名取之當時清徳少
貶疑亦不知其所謂也
　　書傅古龍後
傅古以畫龍名評者列於吳懐上世謂傅古嘗遇真龍
而畫盡得其形似故妙於生意唐貞元中青龍闘死於
徐州其長纔八尺尾半之尾端褊薄鱗尾如大魚髯長
二丈其本赤膜曼之角長二尺無岐出腹下光白鉏鋙
此龍也嘗見懐畫少類而傅古畫不甚近也將龍變化
不測其形體固不一哉自豢龍廢官龍去人逺世遂不
知矣然論者猶異説况畫者所為也
　　清夜游西園圖
王逸少蘭亭世稱筆墨詣絶唐諸子翻榻其書至衆逮
今蘭亭真本不見傳於世者皆臨摹之遺也然世猶以
此書至矣豈典刑未泯蹈矩循規可以移奪之故自
有佳致哉觀鄭彦荘所得西園圖此殆善於摹榻為工
者不知其取自何年而粉丹皆盡惟圏墨僅可見筆墨
竒古擺脱俗韻其在人物態度猶是當時風流氣習可
以想見顧後世畫工筆力不能到也顧長康初以曹子
建詩作此圖在梁朝入錄為第一逮唐褚河南得之後
入張惟素家至𢎞靖進入其後崔潭竊出張周封得之
又為王庶人所蔵涯亡此畫入民居郭承嘏以重金購
得之而令狐楚復得以進唐末兵亂遂失所在非賴摹
傳將遂泯滅無見也
　　二十八宿真形圖
祕閣所蔵五星二十八宿真形圖唐閻立本畫五星獨
有金火土二十八宿存者十三餘亡失疑守蔵吏盜易
於外嘗見畢文簡公家所收與此同蘇舜欽書其後比
此完具知其為榻本也道蔵傳五曜圖金為女形火為童
子形木為帝王形土為老人形而此畫金形若美女兩
鬢如羽翼乗鳳飛而翔土為道人不知何据經説昴形
如梯畢形如芝參形如婦人井如足跡鬼如佛胸柳如
虵張如瞿曇軫如人手房如纓絡心如大麥尾如蝎此
畫皆異惟牛形如牛頭斗為人形虛如鳥婁如馬與經
相合不知經之所云如是矣而畫者又異於經果得言
有据邪立本以畫名世後人顧莫及其妙絶天下不當
語其所畫是非
　　竹林七賢圖
晉阮籍嵇康劉伶一世異人不可覊絆山濤王戎從之
竹林下其志趣豈易量邪阮籍之笑與其哭於途何意
趣之不同也覽者得之
　　書王摩詰山水後
世言摩詰筆蹤措思參於造化而剏意經圖即有所缺
如山水平逺雲峯石色絶迹天機非繪者所及觀此圖
便知古人之論為得正使後之評者不能加此余見世
以畫名者無復生動氣象不過聚石為山分畫寫水又
豈可以與論山光全在戸雲氣欲生衣者耶
　　書李元本華木圖
樂天言畫無常工以似為工畫之貴似豈其形似之貴
邪要必期於所以似者貴也今畫師圏墨設色摹取形
類見其似者踉蹡其䖏而嘉矣則色以紅白青紫華房
蕚莖蘂華以尖圓斜直雖尋常者猶不失曰此為日精
此為木芍藥至於百華異英皆按形得之豈徒曰似之
為貴則知無心於畫者求於造物之先凡賦形出象發
於生意得之自然待見於胸中者若華若葉分布而出
矣然後發之於外假之手而寄色焉未嘗求其似者而
託意也元本學畫於徐熙而微覺用意求似者既遁天
機不若熙之進乎技
　　書陳誠甫雙龍後
龍生於水被五色而游故神欲小則化如蠶蠋欲大則
蔵於天上欲上則陵於雲氣欲下則入於深泉變化無
定上下無時故謂之神後世畫者間為恠險以要異名
有矣烏識所謂被五色而游者邪周之時龍去人未乆
當有知者後世畫者色理文章猶不能得安知神靈哉
　　書李祥天馬圖後
始漢得駒渥洼號神馬後得馬大宛號天馬來西極今
漢猶傳歌詩其言汗血則異非中國嘗見畫者得此為
君若之圖也太白謂背為虎文頭有緑髪此果有据耶大宛
有髙山其上有馬不可得因取五色牡馬置其下往往
得之而吐火羅頗犁山厓穴中亦有神馬國人牧馬其
側時得名駒皆汗血也方漢立貴人時蔡約嵗獻馬二
匹然大宛亦自重貴也隋西域記言大宛騮馬烏馬赤
耳黄馬黑耳自與中國馬不異宋膺又謂馬有角長數
寸魏興安中庫莫奚國獻名馬有一角狀如麟然則宋
膺記不為無所馮藉若以此求者則此圖亦未之攷也
　　書介葛盧圖
道人牛戩脩武人善作毛羽妙得物態其畫介葛盧來
朝而知魯用三犧於一牛鄭子章得而有之謂戩絶筆
於此可以貴也夫以事天用犧其與犒軍勞師奚重以
禮用牛其與屠膾而代豕羊其禍孰衆哉想其悲鳴怨
哀求申於人不勝痛也列子曰東夷之國數數解六畜
語者蓋偏智之所得夫中方之國得妙觀音故人於聴
則專豈待偏智於東方之國哉楊翁乗蹇馬而田間馬
鳴聲相應知詈轅中之駒也李南嘗乗赤馬逢白馬南
去知白馬鳴者為黄為盲者其子在後也二子皆中國
人其知馬如此蓋聰聴者察於音聲而得之豈待介葛
盧論偏智哉
　　書陳中玉收桃花源圖
燕仲穆平生畫皆因所見未嘗架空鑿虚隨意增損或問
之則曰出人意者便失自然桃花源作洞穴冩林壑宮
觀如見武陵山水惟黄聞道人則世疑之此蓋李衛公
所謂黄尊師也嘗見顧逋翁為新亭監要客貌山水百
本而荆浩畫松檜至數萬本不止然寓物寫形非天機
深到取成於心者不可論也
　　書伯時縣霤山圖
伯時於畫天得也嘗以筆墨為游戯不立寸度放情蕩
意遇物則畫初不計其妍蚩得失至其成功則無毫髮
遺恨此殆進技於道而天機自張者邪嘗作縣霤山圖
遂畫其山林勝勢使人見圖如在其山中不假他求也
嘗謂此山近延陵之茅山是洞庭西門潛通五岳陳安
世茅季偉常所游處昔許映叔𤣥構舍於此而往來茅
嶺之澗室者将求終焉其後聞伯時至龍舒不起考其
地蓋灊通潛山而衡岳之舊也今觀此圖疑伯時出入
其間與許氏争勝可想而求也
　　書伯時馬圖
曹覇於馬誠神乎伎也然不能無見馬之累故馬見於
前而謹具百體此不能進於道者乎夫寒同相口史朝
相頰子女厲相目衛忌相鬛許鄙相尻投代褐相胸脅
管青相膹肳陳悲相股脚秦牙相前贊臣相後皆天下
之良工也能各見一體而不得相通足以稱世而伯樂
能兼之也於馬無相曰若滅若没若亡其一此得馬於
倏忽變滅間而不留也相者誠知止矣而神視者獨未
嘗得全馬也噫豈非真得馬者邪伯時於馬蓋得相於
十百者未必能得其無相者也余將問曰夫子於馬果
能得其亡馬者哉若誠亡矣不留相也苟未能入於兩
亡自有正心者求之至于無所求而自得者吾知真馬
出矣
　　吳生畫護法神
諸佛於過去世振大法音作獅子吼其破聾抉聵如天
鼓雷音裂山發地於是天龍鬼神各司其方咸出護持
以左右大法又嘗發大誓願以救末法其考於經名在
諸神不可勝數也吳生作護法神止存一象以經考之
知其非護佛而持法者也特護經而來爾故不為衆相
而特以䕶經為相者也當元徽間法獻自西方來得諸
佛説法傳之震方有神伽藍毗尼羅護持佛牙與其經
説偕東至宋末而求反國即圗其形留之後入荘嚴寺則
道子於畫蓋稽於經矣非如後世繪工塑師於僧坊下
冠冕相者豈止無所据邪
　　李慎徽秋雨圖
余嘗逮聞范蜀公言仁宗皇帝御極四十二年總覽機
衡垂意民𨼆棄舊除慝納之大和當時號登極治觀闔
闢隂陽圖囘萬微與神合契不謀自成然左右輔弼日
進苦語危切上衷拯弊救失嘗若一日不勝舉者此其
君臣憂勞天下饗於逸樂逮今功徳涵養而不替也當
嘉祐二年仲秋苦雨聖念憂勤濵州守臣李慎徽為圖
以進立禾生蛾垂禾出芒黍穟腐黑木實胮腔上掩圖
嘆曰隂陽失理以至是邪又語近臣曰此禾頭生耳矣
何以拯之當時相傳杜甫詩言禾頭生耳恐一時所傳
有誤今按吳興錄則謂春雨甲子赤地千里夏雨甲子
乗舟入市秋雨甲子禾頭生耳聖學淹流稗説瑣語無
不盡者此宜世有以記而史官不能傳甚可惜也慎徽
圖今留祕閣崇寧三年黄符摹其本屬余書其後因考
其言繫之
　　武宗元畫天王圖
尚書郎武宗元重修如幻得丹青等持入法海妙慧嘗
為持國天王昔申國公於洛師得之傳其子崇寕五年
其孫彦輔持以示余其放墨飾采更無軌轍可求此殆
不與筆墨争勝故能脗合圓融同於予心放乎畫矣故
遇物布象印此心見至於威嚴毅烈而發於慈心恕性
者則若可以形相察之此豈嫓黄配紫摹象前人以夸
世俗者邪或曰天王持國其有異乎曰天有四方持國
主司東方是頭賴吒以威神加哀摧滅魔怨得大總持
故威威寂寂其相好如此頃見吳氏作四天王妙得法
意其居西方毗婁勒义其在南方毗婁博义至於北方
是名毗沙門蓋毗沙以多聞稱博义以非好報顯勒义
以免離成故其形容各以妙用自見不知乎此而為畫
者妄人也此可以妄昧自見惟得於深識者能之
　　書李定方繡佛後
李定方以何夷恬(新學又/發新意)得難捉迦(自喜/)修入波羅末
陀(此云/真諦)號蘇勿多羅(善子/)乃噉毒箭為食而於無争三昧
於是薩槃迦摩(樂欲/)求因帝羅願(解脱/)作路伽即他像
(世尊/)偹惟伭好(莊嚴/)五色絢組作防那(女工綉/裁縫)囘郷纂
刺既成厯下李文叔耆沙(求勝/)曰若以勝相者設蘇樓
波(妙色/)吠摩質咀利(此云/綉畫)何要於商多(寂定/女)室利(善女/)
求於鍼鋒之界邪定方以是善願力成諸和㑹縁業成
怖無以解以末荼义羅(中書/書名)問鞞瑟胝羅(居士/)曰願作
直林慈氏組文觀相恨無前事余曰皇興繡像釋迦文
佛區闊三丈以是書者可識也自唐逮今為此既衆矣
何遽疑也任道林曰天宮佛塔繡佛幡經此自晉魏已
行何於今獨不可為之齊永明四年八月庚申陳夫人
敬因樂林寺比丘釋寳願造綉無量壽佛尊像俾朝臣
為贊縟文内炳靈姿外溢此非其前事邪李氏女為鄭
一送繡阿彌陀佛權徳輿曰細針綴縷叶用五采青蓮
白毫方佛嚬伸定方曰余此乎取之有成像矣願書其
語以謝(浄土寺有後魏繡像區濶三丈髙可六十/尺題云文皇帝御畫釋迦像皇興四年八)
(月/繡)
　　書李太白畫像
秋水為神春氷為質神鋒太雋逸氣震散蓋玉在璞而
流光金蔵礦而著美凝脂㸃漆豈非神仙中人瑶枝瓊
樹自是風塵外物此蓋造化之元精合於渾淪而不得
蔵者且將見有而示人吾何足以名之
　　書顔太師畫像後
魯公氣蓋一世其飬於中者本以配義與道故能塞乎
天地之間而無歉也觀其目爛爛如岩下電氣飄飄然
若凌雲而直上節磊砢如萬丈松而不可以斤斧尺墨
度之至於胸中落落稱竒處有不可形見者其游人間
方且昂蔵如軒上鶴豈宜跼䠞效轅下駒邪想見拒禄
山叱盧杞不屈李希烈時此其視一世豈特以糞土哉
至於氣完神定而不少撓雍容中道節而和適自若不
待裂眦直髮而争雄校勝此豈燕子所謂神勇者邪
　　王波利獻馬圖
祕閣帳有王波利獻馬圖畫入能品異等書曰漢武帝
王波利射於咸陽宮箭透山岳止定襄巨石上畫色雖
脱而人馬山樹猶不減生意蓋妙於見形者也崇寧四
年七月有詔取入尚方曽令工者摹其本以傳某按王
波利本突厥降番貞觀中給使外班射獵馳逐以從其
射信絶藝矣不宜畫者之夸而論之不抵也昔師子國
獻白鷹帝命王波利於印山按之褒國公段志𤣥奪放
之批波利頰口鼻皆血出此畫蓋唐人所為而曰武帝
者誤也
　　書寃對圖
此圖本出㳂習交喧求以騐罪實而發覆蔵者也鏡光
空出受形種種若殺若盜婬欲欺誣凡匿飾𨼆蔽能使
人不窺者於此得之昔賈奕鼓刀趙業負門當司命過
人時巨鏡徑丈虛縣空中此但身中業對發為光耀畫
者不知謂真設鏡者誤也范宏父曰使罪惡有記則無
所事察如鏡光照處果無遁形則何用更逮未盡者下
對騐獄邪曰常二習相陳故有鑑見照燭如於日中不
能蔵形則有惡友業鏡披露宿業非對騐時二習不見
相於光中治一不二豈復有形象者哉則以對者見於
影事故不能不因習以假矣若夫寳樹見天人景像娑
羅樹中其殿如鏡見天人果報撫垢鏡地見過見果此豈
有待而見哉吾知二習不作於此矣
　　闗仝側作泰山圖為王晉卿書
以匠石極巧以賁育極力或謂不能敗泰山之體吾將
假壽千嵗令之操䂓矩舉繩墨挺干將而求正則韓子
亦知終身不得矣不可敗者體也其不可正者勢也今
觀此畫則且人敗之既正之矣且謂彼何施見巧而至
邪吾嘗背泰山而西之導靈巖而東鄉則雖與蹈其背
脊可以坐而察之闗仝於畫其有見於此則亦何必舉
墨索而游乎其下求其反而正哉世人不知天下有自
然者何往而不適邪乃謂極盛於壽盡力於巧反泰山
於筆下是韓之説也(韓非曰利莫長於簡福莫久於安/使匠石以千嵗之壽援鉤推視䂓)
(矩而正泰山賁育帶干將而齊萬民雖盡/力於巧極盛於壽泰山不正民不能齊)
　　跋吳道𤣥地獄變為晁無咎書
經言地獄三曰形罪輕作人形其重畜形極苦無形世
之所傳雖毒苦加至然皆經之為形罪輕者也至畜形
則世固未嘗論説所謂肉軒肉屏者宜天下所未知也
吳生嘗畫西方變於浄土院壁其傳錄中如此又嘗寓
之縑素得傳逮今然則自此畫行於世其見而懼者幾
何人哉其視而不知改者亦不可計也唐人論畫地獄
變謂唯子鬲獄稍如經説其苦具悉國人問者疑刑具
亦必有意而傳者失也釋氏入中國且千嵗此於世教
有助其智慧具足者自能捐教遺法超出四等果位至
於鄙悖庸愎猶知畏縮不敢肆其兇虐其於屠膾魁炙
或得反而入道則雖三世罪報一日俱盡得勇猛精進
此豈道之善貸於物無棄者邪或曰嘗疑是道每於衰
世則信力愈重其在盛時不顯于衆何哉曰世有大醫
王操大藥術作大利濟法以期世用其勤力而争趨者
必呻吟痛苦而不得解也彼堅力强肢不陊疾苦將過
其門而不願此何可齊哉彼如王仲宣陳元龍猶不知
此飬病以待其發其仰而呼天是亦太晚計也
　　跋韓幹馬後為龍眠居士書
世傳韓幹凡作馬必考時日面方位然後定形骨毛色
大抵以馬為火畜而南為離方其色青驪驒駱皆以支
干相加故得入妙又以為其畫得馬之神駿故能如是云
夫移形索景寫照寓神自是奪物精魄苟造其微得於
𤣥解則物有寓者馬之疑於神者其幾於是邪夫以刻
鳶而飛為象而行削胡僧而能語作偃師歌而應律此
其得於妙用者邪将神用之而不知也畫獨不可至是
哉方幹以畫名時遽有𤣥冠朱衣者鬼使也願賜匹馬
畫而焚之數日有揖而謝者曰蒙惠得免山水跋涉之
苦夫以一用之極通於神者必物有託焉則以畫參於
鬼者未足過異也
　　跋李夫人圖為宗子大年書
李仲庶出漢武帝祭李夫人圖書曰唐大中二年七月
清溪道人製之其畫雖殘缺不完然甚有妙處筆下直
取意思自是作手清溪字畫書不載又載少君事甚偹
蓋以香召致精魄能使人彷彿見之其術蓋曰暗海有
潛英之石刻之為人像神悟不異真人使此石像往則
夫人至矣因致樓舡巨力千人齎不死之藥乃之暗海
得石以歸依圖刻像置之幙中如平生時少君曰此石
毒可逺望不可逼也舂石為藥既飲則絶思夢矣觀此
則假石以託於精氣使人迷於思夢者非有魂魄可致
也後之書徐肇事乃放据而為之不知少君之術特能
因人精思所移假於物而自託耳前有思其室於外者
見其婦以道途來叙語如平時相處時久及歸則真見
其妻矣而偕來者亡焉豈思慮所感因致物變者乎此
不足異也
　　書燕龍圖寫蜀圖
山水在於位置其於逺近廣狹工者增減在其天機務
得收斂衆景發之圖素惟不失自然使氣象全得無筆
墨痕迹然後盡其妙故前人謂畫無真山活水豈此意
也哉燕仲穆以畫自嬉而山水尤妙於真形然平生不
妄落筆登臨探索遇物興懐胷中磊落自成丘壑至於
意好已傳然後發之或自形象求之皆盡所見不能措
思慮於其間自號能移景物隨盡皆因所見為之此固
世人不能知縱復能知未必識其意也
　　書吳生畫驢
范魯公舊蔵横幅畫首末缺爛中圖羣驢跋者皆曰吳
生客疑韋偃以此得名余意此圖全於生意固是名手
若必曰某所為則余不能知也唐人嘗説吴生嘗畫驢
於僧壁夜起蹋碎其用具則吴生當優為之矣
　　書舉子圖後
孫祖仁出右圖相示人物衣冠作唐人服為舉子者七
十八人列二隊是若相嘲謔指呼紛紜衆客不喻祖仁
曰此舊無名惟呼措大出隊請以名號識之余曰此
殆昔朋甲圖也唐之士子中世最盛各以朋甲相為
敵者至有東西甲東呼西為茫茫隊言無所知也開
成後又有遇韋羅甲汪已甲又有四凶甲芳林十哲
至此儒道衰矣是圗之設得無患此邪
　　書閻士良畫龍
世傳畫龍工者若吳淮𫝊古則常見之張僧繇曹不興
馮詔政世未識焉今人畫龍形狀甚近君所畫奇劂
恠詭果何据也淮南子曰今畫龍首不知為何獸也
若此畫甚異豈龍形狀果若獸邪余家以豢龍得氏
子孫尚不識形今所畫者所為可以自知愧哉李紳謂目識
寡故工得以詭亂形狀神其變化然則為此圖者所謂
不隨流俗者也
　
　
　廣川畫䟦卷五
欽定四庫全書
　廣川畫跋卷六　　　　　　宋　董逌　撰
　　書輞川圖後
輞川集總田園所為詩分序先後可以意得其處古傳
輞水如車縛頭因以得名維自罷官居輞口者十年日
與裴迪浮舟往來彈琴賦詩此圖想像見之然詩有南
垞北垞華子岡欹湖竹里舘茱萸沜辛夷塢此畫頗失
其舊當依其説改定其後維舍此地為浮圖居今清原
寺是也
　　書盧鴻草堂圖
盧浩然在開元中嘗賜𨼆居服官為營草堂逮還山乃
廣其學廬聚徒肄業其居之室號寧極則取所謂深根
而反一者也鴻嘗自圖其居以見世共傳之其本嘗在
段成式家當時號山林勝絶不知逮今存不髙希中嘗
出此圖考之古本則樾舘等而已無寧極者又景物增
多致多煩碎此後人追想勝槩而浪為之者也
　　書别本草堂圖
此圖本段鄒平公所収遷傳久矣或者託其遺跡又為
草堂别出其後跋書自天復滅嵗前者皆搨字也開寶
以後則人競書於此矣其稱柯古成式(闕/)也大儀者安
節也隨蘭陵於渚宮者蕭思道也然此圖所存頗與書
傳合蓋本鴻之圖而為之故可佳也涿人子謩題當僖
宗丁未年既光啓之三年矣是嵗三月甲申車駕還京
師次鳳翔以宮室未完李昌符請留鳳翔俟畢治此書
不著月日知在四月後題以己酉即昭宗之改元合在
此後傳摹失之又有昇元二年題者李昇之號也熙載
題者韓文公也
　　書優鉢羅華圖
祕閣有圖畫花異甚世不能名自昔號陀羅華考索帳
目自大中祥符六年京兆府進入下之祕閣崇寧三年
曝書廡下出其圖考名識之蓋花碧六出其房九列鋒
殺莖柯植而叢出生不傍引嶷然上聳攢華之墀駢葉
外包求之前記優鉢羅華也岑參詩曰白山南赤山北
其間有華人不識緑莖碧葉好顔色葉六瓣花九房夜
掩朝開多異香求之於詩則此圖不為無據矣圖狀寫
照本以示未知者使可按得之微岑參詩此畫未辨也
　　書韋偃放驢圖
青脊絳身長頭廣額尾旌摇曳耳大礫礫厖然類有徳
者而又其能可以囘衝其智有以隨時艱難定亂有濟
師旅之功㩻䧢救患有載重負乗之力則雖用為任令
僕記之俳戯可也豈止一宫亭侯哉畫者之意深矣漢
驪在前􁖨似在後逐其生有封死有弔至其超傑變化
者而謂仙矣則廣野茂林豐艸甘水嗅地仰天飲嚙自
若應候長鳴前跳後踢羣嬉而隊躍盡白日以為娱求
清夜之俛息無服駕負囊之憂者是廬山公之全其性
者也此畫得之
　　書曹将軍畫馬上
曹霸畫馬與當時人絶跡其徑度似不可得而尋也若
其以形似求者亦馬也不過類真馬耳杜子美謂人間
又見真乗黄(闕/)乗黄其狀如狐背上有角霸之馬未嘗
如此将論其神駿語大而誇不知其形狀異也
　　再書馬圖
余書李氏曹霸馬圖矣明日復持古本汗血馬圖以示
與前畫異余考之汗血神馬也前記雖屢言然其狀卒
未得知此畫汗血發於衆毛似與古異夫宛丘有良馬
其大二丈鬛至膝尾委地蹄如汗腕可握日中而汗血
乗者當以綿絮纒頭腰小腹漢武帝親得天馬見血從
前膊上小孔中出今考説者終不(闕/)　今世又無汗血
馬得据以斷衆説則畫者将何從哉
　　書張戡番馬
世或譏張戡作番馬皆缺耳剺鼻謂前人不若是余及
見胡瓌畨馬其分狀取類頗異然耳鼻皆殘毁之餘嘗
問北人謂鼻不破裂則氣盛衝肺耳不缺則風摶而不
聞聲此説未試然儋耳俗破耳下引其在夷狄有不可
以理求者此豈亦有為邪然馬殘其耳恐不止今北地
嘗見西南夷往時入馬中國亦時有焉因求吳諸葛恪
獻馬先騶其耳范慎謂豈不傷仁乃知馬破其耳於南
夷亦或然也今戡於馬非能考古為之然則据今之見
者特以為有辨者如此
　　古畫水圖
世不見古人筆畫謂後世所作便(闕/)古人妙處古今無
異道惟造於詣絶者得之但後人於學不能致一故所
得類皆鹵莽滅裂不得到古人地也今世稱畫水者戚
氏蒲氏而筆力弱(闕/)　畫水之形似况所謂衝擊蹴卷
之勢哉觀張子恭蔵水圖(闕/)逮詣絶者乎其於洶湧澎
湃蓋蛟鯨魚鼈不能出沒其間可謂得其妙矣
　　孫知微畫水圖
觀水有術必觀其瀾則汙池行潦停滀涓澑果可勝而
寄心賞邪孫生為此圖甚哉其壯觀者也初為平漫横
(缺/)汪洋渟㶏依山占石魚龍出沒至於傍挾太山前直
衝飊卒風暴雨横發水勢波落而隴起想其磅礴觧衣
雖雷霆之震無所駭其視聴放乎天機者也豈區區吮
筆塗墨求索形似者同年而語哉
　　題王居卿待制所蔵范寛山水圖
伯樂以御行世而所遇無非馬者庖丁善刀蔵之十九
年而天下無全牛余於是知中立放筆時蓋天地間無
遺物矣故(闕/)　運而氣攝之至其天機自運與物相遇
不知披拂隆施所以(闕/)來忽乎太行王屋起於前而連
之若不可掩計其功當與夸娥争力吾嘗夜半求之石
破天驚元氣淋漓謂誠之所遇而問者不可求於冀南
漢隂矣
　　北天王像後題辨
吳明仲以吳生畫天王示余因告之曰昔余嘗得内典
説四天王所執器皆報應中出北天毗沙國王也嘗兵
闘不利三逃于塔側方其困時願力所全得無違礙報
四郷則變相所成畫者得以据之今以雲物為報者非
吳生所為也或曰何以知此曰以雲物易塔之重自王
衍始余往見孫知微於蜀中作天王相如此将無是邪
　　擣衣圖
余見此圖久矣嘗疑周昉以畫得名甚重又無他畫人
物麗甚不如此鈍滯也晚得此釋然吾心忘之惟見晉
國城社而(闕/)　者故至燕而後樂也嗚呼使俗人不得
其若形者而救其容(闕/)為人笑昔人蓋昧於若形如此
則悲心微矣可一嘆也
　　蘭亭圖
山隂道中顧揖不暇最是佳處又得安石逸少游咏其
間風流一時至今見其圖者猶有逺想恨不揖讓其間
近世燕仲穆摹狀山水取寓一時所見或謂此圖荆浩
作非也宗炳嘗曰老疾俱至名山恐難徧覩唯當澄懐
觀道臥以游之凡所游履皆圖之於室余雖未至山隂覽
此足少自慰耳
　　書周昉西施圖
余謂若耶溪中采蓮者特其甚美以見爾世亦得其絶
麗而傳其濃纎䟽淡處可得按而求之今世傳古女人
形貌盡出(闕/)　豈可異而别哉古人有言畫西施之面
善而不可説䂓孟賁之目大而不可畏若形者忘焉若
昉之於畫不特取其麗也正以使形者猶可意色得之
更覺神明頗異此其後世不復加也
　　書崔白蟬雀圖
顧凱之論畫以人物為上次山次水次狗馬臺榭不及
禽鳥故張舜賔評畫以禽鳥為下而蜂蜨蟬虫又次之
大抵畫以得其形似為難而人物則又以神明為勝苟
求其理物各有神明地但患未知求於此耳崔白為蟬
雀近時為絶筆非居寧牛戩輩可頡頏其間世以畫評
為据不知此亦何所主哉宋孝武賜何職蟬雀扇顧景
秀所畫時陸探微顧彦先皆世有能名歎其巧絶今畫
錄雖叙蜂蜨蟬虫不為極品便是不考古人遺跡(闕/)
秀妙絶一世而舜賓不知考者豈可與論古今畫邪
　　覆局圖
祕閣有覆局圖畫法甚古疋帛猶是六朝舊製署其尾
曰唐明(闕/)覆局圖非也宗子大年摹本以傳并王抗十
七局圖余為書(闕/)宋文帝棊圖也江右琅邪王抗第一
品吴郡褚思莊㑹稽夏赤松並第二品赤松思速善於
大行思荘思遲巧於闘棊宋文帝世羊𤣥保為㑹稽太
守帝遣思荘入東與𤣥保戯因製局圖還於帝前覆
之即此圖也思荘與王抗交賭自食時至日暮一局始
竟上倦遣還省五更方决抗睡於局後思荘達曉不寐
議(闕/)云思荘所以品第致髙縁其用思深久人不能對
抗仕齊(闕/)　給事巾今局圖謂棊史誤也
　　書時記室所蔵山水圖
此畫善於位置囊蔵萬里都在阿堵間非其胸中無町
畦(缺/)随所遇而發於(缺/)不可索其所至也宗子大年
詫余圖之汀沙漁岸蓼㟁楓崖山榭溪壑望之若有限
際而求其重列複映殆不可致之蓋𨼆磷而不出也又
復有煙雲上下(闕/)晻靄嵐光出沒而貫金石矣故飲羽
而洞達知有所先也其矢再遇則不可復射矣知神遇
者縣解意想而求至者是遁其天而往也果能有至哉
此人天機不可到矣子其凝心儲思(闕/)以神視初若可
見忽然忘之此中真有到處吾恐觀者未知求也
　　書王勤學士畫圖
余評此圖知是昔人已造境後世隨繩墨以就其工然
矜持太過求其似者而善古之人往矣故雖卒得其類
然亦似之而非也觀其意在漭滄萬里外天機開闔自
我而入者雖置塗(闕/)　幸而有至處然端行遣霤遂得
剡直豈轉逐其後縮縮而(闕/)　邪
　　書王學士李成畫
王無逸聚畫既多真偽相乗除余得盡為考之此畫所
出也(闕/)其臨視而别出自為一種然陵突抗立幾欲亂
真原隰之平山谷之險皆望而盡之故知形範既正金
錫不耗制形而出豈不莫邪也哉此知其所從來逺也
子盡而求之徐察而深識之至其至處雖觀三山於雲
外猶是見蓬萊之人而上下者也
　　書李成畫後
一藝已往其至有合於道也此古之所謂進乎技也觀
咸熙(闕/)者執於形相忽若忘之世人方且驚疑以為神
矣其有寓(闕/)　邪咸熙蓋稷下諸生其於山林泉石巖
栖谷𨼆層巒疊(闕/)　欱崒嵂蓋其生而好也積好在心
久而化之凝念不釋(闕/)　物忘則磊落竒特蟠於胸中
不得遁而蔵也他日忽見羣山横於前者纍纍相負而
出矣嵐光霽煙與一一而下上慢然放乎外而不可收
也蓋心術之變化有而出則託於畫以寄其放故雲煙
風雨雷霆變恠亦隨以至方其時忽乎忘四支形體則
舉天機而見者皆山也故能盡其道後世按圖求之不
知其(闕/)　也謂其筆墨有踐轍可隨其位置求之彼其
胸中自無一丘一壑且望洋鄉若其謂得之此復有真
畫者邪
　　書郭恕先畫後
龍門李偃蔵郭恕先寒林晚山圖雖託李咸熙舊本自
出新規勝槩風乾木老沙平水静煙開霧合蓋是江干
舊游使人有羇愁窮顇之嘆也筆跡天放不入畦畛然
氣攝萬山隨意(闕/)　　往得於形似外人以見有索之
恐不可得盡也此雖與(闕/)　　林大小並行而各有至
到處恐不能伯仲間譬若轢昆(闕/)　　九阪不盡一級
雖是未極五山然已窮河源也
　　書范寛山水圖
觀中立畫如齊王嗜雞跖必千百而後足雖不足者猶
若(闕/)跖其嗜者專也故物無得移之當中立有山水之
嗜神凝智解得於心者必發於外則解衣磅礴正與山
林泉石相遇雖賁育亦失其勇矣故能攬須彌盡於一
芥氣振而有餘無復山之相矣涵墨咀毫受揖入趨者
可執工而隨其後邪世人(闕/)　　山而求畫者疊石累
土以自詫也豈知心放於造化鑪(闕/)　　物得之此其
為真畫者也潞國文公嘗謂寛於山水為(闕/)　　余以
是取之
　　書王氏所蔵燕仲穆畫
余評燕仲穆之畫蓋天然第一其得勝解者非積功所
致也想其解衣磅礴心游神放羣山萬水泠然有感而
應者故雷電風雨忽乎其前而不可却當此之時復有
畫者邪公於為燕王府官王欲得畫而卒不能致之知
其慎於伎也余嘗謂公以名徳蓋世後人不得盡之徒
以畫名天下至與畫工繪史以(闕/)　　别者同稱此與
顔太師列於書藝小人間又同一(闕/)也
　　書伯時蔵周昉畫
龍眠居士知自嬉於藝或謂畫入三昧不得辭也嘗得
周昉畫按筝圖其用功力不遺餘巧矣媚色艶態明眸
善睞後世自不得其形容骨相况傳神寫照可蹔得於
阿堵中邪嘗持以問曰人物豐濃肌勝於骨蓋畫者自
有所好哉余曰此固唐(闕/)　　嘗見諸説太真妃豐肌
秀骨今見於畫亦肥勝於骨(闕/)　　　曲眉豐頰便知
唐人所尚以豐肥為美於此時知所(缺/)　　之矣
　　龍衮百馬圖
有馬競逐以谷受之按名而得者一馬也若夫毛以色
異(闕/)　用異大小藝異動静立其百體已不能得馬矣
况踶囓奔趨進退起伏蹙浪播洒鵲厲人搏斸山決壑
耳摇腹梢仰乳(闕/)　　首張齗間目怒鬛木搔土浴其
態百出不得執筆而隨(闕/)　　蓋一形所寓使形者已
異二實狀變而實别為異者謂(闕/)　　化而無别謂之
一實知實無有異可以論一馬矣如狀變(闕/)　以别者
則雖號物而讀之其極有不得盡昔堅白之説(闕/)
非馬已非色矣况形色名聲以一得之則使人不得其
當惑於名實之辨者正謂此也
　　書御畫瑶池馬圖後
黄之沱其馬歕沙黄之澤其馬噴玉龍種之與世馬不
同(闕/)　仰惟託於筆墨記其骨相(闕/)存大蒙之遺種不
在(闕/)　　　　間三尋此殆得於厯昆侖宴瑶池之上
時邪非摹擬展子虔曺霸輩以見巧也臣(闕/)　得識(闕/)
敢不謹書
　　書御畫翎毛後
聖人以神運化與天地同巧寓物賦形隨意以得蓋(闕/)
　　　筆驅造化發於毫端萬物各得全其生理是隨
所寓(闕/)　　　六年五月臣某跋
　　跋李祥收吳生人物
呉生之畫如塑然隆頰豐鼻跌目䧟臉非謂引墨凝(闕/)
　　　其勢有不得不然者正使塑者如畫則分位皆
重(闕/)　　　　其鼻目顴頟可分也楊惠之與吳生皆
出開元時惠(闕/)　　　及乃改為塑自畫為塑工易若
塑者由彩繪設飾自不(闕/)　　素為難呉生畫人物為
塑旁見周視蓋四面可意㑹(闕/)　　　細如銅絲縈盤
朱粉厚薄皆見骨髙下而肉起䧟處此(闕/)　　得者恐
觀者(闕/)　　此求之故并以設彩者見焉此畫(闕/)
小氣韻(闕/)　有宏大放縱之態又其難者也
　
　
　
　
　
　
　
　
　
　
　
　
　
　
　廣川畫跋卷六
