#+TITLE: 拾遺記-前晉-王嘉
#+DATE: 2018-05-12 10:18:55
#+SOURCE: github.com/kanripo/KR3l0098 master 68d09673                
欽定四庫全書　　　　　子部十二
　拾遺記　　　　　　　　小説家𩔖二(異聞之屬/)
　　提要
　　　　(臣/)等謹案拾遺記十巻秦王嘉撰嘉字子年
　　　　隴西安陽人事迹具晉書萟術傳故舊本繋
　　　　之晉代然嘉實苻秦方士是時關中雲擾與
　　　　典午隔絶已久稱晉人者非也其書本十九
　　　　巻二百二十篇後經亂亡失殘缺梁蕭綺搜
　　　　羅補綴定為十巻併附注所論命之曰録即
　　　　此本也綺序稱文起羲炎以來事迄西晉之
　　　　末然第九巻記石虎燋龍至石氏破滅則事
　　　　在穆帝永和六年之後入東晉久矣綺亦約
　　　　畧言之也嘉書盖仿郭憲洞㝠記而作厯代
　　　　詞人取材不竭亦劉勰所謂事豐奇偉辭富
　　　　膏腴無益經典而有助文章者歟虞初九百
　　　　漢人具著於録此本既六朝舊笈今亦存備
　　　　採掇焉乾隆四十三年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
拾遺記原序
拾遺記者晉隴西安陽人王嘉字子年所撰凡十九巻
二百二十篇皆為殘缺當偽秦之季王綱遷號五都淪
覆河洛之地沒為戎墟宫室榛蕪書藏堙毁荆棘霜露
豈獨悲於前王鞠為禾黍彌深嗟於兹代故使典章散
滅􁱲館焚埃皇圖帝冊殆無一存故此書多有亡敗文
起羲炎以來事訖西晉之末五運因循十有四代王子
年乃搜撰異同而殊怪必舉紀事存朴受廣向竒憲章
稽古之文綺綜編雜之部山海經所不載夏鼎未之或
存乃集而記矣辭趣過誕音㫖迂濶推理陳迹恨為繁
冗多涉禎祥之書博採神仙之事妙萬物而為言盖絶
世而𢎞博矣世徳凌夷文頗缺畧綺更刪其繁紊紀其
實美捜刋幽秘捃採殘落言匪浮詭事弗空誣推詳徃
迹則影徹經史考驗真怪則叶符圖籍若其道業逺者
則辭省朴素世徳近者則文存靡麗編言貫物使宛然
成章數運則與世推移風政則因時㢠廻改至如金繩鳥
篆之文玉牒蟲章之字末代流傳多乖曩迹雖探研鐫
冩抑多疑悟及言乎政化訛乎禎祥隨代而次之土地
山川之域或以名例相疑草木鳥獸之𩔖亦以聲状相
惑隨所載而區别各因方而釋之或變通而會其道寧
可採於一説今捜撿殘遺合為一部凡一十卷序而錄
焉梁蕭綺撰
欽定四庫全書
　拾遺記卷一
　　　　　　　　　　　　　晉　王嘉　撰
春皇者庖犧之别號所都之國有華胥之洲神母遊其
　上有青虹繞神母久而方滅即覺有娠歴十二年而
　生庖犧長頭脩目龜齒龍唇眉有白毫鬚垂委地或
　又曰歳星十二年一周天今叶以天時且聞聖人生
　皆有祥瑞昔者人皇虵身九首肇自開闢於時日月
　重輪山明海静自爾以來為陵成谷世歴推移難可
　紀筭比於聖德有踰前皇禮義文物於兹始作去巢
　穴之居變茹腥之食立禮教以導文造干戈以飾武
　絲桑為瑟均土為塤禮樂於是興矣調和八風以畫
　八卦分六位以正六宗於時未有書契規天為圖矩
　地取法視五星之文分晷景之度使鬼神以致羣祠
　審地勢以定山川始嫁娶以修人道庖者包也言包
　含萬𧰼以犧牲登薦於百神民服其聖故曰庖犧亦
　謂伏羲變混沌之質文宓其教故曰宓犧布至德於
　天下元元之𩔖莫不尊焉以木德稱王故曰春皇其
　明叡照於八區是謂太昊昊者明也位居東方以含
　養蠢化叶於木德其音附角號曰木皇
炎帝始教民耒耜躬勤畎畝之事百榖滋阜聖德所感
　無不著焉神芝發其異色靈苗擢其嘉穎陸地丹蕖
　駢生如蓋香露滴瀝下流成池因為豢龍之圃朱草
　蔓衍於街衢卿雲蔚藹於叢薄築圓丘以祀朝日飾
　瑶堦以揖夜光奏九天之和樂百獸率舞八音克諧
　木石潤澤時有流雲灑液是謂霞漿服之得道後天
　而老有石璘之玉號曰夜明以闇投水浮而不滅當
　斯之時漸革庖犧之朴辨文物之用時有丹雀銜九
　穗禾其墜地者帝乃拾之以植於田食者老而不死
　採峻鍰之銅以為器峻鍰山名也下有金井白氣冠
　其上人升於其間雷霆之聲在於地下井中之金柔
　弱可以緘縢也
軒轅出自有熊之國母曰昊樞以戊巳之日生故以土
　德稱王也時有黄星之祥考定厯紀始造書契服冕
　垂衣故有衮龍之頌變乘桴以造舟楫水物為之翔
　踴滄海為之恬波泛河沉璧有澤馬羣鳴山車滿野
　吹玉律正璇衡置四史以主圖籍使九行之士以統
　萬國九行者孝慈文信言忠㳟勇義以觀天地以祠
　萬靈亦為九德之臣薰風至真人集乃厭世於昆臺
　之上留其冠劒佩舄焉昆臺者鼎湖之極峻處也立
　舘於其下帝乘雲龍而遊殊鄉絶域至今望而祭焉
　帝以神金鑄器皆銘題及昇遐後羣臣望其銘皆上
　古之字多磨滅缺落凡所造建咸刋記其年時辭跡
　皆質詔使百辟羣臣受德教者先列珪玉於蘭蒲席
　上燃沉榆之香舂雜寶為屑以沉榆之膠和之為泥
　以塗地分别尊卑華戎之位也(事出封/禪記)帝使風后負
　書常伯荷劒旦遊洹流夕歸隂浦行萬里而一息洹
　流如沙塵足踐則䧟其深難測大風吹沙如霧中多
　神龍魚鼈皆能飛翔有石蕖青色堅而甚輕從風靡
　靡覆其波上一莖百葉千年一花其地一名沙瀾言
　沙湧起而成波瀾也仙人甯封食飛魚而死二百年
　更生故甯先生遊沙海七言頌云青蕖灼爍千載舒
　百齡暫死餌飛魚則此花此魚也
少昊以金德王母曰皇娥處璇宫而夜織或乘桴木而
　晝遊經歴窮桑滄茫之浦時有神童容貎絶俗稱為
　白帝之子即太白之精降乎水際與皇娥讌戱奏㛹
　娟之樂游漾忘歸窮桑者西海之濵有孤桑之樹直
　上千㝷葉紅椹紫萬歳一實食之後天而老帝子與
　皇娥泛於海上以桂枝為表結薰茅為旌刻玉為鳩
　置於表端言鳩知四時之候故春秋傳曰司至是也
　今之相風此之遺𧰼也帝子與皇娥並坐撫桐峯梓
　瑟皇娥倚瑟而清歌曰天清地曠浩茫茫萬象廽薄
　化無方浛天蕩蕩望滄滄乘桴輕漾著日傍當其何
　所至窮桑心知和樂悅未央俗謂遊樂之處為桑中
　也詩中衛風云期我乎桑中盖𩔖此也白帝子答歌
　四維八埏眇難極驅光逐影窮水域璇宫夜静當軒
　織桐峯文梓千㝷直伐梓作器成琴瑟清歌流暢樂
　難極滄湄海浦來棲息及皇娥生少昊號曰窮桑氏
　亦曰桑丘氏至六國時桑丘子著隂陽書即其餘裔
　也少昊以主西方一號金天氏亦曰金窮氏時有五
　鳳隨方之色集於帝廷因曰鳳鳥氏金鳴於山銀湧
　於地或如龜蛇之𩔖乍似人鬼之形有水屈曲亦如
　龍鳳之狀有山盤紆亦如屈龍之勢故有龍山龜山
　鳳水之目也亦因以為姓末代為龍丘氏出班固藝
　文志虵丘氏出西王母神異傳
帝顓頊髙陽氏黄帝孫昌意之子昌意出河濵遇黑龍
　負𤣥玉圖時有一老叟謂昌意云生子必叶水德而
　王至十年顓頊生手有文如龍亦有玉圖之𧰼其夜
　昌意仰視天北辰下化為老叟及顓頊居位奇祥衆
　祉莫不總集不禀正朔者越山航海而皆至也帝乃
　揖四方之靈羣后執珪以禮百辟各有班序受文德
　者錫以鐘磬受武德者錫以干戈有浮金之鐘沉明
　之磬以羽毛拂之則聲振百里石浮於水上如萍藻
　之輕取以為磬不加磨琢及朝萬國之時乃奏含英
　之樂其音清宻落雲間之羽鯨鯢遊湧海水恬波有
　曳影之劒騰空而舒若四方有兵此劒則飛起指其
　方則尅伐未用之時常於匣裏如龍虎之吟
溟海之北有勃鞮之國人皆衣羽毛無翼而飛日中無
　影夀千歳食以黑河水藻飲以隂山桂脂慿風而翔
　乘波而至中國氣暄羽毛之衣稍稍自落帝乃更以
　文豹為飾獻黑玉之環色如淳漆貢𤣥駒千匹帝以
　駕鐵輪騁勞殊鄉絶域其人依風泛黑河以旋其國
　也
闇河之北有紫桂成林其實如棗羣仙餌焉韓終採藥
　四言詩曰闇河之桂實大如棗得而食之後天而老
帝嚳之妃鄒屠氏之女也軒轅去蚩尤之㐫遷其民善
　者於鄒屠之地遷惡者於有北之鄉其先以地命族
　後分為鄒氏屠氏女行不踐地常履風雲遊於伊洛
　帝乃期焉納以為妃妃常夢吞日則生一子凡經八
　夢則生八子世謂為八神亦謂八翌翌明也亦謂八
　英亦謂八力言其神力明英翌成萬𧰼億兆流其神
　睿焉
有丹丘之國獻瑪瑙甕以盛甘露帝德所洽被於殊方
　以露充於厨也瑪瑙石𩔖也南方者為之勝今善别
　馬者死則破其腦視之其色如血者則日行萬里能
　騰飛空虛腦色黄者日行千里腦色青者嘶聞數百
　里腦色黑者入水毛鬛不濡日行五百里腦色白者
　多力而駑今為器多用赤色若是人工所制者多不
　成器成器亦朴拙其國人聽馬鳴則别其腦色丹丘
　之地有夜叉駒跋之鬼能以赤馬腦為瓶盂及樂器
　皆精妙輕麗中國人有用者則魑魅不能逢之一說
　云馬腦者言是惡鬼之血凝成此物昔黄帝除蚩尤
　及四方羣凶并諸妖魅填川滿谷積血成淵聚骨如
　岳數年中血凝如石骨白如灰膏流成泉故南方有
　肥泉之水有白堊之山望之峩峩如霜雪矣又有丹
　丘千年一燒黄河千年一清至聖之君以為大瑞丹
　丘之野多鬼血化為丹石則瑪瑙也不可砍削彫琢
　乃可鑄以為器也當黄帝時瑪瑙甕至堯時猶存甘
　露在其中盈而不竭謂之寶露以班賜羣臣至舜時露
　已漸減隨帝世之汚隆時淳則露滿時澆則露竭及
　乎三代減乎陶唐之庭舜遷寶甕於衡山之上故衡
　山之岳有寶露壇舜於壇下起月舘以望夕月舜南
　巡至衡山百辟羣后皆得露泉之賜時有雲氣生於
　露壇又遷寶甕於零陵之上舜崩甕淪於地下至秦
　始皇通汨羅之流為小溪逕從長沙至零陵掘地得
　赤玉甕可容八斗以應八方之數在舜廟之堂前後
　人得之不知年月至後漢東方朔識之朔乃作寶甕
　銘曰寶雲生於露壇祥風起於月舘望三壺如盈尺
　視八鴻如縈帶三壺則海中三山也一曰方壺則方
　丈也二曰蓬壺則蓬萊也三曰瀛壺則瀛洲也形如
　壺器此三山上廣中狹下方皆如工制猶華山之似
　削成八鴻者八方之名鴻大也登月舘以望四海三
　山皆如聚米縈帶者矣
帝堯在位聖德光洽河洛之濵得玉版方尺圖天地之
　形又獲金璧之瑞文字炳列記天地造化之始四㐫
　既除善人來服分職設官彛倫攸敘乃命大禹䟽川
　瀦澤有吳之鄉有北之地無有妖災沉翔之𩔖自相
　馴擾幽州之墟羽山之北有善鳴之禽人面鳥喙八
　翼一足毛色如雉行不踐地名曰青鸐其聲似鐘磬
　笙竽也世語曰青鸐鳴時太平故盛明之世翔鳴藪
　澤音中律吕飛而不行至禹平水土棲於川岳所集
　之地必有聖人出焉自上古鑄諸鼎器皆圖像其形
　銘讚至今不絶堯登位三十年有巨查浮於西海查
　上有光夜明晝滅海人望其光乍大乍小若星月之
　出入矣查常浮繞四海十二年一周天周而復始名
　曰貫月查亦謂挂星查羽人棲息其上羣仙含露以
　潄日月之光則如暝矣虞夏之季不復記其出没遊
　海之人猶傳其神偉也西海之西有浮玉山山下有
　巨穴穴中有水其色若火晝則通曨不明夜則照耀
　穴外雖波濤灌蕩其光不滅是謂隂火當堯世其光
　爛起化為赤雲丹輝炳映百川恬澈游海者銘曰沉
　燃以應火德之運也堯在位七十年有鸞雛歳歳來
　集麒麟遊於藪澤梟鴟逃於絶漠有秪支之國獻重
　明之鳥一名雙睛言雙睛在目狀如雞鳴似鳳時解
　落毛羽以肉翮而飛能搏逐猛獸虎狼使妖災羣惡
　不能為害飴以瓊膏或一歳數來或數歳不至國人
　莫不掃灑門戸以望重明之集其未至之時國人或
　刻木或鑄金為此鳥之狀置於戸牖之間則魑魅醜
　𩔖自然退伏今人每歳元日或刻木鑄金或圗畫為
　雞於牖上此遺像也
虞舜在位十年有五老遊於國都舜以師道尊之言則
　及造化之始舜禪於禹五老去不知所從舜乃置五
　星之祠以祭之其夜有五長星出薰風四起連珠合
　璧祥應備焉萬國重譯而至有大頻之國其民來朝
　乃問其災祥之數對曰昔北極之外有潼海之水渤
　潏髙隱於日中有巨魚大蛟莫測其形也吐氣則八
　極皆闇振鬐則五岳波盪當唐堯時懐山為害大蛟
　縈天縈天則三河俱溢海瀆同流三河者天河地河
　中河是也此三水有時通壅至聖之治水色俱澄無
　有流沫及帝之商均暴亂天下則巨魚吸日蛟繞於
　天故誣妄也此言吸日而星雨皆墜抑亦似是而非
　也故使後來為之廻惑託以無稽之言特取其愛博
　多竒之間録其廣異宏麗之靡矣舜葬蒼梧之野有
　鳥如雀丹州而來吐五色之氣氤氲如雲名曰慿霄
　雀能羣飛銜土成丘墳此鳥能反形變色集於峻林
　之上在木則為禽行地則為獸變化無常常逰丹海
　之際時來蒼梧之野銜青砂珠積成壟阜名曰珠丘
　其珠輕細風吹如塵起名曰珠塵今蒼梧之外山人
　採藥時有得青石圓潔如珠服之不死帶者身輕故
　仙人方廽逰南嶽七言讚曰珠塵圓潔輕且明有道
　服者得長生
冀州之西二萬里有孝養之國其俗人年三百歳而織
　茅為衣即尚書島夷卉服之𩔖也死葬之中野百鳥
　銜土為墳羣獸為之掘穴不封不樹有親死者刻木
　為影事之如生其俗驍勇能囓金石其舌杪方而本
　小手搏千鈞以爪畫地則洪泉湧流善養禽獸入海
　取虬龍育於圜室以充祭祀昔黄帝伐蚩尤除諸㐫
　害獨表此處為孝養之鄉萬國莫不欽仰故舜封為
　孝讓之國舜受堯禪其國執玉帛來朝特加賔禮異
　於餘戎狄也爰及鳥獸昆蟲以應隂陽至億萬之年
　山一淪海一竭魚蛟陸居有赤鳥如鵬以翼覆蛟魚
　之上蛟以尾叩天求雨魚吸日之光冥然則暗如薄
　蝕矣衆星與雨偕墜舜乃禱海嶽之靈萬國稱聖德
　之所洽羣祥咸至矣
南潯之國有洞穴隂源其下通地脉中有毛龍毛魚時
　蛻骨於曠澤之中魚龍同穴而處其國獻毛龍一雌
　一雄放置豢龍之宫至夏代養龍不絶因以命族至
　禹導川乘此龍及四海攸同乃放河汭
　
　
　
　
　
　
　
　
　
　拾遺記卷一
欽定四庫全書
　拾遺記卷二
　　　　　　　　　　　　　晉　王嘉　撰
堯命夏鯀治水九載無績鯀自沉於羽淵化為𤣥魚時
　揚鬐振鱗横遊波上見者謂為河精羽淵與河海通
　源也海民於羽山之中修立鯀廟四時以致祭祀常
　見𤣥魚與蛟龍跳躍而出觀者驚而畏之至舜命禹
　䟽川奠嶽濟巨海則黿鼉而為梁踰峻山則神龍而
　為馭行遍日月之墟惟不踐羽山之地皆聖德感鮌
　之靈化其事互說神變猶一而色狀不同𤣥魚黄熊
　四首相亂傳寫流文鮌字或魚邉𤣥也羣疑衆説並
　略記焉
禹鑄九鼎五者以應陽法四者以𧰼隂數使工師以雌
　金為隂鼎以雄金為陽鼎鼎中常滿以占氣𧰼之休
　否當夏桀之世鼎水忽沸及周將末九鼎咸震皆應
　滅亡之兆後世聖人因禹之迹代代鑄鼎禹盡力溝
　洫導引川夷嶽黄龍曵尾於前𤣥龜負青泥於後𤣥
　龜河精之使者也龜頷下有印文皆古篆字作九州
　山川之字禹所穿鑿之處皆以青泥封記其所使𤣥
　龜印其上今人聚土為界此遺𧰼也
禹鑿龍闗之山亦謂之龍門至一空巖深數十里幽暗
　不可復行禹乃負火而進有獸狀如豕銜夜明之珠
　其光如燭又有青犬行吠於前禹計行可十里迷於
　晝夜既覺漸明見向來豕犬變為人形皆着𤣥衣又
　見一神虵身人面禹因與語即示禹八卦之圖列於
　金版之上又有八神侍側禹曰華胥生聖人子是耶
　答曰華胥是九河神女以生余也乃探玉簡授禹長
　一尺二寸以合十二時之數使量度天地禹即持此
　簡以平定水土授簡披圖虵身之神即羲皇也
商之始也有神女簡狄遊於桑野見黑鳥遺卵於地有
　五色文作八百字簡狄拾之貯以玉筐覆以朱紱夜
　夢神女謂之曰爾懐此卵即生聖子以繼金徳狄乃
　懐卵一年而有娠經十四月而生契祚以八百叶卵
　之文也雖遭旱厄後嗣興焉
伊尹賃為赭衣者舂於深巖以自給夢乘雲繞日而行
　筮得利建侯之卦歳餘湯以玉帛聘為阿衡也
紂之昏亂欲討諸侯使飛亷惡來誅戮賢良取其寶器
　埋於瓊臺之下使飛亷等於所近之國侯服之内使
　烽燧相續紂登臺以望火之所在乃興師徃伐其國
　殺其君囚其民收其女樂肆其滛虐神人憤怨時有
　朱鳥銜火如星之照耀以亂烽燧之光紂乃囘惑使
　諸國滅其烽燧於是億兆夷民乃歡萬國已静及武
　王伐紂樵夫牧䜿探髙鳥之巢得赤玉璽文曰水德
　將滅木祚方盛文皆大篆紀殷之世厯已盡而姬之
　聖德方隆是以三分天下而其二歸周故蚩蚩之𩔖
　嗟殷亡之晚恨周來之遲矣
師延者殷之樂人也設樂以來世遵此職至師延精述
　隂陽曉明𧰼緯莫測其為人世載遼絶而或出或隱
　在軒轅之世為司樂之官及殷時總修三皇五帝之
　樂拊一絃琴則地祇皆升吹玉律則天神俱降當軒
　轅之時年已數百歳聽衆國樂聲以審興亡之兆至
　夏末抱樂器以奔殷及紂滛於聲色乃拘師延於隂
　宫欲極刑戮師延既被囚繫奏清商流徵滌角之音
　司獄者以聞於紂紂猶嫌曰此乃淳古逺樂非余可
　聴說也猶不釋師延乃更奏迷䰟滛魄之曲以歡脩
　夜之娯乃得免炮烙之害周武王興師乃越濮流而
　逝或云死於水府故晉衛之人鐫石鑄金以像其形
　立祀不絶矣
周武王東伐紂夜濟河時雲明如晝八百之族皆齊而
　歌有大蜂狀如丹鳥飛集王舟因以鳥畫其旗翌日
　而梟紂名其船曰蜂舟魯哀公二年鄭人擊趙簡子
　得其蜂旗則其𩔖也(事出太/公六韜)武王使畫其像於幡旗
　以為吉兆今人幡信皆為鳥畫則遺像也
成王即政三年有泥離之國來朝其人稱自發其國常
　從雲裏而行聞雷霆之聲在下或入潜穴又聞波瀾
　之聲在上或泛巨水視日月以知方國所向計寒暑
　以知年月考國之正朔則序厯與中國相符王接以
　外賔之禮也
四年旃塗國獻鳳雛載以瑶華之車飾以五色之玉駕
　以赤𧰼至於京師育於靈禽之苑飲以瓊漿飴以雲
　實二物皆出上元仙方鳳初至之時毛色未彪發及
　成王封泰山禪社首之後文彩炳燿中國飛走之𩔖
　不復喧鳴咸服神禽之逺至也及成王崩冲飛而去
　孔子相魯之時有神鳳遊集至哀公之末不復來翔
　故曰鳳鳥不至可為悲矣
五年有因祇之國去王都九萬里獻女工一人善工巧
　體貎輕潔被纎羅雜繡之衣長袖脩裾風至則結其
　衿帶恐飄飄不能自止也其人善織以五色絲内於
　口中手引而結之則成文錦其國人來獻有雲崑錦
　文似雲從山嶽中出也有列堞錦文似雲霞覆城雉
　樓堞也有雜珠錦文似貫珠佩也有篆文錦文似大
　篆之文也有列明錦文似羅列燈燭也幅皆廣三尺
　其國丈夫勤於耕稼一日鋤十頃之地又貢嘉禾一
　莖盈車故時俗四言詩曰力勤十頃能致嘉穎
六年燃丘之國獻比翼鳥雌雄各一以玉為樊其國使
　者皆拳頭尖鼻衣雲霞之布如今朝霞也經歴百有
　餘國方至京師其中路山川不可記越鐵峴泛沸海
　有虵洲蜂岑鐵峴峭礪車輪剛金為輞比至京師輪
　皆銚鋭幾盡又沸海汹湧如煎魚鼈皮骨堅強如石
　可以為鎧泛沸海之時以銅薄舟底蛟龍不能近也
　又經虵洲則以豹皮為屋於屋内推車又經蜂岑燃
　胡蘇之木此木煙能殺百蟲經塗五十餘年乃至洛
　邑成王封泰山禪社首使發其國之時人並童稚至
　京師鬚髮皆白及還至燃丘容貎還復少壯比翼鳥
　多力狀如鵲銜南海之丹泥巢崑岑之𤣥木遇聖則
　來翔集以表周公輔聖之祥異也
七年南陲之南有扶婁之國其人善能機巧變化易形
　改服大則興雲起霧小則入於纎毫之裏綴金玉羽
　毛為衣裳吐雲噴火鼓腹則如雷霆之聲或化為犀
　𧰼獅子龍蛇犬馬之狀或變為虎兕或口吐人於掌
　中備百戲之樂宛轉屈曲於指間見人形或長數分
　或復數寸神怪欻忽衒麗於時樂府皆傳此伎至末
　代猶學焉得麄亡精代代不絶故俗謂之婆猴伎則
　扶婁之音訛替至今
昭王即位二十年王坐祇明之室晝而假寐忽夢白雲
　蓊蔚而起有人衣服皆毛羽因名羽人夢中與語問
　以上仙之術羽人曰大王精智未開欲求長生久視
　不可得也王跪而請受絶慾之教羽人乃以指畫王
　心應手即裂王乃驚寤而血濕衿席因患心疾即郤
　膳撤樂移於旬日忽見所夢者復來語王曰先欲易
　王之心乃出方寸緑囊中有藥名曰續脉明丸𥙷血
　精散以手摩王之臆俄而即愈王即請此藥貯以玉
　缶緘以金繩以之塗足則飛天地萬里之外如遊咫
　尺之内有得服之後天而死
二十四年塗修國獻青鳳丹鵲各一雌一雄孟夏之時
　鳳鵲皆脫易毛羽聚鵲翅以為扇緝鳳羽以飾車盖
　也扇一名遊飄二名條翮三名虧光四名仄影時東
　甌獻二女一名延娟二名延娛使二人更揺此扇侍
　於王側輕風四散泠然自凉此二人辯口麗辭巧善
　歌笑歩塵上無跡行日中無影及昭王淪於漢水二
　女與王乘舟夾擁王身同溺於水故江漢之人到今
　思之立祀於江湄數十年間人於江漢之上猶見王
　與二女乘舟戲於水際至暮春上巳之日褉集祠間
　或以時鮮甘果採蘭杜包褁以沉於水或結五色紗
　囊盛食或用金鐵之器並沉水中以驚蛟龍水蟲使
　畏之不侵此食也其水傍號曰招祇之祠綴青鳳之
　毛為二裘一名煩質二名暄肌服之可以郤寒至厲
　王流於彘彘人得而竒之分裂此裘遍於彘土罪入
　大辟者抽裘一毫以贖其死則價值萬金
成康以降世禩陵衰昭王不能𢎞逺業垂聲教南遊荆
　楚義乖廵狩溺精靈於江漢且極於幸田水濵所以
　招問春秋以為深貶嗟二姬之殉死三良之貞節精
　誠一至視殞若生格之正道不如強諫楚人憐之失
　其死矣
　
　
　
　
　
　
　
　
　
　拾遺記卷二
欽定四庫全書
　拾遺記卷三
　　　　　　　　　　　　　晉　王嘉　撰
穆王即位三十二年廵行天下馭黄金碧玉之車傍氣
　乘風起朝陽之岳自明及晦窮㝢縣之表有書史十
　人記其所行之地又副以瑶華之輪十乘隨王之後
　以載其書也王馭八龍之駿一名絶地足不踐土二
　名翻羽行越飛禽三名奔霄夜行萬里四名超影逐
　日而行五名踰輝毛色炳燿六名超光一形十影七
　名騰霧乘雲而奔八名挾翼身有肉翅遞而駕焉按
　轡徐行以匝天地之域王神智逺謀使迹轂遍於四
　海故絶異之物不期而自服焉
三十六年王東廵大騎之谷指春宵宫集諸方士仙術
　之要而螭鵠龍蛇之𩔖奇種慿空而出時已將夜王
　設常生之燈以自照一名恒輝又列璠膏之燭遍於
　宫内又有鳳腦之燈又有氷荷者出氷壑之中取此
　花以覆燈七八尺不欲使光明逺也西王母乘翠鳳
　之輦而來前導以文虎文豹後列雕麟紫麏曵丹玉
　之履敷碧蒲之蓆黄莞之薦共玉帳髙㑹薦清澄琬
　琰之膏以為酒又進洞淵紅蘤嵰州甜雪崐流素蓮
　隂岐黑棗萬歳氷桃千常碧藕青花白橘素蓮者一
　房百子陵冬而茂黑棗者其樹百㝷實長二尺核細
　而柔百年一熟
扶桑東五萬里有磅磄山上有桃樹百圍其花青黒萬
　歳一實鬱水在磅磄山東其水小流在大陂之下所
　謂沉流亦名重泉生碧藕長千常七尺為常也條陽
　山出神蓬如蒿長十丈周初國人獻之周以為宫柱
　所謂蒿宫也中有白橘花色翠而實白大如𤓰香聞
　數里奏環天之和樂列以重霄之寶器器則有岑華
　鏤管䀟澤雕鐘員山静瑟浮瀛羽磬撫節按歌萬靈
　皆聚環天者鈞天也和廣也(出穆天/子傳)岑華山名也在
　西海上有𧰼竹截為管吹之為羣鳳之鳴䀟澤出精
　銅可為鐘鐸員山其形員也有火林雖疾風震地而
　林木不動以其木為琴瑟故曰静瑟浮瀛即瀛洲也
　上有青石可為磬磬者長一丈輕若鴻毛因輕而鳴
　西王母與穆王勸歌既畢也乃命駕昇雲而去
僖公十四年晉文公焚林以求介之推有白鵶繞煙而
　噪或集之推之側火不能焚晉人嘉之起一髙臺名
　曰思賢臺種仁夀木木似栢而枝長柔軟其花堪食
　故吕氏春秋云木之美者有仁夀之華焉即此是也
　或云戒所焚之山數百里居人不得設網羅呼曰仁
　烏俗亦謂烏白臆者為慈烏則其𩔖也
周靈王立二十一年孔子生於魯襄公之世夜有二蒼
　龍自天而下來附徵在之房因夢而生夫子有二神
　女擎香露於空中而來以沐浴徵在天帝下奏鈞天
　之樂列於顏氏之房空中有聲言天感生聖子故降
　以和樂笙鏞之音異於俗世也又有五老列於徵在
　之庭則五星之精也夫子未生時有麟吐玉書於闕
　里人家文云水精之子孫衰周而素王故二龍繞室
　五星降庭徵在賢明知為神異乃以繡紱繫麟角信
　宿而麟去相者云夫子係殷湯之後水德而為素王
　至敬王之末魯哀公十有四年魯人鉏商田於大澤
　得麟以示夫子繫角之紱尚猶在焉夫子知命之將
　終乃抱麟解紱涕泗滂沱且麟出之時及解紱之歳
　垂百年矣
二十三年起昆昭之臺亦名宣昭聚天下異木神工得
　崿谷隂生之樹其樹千㝷文理盤錯以此一樹而臺
　用足焉大榦為桁棟小枝為栭桷其木有龍蛇百獸
　之形又篩水精以為泥臺髙百尺昇之以望雲色時
　有萇𢎞能招致神異王乃登臺望雲氣蓊鬱忽見二
　人乘雲而至鬚髮皆黄非謠俗之𩔖也乘遊龍飛鳳
　之輦駕以青螭其衣皆縫緝毛羽也王即迎之上席
　時天下大旱地裂木燃一人先唱能為雪霜引氣一
　噴則雲起雪飛坐者皆凛然宫中池井堅氷可瑑又
　設狐腋素裘紫羆文褥羆褥是西域所獻也施於臺
　上坐者皆温又有一人唱能使即席為炎乃以指彈
　席上而暄風入室裘褥皆棄於臺下時有容成子諫
　曰大王以天下為家而染異術使變夏改寒以誣百
　姓文武周公之所不取也王乃踈萇𢎞而求正諌之
　士時異方貢玉人石鏡此石色白如月照面如雪謂
　之月鏡有玉人機棙自能轉動萇𢎞言於王曰聖德
　所招也故周人以萇𢎞媚諂而殺之流血成石或言
　成碧不見其屍矣
有韓房者自渠胥國來獻玉駝髙五丈琥珀鳳凰髙六
　尺火齊鏡廣三尺闇中視物如晝向鏡語則鏡中影
　應聲而答韓房身長一丈垂髮至膝以丹砂畫左右
　手如日月盈缺之勢可照百餘歩周人見之如神明
　矣靈王末年亦不知所在
師曠者或云出於晉靈之世以主樂官妙辨音律撰兵
　書萬篇時人莫知其原裔出沒難詳也晉平公時以
　隂陽之學顯於當世乃燻目為瞽以絶塞衆慮專心
　於星筭音律之中考鍾吕以定四時無毫釐之異春
　秋不記師曠出黄帝之時曠知命欲終乃述寳符百
　卷至戰國分爭其書滅絶矣
老耼在周之末居反景日室之山與世人絶跡惟有黄
　髮老叟五人或乘鴻鶴或衣羽毛耳出於頂瞳子皆
　方面色玉潔手握青筠之杖與耼共談天地之數及
　耼退跡為柱下史求天下服道之術四海名士莫不
　爭至五老即五方之精也
浮提之國獻神通善書二人乍老乍少隱形則出影聞
　聲則藏形出肘間金壺四寸上有五龍之檢封以青
　泥壺中有黑汁如淳漆灑地及石皆成篆𨽻科斗之
　字記造化人倫之始佐老子撰道德經垂十萬言寫
　以玉牒編以金繩貯以玉函晝夜精勤形勞神倦及
　金壺汁盡二人刳心瀝血以代墨焉遞鑽腦骨取髓
　代為膏燭及髓血皆竭探懐中玉管中有丹藥之屑
　以塗其身骨乃如故老子曰更除其繁紊存五千言
　及至經成工畢二人亦不知所徃
師涓者出於衛靈公之世能寫列代之樂善造新曲以
　代古聲故有四時之樂亦有奇麗寶器春有離鴻去
　鴈應蘋之歌夏有明晨焦泉朱華流金之調秋有商
　風白露落葉吹蓬之曲冬有凝河流隂沉雲之操以
　此四時之聲奏於靈公靈公情湎心惑忘於政事蘧
　伯玉趨階而諫曰此雖以發揚氣律終為沉湎滛曼
　之音無合於風雅非下臣宜薦於君也靈公乃去其
　聲而親政務故衛人美其化焉師涓悔其乖於雅頌
　失為臣之道乃退而隱跡蘧伯玉焚其寶器於九逹
　之衢恐後世傳造焉
宋景公之世有善星文者許以上大夫之位處於層樓
　延閣之上以望氣𧰼設以珍食施以寶衣其食則有
　渠滄之鳬煎以桂髓叢庭之鷃蒸以蜜沬淇漳之鱧
　脯以青茄九江珠穟㸑以蘭蘇華清夏潔灑以纎縞
　華清井之澄華也饔人視時而叩鐘伺食以擊磬言
　毎食而輙擊鐘磬也懸四時之衣春夏金玉為飾秋
　冬以翡翠為温燒異香於臺上忽有野人被草負笈
　扣門而進曰聞國君愛隂陽之術好𧰼緯之祕請見
　景公乃延之崇堂語則及未來之兆次及已徃之事
　萬不失一夜則觀星望氣晝則執筭披圖不服寶衣
　不甘竒食景公謝曰今國喪亂微君何以輔之曰德
　之不均禍將及矣修德以來人則天應之祥人美其
　化景公曰善遂賜姓曰子氏名之曰韋即子韋也
越謀滅吳蓄天下奇寶美人異味以進於吳得隂峰之
　瑶古皇之驥湘沅之鱓又有美女二人一名夷光一
　名修明(即西施鄭/旦之别名)以貢於吳吳處以椒華之房貫細
　珠為簾幌朝下以蔽景夕捲以待月二人當軒並坐
　理鏡靚粧於珠幌之内竊窺者莫不動心驚䰟謂之
　神人若雙鸞之在輕霧沚水之漾秋蕖吳王妖惑忘
　政及越兵入國乃抱二女以逃吳苑越軍亂入見二
　女在竹樹下皆言神女望而不敢侵今吳城虵門内
　有朽株尚為祠神女之處初越王入國有丹烏夾王
　而飛故句踐入國起望烏臺言丹烏之異也范蠡相
　越日致千金家僮閑筭術者萬人收四海難得之貨
　盈積於越都以為器銅鐵之𩔖積如山阜或藏之井
　塹謂之寶井奇容麗色溢於閨房謂之遊宫歴古以
　來未之有也
　
　
　
　
　
　
　
　
　拾遺記卷三
欽定四庫全書
　拾遺記卷四
　　　　　　　　　　　　　晉　王嘉　撰
燕昭王即位二年廣延國來獻善舞者二人一名旋娟
　一名提謨並玉質凝膚體輕氣馥綽約而窈窕絶古
　無倫或行無跡影或積年不饑昭王處以單綃華幄
　飲以瓀珉之膏飴以丹泉之粟王登崇霞之臺乃召
　二人來側時香風歘起二人徘徊翔轉殆不自支王
　以纓縷拂之二人皆舞容冶妖麗靡於鸞翔而歌聲
　輕颺乃使女伶代唱其曲清響流韻雖飄梁動木未
　足嘉也其舞一名縈塵言其體輕與塵相亂次曰集
　羽言其婉轉若羽毛之從風末曰旋懐言其支體纒
　曼若入懐袖也乃設麟文之席散荃蕪之香香出波
　弋國浸地則土石皆香著朽木腐草莫不鬱茂以燻
　枯骨則肌肉皆生以屑噴地厚四五寸使二女舞其
　上彌日無跡體輕故也時有白鸞孤翔銜千莖穟穟
　於空中自生花實落地即生根葉一歳百穫一莖滿
　車故曰盈車嘉穟麟文者錯雜寶以飾席也皆為雲
　霞麟鳳之狀昭王復以衣袖麾之舞者即止昭王知
　其神異處於崇霞之臺設枕席以寢讌遣侍人以衛
　之王好神僊之術𤣥天之女託形作此二人昭王之
　末莫知所在或遊於江漢或在伊洛之濵遍行天下
　乍近乍逺也
四年王居正寢召其臣甘需曰寡人志於仙道欲學長
　生久視之法可得遂乎需曰臣遊昆臺之山見有垂
　白之叟宛若少童貎如氷雪形如處子血清骨勁膚
　實腸輕乃歴蓬瀛而超碧海經渉升降遊徃無窮此
　為上仙之人也盖能去滯慾而離嗜愛洗神滅念常
　遊於太極之門今大王以妖容惑目美味爽口列女
　成羣迷心動慮所愛之容恐不及玉纎腰皓齒患不
　如神而欲郤老雲遊何異操圭爵以量滄海執毫釐
　而廻日月其可得乎昭王乃徹色減味居乎正寢賜
　甘需羽衣一襲表其墟為明真里也
七年沐胥之國來朝則身毒國之一名也有道術人名
　尸羅問其年云百三十歳荷錫持瓶云發其國五年
　乃至燕都善衒惑之術於其指端出浮屠十層髙三
　尺乃諸天神僊巧麗特絶列幢蓋舞繞塔而行人皆
　長五六分歌唱之音如真人矣尸羅噴水為雰霧暗
　數里間俄而復吹為疾風雰霧皆止又吹指上浮屠
　漸入雲裏又於左耳出青龍右耳出白虎始出之時
　纔一二寸稍至八九尺俄而風至雲起即以一手揮
　之即龍虎皆入耳中又張口向日則見人乘羽蓋駕
　螭鵠直入於口内復以手抑胷上而聞懐袖之中轟
　轟雷聲更張口則見羽蓋螭鵠相隨從口中而出尸
　羅常坐日中漸漸覺其形小或化為老叟或變為嬰
　兒倐忽而死香氣盈室時有清風來吹之更生如向
　之形呪術衒惑神怪無窮
八年盧扶國來朝渡玉河萬里方至云其國中山川無
　惡禽獸水不揚波風不折木人皆夀三百歳結草為
　衣是謂卉服至死不老咸知孝讓壽登百歳以上相
　敬如至親之禮死葬於野外以香木靈草瘞掩其屍
　閭里弔送號泣之聲動於林谷河源為之止流春木
　為之改色居䘮水漿不入於口至死者骨為塵埃然
　後乃食昔大禹隨山導川乃旌其地為扶老純孝之
　國
九年昭王思諸神異有谷將子學道之人也言於王曰
　西王母將來遊必語虚無之術不踰一年王母果至
　與昭王遊於燧林之下説炎帝鑽火之術取緑桂之
　膏燃以照夜忽有飛蛾銜火狀如丹雀來拂於桂膏
　之上此蛾出於圜丘之穴穴洞逹九天中有細珠如
　流沙可穿而結因用為珮此是神蛾之火也蛾慿氣
　飲露飛不集下羣仙殺此蛾合丹藥西王母與羣仙
　遊圜丘之上聚神蛾以瓊筐盛之使玉童負筐以遊
　四極來降燕庭出此蛾以示昭王王曰今乞此蛾以
　合九轉神丹王母弗與昭王坐握日之臺參雲上可
　捫日時有黑鳥白頸集王之所銜洞光之珠圓徑一
　尺此珠色黑如漆懸照於室内百神不能隱其精靈
　此珠出隂泉之底隂泉在寒山之北圓水之中言水
　波常圓轉而流也有黑蚌飛翔來去於五岳之上昔
　黄帝時務成子遊寒山嶺得黑蚌在髙崖之上故知
　黑蚌能飛矣至燕昭王時有國獻於昭王王取瑶漳
　之水洗其沙泥乃嗟嘆曰自懸日月而來見黑蚌生
　珠已八九十遇此蚌千歳一生珠也珠漸輕細昭王
　常懐此珠當隆暑之月體自輕凉號曰銷暑招凉之
　珠也
始皇元年騫霄國獻刻玉善畫工名裔使含丹青以潄
　地即成魑魅及詭怪羣物之𧰼刻玉為百獸之形毛
　髮宛若真矣皆銘其臆前記以日月工人以指畫地
　長百丈直如繩墨方寸之内畫以四瀆五岳列國之
　圖又畫為龍鳳騫翥如飛皆不可㸃睛或㸃之必飛
　走也始皇嗟曰刻畫之形何得飛走使以淳漆各㸃
　兩玉虎一眼睛旬日則失之不知所在山澤之人云
　見二白虎各無一目相隨而行毛色形相異於常見
　者至明年西方獻兩白虎各無一目始皇發檻視之
　疑是先所失者乃刺殺之檢其臆前果是元年所刻
　玉虎迄胡亥之滅寶劍神物隨時散亂也
始皇好神僊之事有宛渠國之民乘螺舟而至舟形似
　螺沉行海底而水不浸入一名淪波舟其國人長十
　丈編鳥獸之毛以蔽形始皇與之語及天地初開之
　時了如親覩曰臣少時躡虚郤行日遊萬里及其老
　朽也坐見天地之外事臣國在咸池日浴之所九萬
　里以萬歳為一日俗多隂霧遇其晴日則天豁然雲
　裂耿若江漢則有𤣥龍黑鳯翻翔而下及夜燃石以
　繼日光此石出燃山其土石皆自光徹扣之則碎狀
　如粟一粒輝映一堂昔炎帝始變生食用此火也國
　人今獻此石或有投其石於溪澗中則沸沫流於數
　十里名其水為焦淵臣國去軒轅之丘十萬里少典
　之子採首山之銅鑄為大鼎臣先望其國有金火氣
　動奔而徃視之三鼎已成又見冀州有異氣應有聖
　人生果慶都生堯又有赤雲入於酆鎬走而徃視果
　有丹雀瑞昌之符始皇曰此神人也彌信仙術焉
始皇起雲明臺窮四方之珍木搜天下之巧工南得煙
　丘碧樹酈水燃沙賁都朱泥雲岡素竹東得蔥巒錦
　栢漂檖龍松寒河星柘玩山雲梓西得漏海浮金狼
　淵羽璧滌嶂霞桑沉塘員籌北得冥阜乾漆隂坂文
　梓褰流黑魄闇海香瓊珍異是集二人騰虚縁木揮
　斤斧於空中子時起工午時已畢秦人謂之子午臺
　亦言於子午之地各起一臺二說有疑
張儀蘇秦二人同志好學迭剪髮而鬻之以相養或傭
　力寫書非聖人之言不讀遇見墳典行塗無所題記
　以墨書掌及股裏夜還而寫之析竹為簡二人每假
　食於路剥樹皮編以為書帙以盛天下良書嘗息大
　樹之下假息而寐有一先生問二子何勤苦也儀秦
　又問之子何國人答曰吾生於歸谷亦云鬼谷鬼者
　歸也又云歸者谷名也乃請其術教以干世出俗之
　辯即探胷内得二卷說書言輔時之事古史考云鬼
　谷子也鬼歸相近也
秦王子嬰立趙髙謀弑之子嬰夜夢有人身長十丈鬚鬢
　絶青納玉舄而乘丹車駕朱馬而至宫門云欲見秦
　王子嬰閽者許進焉子嬰乃與之言謂子嬰曰余是
　天使也從沙丘來天下將亂當有同姓名欲相誅暴
　翌日乃起子嬰則疑趙髙囚髙於咸陽獄懸於井中
　七日不死更以鑊煮之七日不沸乃戮之子嬰問獄
　吏曰髙其神乎獄吏曰初囚髙之時見髙懐有一青
　丸大如雀卵時方士説云趙髙先世受韓終丹法冬
　月坐於堅氷夏日卧於爐上不覺寒熱及髙死子嬰
　棄髙屍於九逵之路泣送者千家咸見一青雀從髙
　屍中出直飛入雲九轉之驗信於是乎子嬰所夢即
　始皇之靈所著玉舄則安期先生所遺也鬼昩之理
　萬世一時
　
　
　
　
　
　
　
　
　
　
　
　
　
　拾遺記卷四
欽定四庫全書
　拾遺記卷五
　　　　　　　　　　　　　晉　王嘉　撰
漢太上皇微時常佩一刀長三尺上有銘其字難識疑
　是殷髙宗伐鬼方之時所作也上皇遊酆沛山澤中
　寓居窮谷裏有人歐冶鑄上皇息其旁問曰此鑄何
　器工人笑而答曰為天子鑄劒慎勿泄言上皇謂為
　戱言了無疑色工人曰今所鑄鐵鋼礪製其器難成
　若得公腰間佩刀雜而冶之即成神器可以尅定天
　下星精為輔佐以殱三猾木衰火盛此為異兆也上
　皇曰余此物名為匕首其利難儔水斷虬龍陸斬虎
　兕魑魅㒺兩莫能逢之斫玉鐫金其刃不卷工人曰
　若不得此匕首以和鑄雖歐冶専精越工砥鍔終為
　鄙器上皇即解腰間匕首以投於鑪中俄而煙焰衝
　天日為之晝晦及乎劒成殺三牲以釁祭之鑄工問
　上皇何時得此匕首上皇云秦昭襄王時余行逢一
　野人於陌上授余云是殷時靈物世世相傳上有古
　字記其年月及劒成工人視之其名尚存叶前疑也
　工人即持劒授上皇上皇以賜髙祖髙祖長佩於身
　以殱三猾及天下已定吕后藏於寳庫之中守藏者
　見白氣如雲出於戸外狀如龍虎吕氏改其庫名曰
　靈金藏及諸吕擅權白氣亦滅既惠帝即位以此庫
　貯禁兵器名曰靈金内府也
孝惠帝二年四方咸稱車書同文軌天下太平干戈偃
　息逺國殊鄉重譯來貢時有道士姓韓名稚則韓終
　之𦙍也越海而來云是東海神君之使聞聖德洽乎
　區宇故悅服而來庭時有東極出扶桑之外有泥離
　之國亦來朝其人長四尺兩角如蠒牙出於唇自乳
　已下有垂毛自蔽居於深穴其夀不可測也帝云方
　士韓稚解絶國人言令問人夀幾何經見幾代之事
　答曰五運相乘迭生迭死如飛塵細雨存歿不可論
　算問女媧以前可聞乎對曰蛇身已上八風均四時
　序不以威悦攬乎精運又問燧人以前答曰自鑽火
　變腥以來父老而慈子夀而孝羲軒以徃屑屑焉以
　相誅滅浮靡囂薄滛於禮亂於樂世德澆訛淳風墜
　矣稚具以聞帝曰悠哉杳昧非通神逹理者難可語
　乎斯道矣稚於斯而退莫知其所之帝使諸方士立
　仙壇於長安城北名曰祠韓館俗云司寒之神祀於
　城隂按春秋傳曰以享司寒其音相亂也定是司寒
　館至二年詔宫女百人文錦萬疋樓船十艘以送泥
　離之使大赦天下
漢武帝思懐往者李夫人不可復得時始穿昆靈之池
　泛翔禽之舟帝自造歌曲使女伶歌之時日已西傾
　凉風激水女伶歌聲甚遒因賦落葉哀蟬之曲曰羅
　袂兮無聲玉墀兮塵生虚房冷而寂寞落葉依於重
　扄望彼美之女兮安得感余心之未寧帝聞唱動心
　悶悶不自支持命龍膏之燈以照舟内悲不自止親
　侍者覺帝容色愁怨乃進洪梁之酒酌以文螺之巵
　巵出波祇之國酒出洪梁之縣此屬右扶風至哀帝
　廢此邑南人受此釀法今言雲陽出美酒兩聲相亂
　矣帝飲三爵色悦心歡乃詔女伶出侍帝息於延凉
　室卧夢李夫人授帝蘅蕪之香帝驚起而香氣猶着
　衣枕歴月不歇帝彌思求終不復見涕泣洽席遂改
　延凉室為遺芳夢室初帝深嬖李夫人死後常或夢
　之思欲見夫人帝貌顦顇嬪御不寧詔李少君與之
　語曰朕思李夫人其可得乎少君曰可遥見不可同
　於帷幄帝曰一見足矣可致之少君曰黑河之北有
　暗海之都也出潜英之石其色青質輕如毛羽寒盛
　則石温暑盛則石冷刻之為人像神語不異真人使
　此石像徃則夫人至矣此石人能傳譯人言語有聲
　無氣故知神異也帝曰此石像可得否少君曰願得
　樓船百艘巨力千人能浮水登木者皆使明於道術
　齎不死之藥乃至暗海經十年而還昔之去人或升
　雲不歸或託形假死獲反者四五人得此石即命工
　人依先圖刻作夫人形刻成置於輕紗幕裏宛若生
　時帝大悦問少君曰可得近乎少君曰譬如中宵忽
　夢而晝可得近觀乎此石毒宜逺望不可逼也勿輕
　萬乘之尊惑此精魅之物帝乃從其諌見夫人畢少
　君乃使舂此石人為丸服之不復思夢乃築靈夢臺
　歳時祀之
元封元年浮忻國貢蘭金之泥此金出湯泉盛夏之時
　水常沸湧有若湯火飛鳥不能過國人常見水邉有
　人冶此金為器金狀混混若泥如紫磨之色百鑄其
　色變白有光如銀名曰銀燭常以此泥封諸函匣及
　諸宫門鬼魅不敢干當漢世上將出征及使絶國多
　以此泥為璽封衛青張騫蘇武傅介子之使皆受金
　泥之璽封也武帝崩後此泥乃絶焉
日南之南有淫淵之浦言其水浸滛從地而出以成淵
　泉故曰滛泉或言此水甘軟男女飲之則滛其水小
　處可濫觴褰渉大處可方舟沿泝隨流屈直其水激
　石之聲似人之歌笑聞者令人滛動故俗謂之滛泉
　時有鳬鴈色如金羣飛戲於沙瀬羅者得之乃真金
　鳬也昔秦破驪山之墳行野者見金鳬向南而飛至
　滛泉後寶鼎元年張善為日南太守郡民有得金鳬
　以獻張善該博多通考其年月即秦始皇墓之金鳬
　也昔始皇為塜歛天下瓌異生殉工人傾逺方奇寶
　於塜中為江海川瀆及列山嶽之形以沙棠沉檀為
　舟楫金銀為鳬鴈以琉璃雜寳為龜魚又於海中作
　玉象鯨魚銜火珠為星以代膏燭光出墓中精靈之
　偉也昔生埋工人於塜内至被開時皆不死工人於
　塜内琢石為龍鳳仙人之像及作碑文辭讚及漢初
　發此冡驗諸史傳皆無列仙龍鳳之製則知生埋匠
　人者之所作也後人更寫此碑文而辭多怨酷之言
　乃謂為怨碑史記畧而不録
董偃常卧延清之室以畫石為牀盖石文如畫也石體
　甚輕出郅支國上設紫琉璃帳火齊屏風列靈麻之
　燭以紫玉為盤如屈龍皆用雜寶飾之侍者於尸外
　扇偃偃曰玉石豈須扇而後清凉耶侍者乃郤扇以
　手摸之方知有屏風也又以玉精為盤貯氷於膝前
　玉精與氷同其㓗徹侍者謂氷之無盤必融濕席乃
　合玉盤拂之落堦下氷玉俱碎偃更以為樂此玉精
　千塗國所貢也武帝以此賜偃哀平之世民家猶有
　此器而多殘破及王莽之世不復知其所在
太初二年大月氏國貢雙頭雞四足一尾鳴則俱鳴武
　帝置於甘泉故舘更以餘雞混之得其種𩔖而不能
　鳴諫者曰書云牝雞無晨一云牝雞之晨惟家之索
　今雄𩔖不鳴非吉祥也帝乃送還西域至西闗雞乃
　顧望漢宫而哀鳴故謡言曰三七末世雞不鳴犬不
　吠宫中荆棘亂相係當有九虎争為帝至王莽簒位
　將軍有九虎之號其後䘮亂𢎞多宫掖中生蒿棘家
　無雞鳴犬吠此雞未至月支國乃飛於天漢聲似鵾
　雞翺翔雲裏一名暄雞昆暄之音相𩔖
天漢二年渠搜國之西有祈淪之國其俗淳和人夀三
　百歳有夀木之林一樹千㝷日月為之隱蔽若經憇
　此木下皆不死不病或有泛海越山來會其國歸懐
　其葉者則終身不老其國人綴草毛為繩結網為衣
　似今之羅紈也至元狩六年渠搜國獻網衣一襲帝
　焚於九逵之道恐後人徵求異物奢費燒之煙如金
　玉之氣
太始二年西方有因霄之國人皆善嘯丈夫嘯聞百里
　婦人嘯聞五十里如笙竽之音秋冬則聲清亮春夏
　則聲沉下人舌尖處倒向喉内亦曰兩舌重沓以爪
　徐刮之則嘯聲逾逺故吕氏春秋云反舌殊鄉之國
　即此謂也有至聖之君則來服其化
　
　
　
　拾遺記卷五
欽定四庫全書
　拾遺記卷六
　　　　　　　　　　　　　晉　王嘉　撰
昭帝始元元年穿淋池廣千歩中植分枝荷一莖四葉
　狀如駢盖日照則葉低䕃根莖若葵之衛足名曰低
　光荷實如𤣥珠可以飾佩花葉離委芬馥之氣徹十
　餘里食之令人口氣常香益人肌理宫人貴之每遊
　宴出入必皆含嚼或剪以為衣或折以蔽日以為戲
　弄楚辭所謂折芰荷以為衣意在斯也亦有倒生菱
　莖如亂絲一花千葉根浮水上實沉泥中泥如紫色
　名紫泥菱食之不老帝時命水嬉遊宴永日土人進
　一巨槽帝曰檜楫松舟其猶重朴况乎此槽可得而
　乘也乃命以文梓為船木蘭為柂刻飛鸞翔鷁飾於
　船首隨風輕漾畢景忘歸乃至通夜使宫人為歌歌
　曰秋素景兮泛洪波揮纎手兮折芰荷凉風凄凄揚
　櫂歌雲光開曙月低河萬歳為樂豈云多帝乃大悦
　起商臺於池上及乎末歳進諌者多遂省薄游幸堙
　毁臺池鸞舟荷芰隨時廢滅今臺無遺址溝池已平
宣帝地節元年樂浪之東有背明之國來貢其方物言
　其鄉在扶桑之東見日出於西方其國昬昬常闇宜
　種百榖名曰融澤方三千里五榖皆良食之後天而
　死有浹日之稻種之十旬而熟有翻形稻言食者死
　而更生夭而有夀有明清稻食者延年也清腸稻食
　一粒歴年不饑有瑶枝粟其枝長而弱無風常揺食
　之益髓有鳳冠粟似鳳鳥之食食者多力有游龍粟
　枝葉屈曲似游龍也有瓊膏粟白如銀食此二粟令
　人骨輕有繞明豆其莖弱自相縈纒有挾劍豆其莢
　形似人挾劍横斜而生有傾離豆言其豆見日則葉
　垂覆地食者不老不疾有延精麥延夀益氣有昆和
　麥調暢六府有輕心麥食者體輕有醇和麥為麴以
　釀酒一醉累月食之凌冬可袒有含露麥穟中有露
　味甘如飴有紫沉麻其實不浮有雲氷麻實冷而有
　光宜為油澤有通明麻食者夜行不持燭是巨勝也
　食之延夀後天而老其北有草名虹草枝長一丈葉
　如車輪根大如轂花似朝虹之色昔齊桓公伐山戎
　國人獻其種乃植於庭云霸者之瑞也有宵明草夜
　視如列燭晝則無光自消滅也有紫菊謂之日精一
　莖一蔓延及數畝味甘食者至死不饑渇有焦茅髙
　五丈燃之成灰以水灌之復成茅也謂之靈茅有黄
　渠草映日如火其堅韌若金食者焚身不熱有夢草
　葉如蒲莖如蓍採之以占吉凶萬不遺一又有聞遐
　草服者耳聰香如桂莖如蘭其國獻之多不生實葉
　多委黄詔並除焉
元鳳二年於琳池之南起桂臺以望逺氣東引太液之
　水有一連理桂樹上枝跨於渠水下枝隔㟁而南生
　與上枝同一株帝常以季秋之月泛蘅蘭雲鷁之舟
　窮晷逹夜釣於臺下以香金為鉤䌮絲為綸丹鯉為
　餌釣得白蛟長三丈若大蛇無鱗甲帝曰非祥也命
　太官為鮓肉紫骨青味甚香美班賜羣臣帝思其美
　漁者不能復得知為神異之物
二年含塗國貢其珍怪其使云去王都七萬里鳥獸皆
　能言語雞犬死者埋之不朽經歴數世其家人遊於
　山阿海濵地中聞雞犬鳴吠主乃掘取還家養之毛
　羽雖秃落更生久乃悦澤
張掖郡有郅族之盛因以名也郅奇字君珍居䘮盡禮
　所居去墓百里每夜行常有飛鳥銜火夾之登山濟
　水號泣不息未嘗以險難為憂雖夜如晝之明也以
　淚灑石則成痕着朽木枯草必皆重茂以淚浸地即
　鹹俗謂之鹹鄉至昭帝嘉其孝異表銘其邑曰孝感
　鄉四時祭祀立廟焉
漢成帝好微行於太液池傍起宵遊宫以漆為柱鋪黑
　綈之幕器服乘輿皆尚黑色既悦於闇行憎燈燭之
　照宫中美御皆服皂衣自班婕妤已下咸帶𤣥綬簮
　珮雖如錦繡更以木蘭紗綃罩之至宵遊宫乃秉燭
　宴幸既罷静鼓自舞而歩不揚塵好夕出遊造飛行
　殿方一丈如今之輦選期門羽林之士負之以趨帝
　於輦上覺其行快疾耳中若聞風雷之聲言其行疾
　也名曰雲雷宫所幸之宫咸以氊綈藉地惡車轍馬
　跡之喧雖惑於微行昵宴民無勞怨每乘輿返駕以
　愛幸之姬寶衣珍食捨於道傍國人之窮老者皆歌
　萬歳是以鴻嘉永始之間國富家豐兵戈長戢故劉
　向谷永指言切諌於是焚宵遊宫及飛行殿罷宴逸
　之樂所謂從繩則正如轉圜焉
帝嘗以三秋閒日與飛鷰游戲太液池以沙棠木為舟
　貴其不沉沒也以雲母飾於鷁首一名雲舟又刻大
　桐木為虬龍雕飾如真像以夾雲舟而行以紫桂為
　柂枻及觀雲棹水玩擷菱蕖帝每憂輕蕩以驚飛鷰
　命佽飛之士以金鏁纜雲舟使佽飛於水底引之每
　輕風時至飛鷰殆以風飄颻隨風入水帝以翠纓結
　飛鷰之裾游倦乃返飛鷰後漸見踈常怨恚曰妾微
　賤何時復預纓裾之游今太液池中尚有避風臺即
　飛鷰結裾之處
哀帝尚滛奢多進諂佞幸愛之臣競以粧飾妖麗巧言
　取容董賢衣霧綃單衣飄若蟬翼帝入宴息之房命
　賢卿易輕衣小袖不用奢帶脩裙欲使宛轉便易也
　宫人皆效其斷袖又云割裙恐驚其眠
明帝隂貴人夢食𤓰甚美帝使求諸方國時燉煌獻異
　𤓰種恒山獻巨桃核𤓰名穹隆長三尺而形屈曲味
　美如飴父老云昔道士從蓬萊山得此𤓰云是崆峒
　靈𤓰四刼一實東王公西王母遺核於此地世代遐
　絶其實頗存又說巨桃霜下結花隆暑方熟亦云仙
　人所食帝使植於霜林園此園皆植寒果積氷之節
　百果方盛俗謂之相陵與霜林之聲訛也后曰王母
　之桃王公之𤓰可得而食五萬歳矣安可植乎后崩
　内侍者見鏡奩中有𤓰桃之核視之涕零疑非其𩔖
　耳
安帝永寧元年條支國來貢異瑞有鳥名鳷鵲形髙七
　尺解人語其國太平則鳷鵲羣翔昔漢武時四夷賔
　服有獻馴鵲若有喜樂事則鼓翼翔鳴按莊周云雕
　陵之鵲盖其𩔖也淮南子云鵲知人喜今之所記大
　小雖殊逺近為異故略舉焉
安帝好微行於郊坰或露宿起帷宫皆用錦罽文繡至
　永初二年國用不足令吏民入錢者得為官有瑯琊
　王溥即王吉之後吉先為昌邑中尉奕世衰凌及安
　帝時家貧不得仕乃挾竹簡揷筆於洛陽市傭書美
　於形貎又多文辭來僦其書者丈夫贈其衣冠婦人
　遺其珠玉一日之中衣寶盈車而歸積粟於廪九族
　宗親莫不仰其衣食洛陽稱為善筆而得富溥先時
　家貧穿井得鐵印銘曰傭力得富錢至億庾一土三
　田軍門主簿後以一億錢輸官得中壘校尉三田一
　土壘字也中壘校尉掌北軍壘門故曰軍門主簿積
　善降福明神報焉
靈帝初平三年遊於西園起裸遊館千間采緑苔而被
　堦引渠水以繞砌周流澄澈乘小舟以遊漾使宫人
　乘之選玉色輕體者以執篙檝揺蕩於渠中其水清
　澄以盛暑之時使舟覆沒視宫人玉色者又奏招商
　之歌以來凉氣也歌曰凉風起兮日照渠青荷晝偃
　葉夜舒惟日不足樂有餘清絲流管歌玉鳬千年萬
　歳喜難踰渠中植蓮大如盖長一丈南國所獻其葉
　夜舒晝卷一莖有四蓮叢生名曰夜舒荷亦云月出
　則葉舒故曰望舒荷帝盛夏避暑於裸遊館長夜飲
　宴帝嗟曰使萬歳如此則上仙也宫人年二七已上
　三六已下皆靚粧而解上衣惟着内服或共裸浴西
　域所獻茵墀香煮以為湯宫人以之浴浣畢使以餘
　汁入渠名曰流香渠又使内豎為驢鳴於舘北又作
　雞鳴堂多畜雞每醉樂迷於天曉内豎競作雞鳴以
　亂真聲也乃以炬燭投於殿前帝乃驚悟及董卓破
　京師散其美人焚其宫舘至魏黄初中先所投燭處
　夕夕有光如星後人以為神光於此立小屋名曰餘
　光祠以祈福至魏明末稍掃除矣
獻帝伏皇后聰慧仁明有聞於内則及乘輿為李傕所
　敗晝夜逃走宫人奔竄萬無一生至河無舟楫后乃
　負帝以濟河河流迅急惟覺脚下如有乘踐則神物
　之助焉兵戈逼岸后乃以身擁遏於帝帝傷趾后以
　繡紱拭血刮玉釵以覆於瘡應手則愈以淚湔帝衣
　及面潔浄如浣車人歎服雖亂猶有明智婦人精誠
　之至幽祗之所感矣
漢興至於元成哀平尚以宫室崇苑囿而西京始有𢎞
　侈東都繼其繁奢即違采椽不斵之制尤異靈沼遵
　儉之風考之皇圖求諸志録千家萬户之書臺衛城
　隍之廣自重門構宇以來未有若斯之費溢也孝哀
　廣四時之房靈帝修裸遊之館妖惑為之則神怨工
　巧為之則人虐夷國淪家可為慟矣及夫靈瑞嘉禽
　艶卉殊木生非其壤詭色訛音不禀正朔之地無陟
　圗書所記或縁德業以來儀由時俗以具質咸得而
　備詳矣歴覽羣經披求方冊未若斯之宏麗矣
郭况光武皇后之弟也累金數億家僮四百餘人以黄
　金為器攻治之聲震於都鄙時人謂郭氏之室不雨
　而雷言其鑄鍜之聲盛也庭中起髙閣長廡置衡石
　於其上以稱量珠玉也閣下有藏金窟列武士以衛
　之錯雜寳以飾臺榭懸明珠於四垂晝視之如星夜
　望之如日里語曰洛陽多錢郭氏室夜日晝星富無
　匹其内寵皆以玉器盛食故東京謂郭氏家為瓊厨
　金穴况小心畏慎雖居富勢閉門優游未曽干世事
　為一時之智也
劉向於成帝之末校書天禄閣専精覃思夜有老人着
　黄衣植青藜杖扣閣而進見向暗中獨坐誦書老父
　乃吹杖端爛然大明因以照向說開闢以前事向因
　受五行洪範之文恐辭說繁廣忘之乃裂裳及紳以
　記其言至曙而去向請問姓名云我是太一之精天
　帝聞金卯之子有博學者下而觀焉乃出懐中竹牒
　有天文地圖之書余畧授子焉至向子歆從向受其
　術向亦不語於人焉
賈逵年五歳明慧過人其姊韓瑶之婦嫁瑶無嗣而歸
　亦以貞明見稱聞隣中讀書旦夕抱逵隔籬而聴之
　逵静聴不言姊以為喜至年十歳乃暗誦六經姊謂
　逵曰吾家貧困未嘗有教者入門汝安知天下有三
　墳五典而誦無遺句耶逵曰憶昔姊抱逵於籬間聴
　隣家讀書今萬不遺一乃剥庭中桑皮以為牒或題
　於扉屏且誦且記及期年經文通遍於閭里每有觀
　者稱云振古無倫門徒來學不逺萬里或襁負子孫
　舍於門側皆口授經文贈獻者積粟盈倉或云賈逵
　非力耕所得誦經口倦世所謂舌耕也
何休木訥多智三墳五典隂陽筭術河洛讖緯及逺年
　古諺歴代圖籍莫不成誦也門徒有問者則為注記
　而口不能說作左氏膏肓公羊廢疾榖梁墨守謂之
　三闕言理幽微非知幾藏徃不可通焉及鄭康成蜂
　起而攻之求學者不逺千里贏糧而至如細流之赴
　巨海京師謂康成為經神何休為學海
任末年十四時學無常師負笈不逺嶮阻每言人而不
　學則何以成或依林木之下編茅為菴削荆為筆尅
　樹汁為墨夜則映星望月暗則縷麻蒿以自照觀書
　有合意者題其衣裳以記其事門徒悦其勤學更以
　浄衣易之非聖人之言不視臨終誡曰夫人好學雖
　死若存不學者雖存謂之行尸走肉耳河洛祕奥非
　正典籍所載皆注記於柱壁及園林樹木慕好學者
　來輙寫之時人謂任氏為經苑
曹曾魯人也本名平慕曾參之行改名為曾家財巨億
　事親盡禮日用三牲之養一味不虧於是不先親而
　自食新味也為客於人家得新味則舍懐而歸不畜
　雞犬言喧囂驚動於親老時亢旱井池皆竭母思甘
　清之水曾跪而操缾則甘泉自涌清美於常學徒有
　貧者皆給食天下名書上古以來文篆訛落者曽皆
　刋正垂萬餘卷及國難既夷收天下遺書於曾家連
　車繼軌輸於王府諸弟子於門外立祠謂曰曹師祠
　及世亂家家焚廬曽慮先文湮沒乃積石為倉以藏
　書故謂曹氏為書倉
　
　
　
　
　
　
　
　
　
　
　拾遺記卷六
欽定四庫全書
　拾遺記卷七
　　　　　　　　　　　　　晉　王嘉　撰
魏文帝所愛美人姓薛名靈芸常山人也父名鄴為酇
　鄉亭長母陳氏隨鄴舍於亭傍居生貧賤至夜每聚
　隣婦夜績以麻蒿自照靈芸年至十五容貎絶世隣
　中少年夜來竊窺終不得見黄初元年谷習出守常
　山郡聞亭長有美女而家甚貧時文帝選良家子女
　以入六宫習以千金寶賂聘之既得乃以獻文帝靈
　芸聞别父母歔欷累日淚下霑衣至升車就路之時
　以玉唾壺承淚壺即紅色既發常山及至京師壺中
　淚凝如血矣帝以文車十乘迎之車皆鏤金為輪輞
　丹畫其轂軛前有雜寶為龍鳳銜百子鈴鏘鏘和鳴
　響於林野駕青色駢蹄之牛日行三百里此牛尸塗
　國所獻足如馬蹄也道側燒石葉之香此石重疊狀
　如雲母其光氣辟惡厲之疾此香腹題國所進也靈
　芸未至京師數十里膏燭之光相續不滅車徒喧路
　塵起蔽於星月時人謂為塵宵又築土為臺基髙三
　十丈列燭於臺下名曰燭臺望如列星之墜地又於
　大道之傍一里致一銅表髙五尺以誌里數故行者
　歌曰青槐夾道多塵埃龍樓鳳闕望崔嵬清風細雨
　雜香來土上出金火照臺此七字是妖辭也時為銅
　表誌里數於道側是土上出金之義以燭置臺下則
　火在土下之義漢火德王魏土德王火伏而土興土
　上出金是魏滅而晉興也靈芸未至京師十里帝乘
　雕玉之輦以望車徒之盛嗟曰昔者言朝為行雲暮
　為行雨今非雲非雨非朝非暮改靈芸之名曰夜來
　入宫後居寵愛外國有獻火珠龍鸞之釵帝曰明珠
　翡翠尚不能勝况乎龍鸞之重乃止不進夜來妙於
　鍼工雖處於深帷重幄之内不用燈燭之光裁製立
　成非夜來所縫製帝則不服宫中號曰鍼神
魏明帝起凌雲臺躬自掘土羣臣皆負畚鍤天隂凍寒
　死者相枕洛鄴諸鼎皆夜震自移又聞宫中地下有
　怨歎之聲髙堂隆等上表諌曰王者宜静以養民今
　嗟嘆之聲形於人鬼願省薄奢費以敦儉朴帝猶不
　止廣求瑰異珍賂是聚飾臺榭累年而畢諌者尤多
　帝乃去煩歸儉死者收而葬之人神致感衆祥皆應
　太山下有連理文石髙十二丈狀如栢樹其文彪發
　似人雕鏤自下及上皆合而中開廣六尺望若真樹
　也父老云當秦末二石相去百餘歩蕪沒無有蹊徑
　及魏帝之始稍覺相近如雙闕土石隂𩔖魏為土德
　斯為靈徵苑囿及民家草樹皆生連理有合歡草狀
　如蓍一株百莖晝則衆條扶疎夜則合為一莖萬不
　遺一謂之神草沛國有黄麟見於戊巳之地皆土德
　之嘉瑞乃修戊巳之壇黄星炳夜又起昴畢之臺祭
　祀此星魏之分野歳時修祀焉
任成王彰武帝之子也少而剛毅學隂陽緯候之術誦
　六韜洪範之書數千言武帝謀伐吳蜀問彰取便利行
　師之訣王善左右射好擊劍百歩中於懸髮時樂浪獻
　彪虎文如錦斑以鐵為檻驍勇之徒莫敢輕視彰曵
　虎尾以繞臂虎弭耳無聲莫不服其神勇時南越獻
　白𧰼子在帝前彰手頓其鼻𧰼伏不動文帝鑄萬鈞
　鐘置崇華殿前欲徙之力士百人引之不動彰乃負
　之而趨四方聞其神勇皆寢兵自固帝曰以王之雄
　武吞并巴蜀如鴟銜腐䑕耳彰薨如漢東平王葬禮
　及䘮出聞空中數百人泣聲送者皆言昔亂軍相傷
　殺者皆無棺椁王之仁惠收其朽骨死者歡於地下
　精靈知感故人美王之德國史撰任成王舊事三卷
　晉初藏於秘閣
建安三年胥徒國獻沉明石雞色如丹大如鷰常在地
　中應時而鳴聲能逺徹其國聞其鳴乃殺牲以祀之
　當鳴處掘地則得此雞若天下太平翔飛頡頏以為
　嘉瑞亦謂寳雞其國無雞犬聽地中候晷刻道家云
　昔仙人桐君採石入穴數里得丹石雞舂碎為藥服
　之者令人有聲氣後天而死昔漢武帝元鼎元年西
　方貢珍怪有虎魄鷰置之静室自然鳴翔盖此𩔖也
　洛書云皇圖之寶土德之徵大魏之嘉瑞
明帝即位二年起靈禽之園逺方國所獻異鳥殊獸皆
　畜此園也昆明國貢𠻳金鳥人云其地去燃洲九千
　里出此鳥形如雀而色黄羽毛柔宻常翺翔海上羅
　者得之以為至祥聞大魏之德被於遐逺故越山航
　海來獻大國帝得此鳥畜於靈禽之園飴以真珠飲
　以龜腦鳥常吐金屑如粟鑄之可以為器昔漢武帝
　時有人獻神雀盖此𩔖也此鳥畏霜雪乃起小屋處
　之名曰辟寒臺皆用水精為戸牖使内外通光而常
　隔於風雨塵霧宫人争以鳥吐之金用飾釵佩謂之
　辟寒金故宫人相嘲曰不服辟寒金那得帝王心不
　服辟寒鈿那得君王憐於是媚惑者亂争此寶以金
　為身飾及行卧皆懐挾以要寵幸也魏氏䘮滅池臺
　鞠為煨燼𠻳金之鳥亦自翺翔矣
咸熈二年宫中夜異獸白色光潔繞宫而行閹官見之
　以聞於帝帝曰宫闈幽宻若有異獸皆非祥也使宦
　者伺之果見一白虎子遍房而走候者以戈投之即
　中左目比徃取視惟見血在地不復見虎搜檢宫内
　及諸池井不見有物次檢寶庫中得一玉虎頭枕眼
　皆傷血痕尚濕帝該古博聞云漢誅梁冀得一玉虎
　頭枕云單池國所獻檢其額下有篆書字云是帝辛
　之枕嘗與妲己同枕之是殷時遺寶也又按五帝本
　紀云帝辛殷代之末至咸熈多歴年所代代相傳凡
　珍寶久則生精靈必神物慿之也
魏禪晉之歳北闕下有白光如鳥雀之狀時飛翔來去
　有司聞奏帝使羅之得一白鷰以為神物於是以金
　為樊置於宫中旬日不知所在論者云金德之瑞昔
　師曠時有白鷰來巢檢瑞應圖果如所論白色叶於
　金德師曠晉時人也古今之議相符焉
薛夏天水人也博學絶倫母孕夏時夢有人遺一篋衣
　云夫人必產賢明之子為帝王所崇母記其所夢之
　時及生夏後年至弱冠才辨過人魏文帝與之講論
　終日不息辭華㫖暢應對如流無有凝滯帝曰昔公
　孫龍稱為辯㨗而迂誕誣妄今子所說非聖人之言
　不談子游子夏之儔不能過也若仲尼在魏復為入
　室焉帝手制書與夏題云入室生位至秘書丞居貧
　甚帝解御衣以賜之果符先所夢名冠當時為一代
　髙士
田疇北平人也劉虞為公孫瓚所害疇追慕無已徃虞
　墓設雞酒之禮慟哭之音動於林野翔鳥為之悽鳴
　走獸為之吟伏疇卧於草間忽有人通云劉幽州來
　欲與田子泰言平生之事疇神機逺識知是劉虞之
　魂既近而拜疇泣不自支因相與進雞酒疇醉虞曰
　公孫瓚購求子甚急宜竄伏以避害疇拜曰聞君臣
　之義生則盡其禮今見君之靈願得同歸九原死且
　不朽安可逃乎虞曰子萬古之貞士也深慎爾儀奄
　然不見疇亦醉醒
曹洪武帝從弟家盈產業駿馬成羣武帝討董卓夜行
　失馬洪以其所乘馬上帝其馬號曰白鵠此馬走時
　惟覺耳中風聲足似不踐地至汴水洪不能渡帝引
　洪上馬共濟行數百里瞬息而至下視馬足毛不濕
　時人謂乘風而行亦一代神駿也諺曰慿空虚躍曹
　家白鵠
　
　
　
　
　
　
　
　
　拾遺記卷七
欽定四庫全書
　拾遺記卷八
　　　　　　　　　　　　　晉　王嘉　撰
孫堅母姙堅之時夢腸出繞腰有一童女負之繞吳閶
　門外又授以芳茅一莖童女語曰此善祥也必生才
　雄之子今賜母以土王於翼軫之地鼎足於天下百
　年中應以異寳授於人也語畢而覺旦起筮之筮者
　曰所夢童女負母繞閶門是太白之精感化來夢夫
　帝王之興必有神跡自表白氣者金色及吳滅而晉
　踐阼夢之徵焉
吳主趙夫人丞相達之妹善畫巧妙無雙能於指間以
　綵絲織雲霞龍蛇之錦大則盈尺小則方寸宫中謂
　之機絶孫權常歎魏蜀未夷軍旅之隙思得善畫者
　使圖山川地勢軍陣之像達乃進其妹權使寫九州
　江湖方岳之勢夫人曰丹青之色甚易歇滅不可久
　寶妾能刺繡作列國於方帛之上寫以五岳河海城
　邑行陣之形既成乃進於吳主時人謂之鍼絶雖棘
　刺木猴雲梯飛鴟無過此麗也權居昭陽宫倦暑乃
　褰紫綃之帷夫人曰此不足貴也權使夫人指其意
　思焉答曰妾欲窮慮盡思能使下綃帷而清風自入
　視外無有蔽礙列侍者飄然自涼若御風而行也權
　稱善夫人乃扸髮以神膠續之神膠出鬱夷國接弓
　弩之斷弦百斷百續也乃織為羅縠累月而成裁之
　為幔内外視之飄飄如煙氣輕動而房内自涼時權
　常在軍旅每以此幔自隨以為征幙舒之則廣縱數
　丈卷之則可内於枕中時人謂之絲絶故吳有三絶
　四海無儔其妙後有貪寵求媚者言夫人多幻耀於
　人主因而致退黜雖見疑墜猶存録其巧工及吳亡
　不知所在
吳主潘夫人父坐法夫人輸入織室容態少儔為江東
　絶色同幽者百餘人謂夫人為神女敬而逺之有司
　聞於吴主使圖其容貎夫人憂戚不食减瘦改形工
　人寫其真狀以進吳主見而喜恱以琥珀如意撫案
　即折嗟曰此神女也愁貎尚能惑人况在歡樂乃命
　雕輪就織室納於後宫果以姿色見寵每以夫人遊
　昭宣之室志意幸愜既盡酣醉唾於玉壺中使侍婢
　瀉於臺下得火齊指環即挂石榴枝上因其處起臺
　名曰環榴臺時有諌者云今吳蜀争雄還劉之名將
　為妖矣權乃翻其名曰榴環臺又與夫人遊釣臺得
　大魚王大喜夫人曰昔聞泣魚今乃為喜有喜必憂
　以為深戒至於末年漸相譛毁稍見離退時人謂夫
　人知幾其神吴主於是罷宴夫人果見棄逐釣臺基
　今尚存焉
黄龍元年始都武昌時越巂之南獻背明鳥形如鶴止
　不向明巢常對北多肉少毛聲音百變聞鐘磬笙竽
　之聲則奮翅揺頭時人以為吉祥是歳遷都建業殊
　方多貢珍奇吳人語訛呼背明為背亡鳥國中以為
　大妖不及百年當有䘮亂背叛滅亡之事散逸奔逃
　墟無煙火果如斯言後此鳥不知所在
張承之母孫氏懐承之時乘輕舟遊於江浦之際忽有
　白蛇長三尺騰入舟中母祝曰若為吉祥弗毒噬我
　縈而將還置諸房内一宿視之不復見蛇嗟而惜之
　隣中相謂曰昨見張家有一白鶴聳翮入雲以告承
　母母使筮之筮者曰此吉祥也蛇鶴延年之物從室
　入雲自下升髙之𧰼也昔吳王闔閭葬其妺殉以美
　女珍寳異劍窮江南之富未及十年雕雲覆於溪谷
　美女遊於塜上白鵠翔於林中白虎嘯於山側皆昔
　時之精靈今出於世當使子孫位超臣極擅名江表
　若生子可以名曰白鵠及承生位至丞相輔吳將軍
　年踰九十蛇鶴之祥也
吕蒙入吳吳主勸其學業蒙乃博覽羣籍以易為宗常
　在孫䇿座上酣醉忽卧於夢中誦周易一部俄而驚
　起衆人皆問之蒙曰向夢見伏羲文王周公與我論
　世祚興亡之事日月貞明之道莫不窮精極妙未該
　𤣥㫖故空誦其文耳衆座皆云吕蒙囈語通周易
孫和悅鄧夫人嘗置膝上和於月下舞水精如意誤傷
　夫人頰血流汚袴嬌姹彌苦自䑛其瘡命太醫合藥
　醫曰得白獺髓雜玉與琥珀屑當滅此痕即購致百
　金能得白獺髓者厚賞之有富春漁人云此物知人
　欲取則逃入石穴伺其祭魚之時獺有鬭死者穴中
　應有枯骨雖無髓其骨可合玉舂為粉歕於瘡上其
　痕則滅和乃命合此膏琥珀太多及差而有赤點如
　朱逼而視之更益其妍諸嬖人欲要寵皆以丹脂點
　頰而後進幸妖惑相動遂成滛俗
孫亮作緑琉璃屏風甚薄而瑩澈毎於月下清夜舒之
　常寵四姬皆振古絶色一名朝姝二名麗居三名洛
　珍四名潔華使四人坐屏風内而外望之了如無隔
　惟香氣不通於外為四人合四氣香殊方異國所出
　凡經踐躡宴息之處香氣沾衣歴年彌盛百浣不歇
　因名曰百濯香或以人名香故有朝姝香麗居香洛
　珍香潔華香亮每遊此四人皆同輿席來侍皆以香
　名前後為次不得亂之所居室名為思香媚寢
先主甘后沛人也生於賤微里中相者云此女後貴位
　極宫掖及后長而體貎特異至年十八玉質柔肌態
　媚容冶先主召入白綃帳中於戸外望者如月下聚
　雪河南獻玉人髙三尺乃取玉人置后側晝則講說
　軍謀夜則擁后而玩玉人常稱玉之所貴德比君子
　况為人形而可不玩乎后與玉人潔白齊潤觀者殆
　相亂惑嬖寵者非惟嫉於甘后亦妬於玉人也后常
　欲琢毁壞之乃誡先主曰昔子罕不以玉為寶春秋
　美之今吳魏未滅安以妖玩經懐凡滛惑生疑勿復
　進焉先主乃撤玉人衆嬖皆退當時君子以甘后為
　神智婦人焉
糜竺用陶朱計術日益億萬之利貲擬王家有寶庫千
　間竺性能賑生恤死家内馬廐屋側有古塜中有伏
　屍夜聞涕泣聲竺乃㝷其泣聲之處忽見一婦人袒
　背而來訴云昔漢末妾為赤眉所害叩棺見剥今袒
　在地羞晝見人垂二百餘年今就將軍乞深埋并敝
　衣以掩形體竺許之即命為之棺槨以青布為衣衫
　置於塜中設祭既畢歴一年行於路曲忽見前婦人
　所著衣皆是青布語竺曰君財寳可支一世合遭火
　厄今以青蘆杖一枚長九尺報君棺槨衣服之恵竺
　挾杖而歸所住隣中常見竺家有青氣如龍蛇之形
　或有人謂竺曰將非怪耶竺乃疑此異問其家僮云
　時見有青蘆杖自出門間疑其神不敢言也竺為性
　多忌信厭術之事有言中忤即加刑戮故家僮不敢
　言竺貲財如丘山不可筭計内以方諸盆缾設大珠
　如卵散滿於庭謂之寶庭而外人不得窺數日忽有
　青衣童子數十人來云糜竺家當有火厄萬不遺一
　頼君能恤斂枯骨天道不辜君德故來禳郤此火當
　使君財物不盡自今以後亦宜防衛竺乃掘溝渠周
　繞其庫旬日火從庫内起燒其珠玉十分之一皆是
　陽燧旱燥自能燒物火盛之時見數十青衣童子來
　撲火有青氣如雲覆於火上既滅童子又云多聚鸛
　鳥之𩔖以禳火災鸛能聚水巢上也家人乃收鵁鶄
　數千頭養於池溝中以厭火竺歎曰人生財運有限
　不得盈溢懼為身之患害時三國交鋒軍用萬倍乃
　輸其珍寶車服以助先主黄金一億觔錦繡氊罽積
　如丘壠駿馬千匹及蜀破後無復所有飲恨而終
周羣妙閑筭術䜟說遊岷山採藥見一白猿從絶峰而
　下對羣而立羣抽所佩書刀投猿猿化為一老翁握
　中有玉版長八寸以授羣羣問曰公是何年生答曰
　已衰邁也忘其年月猶憶軒轅之時始學厯數風后
　容成皆黄帝之史就余授厯術至顓頊時考定日月
　星辰之運尤多差異及春秋時有子韋子野禆竈之
　徒權略雖驗未得其門邇來世代興亡不復可紀因
　以相襲至大漢時有洛下閎頗得其㫖羣服其言更
　精勤筭術及考校年厯之運驗於圖緯知蜀應滅及
　明年歸命奔吳皆稱周羣詳隂陽之精妙也蜀人謂
　之後聖白猿之異有似越人所記而事皆迂誕似是
　而非
　
　
　
　
　
　
　
　
　
　
　
　
　拾遺記卷八
欽定四庫全書
　拾遺記卷九
　　　　　　　　　　　　　晉　王嘉　撰
武帝為撫軍時府内後堂砌下忽生草三株莖黄葉緑
　若總金抽翠花條苒弱狀似金䔲時人未知是何祥
　草故𨼆蔽不聽外人窺視有一羌人姓姚名馥字世
　芬充廐養馬妙解隂陽之術云此草以應金德之瑞
　馥年九十八即姚㐮之祖也馥好讀書嗜酒每醉歴
　月不醒於醉時好言帝王興亡之事善戲笑滑稽無
　窮常歎云九河之水不足以漬麴糵八藪之木不足
　以作薪蒸七澤之麋不足以充庖爼凡人禀天地之
　精靈不知飲酒者動肉含氣耳何必土木之偶而無
　心識乎好啜濁嚼糟常言渴於醇酒羣輩常弄狎之
　呼為渴羌及晉武踐位忽思見馥立於堦下帝奇其
　倜儻擢為朝歌邑宰馥辭曰氐羌異域逺隔風化得
　遊中華已為殊幸請辭朝歌之縣長充馬圉之役時
　賜美酒以樂餘年帝曰朝歌紂之故都地有酒池故
　使老羌不復呼渴馥於堦下髙聲對曰馬圉老羌漸
　染皇化溥天夷貊皆為王臣今若歡酒池之樂受朝
　歌之地更為殷紂之比乎帝撫玉几大悦即遷為酒
　泉太守地有清泉其味若酒馥乘醉而拜受之遂為
　善政民為立生祠後以府地賜張華猶有此草故茂
　先金䔲賦云擢九莖於漢廷美三株於兹舘貴表祥
　乎金德名比𩔖而相亂至恵帝永熈元年三株草化
　為三樹枝葉似楊樹髙五尺以應三楊擅權之事時
　有楊駿楊瑶楊濟三弟兄號曰三楊馬圉醉羌所說
　之驗
咸寧四年立芳蔬園於金墉城東多種異菜有菜名曰
　雲薇𩔖有三種紫色者最繁味辛其根爛熳春敷夏
　宻秋榮冬馥其實若珠五色隨時而盛一名芸芝其
　色紫者為上蔬其味辛色黄者為中蔬其味甘色青
　者為下蔬其味鹹常以三蔬充御膳其葉可以藉飲
　食以供宗廟祭祀亦止人饑渴宫人採帶其莖葉香
　氣歴日不歇
張華為九醖酒以三薇漬麴糵糵出西羌麴出北胡胡
　中有指星麥四月火星出麥熟而穫之糵用水漬麥
　三夕而生萌芽以平旦雞鳴時而用之俗人呼為雞
　鳴麥以之釀酒清美醇鬯久含令人齒動若大醉不
　呌笑揺蕩令人肝腸消爛俗人謂為消腸酒或云醇
　酒可為長宵之樂兩説聲同而事異也閭里歌曰寧
　得醇酒消腸不與日月齊光言耽此美酒以悅一時
　何用保守靈而取長久至懐帝末民間園圃皆生蒿
　棘狐兎遊聚至元熈元年太史令髙堂忠奏熒惑犯
　紫微若不早避當無洛陽乃詔内外四方及京邑諸
　宫觀林衛之内及民間園圃皆植紫薇以為厭勝至
　劉石姚苻之末此蒿棘不除自絶也
晉太康元年白雲起於灞水三日而滅有司奏云天下
　應太平帝問其故曰昔舜時黄雲興於郊野夏代白
　雲蔽於都邑殷代𤣥雲覆於林藪斯皆應世之休徵
　殊鄉絶域應有貢其方物也果有羽山之民獻火浣
　布萬疋其國人稱羽山之山有文石生火煙色以隨
　四時而見名為浄火有不潔之衣投於火石之上雖
　滯汚漬湼皆如新浣當虞舜時其國獻黄布漢末獻
　赤布梁冀製為衣謂之丹衣史家云單衣今縫掖也
　字異聲同未知孰是
因墀國獻五足獸狀如獅子玉錢千緡其形如環環重
　十兩上有天夀永吉之字問其使者五足獸是何變
　化對曰東方有解形之民使頭飛於南海左手飛於
　東山右手飛於西澤自臍已下兩足孤立至暮頭還
　肩上兩手遇疾風飄於海外落𤣥洲之上化為五足
　獸則一指為一足也其人既失兩手使傍人割裏肉
　以為兩臂宛然如舊也因墀國在西域之北送使者
　以鐵為車輪十年方至晉及還輪皆絶鋭莫知其逺
　近也
泰始元年魏帝為陳留王之歳有頻斯國人來朝以五
　色玉為衣如今之鎧不食中國滋味自齎金壺壺中
　有漿凝如脂嘗一滴則夀千歳其國有大楓木成林
　髙六七十里善算者以里計之雷電常出樹之半其
　枝交䕃上蔽不見日月之光其下平淨掃灑雨霧不
　能入焉樹東有大石室可容萬人坐壁上刻有三皇
　之像天皇十三頭地皇十一頭人皇九頭皆龍身亦
　有膏燭之處緝石為牀牀上有滕痕深三寸牀前有
　竹簡長尺二寸書大篆之文皆言開闢以來事人莫
　能識或言是伏羲畫卦之時有此書或言是蒼頡造
　書之處傍有丹石井非人工所鑿下及漏泉水常沸
　湧諸仙欲飲之時以長綆引汲也其國人皆多力不
　食五榖日中無影飲桂漿雲霧羽毛為衣髮大如縷
　堅韌如筋伸之㡬至一丈置之自縮如蠡續此人髮
　以為繩汲丹井之水久久方得升合之水水中有白
　蛙兩翅常去來井上仙者食之至周王子晉臨井而
　窺有青雀銜玉杓以授子晉子晉取而食之乃有雲
　起雪飛子晉以衣袖揮雪則雲霽雪止白蛙化為雙
　白鳩入雲望之遂滅皆頻斯國之所記盖其人年不
　可測也使圖其國山川地勢瑰異之屬以示張華華
　云此神異之國難可驗信以車馬珍服送之出闗
張華字茂先挺生聰慧好觀祕異圖緯之部捃採天下
　遺逸自書契之始考驗神怪及世間閭里所説撰博
　物志四百卷奏於武帝帝詔詰問卿才綜萬代博識
　無倫逺冠羲皇近次夫子然記事採言亦多浮妄宜
　更刪剪無以冗長成文昔仲尼刪詩書不及鬼神幽
　昧之事以言怪力亂神今見卿此志驚所未聞異所
　未見將恐惑亂於後生繁蕪於耳目可更芟截浮疑
　分為十卷即於御前賜青鐵硯此鐵是于闐國所獻
　而鑄為硯也賜麟角筆以麟角為筆管此遼西國所
　獻賜側理紙後人謂之陟釐南人以海苔為紙其理
　縱横邪側因以為名帝常以博物志十卷置於函中
　暇日覽焉
惠帝永熙二年改為永平元年常山郡獻傷魂鳥狀如
　雞毛色似鳳帝惡其名棄而不納復愛其毛羽當時
　博物者云黄帝殺蚩尤有貙虎誤噬一婦人七日氣
　不絶黄帝哀之葬以重棺石槨有鳥翔其塜上其聲
　自呼為傷䰟則此婦人之靈也後人不得其令終者
　此鳥來集其國園林之中至漢哀平之末王莽多殺
　伐賢良其鳥亟來哀鳴時人疾此鳥名使常山郡國
　彈射驅之至晉初干戈始戢四海攸歸山野間時見
　此鳥憎其名改傷䰟為相𢎞及封孫皓為歸命侯相
　𢎞之義叶於此矣永平之末死傷多故門嗟巷哭常
　山有獻遂放逐之
泰始十年有扶支國獻望舒草其色紅葉如荷近望則
　如卷荷逺望則如舒荷團圎似蓋亦云月出則葉舒
　月沒則葉卷植於宫中因穿池廣百歩名曰望舒荷
　池愍帝之末胡人移其種於胡中至今絶矣池亦填
　塞
晉祖梁國獻蔓金苔色如黄金若螢火之聚大如雞卵
　投於水中蔓延於波瀾之上光出照日皆如火生水
　上也乃於宫中穿池廣百歩時觀此苔以樂宫人宫
　人有幸者以金苔賜之置漆盤中照耀滿室名曰夜
　明苔著衣襟則如火光帝慮外人得之衒惑百姓詔
　使除苔塞池及皇家䘮亂猶有此物皆入胡中
石季倫愛婢名翔風魏末於胡中買得之年始十歳使
　内房養之至十五無有比其容貎特以姿態見美妙
　别玉聲巧觀金色石氏之富方比王家驕侈當世珍
　寶瑰奇視如瓦礫積如糞土皆殊方異國所得莫有
　辨識其出處者乃使翔風别其聲色悉知其所出之
　地言西方北方玉聲沉重而性温潤佩服者益人性
　靈東方南方玉聲輕潔而性清凉佩服者利人精神
　石氏侍人美艶者數十人翔風最以文辭擅愛石崇
　嘗語之曰吾百年之後當指白日以汝為殉答曰生
　愛死離不如無愛妾得為殉身其何朽於是彌見寵
　愛崇常擇美容姿相𩔖者十人裝飾衣服大小一等
　使忽視不相分别常侍於側使翔風調玉以付工人
　為倒龍之佩縈金為鳳冠之釵言刻玉為倒龍之勢
　鑄金釵𧰼鳳皇之冠結袖繞楹而舞晝夜相接謂之
　恒舞欲有所召不呼姓名悉聽珮聲視釵色玉聲輕
　者居前金色艶者居後以為行次而進也使數十人
　各含異香行而笑語則口氣從風而颺又屑沉水之
　香如塵末布𧰼牀上使所愛者踐之無跡者賜以真
　珠百琲有跡者節其飲食令體輕弱故閨中相戲曰
　爾非細骨輕軀那得百琲真珠及翔風年三十妙年
　者争嫉之或言胡女不可為羣競相排毁崇受譛潤
　之言即退翔風為房老使主羣少乃懐怨懟而作五
　言詩曰春華誰不羡卒傷秋落時突烟還自低鄙退
　豈所期桂芳徒自蠧失愛在蛾眉坐見芳時歇憔悴
　空自嗤石氏房中並歌此為樂曲至晉末乃止
石虎於太極殿前起樓髙四十丈結珠為簾垂五色玉
　珮風至鏗鏘和鳴清雅盛夏之時登髙樓以望四極
　奏金石絲竹之樂以日繼夜於樓下開馬埒射塲周
　逥四百歩皆文石丹砂及彩畫於埒傍聚金玉錢貝
　之寶以賞百戲之人四廂置錦幔屋柱皆𨼆起為龍
　鳳百獸之形雕斵衆寶以飾楹柱夜徃徃有光明集
　諸羌氐於樓上時亢旱舂雜寶異香為屑使數百人
　於樓上吹散之名曰芳塵臺上有銅龍腹容數百斛
　酒使胡人於樓上𠻳酒風至望之如露名曰粘雨臺
　用以灑塵樓上戲笑之聲音震空中又為四時浴室
　用鍮石碔玞為堤岸或以琥珀為缾杓夏則引渠水
　以為池池中皆以紗縠為囊盛百雜香漬於水中嚴
　氷之時作銅屈龍數千枚各重數十觔燒如火色投
　於水中則池水恒温名曰燋龍温池引鳳文錦歩障
　縈蔽浴所共宫人寵嬖者解媟服宴戲彌於日夜名
　曰清嬉浴室浴罷洩水於宫外水流之所名温香渠
　渠外之人爭來汲取得升合以歸其家人莫不怡恱
　至石氏破滅燋龍猶在鄴城池今夷塞矣
　
　
　
　
　
　
　
　
　
　
　
　
　
　拾遺記卷九
欽定四庫全書
　拾遺記卷十
　　　　　　　　　　　　　晉　王嘉　撰
崑崙山有昆陵之地其髙出日月之上山有九層每層
　相去萬里有雲色從下望之如城闕之𧰼四面有風
　羣仙常駕龍乘鶴遊戲其間四面風者言東西南北
　一時俱起也又有袪塵之風若衣服塵汚者風至吹
　之衣則浄如浣濯甘露濛濛似霧着草木則滴瀝如
　珠亦有朱露望之色如丹着木石赭然如朱雪灑焉
　以瑶器承之如􁏩崑崙山者西方曰須彌山對七星
　之下出碧海之中上有九層第六層有五色玉樹䕃
　翳三百里夜至水上其光如燭第三層有禾穟一株
　滿車有𤓰如桂有柰冬生如碧色以玉井水洗食之
　骨輕柔能騰虚也第五層有神龜長一尺九寸有四
　翼萬歳則升木而居亦能言第九層山形漸小狹下
　有芝田蕙圃皆數百頃羣仙種耨焉傍有瑶臺十二
　各廣千歩皆五色玉為臺基最下層有流精霄間直
　上四十丈東有風雲雨師聞南有丹宻雲望之如丹
　色丹雲四垂周宻西有螭潭多龍螭皆白色千歳一
　蛻其五臟此潭左側有五色石皆云是白螭腸化成
　此石有琅玕璆琳之玉煎可以為脂北有珍林别出
　折枝相扣音聲和韻九河分流南有赤陂紅波千刼
　一竭千刼水乃更生也
蓬萊山亦名防丘亦名雲來髙二萬里廣七萬里水淺
　有細石如金玉得之不加陶冶自然光淨仙者服之
　東有鬱夷國時有金霧諸仙説此上常浮轉低昂有
　如山上架樓室常向明以開戸牖及霧滅歇戸皆向
　北其西有含明之國綴鳥毛以為衣承露而飲終天
　登髙取水亦以金銀蒼環水精火藻為階有氷水沸
　水飲者千嵗有大螺名躶歩負其殻露行冷則復入
　其殻生卵著石則軟取之則堅明王出世則浮於海
　際焉有葭紅色可編為席温柔如罽毛焉有鳥名鴻
　鵝色似鴻形如秃鶖腹内無腸羽翮附骨而生無皮
　肉也雌雄相盻則生產南有鳥名鴛鴦形似鴈徘徊
　雲間棲息髙岫足不踐地生於石穴中萬歳一交則
　生雛千歳銜毛學飛以千萬為羣推其毛長者髙翥
　萬里聖人之世來入國郊有浮筠之幹葉青莖紫子
　大如珠有青鸞集其上下有沙礰細如粉柔風至葉
　條翻起拂細沙如雲霧仙者來觀而戲焉吹風竹葉
　聲如鐘磬之音
方丈之山一名巒雉東有龍場地方千里玉瑶為林雲
　色皆紫有龍皮骨如山阜散百頃遇其蛻骨之時如
　生龍或云龍常鬬此處膏血如水流膏色黑者著草
　木及諸物如淳漆也膏色紫光著地堅凝可為寶器
　燕昭王二年海人乘霞舟以雕壺盛數斗膏以獻昭
　王王坐通雲之臺亦曰通霞臺以龍膏為燈光耀百
　里煙色丹紫國人望之咸言瑞光世人遥拜之燈以
　火浣布為纒山西有照石去石十里視人物之影如
　鏡焉碎石片片皆能照人而質方一丈則重一兩昭
　王舂此石為泥泥通霞之臺與西王母常遊居此臺
　上常有衆鸞鳳鼔舞如琴瑟和鳴神光照耀如日月
　之出臺左右種恒春之樹葉如蓮花芬芳如桂花隨
　四時之色昭王之末仙人貢焉列國咸賀王曰寡人
　得恒春矣何憂太清不至恒春一名沉生如今之沉
　香也有草名濡姦葉色如紺莖色如漆細軟可縈海
　人織以為席薦卷之不盈一手舒之則列坐方國之
　賔莎蘿為經莎蘿草細大如髮一莖百㝷柔軟香滑
　羣仙以為龍鵠之轡有池方百里水淺可渉泥色若
　金而味辛以泥為器可作舟矣百錬可為金色青照
　鬼魅猶如石鏡魑魅不能藏形矣
瀛洲一名䰟洲亦曰環洲東有淵洞有魚長千丈色斑
　鼻端有角時鼓舞羣戲逺望水間有五色雲就視乃
　此魚噴水為雲如慶雲之麗無以加也有樹名影木
　日中視之如列星萬歳一實實如𤓰青皮黑瓤食之
　骨輕上如華蓋羣仙以避風雨有金巒之觀飾以𧰼
　環直上干雲中有青瑶瓦覆以雲紈之素刻碧玉為
　倒龍之狀懸火精為日刻黑玉為烏以水精為月青
　瑶為蟾兎於地下為機棙以測昏明不虧弦望時時
　有香風泠然而至張袖受之則歴年不歇有獸名嗅
　石其狀如麒麟不食生卉不飲渴水嗅石則知有金
　玉吹石則開金沙寶璞粲然而可用有草名芸苗狀
　如菖蒲食葉則醉餌根則醒有鳥如鳳身紺翼丹名
　曰藏珠每鳴翔而吐珠累斛仙人常以其珠飾仙裳
　蓋輕而耀於日月也
貟嶠山一名環丘上有方湖周迴千里多大鵲髙一丈
　銜不周之粟粟穗髙三丈粒皎如玉鵲銜粟飛於中
　國故世俗間徃徃有之其粟食之歴月不饑故吕氏
　春秋云粟之美者有不周之粟焉東有雲石廣五百
　里駮犖如錦扣之片片則蓊然雲出有木名猗桑煎
　椹以為蜜有氷蠶長七寸黑色有角有鱗以霜雪覆
　之然後作蠒長一尺其色五彩織為文錦入水不濡
　以之投火經宿不燎唐堯之世海人獻之堯以為黼
　黻西有星池千里池中有神龜八足六眼背負七星
　日月八方之圖腹有五岳四瀆之𧰼時出石上望之
　煌煌如列星矣有草名芸蓬色如白雪一枝二丈夜
　視有白光可以為杖南有移池國人長三尺夀萬歳
　以茅為衣服皆長裾大袖因風以昇煙霞若鳥用羽
　毛也人皆雙瞳脩眉長耳飱九天之正氣死而復生
　於億刼之内見五岳再成塵扶桑萬歳一枯其人視
　之如旦暮也北有浣腸之國甜水繞之味甜如蜜而
　水強流迅急千鈞投之久乆乃沒其國人常行於水
　上逍遥於絶岳之嶺度天下廣狹繞八柱為一息經
　四軸而暫寢拾塵吐霧以筭歴刼之數而成丘阜亦
　不盡也
岱輿山有貟淵千里常沸騰以金石投之則爛如土矣
　孟冬水涸中有黄煙從地出起數丈煙色萬變山人
　掘之入數尺得燋石如炭滅有碎火以蒸燭投之則
　然而青色深掘則火轉盛有草名莽煌葉圎如荷去
　之十歩炙人衣則燋刈之為席方冬彌温以枝相摩
　則火出矣南有平沙千里色如金若粉屑靡靡常流
　鳥獸行則沒足風吹沙起若霧亦名金霧亦曰金塵
　沙著樹粲然如黄金塗矣和之以泥塗仙宫則晃昱
　明粲也西有白玉山其石五色而輕或以履舄收之
　光澤可愛有𩔖人工其黑色者為勝衆仙所用焉北
　有玉梁千丈駕𤣥流之上紫苔覆漫味甘而柔滑食
　者千歳不饑玉梁之側有斑斕自然雲霞龍鳳之狀
　梁去𤣥流千餘丈雲氣生其下傍有丹桂紫桂白桂
　皆直上百尋可為舟航謂之文桂之舟亦有沙棠豫
　章之木長千㝷細枝為舟猶長十丈有七色芝生梁
　下其色青光輝燿謂之蒼芝螢火大如蜂聲如雀八
　翅六足梁有五色蝙蝠黄者無腸倒飛腹向天白者
　腦重頭垂自挂黑者如烏至千載形變為小燕青者
　毫毛長二寸色如翠赤者止於石穴穴上入天視日
　出入恒在其上有獸名𠻳月形似豹飲金泉之液食
　銀石之髓此獸夜噴白氣其光如月可照數十畝軒
　轅之世獲焉有遥香草其花如丹光耀入月葉細長
　而白如忘憂之草其花葉俱香扇馥數里故名遥香
　草其子如薏中實甘香食之累月不饑渴體如草之
　香久食延齡萬歳仙人嘗採食之
昆吾山其下多赤金色如火昔黄帝伐蚩尤陳兵於此
　地掘深百丈猶未及泉惟見火光如星地中多丹鍊
　石為銅銅色青而利泉色赤山草木皆勁利土亦鋼
　而精至越王句踐使工人以白馬白牛祠昆吾之神
　採金鑄之以成八劍一名掩日以之指日則光晝暗
　金隂也隂盛則陽滅二名斷水以之劃水開即不合
　三名轉魄以之指月蟾兎為之倒轉四名懸翦飛鳥
　㳺蟲過觸其刃如斬截焉五名驚鯢以之泛海鯨
　鯢為之深入六名滅䰟挾之夜行不逢魑魅七名郤
　邪有妖魅者見之則伏八名真剛以之切玉斷金如
　削土木矣以應八方之氣其山有獸大如兎毛色如
　金食土下之丹石深穴地以為窟亦食銅鐵膽腎皆
　如鐵其雌者色白如銀昔吳國武庫之中兵刃鐵器
　俱被食盡而封署依然王令檢其庫穴獵得雙兎一
　白一黄殺之開其腹而有鐵膽腎方知兵刃之鐵而
　為兎所食王乃召其劒工令鑄其膽腎以為劒一雌
　一雄號干將者雄號鏌鎁者雌其劒可以切玉斷犀
　王深寶之遂霸其國後以石匣埋藏及晉之中興夜
　有紫色衝斗牛張華使雷煥為豐城縣令掘而得之
　華與煥各寶其一拭以華隂之土光耀射人後華遇
　害失劒所在煥子佩其一劍過延平津劒鳴飛入水
　及入水尋之但見雙龍纒屈於潭下目光如電遂不
　敢前取矣
洞庭山浮於水上其下有金堂數百間玉女居之四時
　聞金石絲竹之聲徹於山頂楚懐王之時與羣才賦
　詩於水湄故云瀟湘洞庭之樂聽者令人難老雖咸
　池九韶不得比焉每四仲之節王嘗繞山以遊宴各
　舉四仲之氣以為樂章仲春律中夾鍾乃作輕風流
　水之詩醼於山南律中㽔賔乃作皓露秋霜之曲後
　懷王好進姦雄羣賢逃越屈原以忠見斥𨼆於沅湘
　披蓁茹草混同禽獸不交世務採栢實以和桂膏用
　養心神被王逼逐乃赴清泠之淵楚人思慕謂之水
　仙其神遊於天河精靈時降湘浦楚人為之立祠漢
　末猶在其上又有靈洞入中常如有燭於前中有異
　香芬馥泉石明朗採藥石之人入中如行十里逈然
　天清霞耀花芳栁暗丹樓瓊宇宫觀異常乃見衆女
　霓裳氷顏艶質與世人殊别來邀採藥之人飲以瓊
　漿金液延入璇室奏以簫管絲桐餞令還家贈之丹
　醴之訣雖懐慕戀且思其子息郤還洞穴還若燈燭
　導前便絶饑渴而逹舊鄉已見邑里人戸各非故鄉
　隣唯尋得九代孫問之云逺祖入洞庭山採藥不還今
　經三百年也其人說於隣里亦失所之
　
　
　
　
　
　
　
　
　
　
　
　
　
　
　拾遺記卷十
