#+TITLE: 酒譜-宋-竇苹
#+DATE: 2016-06-11 12:23:30
#+SOURCE: github.com/kanripo/KR3i0027 master fb0748bc                
欽定四庫全書　　　　　子部九
　提要
　　酒譜一卷　　　　　　譜録類二(飲饌之屬/)
　　　　(臣/)等謹按酒譜宋竇苹撰苹字子野汶上人
　　　　晁公武讀書志載苹有新唐書音訓四卷在
　　　　吳縝之前當為仁宗時人公武稱其學問精
　　　　博盖亦好古之士别本有刻作竇鞏者然詳
　　　　其名字乃有取於鹿鳴之詩作苹字者是也
　　　　其書雜叙酒之故事寥寥數條似有脱佚然
　　　　宋志著録實作一卷觀其始於酒名終於酒
　　　　令首尾已具知原本僅止於此大抵摘取新
　　　　頴字句以供採掇與譜録之體亦稍有不同
　　　　其引杜甫少年行醉倒終同卧竹根句謂以
　　　　竹根為飲器乃千家註所未及亦足以廣異
　　　　聞焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　酒譜
　　　　　　　　　　　　　宋　竇苹　撰
　　酒名
説文曰酴酒母也醴一宿酒也醪滓汁酒也酎三重酒
也醨薄酒也醑莤酒也
　　歡伯
酒為歡伯其義見易林無貴賤賢不肖中外共甘而樂
之
　　㰂酒
皮日休詩云明朝有物充君信㰂酒三瓶寄夜航㰂酒
江外酒名
　　酒旗
韓非子云宋人沽酒懸幟甚髙酒市有旗始見於此或
謂之帘
　　劉白墮
江東人劉白墮善釀六月以甖盛酒於日中經旬味不
動而愈香美使人久醉朝士千里相饋號白鶴觴亦名
騎驢酒
　　醉聖
李白每醉為文未嘗差人目為醉聖白樂天自稱醉尹
皮日休自稱醉士
　　祖台州書
晉祖台州與王荆州書古人以酒為戒願君屏爵棄巵
焚罍毁榼殛儀狄於羽山放杜康於三危
　　崑崙觴
魏賈鏘有奴善别水嘗乘舟於黄河中流以匏瓠接河
源水七八升經宿色如絳以釀酒名崑崙觴芳味絶妙
　　般若湯
北僧謂為般若湯蓋廋詞以避法禁
　　卧黍穰
凡人醉卧黍穰中必成癩醉而飲茶必發膀胱氣食鹹
多成消中
　　癭木杯
松林唱和有癭木杯詩蓋用木節為之
　　竹根
老杜詩云醉倒終同卧竹根蓋以竹根為飲器也見江
淹集
　　蓮子杯
唐人有蓮子杯白公詩中稱之周穆王時有杯名常滿
　　安石榴
頓孫國有安石榴取汁停盆中數日成美酒
　　酒令
酒令云孟嘗門下三千客大有同人湟水渡頭十萬羊
未濟小畜又云鋤麑觸槐死作木邊之鬼豫讓吞炭終
為山下之灰又云夏禹見雨下使李牧送木履與蕭何
蕭何道何消田單定墾田使貢禹送禹貢與李徳李德
云得履又云寺裏餵牛僧茹草觀中煑菜道供柴又曰
山上採黄芩下山逢著老翁吟老翁吟云白頭搔更短
渾欲不勝簪上山採交藤下山逢著醉胡僧醉胡僧云
何年飲著聞聲酒直到而今醉不醒山上採烏頭下山
逢著少年遊少年遊云霞鞍金口騮豹袖紫貂裘又云
碾茶曹子建開匣木懸虛
　
　
　
　
　
　
　
　
　
　
　酒譜
