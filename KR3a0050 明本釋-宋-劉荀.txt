#+TITLE: 明本釋-宋-劉荀
#+DATE: 2016-06-11 12:22:50
#+SOURCE: github.com/kanripo/KR3a0050 master f9380f67                
欽定四庫全書　　　　　子部一
　明本釋　　　　　　　　儒家類
　　提要
　　　　(臣/)等謹案明本釋三卷宋劉荀撰荀東平人
　　　　尚書左僕射摯之孫書中所稱先文肅公即
　　　　謂摯也孝宗時嘗知盱眙軍其事迹則不可
　　　　考矣是書乃其講學之語大旨謂致力當求
　　　　其本因舉其切要者三十三條各為標目而
　　　　著論以發明之論所不盡者又自為之註中
　　　　多稱引元祐諸人程門諸子及同時胡宏張
　　　　九成朱子之言持論頗醇正其文率詳明愷
　　　　切務逹其意而止北宋諸名臣之言行出處
　　　　亦附注焉葢黨籍子孫尊其先世之舊聞也
　　　　宋史藝文志眺公武讀書志皆不載陳振孫
　　　　書録解題馬端臨經籍考但載荀所載建炎
　　　　徳安守禦録而是書亦畧焉惟明文淵閣書
　　　　目國史經籍志有之蓋其書在宋不甚顯至元明
　　　　間始行於世也楊士竒焦竑皆作明本二卷
　　　　劉荀撰然永樂大典所載實皆題曰明本釋
　　　　疑其書原名明本或後人因其註而増題釋
　　　　字歟乾隆四十三年九月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　明本釋卷上　　　　　　　宋　劉荀　撰
　　予觀論語記林放問禮之本孔子有大哉問之對
　　有子論孝弟而有君子務本之言始知學者進徳
　　修業必先明乎本夫事物莫不有本知其本則所
　　由之戸不差循序而進然後徳業可得而成矣大
　　學曰物有本末事有終始知所先後則近道矣言
　　知其序而進則至於道近也伊川程先生(名頤字/正叔學)
　　(者稱伊川先生與兄明道先生名顥字伯淳倡道/學于洛中世謂之洛學此書所記謝良佐游酢楊)
　　(時尹焞侯仲良朱光庭郭忠孝張繹劉安禮李籲/劉絢皆門人也司馬温公吕申公薦先生力學好)
　　(古安貧守節言必忠信動遵禮法實儒者之髙蹈/聖世之逸民乞加召用胡文定謂孔孟之道不傳)
　　(久矣自先生兄弟始發明之而後其道可學而至/也于易則因理以明象而知體用之一源於春秋)
　　(則見諸行事而知聖人之大用於諸經語孟則發/其微㫖而知求仁之方入德之序其行已接物則)
　　(忠誠動于州里其事親從兄則孝弟顯于家庭其/辭受取舍非其道義則一介不以取與諸人以道)
　　(學德行名於當世公卿大夫之所欽慕而師尊之/又云紹興以來朝廷崇尚其學而志於利祿者託)
　　(其説以自售傳者既失之而詖淫邪遁紛然淆亂/莫能别其真偽河南之道幾絶矣見公文集云大)
　　(觀元/年卒)曰人之學莫大於知本末始終故孝弟為仁
　　之本事親事之本守身守之本國之本在家家之
　　本在身河南尹和靖(名焞字彦明靖康/中誥授和靖處士)曰學者必
　　自本而徃姑推其類而舉其槩㑹于理則豈有二
　　哉天下事物理雖一而分則殊莫不有本猶道一
　　而已而得名之衆所主之不同也(周濓溪云徳愛/曰仁宜曰義理)
　　(曰禮通曰智守曰信伊川云五常人誰不知/是一箇道理既謂之五常安可混而為一也)姑舉
　　其關于大體切于日用者凡三十三條若云明於
　　一本而萬本皆明似非始學者之事(初學之患政/在此吕與叔)
　　(曰小學之學藝也行也大學之學道也德也禮樂/射御書數藝也孝友睦婣任恤行也自致知至于)
　　(修身徳也所以治天下國家道也古之教者學不/躐等必由小學進於大學自學者言之不至于大)
　　(學所止則不進自成德言之不盡乎小學之事則/不成昔楊龜山與胡文定公書云性命一説雖揚)
　　(雄猶未能造其藩况餘人乎而世人易言之多見/其妄也孔子曰五十而知天命以孔子之聖猶待)
　　(五十而後知則所知葢有未易言者非止如世儒/之説也又曰知性而後可與言命中人以上乃可)
　　(以與此故子罕言也明道令學者須守下學上達/之語乃學之要張思叔請問或太髙伊川不答良)
　　(久曰累髙必自下游定夫問隂陽不測之謂神伊/川曰賢是疑了問是揀難底問謝顯道言天下何)
　　(思何慮伊川云是則是有此理賢卻發得太早在/明道與伊川受太極圗于濂溪卒未嘗以圗示人)
　　(是知程門初不令學者躐等也濂溪/曰聖希天賢希聖士希賢豈有弊哉)武夷胡文定
　　公(名安國字康侯諡文定自云/吾學麟經于伊川不及親見)曰一以貫之知之
　　至也非上智不與焉横渠張先生(名載字子厚居/鳳翔郿縣之横)
　　(渠鎮學者稱横渠先生倡道學于關中世謂之關/學此書所記吕大臨蘇昞范育皆其門人也吕正)
　　(獻公薦其學術操守日益充實沈深有謀諳練世/務誠國家之寳臣也吕與叔謂先生志道精思未)
　　(始須㬰息亦未嘗須㬰忘學者有問多告以智禮/成性變化氣質之道學必如聖人而後己先生氣)
　　(質剛毅徳盛貌嚴然與人居久而日親其治家接/物大要正己感人人未之信反躬自治不以語人)
　　(雖有未喻安行而無悔故識與不識聞風而畏非/其義也不敢以一毫及之先生乃二程中表也嘗)
　　(告伊川曰它日道行見用須戒自處太重無以復/來天下之善今日之患正在此爾或問横渠立言)
　　(有迫切處否伊川云子厚謹嚴才謹嚴便有迫切/氣象又云西銘之書推理以存義擴前聖所未發)
　　(與孟子性善養氣之論同功明道云西銘横渠文/之粹者也極純無雜秦漢學者所未到范育謂正)
　　(䝉之書有六經之所未載聖/人之所不言熈寜十年卒)曰天下之事各各有
　　理如何便道得了到極致則須是歸一其始極有
　　分辨或問格物(即窮理也詳/見窮理條)須物物格之還只格
　　一物而萬理皆知否伊川云怎得便㑹通貫若只
　　格一物便通衆理雖顔子亦不敢如此道(又曰自/修身可)
　　(以至于盡性至命然其間有多少般數其所以至/之之道當如何荀子曰始乎為士終乎為聖人今)
　　(學者須讀書纔讀書便望為聖/賢然中間至之之方便有多少)又問孝弟為仁之
　　本曰謂行仁自孝弟始明本葢竊取其義也然則
　　所謂大本者何詳是書則一貫之理亦可以黙識
　　矣(伊川謂學者不知所以入德未見其能進也先/儒誨人之方或曰敬或曰勤或曰禮或曰寡欲)
　　(或曰不欺或曰忠恕之類此書具載者以見諸家/設教不同其理則未始不貫是皆入徳之門難拘)
　　(一説以畧之夫人氣稟不一要在因先儒之訓度/己才而進焉尊所聞而行焉其至則一也伊川曰)
　　(孔子之教人各因其才有以文學入者有以政/事入者有以德行入者又以見聖門之廣大也)
明四端察五典者窮理之本
　大學以致知格物為先(伊川曰知者吾之所固有然/不致則不能得之而致知在)
　(格物胡衡麓曰/致知然後知)四端五典其致知格物之先務歟四
　端者何孟子曰惻隠之心仁之端羞惡之心義之端
　辭讓之心禮之端是非之心智之端今人乍見孺子
　將入於井皆有怵惕惻隠之心者其心豈自外來乃
　自然發見非思勉而得即所謂良心也秉彝也(秉執/也彝)
　(常也廣漢張敬夫謂本然之常性人皆均有故好是/懿徳以其秉彝故也而不知好者是必有以亂其常)
　(故爾敬夫名栻受學于/胡文定公季子宏仁仲)天理也(邵康節謂自然者天/也又詩云自然之外)
　(更無天伊川曰天者自然之理也謝上蔡謂格物須/識天理始得所謂天理者自然底道理孺子将入井)
　(乍見時其心怵惕所謂天理也要譽於鄉黨内交於/孺子之父母惡其聲而然即人欲爾天理與人欲相)
　(對人欲纔肆天理滅矣明道令學者必先知仁其義/一也謝子之説本諸樂記滅天理而窮人欲之義)
　是知仁義禮智非人能强名皆我所固有其端常見
　於日用之間要在知皆擴而充之爾故孟子謂茍能
　充之足以保四海苟不充之不足以事父母充與不
　充在我而已(吾儒則推此良心而達于天下以立萬/世之大經釋氏則以死心為宗唯恐寂)
　(滅之不至儒釋之異天要在此彼三綱五常之道自/然而廢也所以自謂出世間法爾然世間豈得而出)
　(哉張子韶少儀論曰釋氏乍脱人欲之營營其樂無/涯遂認廓然無物者為極致是故以堯舜禹湯文武)
　(之功業為塵垢以父子君臣夫婦長幼為贅疣以天/地日月春夏秋冬為夢幻離天人絶本末決内外㷀)
　(㷀無耦其視臣弑君子弑父兵革擾擾歲時荒歉皆/門外事殆将滅五常絶三綱有孤髙之絶體無敷榮)
　(之大用此其所/以得罪于聖人)胡文定公曰人皆有是心堯舜能充
　爾如充惻隠之心至其仁如天充羞惡之心至以(闕/)
　充辭讓之心至以天下讓充是非之心至以嗣子為
　嚚訟伊川曰桀跖不能無是以生但戕賊之以滅天
　爾(問四端不及信何也伊川曰性中只有四端卻無/信為不信故有信字今東者自東西者自西何用)
　(信/字)五典者何中庸謂父子君臣夫婦長幼朋友五者
　天下之達道孟子曰父子有親君臣有義夫婦有别
　長幼有序朋友有信(伊川謂此/為五典)横渠以謂其生民之
　大經乎乃自然之定理豈人强能秩序哉即所謂彝
　倫也天叙也延平楊龜山(名時字中立/自號龜山云)曰五品人之
　大倫天之性也不可須㬰離焉又曰五品之叙天也
　先王惇五典敷五教以迪之所以事天也(自萬世當/行之法言)
　(之謂之五典自設而為教言之/謂之五教其實一也林少穎云)葢天下之為天下惟
　是五者而已離此以為道非通道也行之天下人倫
　絶而天理滅矣聖人所以為聖亦豈有他哉人倫之
　至而已舜之憂民逸居而無教則近於禽獸使契為
　司徒不過教以人倫孟子曰學則三代共之皆所以
　明人倫也(侯師聖曰君君臣臣父父子子先王之政/達此以保天下謝上蔡曰不然人類幾何)
　(其不相/噬齧也)徂徠石先生(名介字守道兖州奉符人師泰/山孫明復躬耕徂徠山下學者)
　(稱徂徠先生世謂之東學杜祁公韓魏公力薦於朝/歐陽文忠公謂先生篤學而志大雖在畎畝不忘天)
　(下之憂常以經術教授在太學葢以師道自居門人/弟子從之者甚衆大學之興自先生始其言曰學者)
　(學為仁義惟忠能忘其身篤於自信乃可以力/行也以是行于己亦以是教于人慶厯五年卒)曰天
　下不可一日無君臣不可一日無父子不可一日無
　夫婦不可一日無朋友不可一日無長幼萬世可以
　常一日不可廢者孔子之道也(周公所以示成王亦/不過令知此道爾)
　尹和靖曰伊川教人學先於君臣父子夫婦長幼朋
　友上求樂處便是(因悟今之學者失/所先後亦多矣)胡文定公謂四
　端五典在人則一心也在物則一理也充四端可以
　成性惇五典可以盡倫性成而倫盡斯不二矣吕與
　叔(名大臨/藍田人)謂四端之在我者人倫之在彼者皆吾性
　命之理(伊川謂飲食男女之事喜怒哀樂之變皆性/之自然釋氏必盡絶是然後得天真吾見其)
　(喪天真矣邵康節亦云釋氏棄君/臣父子夫婦之道豈自然之理哉)受乎天地之中立
　人之道不可須㬰離也(邵康節語秦玠曰道滿天下/何物不有之明道曰道之外)
　(無物物之外無道是天地之間無適而非道也即父/子而父子在所親即君臣而君臣在所敬以至為夫)
　(婦為長幼為朋友無所爲而非道此道所以不可須/臾離也又曰言天之自然者謂之天道言天之付與)
　(萬物者謂之天命康節云我性即天天即性横渠亦/曰性即天龜山曰性天命也天理也道則性命之理)
　(而已伊川曰自性而行皆善也聖人因其善也則為/仁義禮智信以名之以其施之之不同也故為五者)
　(以别之合而言之道也離而言之亦皆道也舍此而/行是悖其性也是悖其道也而世人皆言性也道也)
　(與五者異其亦弗學歟其亦未體其性也歟其亦不/知道之所存也歟吕與叔曰不明人倫則性命之㫖)
　(無所措不本性命則理義之文無所出孔子之言性/與天道合天人兼本末妙道精義常存乎父子君臣)
　(夫婦朋友之間不逺乎交際酬酢洒埽應對之末非/如異端之學絶倫離類造乎難行難知之域或問明)
　(道行状有盡性至命必本於孝弟之説伊川曰性命/孝弟祇是一統底事彼後來人言性命者别作一般)
　(髙逺説故舉孝弟于人切近者言之又曰只説道便/不是道也有道者之言只作尋常本分説了孟子言)
　(堯舜性之舜由仁義行豈不是尋常話至於易只道/箇立人之道曰仁與義則性字也不消道自巳分明)
　(竊謂世之談虛説妙以/為道學宜味斯言也)昔嘗問學於胡衡麓(名寅字/明仲自)
　(號衡麓居士學者稱致/堂先生文定公長子)張横浦(名九成字子韶杭州/鹽官人受學於楊龜)
　(山謫南安學者/稱横浦先生)二侍郎莫不舉四端五典以示誨誠
　修身齊家治國平天下之大原致知格物之先務也
　故冠於篇首云(横浦又云雖然有是四端而不知學/問則行於所不當行故有不愛其親)
　(而愛他人者不惡小人而惡君子者有遜位於子之/而召亂者有非君子而是小人者此所以不可不學)
　(也何謂學中庸所謂博學審問慎思明辨篤行伊川/所謂五者廢其一則非學繹横浦之説本中庸修道)
　(謂教之義言非學不能品節之則親親仁民愛物之/分差矣游定夫云為我至於無君兼愛至於無父則)
　(非教矣始悟聖人為/六言六蔽之訓也)
窮理者進學之本
　大學謂致知在格物(在字冝/玩味)先儒以謂格物即窮理
　也明道(伊川兄也吕正獻公薦先生道術精奥頗能/推行凡所臨莅皆有異績又舉充臺官云才)
　(行兼備忠義不羣伊川謂先生行巳内主於敬而行/之以恕見善若出諸己不欲弗施於人為學知盡性)
　(至命必本於孝弟窮神知化由通於禮樂辨異端似/是之非開百代未明之惑謂孟子没而聖學不傳以)
　(興起斯文為己任其言曰道之不明異端害之也昔/之害近而易知今之害深而難辨昔之惑人也乗其)
　(還暗今之惑人也因其髙明闢之而後可以入道教/人自致知至于知至誠意至于平天下灑埽應對至)
　(於窮理盡性循循有序病世之學者舍近而求逺處/下而闚髙所以輕自大而卒無得也嘗曰吾學雖有)
　(所受至於體天理而言之則非得於人也又謂伊川/曰異日能使人尊嚴師道者吾弟也若接引後學随)
　(人材而成就之則予不得讓焉朱公掞見先生於汝/歸謂人曰光庭在春風中坐了一箇月劉安禮云從)
　(先生三十年未嘗見其忿厲之容謝顯道謂先生平/和簡易坐則凝然不動如木偶人及其動容貌出辭)
　(氣則薫然粹和如春風之被萬物又云吾師先使學/者致知以識别之而後持敬以涵養之所成就衆矣)
　(或問何先乎知識謝上蔡曰窮理之謂也夫黄金天/下之寳也有未嘗識者人以鍮與之必以為金而不)
　(能辨矣不能辨則疑疑則安能定其所執乎既没太/師文潞公合學者之議題其墓曰明道先生云元豐)
　(八年/卒)曰物即事也凡事上窮極其理則無不通(新安/朱元)
　(晦謂物者理之所在不即此而極之則事不該理理/不該事而知有所不精故致知在格物格者極至之)
　(謂言即事即物/而格至其理也)伊川謂凡一物上有一理須是窮致
　其理窮理亦多端或讀書講明義理或論古今人物
　别其是非或應接事物而處其當皆窮理也又曰讀
　史須見聖賢所存治亂之機賢人君子出處進退便
　是格物又曰如火之所以熱水之所以寒至於父子
　君臣間皆是理又曰窮理非是盡要窮天下萬物之
　理且於一事上窮盡其他可以類推至於言孝則當
　求其所以為孝者如何若一事上窮不得且别窮一
　事或先其易者或先其難者各随人淺深譬如千蹊
　萬徑皆可以適國但一道入得便可只為萬物皆是
　一理又云随事觀理而天下之理得矣又云物不必
　謂事物然後謂之物也自一身之中至萬物之理理
　㑹得多相次(案相次二字未/詳疑相字衍文)自然豁然有覺處又曰
　不致知格物而先欲意誠心正身修者未有能中於
　理者也謝上蔡曰學須先從理學盡人之理斯盡天
　之理學斯逺矣下學而上達其意如此(竊謂宜於切/日用處先致)
　(其力庻實得受/用易以類推也)胡文定公曰物物而察則智益明心
　益廣道可近矣又豈逐物而不自反哉又豈以己與
　物為二哉察於天行以自强也察於地勢以厚德也
　察於雲雷以經綸也察於山泉以果行也察於尺蠖
　明屈信也逺察諸物其略如此察於辭氣顔色尊徳
　性也察於灑埽應對兼本末也察於心性四辭養浩
　然之氣也(四辭者詖/淫邪遁也)近察諸身其要如此(伊川曰物/我一理才)
　(明彼即曉此葢言合内外之道其理如此文定之論/正為未明彼者設俾初學知用力之方亦近思之義)
　(爾若于理既明且曉則不/待教之因物而反求也)元城劉器之(名安世/師温公)曰智
　足以窮萬物之理則事至而不惑(釋氏以理為障而/滅之此與吾儒之)
　(學不/同也)邵康節(名雍字堯夫衛州共城人後居伊川師/青社李之才其學自陳摶种放穆修來)
　(先生有云世人視穆伯長李挺之常人爾不謂有如/此學問明道謂先生少時自雄其才忼慨有大志既)
　(學力慕髙逺謂先王之事為可必致及其學益老德/益劭玩心髙明觀天地之運化隂陽之消長以達乎)
　(萬物之變然後頽然其順浩然其歸徳氣睟然望之/可知其賢不事表暴不設防畛正而不諒通而不汚)
　(清明坦夷洞徹中外講學于家未嘗强以語人而就/問者日衆鄉里化之逺近尊之其與人言必依於孝)
　(弟忠信樂道人之善而未嘗及其惡故賢者悦其徳/不賢者服其化所以厚風俗成人材者先生之功多)
　(矣伊川謂先生胸懐放曠猶空中樓閣四通八達也/臨終時只是諧謔須㬰而去以聖人觀之則亦未是)
　(比之常人甚懸絶矣将終語伊川曰面前路徑須常/令寛路徑窄時自無著身況能使人行耶常言凡人)
　(為學失於自主張太過又云為治之道必通其變不/可以膠柱猶春之時不可行冬之令也謝上蔡謂先)
　(生才氣豪邁在風塵時割據山河手也彼見天地進/退隂陽消長萬物出入生死之理如指諸掌遂自安)
　(其所至下學之事不復致功兹其異乎人也其考事/物之成敗始終人之禍福修夭無毫釐之差熙寜十)
　(年卒賜/諡康節)曰天下之物莫不有理窮之而後可知也又
　曰物理之學或有所不通不可强通强通則有我有
　我則失理而入於術矣(言用知/數揣度)
不欺者修徳之本
　大學曰誠其意者毋自欺也(楊龜山曰王道本於誠/意五霸假之者葢言其)
　(不以誠/為之也)伊川曰无妄之謂誠不欺其次矣又曰學以
　不欺暗室為始劉元城問誠致力之要温公令自不
　妄語始元城没身守之(温公自云吾無過人者但平/生所為未嘗有不可對人言)
　(者爾嘗問邵康節曰光何如人康節曰/君實腳踏實地人也公深以為知言)山陽徐節孝
　(名積字仲/車諡節孝)嘗問安定胡先生(名瑗字翼之海陵人學/者稱安定先生主湖州)
　(學也世謂之湖學歐陽文忠公曰師道廢久矣自景/祐明道已來學者有師惟先生暨孫明復石守道三)
　(人而先生之徒最盛其在湖州之學弟子去來常數/百人各以其經轉相傳授其教學之法最備行之數)
　(年東南之士莫不以仁義禮樂為學慶厯四年始詔/州縣立學於是建太學於京師下湖州取先生之法)
　(以為法至今為著令嘉祐四年卒范忠宣孫覺/劉彝顧臨錢公輔徐積滕甫皆門人之達者也)或人
　問見先生侍女否何以告之(安定晩年蓄二姬一日/延節孝食扵中堂見之)
　胡曰莫安排由是有得嘗以告延平陳了翁(名瓘字/瑩中自)
　(號了/翁)云此某之悟門也(劉元城曰古者君臣師弟子/之間惟是誠實心中所欲言)
　(者即言之故冉求曰非不悦子之道力不足也子路/曰有是哉子之迂也宰我欲短喪自謂期可已矣子)
　(曰食夫稻衣夫錦於汝安乎曰安且今有士人於此/必不肯自謂學而力不足也必不肯面質其師之迂)
　(也必不肯自謂居喪而安於食稻衣錦也彼三人/皆孔子髙弟而其言如此者以其出於至誠而已)賈
　内翰(名黯字/直孺)以状元及第歸范文正公誨之曰君不
　憂不顯惟不欺二字可以終身行之賈每語人曰此
　二字平生用之不盡也(吕居仁曰當官處事但務著/實如擦文書追改日月重易)
　(押字萬一敗露得罪反重亦非所以養誠心事君不/欺之道也胡文定公謂吕安老曰執得定不欺君表)
　(裏如一此只是初學鎡基向上儘/有階級地位未應指此為己至也)邵康節詩云心可
　欺時天可欺(又云天地之/道直而已)是知先賢立教莫不以不
　欺為本(昔李潛君行其子欲貫開封戸籍取應君行/曰汝䖍州人求事君而先欺君可乎寜遲緩)
　(數年不可行也鄭俠介夫中表有應舉不以實年者/介夫戒之曰方謀入仕已有欺君之心不可前輩自)
　(閨門之訓己然劉元城曰天下詐偽之風甚矣以某/從少至老觀之誠實之風幾乎一日衰於一日一年)
　(衰于一年方今夫婦父子兄弟之間猶相諂䛕也相/欺詐也况於君臣朋友之間乎且君臣父子夫婦兄)
　(弟朋友只是一箇道理若一處壊即皆壊矣此風大/可畏當其禍亂未作時猶一切含糊不見醜怪萬一)
　(有大禍亂則君臣/之間無所不至矣)又須避礙通於理明乎聖人不以
　證父攘羊為直而以君娶同姓為知禮則得之矣(案/原)
　(本此下有直/言二字衍文)
寡欲者養心之本
　孟子曰養心莫善於寡欲其為人也寡欲雖有不存
　焉者寡矣濂溪周先生(名惇頤字茂叔世家舂陵濂/溪後居廬山學者稱濂溪先)
　(生洛中二程師也吕正獻公薦其操行清修才術通/敏凡所臨莅皆有治聲趙清獻公亦累薦於朝黄魯)
　(直云茂叔人品極髙胸中灑落如光風霽月好讀書/雅意林壑初不為人窘束世故權輿仕籍不卑小官)
　(職思其憂其為使者進退官吏得罪者賴以不寃然/短於取名而急於求志薄於徼福而厚於得民菲於)
　(奉身而燕及惸獨陋於希世而尚友千古趙閲道贈/詩曰心似冰輪浸玉淵節如金井冽寒泉東坡濓溪)
　(詩云先生本全徳廉退乃一隅因抛彭澤米偶似西/山夫遂即世所知以為溪之呼先生豈我輩造物乃)
　(其徒東坡敬仰濂溪至矣而與伊/川則終身不相知也熙寜六年卒)曰養心不止於寡
　欲而存耳寡焉以至於無無則誠立明通誠立賢也
　明通聖也又曰聖可學乎曰可有要乎曰一為要一
　者無欲也無欲則靜虛動直靜虚則明明則通動直
　則公公則溥庶矣乎(又云天地至公而已矣伊川謂/公仁之理也公則物我兼照故)
　(仁所以能恕/所以能愛)伊川曰亦不須道閉目靜坐為可以養
　心又曰欲寡則心自誠又曰只有所向便是欲(問凡/運用)
　(處是心不伊川曰是/意有心而後有意)呂原明曰養者治也寡者少也
　欲者感物而動也治心之道莫善於少欲少欲則耳
　目之官不蔽於物而心常寜心常寜則定而不亂明
　而不暗道之所自生徳之所自成也不存焉者梏亡
　之謂(孫宣公奭孟子正義曰梏手械也利/欲之制善使不得為猶梏之制手也)寡欲之人
　操其心而存之無有梏亡之患故雖有不存焉者寡
　矣其為人也多欲則好動而無節妄作而失常善端
　所由喪而天理虧焉故雖有存焉者寡矣是故心者
　性之用也可以成性可以失性得其養則道進而徳
　長所以成性失其養則反道敗徳所以失性(謂人性/本善反)
　(道敗徳則失/其固然矣)善養心者正其思而已目欲紛麗之色
　視思明則色欲寡矣(胡衡麓曰思明者期見/逺而不昏於亂色也)耳欲鄭
　衛之聲聽思聰則聲欲寡矣(胡衡麓曰思聰者必聽/徳而不感於邪聲也)
　口欲天下之美味思夏禹之菲飲食則口欲寡矣身
　欲天下之文繡思文王之卑服則身欲寡矣寡欲如
　此而心不治者未之有也孔子曰操則存舍則亡出
　入無時莫知其鄉惟心之謂歟甚哉天下之難持者
　莫如心天下之易染者莫如欲伯益戒舜曰罔淫於
　樂召公戒武王曰玩人喪徳玩物喪志舜與武王猶
　且戒之
敬者為禮之本
　子曰安上治民莫善於禮禮者敬而已矣又曰為禮
　不敬吾何以觀之哉胡衡麓曰敬為禮之實不敬則
　威儀俯仰與俳優之戲者何殊辭受取舍與市道之
　交者奚辨故三千三百之制必齋必莊必恭必肅為
　禮以敬為本故也范太史(名祖禹字淳甫/成都華陽人)謂凡禮之
　體主敬敬者禮之所以立也何謂禮濂溪曰禮理也
　樂和也隂陽理而後和君君臣臣父父子子兄兄弟
　弟夫夫婦婦萬物各得其理然後和故禮先而樂後
　伊川先生曰推本而言禮只是一箇序樂只是一箇
　和(又曰天下無一物無禮樂且如置兩隻椅子纔不/正便是無序無序便乖乖便不和又曰盜賊至所)
　(謂不道者然亦有禮樂葢必有總屬必相聽順乃能/為盜不然叛亂無統不能一日相聚而為盜也禮樂)
　(無處無之學者須要識得/横渠謂禮本天之自然)温公謂禮紀綱是也夫辨
　貴賤序親疎裁羣物制庶事非名不著非器不形名
　以命之器以别之然後上下粲然有倫此禮之大經
　也胡衡麓又曰禮者制心之防範其文采威儀足以
　固人肌膚之㑹筋骸之束其秩叙等衰足以杜人陵
　犯之態踰越之行(絶滅禮法以放曠為達者此老莊/之學也西晉𤣥虛之風葢由祖尚)
　(老莊所致爾胡衡麓曰老莊之學見周末文勝人皆/從事於儀物度數不復有誠信為之主故欲掃除弊)
　(跡以趨乎本真而矯枉太過言言有失𤣥虚幽眇不/切事情遂使末流遺略禮法忽棄實德浮游波蕩其)
　(為世害更甚/於文之滅質)何謂敬伊川曰主一之謂敬無適之謂
　一整齊嚴肅則心便一尹和靖曰只收斂身心便是
　主一如入神祠致敬時其心收斂著不得一毫髮事
　非主一而何(或問敬莫是靜否伊川曰才説靜便入/於釋氏之説也便是忘也近思録記伊)
　(川每見人靜坐便嘆/其善學又當致思焉)曲禮首言毋不敬而夫子亦曰
　執事敬雖之夷狄不可棄也伊川謂君子之遇事無
　巨細一於敬而已矣又知不獨指為禮而言也(胡衡/麓論)
　(云曰荒曰怠曰豫曰縱曰傲曰慢曰戲曰侮皆敬之/反也曰慎曰戒曰儆曰畏曰恭曰祗曰寅曰肅皆敬)
　(之發也伊川曰今學者敬而不安者亦是大以敬來/做事得重此恭而無禮則勞也禮是自然底道理只)
　(恭而不為自然底道理故不自在也須是恭而安今/容貌必端言語必正者非是獨善其身要人道如何)
　(只是天理合如此本無私意只是箇循理而/已明道亦云執事須是敬然不可矜持太過)子路問
　君子子曰修己以敬曰如斯而已乎(此五字/宜玩味)曰修己
　以安人又曰修己以安百姓胡衡麓謂安人安百姓
　乃修己以敬之效爾(或問敬義何别伊川曰敬只是/持己之道若只守一箇敬不知)
　(集義卻是都無事也且如欲為孝不成只守著一箇/孝字須是知所以為孝之道所以侍奉當如何温凊)
　(當如何然後盡孝道也因記楊龜山答學者誠意問/云自修身至于平天下莫不有道焉而皆以誠意為)
　(主茍無誠意雖有其道不能行也若謂意誠心正/便足以平天下則先王之典章文物皆虛器也)横
　渠以禮教學者使先有所據守伊川以敬為入徳之
　門又曰涵養須用敬明道謂敬則誠張横浦嘗語余
　云敬之一字乃克己私之利刃子
勤者修業之本
　易曰天行健君子以自强不息伊川謂法天行之健
　也吕與叔謂天之誠行健而已人之誠自强不息而
　已又曰天之所以為天不已其命而已聖人之所以
　為聖不已其徳而已夫大禹惜寸隂成湯坐以待旦
　文王自朝至于日中昃不遑暇食召公告成王夙夜
　罔或不勤成王戒卿士業廣惟勤子張仲由問政夫
　子皆誨之以無倦聖人莫不以自暇自逸為戒也劉
　元城曰學者所守要道只勤一字盡矣能勤則邪僻
　無自而生纔有間斷便不可謂勤(是亦不/息之義)胡安定與
　孫泰山(名復字明復晉州平陽人復居泰山學春秋/著尊王發微學者稱泰山先生富鄭公范文)
　(正公薦其道徳經術宜在朝廷趙康靖諸公共薦行/為世法經為人師不冝棄之逺方齊魯學者多宗之)
　(故號為東學歐陽文忠公謂先生治春秋不惑傳註/不為曲説以亂經其言簡易明於諸侯大夫功罪以)
　(考時之盛衰而推見王道之治亂/得於經㫖本義為多嘉祐二年卒)石徂徠三先生讀
　書泰山中攻苦食淡終夜不寢一坐十年不歸(東學/之倡)
　(自孫石二先生始歐陽文忠公謂孫明復居泰山之/陽魯多學者其尤賢而有道者石介自介而下皆以)
　(弟子事之孔道輔為人剛直嚴重不妄與人聞先生/之風就見之介執杖屨侍左右先生坐則立升降拜)
　(則扶之及其徃謝也亦然魯人既素重此二人由是/始識師弟子之禮莫不嗟歎祖無擇姜潛龔鼎臣張)
　(洞劉牧李緼皆其門人也王沂公李文定公范文正/公士建中賈同皆其師友也先忠肅公實師事龔姜)
　(云/)邵康節始學於百源堅苦刻厲冬不爐夏不扇夜
　不就席者數年富鄭公未第時讀書夜枕圎枕庶睡
　不能久欲有所思冬以冰雪夏以新水沃面其勤如
　此王荆公(名安石字介甫撫州臨川人後居金陵著/新經字説詔以其書立之於學熙豐已來)
　(其學盛行世謂之臨川學又曰新學吕惠卿蔡京/蔡卞林希蹇序辰楊畏蔡肇皆門人之達者也)舉
　進士甲科為州僉判每讀書達且略假寢日已髙亟
　上府多不及與潄常云學者當知其難而自强不息
　故自天子至於庶人進徳修業若存若亡而能成者
　未之有也雖然秦始皇衡石程書隋文帝衛士傳餐
　蘇秦引錐刺股非不勤也而不免于喪邦殺身者又
　不可不求其故也尹和靖云學者知篤志力行矣(案/尹)
　(和靖以下十二字原/本誤作註文今改正)徒將破碎大體不見聖賢之用
　心宜無取焉安定胡先生授學者必以經非治身正
　家致君庇民之術一切不以誨之主湖學也置治事
　齋學者欲明治道者講之於中如治民治兵水利算
　數之類(伊川曰安定門人徃徃知稽古愛民矣則於/為政也何有劉彝熙寜間召對曰聖人之道)
　(有體有用有文君臣父子仁義禮樂厯世不可變者/其體也詩書史傳子集垂法後世者其文也舉而措)
　(之天下能潤澤其民歸于皇極者其用也國家累朝/取士不以體用為本而尚其聲律浮華之詞是以風)
　(俗偷薄臣師瑗當寳元明道之間尤病其失遂明體/用之學以授諸生今學者明夫聖人體用以為政教)
　(之本皆臣師之功也吕原明曰仁皇時太學之法寛/簡胡翼之初為直講有㫖專掌一學之政胡亦甄别)
　(人物各因其所好類序而别名之故好尚經術者好/談兵戰者好文藝者好節義者皆使之以類羣居相)
　(與講習又曰今讀是經而不知經之宏意大㫖以見/之行事不若不讀之為愈也朱元晦曰秦漢已來學)
　(問不博儒者惟知章句訓詁之為事而不復知求聖/人之意以明夫性命道徳之歸至于近世先知先覺)
　(之士始發明之則學者既有以知夫前日之為陋矣/然或乃徒誦其言以為髙而又初不知深求其意甚)
　(者遂至于脱略章句陵籍訓詁坐談空妙展轉相迷/而其為患又有甚于前日之為陋者嗚呼是豈古昔)
　(聖賢相傳之本意與夫近世先/生君子之所望於後人者哉)胡衡麓嘗語余曰若
　不通經謂能斷得古今世之治亂事之得失人之賢
　否及能立身行己者吾不信也縱其間或有是者亦
　偶然爾或問謝上蔡以講論經典二三説者當何從
　謝答曰用得即是驗之於心而安體之於身而可行
　斯是矣如求之或過於幽深證之或出於穿鑿而不
　取正於有道者未免有差如楊墨學仁義其流至於
　無君無父吳傳正語吕正獻公云毋弊其神於蹇淺
　皆學者所宜知(案不取正于有道者以下/原本俱誤作註文今改正)
求實用者窮經之本
　孟子謂窮則獨善其身達則兼善天下自修身至平
　天下之道皆實用也孔子謂伯魚曰學詩乎對曰未
　也不學詩無以言又曰學禮乎對曰未也不學禮無
　以立伊川曰窮經将以致用也如誦詩三百授之以
　政不達使於四方不能專對雖多亦奚以為今世之
　號為窮經者果能達政專對乎則其所謂窮經者章
　句之末耳此學者之大患也(胡衡麓曰後世學者從/事于章句耽玩于詞藻)
　(以為己則無増益智思之力為人則無制世御俗之/略而所學遂為無用之具召之使論其所學為定其)
　(理或自出一義使人皆以意對為可否之當時政事/俾之折衷故人皆樂從而有成今朝廷名臣徃徃胡)
　(之徒也余因悟成就人材之道不可拘以一法茍随/其才而教育之焉得無成朝廷之用人學者之修業)
　(皆當/然也)明道謂學須就事上學邵康節曰學以人事為
　大今之經典古之人事也故其詩云人之所學本學
　人事人事不修無學何異(胡衡麓謂易書開示中正/得失之理表明吉凶悔吝)
　(之先使人知所避就詞若隠微皆指人事不如是則/聖人豈固為𤣥談以無益于世乎而學易者徃徃歸)
　(易於虛無幽眇不涉世用而其所行則背義違理以/趍乎悔吝之地其失本於人自人易自易而不知易)
　(即人也自何晏王弼以老子莊周之書釋大易王衍/等競相慕效專事清談糟粕五經蔑棄敦實風流波)
　(蕩晉随/以亡)郭兼山(名忠孝字立之自/號兼山河南人)曰有用者是聖人
　之道無用者非聖人之道學可用於天下方始是若
　未可用終未是尹和靖曰大抵為學貴乎有用而已
　(竊謂釋氏以事理為障而除之故出家獨善而無其/用此與吾儒之學不同也今吾儒徒知闢其教於事)
　(理用三者反不致力驗諸行事可見矣此愚之所未/喻也胡衡麓曰學是道必習是事學仁必習仁之事)
　(伊川謂吾道非如釋氏一見了便從空寂去朱元晦/謂余曰釋氏只要認得這箇精靈便休歇去而不求)
　(諸踐履/之實也)伊川又曰治經實學也如中庸一卷書自至
　理便推之於事如國家有九經凡厯代聖人之迹莫
　非實學也又曰六經浩渺乍來難盡曉且見得路徑
　後各自立得箇門庭歸而求之可矣又曰學者先須
　讀語孟窮得語孟自有要約處以此觀他經甚省力
　(胡衡麓令余且先㸔孟子後問於張横浦答云論語/含蓄未易經理㑹雖至妙之理只一兩句便了孟子)
　(須反復詳説初學讀之比之論語似易曉然亦未易/觀葢孟子多散漫觀者須把他散漫處去尋他渾成)
　(處/㸔)又曰學者不守文義必須背失本意一向去理㑹
　文義又却滯泥不通温公謂許奉世云某自幼誦諸
　經直取其目前可用者而從之前賢髙奇之論皆如
　面牆劉元城云多聞闕疑愈於求合而强為之説也
　伊川謂讀書當平其心易其氣闕其疑則聖人之意
　見矣蘇東坡云聖人之言當以類成文而求其意時
　學率以一字斷遇其不同則異説生焉(胡衡麓曰一/字有數意貴)
　(知其指朱元晦語學者觀書法云且當玩味大意就/自巳分上著實體驗不須細碎計較一兩字異同學)
　(問之道無他求之於心而已此是前聖緊切為人處/就日用中下工夫其餘小小辨論俟他日亦未晚)
　凡此皆先儒讀書法也(讀書者多失/在此數端)商書曰非知之
　艱行之維艱(伊川曰書曰非知之艱行之維艱此固/是也然知之亦自艱譬如人欲徃京師)
　(必知是出那門行那路然後可徃如不知雖有欲徃/之心其将何之自古非無美材能力行者鮮能明道)
　(以此可見知之亦難也伊川之説非不貴行也葢知/之亦匪易恐其行之有差即孟子不明乎善不誠乎)
　(身之義後學誤認其意者多矣夫以知/之一字為衆妙之門者釋氏之教也)温公又云光
　也聞諸師友曰學者貴於行之而不貴於知之貴於
　有用而不貴於無用(温公見末學徒務知而不力行/故有是訓與書非知之艱夫子)
　(謂知之者不如好之樂之其義一也大抵温公之學/以踐履立門庭不貴於徒知之耳張横浦謂行則見)
　(于實効知多止于説辭此語深救末學之病張敬夫/云秦漢以來學者失其傳雖或有志於力行而其知)
　(不明莫適所依以卒背于中庸河南程子始以窮理/居敬之方教人又于致知力行有所循守近歲學者)
　(皆失其指汲汲求所謂知而于躬行則忽焉此特未/知二者互相發之故也胡文定謂釋氏但求見解于)
　(用處全不究竟學者亦可警矣昔胡衡麓謂余為學/之方曰知仁勇三者闕一不可知則能分别仁則能)
　(守得定勇則能/力行誠至論也)尹和靖又曰先生遺書雖以講解而
　傳説使窮其根源謹其辭説茍不踐行等為虚語此
　先賢所以重講解慎言辭也明道謂言而不行是欺
　也劉元城謂説得一文不如行取一尺邵康節亦云
　尚言者必入於利也尚行者必入於義也言之於口
　不若行之於身行之於身不若盡之於心有詩曰口
　頭説得未必是手裏做成方是真亦聖人不以言取
　人聽其言而觀其行之意也(竊謂欲知學問之所得/驗諸行事方見猶之論)
　(醫要以能愈疾為良也楊龜山語游執中云常以晝/驗之于妻子以觀其行之篤與否也夜考之夢寐以)
　(卜其志之定與未也陳了翁亦言學者須常自試以/觀己之力量進否易曰或躍在淵自試也此聖學也)
　(東萊吕伯恭謂當於事事物物試驗學力若有窒礙/齟齬處即深求病源所在而鋤去之又云凡事有齟)
　(齬必在我者有所未盡此其形而彼其影也於此觀/省最為親切夫自明四端察五典至求實用凡七條)
　(皆進德修/業之要)
推己及物者治道之本
　伊川曰修身齊家以至平天下者治之道也建立綱
　紀分正百職順天時以制事至於創制立度盡天下
　之務者治之法也(治法即治之具也學者苟明治道/不達乎治法其将何以寓道乎欲)
　(致治也難矣舍治道而恃法制以把持天下已非先/王之政況專任刑法智力以持世可乎邵康節謂用)
　(公正則王用/智力則霸)孟子曰老吾老以及人之老幼吾幼以
　及人之幼天下可運於掌詩云刑于寡妻至于兄弟
　以御于家邦言舉斯心加諸彼而已(老莊之教則以/虚無淡泊為宗)
　(東坡謂其論君臣父子夫婦之間汎汎乎若萍游于/江湖而適相值者商鞅韓非得其所以輕天下齊萬)
　(物之術是以敢為殘忍而無疑大抵於所厚者薄則/無所不薄理勢然也伊川曰予奪翕張理所有也而)
　(老子之言非也予之之意乃在乎奪之張之之意乃/在乎翕之權詐之術也申韓蘇張皆其流之敝也吕)
　(東萊論申韓之害流毒後世雖明君賢臣皆陷溺而/不能出何也其令行禁止奔走天下樂其一時之快)
　(而不暇顧他日之害此其説所以盛行于世也竊謂/老子予奪之説與管仲知予之為取何異又類隂謀)
　(耳因併/記之)大學為治之道不過乎所惡於上毋以使下
　所惡於下毋以事上葢天下雖廣其理則一兆民雖
　衆其情則同我所欲者人亦欲之我所惡者人亦惡
　之孟子論王道之要亦不過舉斯心推達充擴爾吕
　與叔謂舉斯心以加諸彼推而放諸四海而準無徃
　而非斯心也又伐柯解曰治己治人之道於己取之
　不必睨視之勞而自得於此矣范太史謂己欲安故
　安人己欲利故利人雖三王之治天下不過是也邵
　康節詩云能持己心達人心天下何憂不能治伊川
　曰恕者入仁之門為仁之方也李籲問臨政惟用心
　於恕何如伊川曰恕己所固有不待求而後得舉此
　加彼斯是矣何用心之云胡文定公謂恕有差處失
　於姑息胡衡麓曰凡言恕者一斷以尚寛從厚而已
　矣是悦夫恕之名而未嘗味夫己所不欲勿施於人
　之理也姑以治獄喻之殺人者死一也殺己之親使
　報足矣又遷怒以及其宗殺人之親或使末減又要
　隂報曰死者己不幸寜忍復為之戮人至乃蠲釋之
　假如人我易地彼以此見施吾其心服乎斯人也惟
　知有己不知有人此參彼己之要論
修身者齊家之本
　易曰父父子子兄兄弟弟夫夫婦婦而家道正正家
　而天下定矣(胡衡麓曰子不敬承父事以傷其父心/父又不能撫字其子而疾惡之弟不思)
　(天倫明序以慢其兄兄又不念同氣鞠養而憎棄之/一家如此則一家潰敗天下如此尚何人理之有然)
　(後知堯舜之君唐虞之盛/本於孝弟決非虛語也)大學曰身修而後家齊家
　齊而後國治國治而後天下平自天子至於庶人壹
　是皆以修身為本中庸曰反身不誠不順乎親矣孟
　子曰家之本在身又曰身不行道不行於妻子夫閨
　門之内嚴過則傷恩慈過則瀆慢故濂溪謂家難而
　天下易家親而天下疎(又曰家人睽必起于婦人故/睽次家人以二女同居而其)
　(志不同行也唐張公藝九世同居髙宗問其所以能/睦族之道公藝書忍字百餘以進其意以為宗族所)
　(以不協由尊長衣食或有不均卑幼禮節或有不備/更相責望遂至乖爭苟能相與忍之則家道雍睦矣)
　(味忍之一字有以/見包總之不易也)惟修身慎行使之有所矜式而自
　化則恩不傷而用力寡故家人象曰君子以言有物
　而行有恒武陽朱漢上(名震字子發學者稱漢上先/生其學宗程氏先大夫受其)
　(易/學)謂言行有法而家人化卦終亦不過曰反身而已
　(上九象曰威如之吉反身之謂也伊川謂威嚴不先/行乎已則人怨而不伏威嚴即胡文定公私事公事)
　(一切/苦森)大抵正君御下以至治國平天下聖賢莫不以
　修身為先慎獨其要乎
養心者事親之本
　曽子曰孝子之養老也樂其心不違其志樂其耳目
　安其寢處以其飲食終養之是故父母之所愛亦愛
　之父母之所敬亦敬之至于犬馬盡然而況于人乎
　曽子養曽晳必有酒肉將徹必請所與問有餘必曰
　有曽元養曽子必有酒肉将徹不請所與問有餘曰
　亡矣将以復進也夫曽子養志者也曽元養口體者
　也孟子謂事親若曽子者可也子路曰啜菽飲水盡
　其歡斯之謂孝孟子曰不得乎親不可以為人不順
　乎親不可以為子而孝經云父有爭子則身不陷於
　不義故當不義則子不可以弗爭于父從父之令又
　焉得為孝乎然父子主恩非使之犯顔而逆諫禮曰
　父母有過下氣怡色柔聲以諫子曰事父母幾諫言
　諫於微則過未著而其從易也見志不從又敬不違
　言當起敬起孝(起猶/更也)不違幾諫之初心期終以感動
　之也勞而不怨言身履勤苦自怨而慕庶幾親心之
　回不敢怨及父母也禮曰與其得罪於鄉黨州閭寜
　熟諫父母怒而撻之流血不敢疾怨起敬起孝(案禮/曰以)
　(下原本誤作/註文今改正)此養志之孝也
信者交友之本
　詩序曰自天子至於庶人未有不須友以成者曽子
　曰君子以友輔仁舜敷五教一曰朋友有信子夏曰
　與朋友交言而有信雖曰未學吾必謂之學矣大學
　曰與國人交止於信則又不獨為朋友言也是故聖
　人以信易食胡衡麓謂信誠實是也伊川曰誠則信
　矣信則誠矣楊龜山謂一不信則舟中之人盡為敵
　國以事上則上疑以交朋友則朋友疑至於無徃而
　不為人所疑道何可行乎若夫尾生期女子於橋下
　水至不去抱柱溺死非無信也又須信近於義可也
正君心者治國之本
　魯哀公問政於孔子孔子對曰政者正也君為政則
　百姓從之矣君之所為百姓之所從也君所不為百
　姓何從孟子曰人不足與適也政不足與間也惟大
　人為能格君心之非君仁莫不仁君義莫不義君正
　莫不正一正君而國定矣(胡衡麓曰莫難强如怠心/莫難制如欲心莫難降如)
　(驕心莫難平如怒心莫難抑如忌心莫難正如僻心/然皆放心也大人格君心之非者格此等也格猶捍)
　(云爾未至乎大人而當大人之任亦當勉焉使君心/常收而不放則善日起惡日銷治可立安可保矣)
　荀子曰君者人之源也源清則流清源濁則流濁明
　道云天下治亂繫乎人君仁不仁耳離是而非則生
　於其心必害於其政豈待乎作之於外哉昔者孟子
　三見齊王而不言事門人疑之孟子曰我先攻其邪
　心心正則天下之事從而理也夫政事之失用人之
　非智者能更之直者能諫之然非心存焉則一事之
　失救而正之後之失者将不勝救矣格其非心使無
　不正非大人其孰能之楊龜山曰孟子言人不足與
　適也政不足與間也惟大人為能格君心之非葢人
　與政俱不足道則須使人君心術開悟然後天下事
　可循序整頓然格君心之非須要大人之徳大人過
　人處只是正己正己則上可以正君下可以正人今
　之賢者多尚權智不以正己為先縱得好時節終是
　做不徹或謂權智之人亦可以救時據某所見正不
　欲得如此人在人君左右壊人君心術又曰人臣事
　君豈可佐以刑名之説是使人主失人心也無人心
　則不足以得人能使其君視民如傷則王道行矣又
　曰孟子與人君言皆所以擴其善心而格其非不止
　就事論事如論齊王之愛牛而曰是心足以王論王
　之好樂而使之與百姓同樂論王之好貨好色好勇
　而陳周之先王之事臨卭訃虞卿(名用/章)西蜀大儒也
　有云人主不冝有所好故好征戰則孫武白起之徒
　出而民殘於干戈矣好刑名則韓非張湯之徒出而
　民苦於刻核矣好聚斂則桑羊皇甫鎛之徒出而民
　困於掊克矣好順從則張禹胡廣之徒出而民敝於
　誇大矣(歐陽文忠公謂鬼谷子馳説諸侯必因其喜/怒哀樂好惡而捭闔之故天下諸侯無不在)
　(其術中者惟不見其所好者則不可得/而説也蘇秦張儀得其學而為縱横)邵康節曰邪
　正之由繫乎上之所好也上好德則民用正上好佞
　則民用邪邪正之由有自來也成王戒君陳亦曰違
　上所命從厥攸好言不從令而從其好也范太史曰
　所用之人所行之政皆出於君心人不足責政不足
　非此由臣不能正君君心不正是以如此惟得大人
　然後可以正君心此非小人之所能也孟子云居仁
　由義大人之事備矣大人之事正己而物正者也居
　仁由義先自治而後治人先正己而物自正故能正
　君不正己則不能正人豈能正君(張敬夫云格之為/言感通至到也書)
　(曰格于上帝葢君心之非不可以氣力勝必也感通/至到而俾之自消靡焉所謂格也葢積其誠意一動)
　(一静一語一黙無非格之之道也若心非未格雖易/其人才更其政事幸其見聽而肯改易他日之所用)
　(所行亦未必是也何者其本源不正不可勝救也心/非既格則人才政事将自日新矣然而格君之業非)
　(大人則不能若在己之非猶有未之能克者而将何/以盡夫感通之道哉後世論治者不過及於人才政)
　(事而止矣孰知其本在於君心而又孰知格君之本/乃在於吾身乎惟大人為能格君心之非孟子斯言)
　(真萬世不可/得而易者也)昔司馬温公論漢孝元優柔不斷讒佞
　用權當時之大患也而貢禹不以為言恭謹節儉孝
　元素志而禹孜孜言之何哉又要在識其偏處之審
　爾東坡論唐陸宣公云徳宗以苛刻為能而諫之以
　忠厚以猜疑為術而勸之以推誠好用兵而以銷兵
　為先好聚財而以散財為急若宣公可謂善正其偏
　者也
審勢者安天下之本
　陸宣公云立國之安危在勢濂溪曰天下勢而已矣
　勢重輕也極重不可反識其重而亟反之可也反之
　力也識不早力不易也力而不競天也不識不力人
　也天乎人也何尤(温公曰上行下效謂之風薰蒸漸/漬謂之化淪胥委靡謂之流衆心)
　(安定謂之俗及風化已失流俗已成則雖有辯智弗/能諭也强毅不能制也重賞不能勸也嚴刑不能止)
　(也自非聖人得位而臨之/積百年之功莫之能變也)伊川云混一之形如萬頃
　之澤而善為治者莫善乎靜以守之而或擾之如風
　過乎澤波濤洶動平之實難故一正則難傾一傾則
　難正者今日天下之勢也富鄭公遺奏云願陛下審
　觀天下之勢東坡曰如周如唐則外重而内輕如秦
　如魏則外輕而内重内重之弊必有姦臣指鹿之患
　外重之弊必有大國問鼎之憂聖人方盛而慮衰常
　先立法以救弊董仲舒曰三王所祖不同(夏尚忠殷/尚質周尚)
　(文/)非其相反将以救溢扶衰所遭之變然也(濂溪拙/賦云嗚)
　(呼天下拙刑政徹上安下順風清弊絶豈非意欲救/之以質歟竊謂今有志於天下者宜於此賦致思焉)
　章丞相紹聖初問陳了翁以當世之務了翁曰請以
　所乘舟為喻偏重其可行乎移左置右其偏一也明
　此其可行矣(楊龜山曰陳瑩中言乘舟事最好然元/祐舟不知為甚装得太重及紹聖時不)
　(知卻如何亦偏多載了據此兩舟所載者因何物得/重今當減去何物則適平若被人問到此須要處置)
　(始得如是本分處置得事之人必須有規矩繩墨一/一調和得是不令錯了若只説得總腦便休亦不濟)
　(事孟子言天下可運於掌如/彼所言天下誠可運於掌也)唐文宗亦云天下之勢
　猶持衡此首重則彼尾輕矣竊謂豈獨天下之勢一
　州一縣皆然也(自推己及物至審勢凡/六條皆治道之要也)
　
　
　
　
　
　
　明本釋卷上
欽定四庫全書
　明本釋卷中　　　　　　　宋　劉荀　撰
正名分者為政之本
　冉子退朝子曰何晏也對曰有政子曰其事也范太
　史曰政者治天下之法度也胡衡麓曰夫政者凡紀
　綱法度舉錯因革維持社稷康保人民者是也有司
　所掌籩豆出納簿書期㑹文為之末者耳夫政與事
　相須以成者也周禮周公致治之大法上而論道經
　邦之大下而醯醢醤酒之微無一不備可見矣茍通
　於事而不知為政績用雖成難乎免於規模畢而氣
　象俗故士君子鄙之者以此又須明治道為主也名
　分者何易曰天尊地卑乾坤定矣卑髙以陳貴賤位
　矣邵康節謂尊卑貴賤之分著而天下不治未之有
　也夫黄帝堯舜垂衣裳而天下治葢取諸乾坤惟聖
　人為能循天之理孫泰山曰乾者天道也君道也父
　道也坤者地道也臣道也子道也乾坤之象既立君
　臣之位既定父子之序既明萬古而不可易者也在
　昔周道微弱諸侯强大時王號令不行禮樂征伐不
　自天子出壊法易紀者有之弑君賊父者有之盜國
　竊號者有之孔子患其然也於是贊易道修春秋以
　正君臣以篤父子以明王道以救亂世(又曰黄帝觀/乾坤創法度)
　(衣之裳之以辨君臣以正上下以明貴賤帝堯奉之/於後虞舜載觀厥象以盡其神於是分其命數異其)
　(等威殊其采章以登以降然後一人之服五等之制/煥然而備俾臣無以僣其君下無以陵其上賤無以)
　(加其貴僭陵篡奪之禍不作雖四海之廣億兆之衆/上穆下熙可髙拱而視故易曰黄帝堯舜垂衣裳而)
　(天下/治)朱漢上曰君尊臣卑父尊子卑夫尊婦卑謂之
　三綱三綱不正天地反覆髙者貴卑者賤則貴賤之
　位分矣温公作通鑑首以名分為主曰禮莫大於分
　分莫大於名又曰昔仲叔于奚有功於衛辭邑而請
　繁纓孔子以為不如多與之邑惟器與名不可以假
　人衛君待孔子而為政孔子欲先正名以為名不正
　則民無所措手足誠以名器既亂則上下無以相有
　故也伊川曰名分正則天下定又曰君子觀履之象
　以辯上下之分定其民志故上下之分明而後民志
　有定可以言治民志不定天下不可得而治也胡文
　定公曰夫名分者致治之綱正名定分者立政之本
　(元祐初三省同密院取㫖除諫官罷侍講先忠肅公/在中丞即上疏曰竊以國家所當持者在綱紀大臣)
　(所宜守者在名分綱紀正於上則下無邪志名分治/於下則政無多門一有奪移何患不起今廢置官吏)
　(陛下大政而三省之事也樞密院干非其職踰法出/位横造議論公然犯分臣恐積微至著交亂官守漸)
　(行私意以害政事上則陛廉之等慢下則傾奪之患/生杜漸防微實繫國體借有特㫖乃是聖恩優禮執)
　(政欲合同衆論之意而大臣之節自當引義辭免惜/朝廷綱紀以安分守先忠肅此疏即曽子思不出其)
　(位之義因記昔太宗朝獲西夏李繼遷母時吕正惠/公為相冦萊公為副樞上獨召準與之謀吕使人邀)
　(至曰若邉鄙常事密院之職端不敢與知若軍國大/計端位宰相不可以莫之知也冦告欲斬以戒凶逆)
　(吕請對且言徒樹怨讎而益堅其叛心冝善養視以/􁀙徠繼遷上用吕策繼遷尋死其子竟内欵因悟思)
　(不出其位又須權事變之輕重可也或謂吕冦非同/朝俟考  案中丞原本作中司考劉摯傳元祐初為)
　(御史中丞中司應是/中丞之誤今改正)昔韓退之為袁州刺史力辭觀
　察使之謹牒(王元之云退之為袁州刺史故事觀察/使牒部刺史皆曰故牒時王宏中廉問)
　(江西以吏部之賢時自損曰謹/牒而退之致書懇請宜如舊制)伊川判西京國子監
　(案判西京宋史/作勾管西京)不僉書轉運司申状(伊川判西京國/子監吏人押申)
　(轉運司状伊川曰國子監自係朝廷官豈有臺省倒/申外司之理從前人只計較利害不計較事體竟不)
　(僉/書)先賢豈好較此末度哉誠以名分不可亂故雖微
　必謹大抵名分一亂而望家齊國治難矣莊周謂春
　秋以道名分胡文定公取其説以為一經之綱領云
防微者銷患之本
　易曰水在火上既濟君子以思患而豫防之朱漢上
　曰水火相逮而後濟然既濟之極水火相反其初故
　既濟之象未濟藏焉君子不可不思慮以豫防其患
　伊川曰聖人為戒必於方盛之時方盛慮衰則可以
　防其滿極而圗其永久至於既衰而後戒則無及矣
　自古天下治安未有久而不亂者葢不能戒於其盛
　也劉元城云今日夏至六陽至此而極萬物繁鮮可
　謂盛矣然一隂已生於九地之下他日天地沍寒肅
　殺萬物葢從今日始物禁太盛者乃衰之始也正如
　齊自太公已來無盛於桓公之時桓公七年始霸而
　㑹諸侯十四年陳公子完來奔是年歲在己酉而不
　知有齊國者由此人也(又經云己酉至齊簡公之四/年歲在庚申田恒弑其君遂)
　(專齊國自己酉至庚申一百九十三年其/事始驗朱漢上謂隂陽消長循環無窮)范太史謂
　有國家者當防微杜漸若禍難已成雖聖人亦未如
　之何也王荆公謂壤崖破巖之水源自涓涓干雲蔽
　日之木起於青葱禁微者易救末者難坤初六曰履
　霜堅冰至象曰履霜堅冰隂始凝也馴致其道至堅
　冰也文言曰積善之家必有餘慶積不善之家必有
　餘殃臣弑其君子弑其父非一朝一夕之故其所由
　來者漸矣由辯之不早辯也易曰履霜堅冰至葢言
　順也伊川曰天下之事未有不由積而成家之所積
　者善則慶及子孫所積不善則殃流於後世其大至
　於弑逆之禍皆由積累而至非朝夕所能成也明者
　知冰霜之戒辯之於早不使順長則天下之惡無由
　成矣霜而至冰小惡而至大皆事勢之順長也(楊龜/山曰)
　(夫坤之初隂始凝也未至乎堅冰而卒乎堅冰者理/之必至也辯之者不於始凝之時至於堅冰而後辯)
　(則鮮不及矣若魯昭公髙貴鄉公是也自古亂臣賊/子其初豈有意哉馴致其道以至於極目故易於小)
　(人幾微之際毎致意焉姤之辭曰女壯勿用取女夫/姤之初隂始生也女也者隂始生之象也始生未至)
　(於壯也而用壯之道焉猶坤所謂履霜堅冰是也故/曰勿用取女葢取之則引而與之齊引而與之齊則)
　(終末如之何也已昔陽城之於唐其任職非不久也/其初裴延齡未用也不於未至之時止之至天子将)
　(用為相乃欲取白麻裂/之而哭於庭豈不晚乎)温公進重微規云虞書曰兢
　兢業業一日二日萬幾幾之為言微也言當戒懼萬
　事之微也夫水之微也捧土可塞及其盛也漂木石
　没丘陵火之微也勺水可滅及其盛也焦都邑燔山
　林故治之於微則用力寡而功多治之於盛則用力
　多而功寡是故聖帝明王皆銷惡於未萌弭禍於未
　形天下隂被其澤而莫知其所以然也夫宴安怠惰
　肇荒淫之基奇巧珍玩發奢泰之端甘言卑辭啓僥
　倖之塗附耳屏語開讒賊之門不惜名器導僭逆之
　源假借威福授陵奪之柄凡此六者其初甚微朝夕
　狎翫未覩其害日滋月益遂至深固比知而革之用
　力百倍矣(又云昔扁鵲見齊桓侯曰君有疾在腠理/不治将深桓侯不悦及在血脉在腸胃桓)
　(侯皆不信及在骨髓扁鵲望之遂逃去徐福言霍氏/太盛冝以時抑制漢宣帝不從及霍氏誅人為訟其)
　(功以為曲突徙薪無恩澤焦頭爛額為上客/故未然之事常見棄及其已然又無及矣)范太史
　唐鑑云太宗問褚遂良曰舜造漆器諫者十餘人此
　何足諫對曰奢侈者危亡之本漆器不己将以金玉
　為之忠臣愛君必防其漸若禍亂已成無所復諫矣
　明皇以髙力士為右監門将軍初太宗定制内侍省
　不置三品官黄衣廩食守門傳命而已至是以誅蕭
　岑功賞之是後宦官稍増至三千餘人除三品将軍
　者寖多衣緋紫者千餘人宦官之盛自此始夫中人
　不可假以威權葢近而易以為姦也明皇不戒履霜
　之漸而輕變太宗之制崇寵宦者増多其員自是已
　後寖干國政其源一啓末流不可復塞唐室之禍基
　於開元(張横浦廷策曰閹寺聞名國之不祥也堯舜/閹寺不聞於典謨三王閹寺不聞於誓誥豎)
　(刁間於齊而齊亂伊戾聞於宋而宋危今此曹名字/稍稍有聞此臣所以憂也横浦所言亦防微之道爾)
　(竊謂左右近習名跡至於昭著必有致之之/由其可忽諸凡遇下者皆宜推類而致警也)平盧節
　度使王元志薨肅宗遣中使徃撫慰将士且就察軍
　中所欲立者授以旌節李懐玉(賜名/正己)為禆将殺元志
　之子推侯希逸為平盧軍使朝廷因以希逸為節度
　副使節度使由軍士廢立自此始温公謂自是之後
　積習為常君臣循守以為得策謂之姑息乃至偏禆
　士卒殺逐主帥亦不治其罪因以位任授之然則爵
　禄廢置殺生予奪皆不出於上而出於下亂之生也
　庸有極乎又云其始也取偷安於一時而己及其久
　也則衆庶習於聞見以為事理當然不復論尊卑之
　序是非之理陵夷至於五代天下蕩然南豐曽子固
　謂時天子之勢屈於方鎮之兵方鎮之勢屈於所部
　之兵至其甚也将之廢置出於兵至於五代國之廢
　置出於兵兵之禍未有甚於此也(胡衡麓曰隂陽之/運天地之化物理)
　(人事之終始皆自芒忽毫釐至不可禦故修徳者矜/細行圗治者憂未然堯舜君臣反復警省未嘗不以)
　(幾為戒故折勾萌則百尋之木不能成矣忽蟻穴則/千丈之堤不能固矣君子所以貴於見幾而作也)
　竊觀自古禍亂之源莫不由忽微以至著可不為之
　永鑒哉
達人情去利心者行事之本
　孟子謂得民心有道所欲與之聚之所惡勿施爾也
　唐陸宣公曰仲尼以謂人情者聖王之田言理道所
　由生也時之否泰事之損益萬化所繫必因人情明
　道曰聖人創法必本諸人情極乎物理邵康節曰誰
　云萬事廣豈出人情間又曰人達人情無寡無廣天
　下之事如指諸掌韓持國(維/)有云治天下不必過求
　髙逺止在審識人情而已識人情不難以己之心推
　人之情則可見矣大凡貧則思富苦則思樂困則思
　息鬱則思通邵康節詩云己之欲處人須欲先忠肅
　公謂民之所不欲決不可勢力强而成也(東坡論新/法書云議)
　(者謂民可樂成難與慮始故堅執不顧期於必行此/乃戰國貪功之人行險僥倖之説未及樂成而怨己)
　(起矣竊謂此商鞅一切之政得罪於天下後世獨荆/公取之所以致正論之不合也後人以不恤人言為)
　(政者是不悟/商君遺法耳)若夫違道以干百姓之譽(此益戒舜語/東萊以謂但)
　(才説干便/不正矣)屈意以為牢籠之事(此李文靖公所戒竊/謂人所以如此者不)
　(過欲衆皆説之耳然終不能者葢善不善各從其類/徒操術之不正也在聖人則有以處此矣子貢問曰)
　(鄉人皆好之何如子曰未可也鄉人皆惡之何如子/曰未可也不如鄉人之善者好之其不善者惡之范)
　(太史謂未有善人而不善人亦好之未有不善人而/善人亦好之也皆好之未可也謂其近於鄉愿也皆)
　(惡之未可也謂其近於獨立也善人好之不善人惡/之其善善惡惡豈不明哉人君以此察臣下則忠邪)
　(可知也大抵觀人當用/此法則賢否得其槩矣)則又聖賢之所深戒夫利者
　伊川謂不獨財利之利如作一事須尋自家穏便處
　皆利心也聖人以義安處便為利(張敬夫云學者潛/心孔孟必得其門)
　(而入莫先於義利之辨非特名位貨殖之慕而後為/利凡處君臣父子夫婦以至朋友鄉黨之間起居話)
　(言之際意之所向一涉於徇己自私是皆利也其/事雖善而内交要譽或萌於中是亦利而已矣)又
　曰子罕言利非使人去利而就害也葢人不當以利
　為心易曰利者義之和以義而致利斯可矣又曰心
　存乎利取怨之道也葢欲利於己必有損於人又曰
　義利云者公與私之異也人纔有意為公便是私心
　(或問於伊川聖人莫是任理而不任意否曰然朱漢/上曰天地之覆載日月之照臨四時之消長鬼神之)
　(吉凶豈有意為之哉大人之道與天地日月四時鬼/神合故順至理而推行之陳履常嘗謂士大夫視天)
　(下不平之事不當懐不平之意平居憤憤切齒扼腕/誠非為己一旦當事而發之如決江河其可禦耶必)
　(有過甚覆溺之憂竊謂陳子之論即大學有所忿懥/則不得其正之義要當廓然大公物來而順應之)
　又曰雖公天下事若用私意為之便是私又曰為名
　與為利清濁雖不同然其利心一也(明道曰君子惟/患無善之可稱)
　(當汲汲為善非求名也有實則有名名實一也若夫/好名則徇名為虚矣如君子疾没世而名不稱謂無)
　(善可稱耳/非徇名也)横渠曰有心而為之雖善猶意也有意為
　善利之也假之也況存意於未善者乎(胡衡麓曰善/不可以利為)
　(為利而為善則無善之理故孝而有利心不成乎孝/矣忠而有利心不成乎忠矣何者心無二用利輕則)
　(義重利絶則義純一有利心參乎其間未有不反為/利所勝者故當辭而思受則辭必不果臨戰而思生)
　(則戰必不力/無不然者)孟子曰哭死而哀非為生者也經徳不
　回非以干禄也言語必信非以正行也(吕與叔謂君/子常一其徳)
　(不為回邪非求福禄也不欲欺人非以正行為名也/本於至誠為善無求於外也楊龜山謂聖人人倫之)
　(至也於君臣父子夫婦兄弟朋友之間各盡其道至/以其身為天下用豈為功名爵禄哉葢君臣者人倫)
　(之大為臣義當如此也故三代之學皆所以明人倫/人倫明於上則人知自盡劉元城語黄子虚事君之)
　(義不當視其所遇之厚薄而制施服之輕重錢宣靖/言髙尚之人固不以名位為光寵忠正之士亦不以)
　(窮達易志操其或以爵禄恩遇之故而効忠於上此/中人以下者之所為也胡衡麓曰莅官稱職排難解)
　(紛雖勲塞宇宙皆分所當為茍訃勞績之小大以希/賞焉與奴僕宣力而責恩於主人者何異故凡為人)
　(臣當自効不當萌受賞之心而人君於臣下之功則/不可絲毫忘也竊謂非特君臣之義如此凡在上者)
　(使人在下者事/上皆當然也)董仲舒曰仁人正其誼不謀其利(范/太)
　(史謂聖人惟言利物/之利不言利己之利)明其道不計其功(韓門下維謂/聖人功名因)
　(事始見不可有功名心竊謂天下本無事功利之心/一萌欲安靖難矣人喜聞而樂道者誠可快於一時)
　(然未有無後患者靖康之禍原於荆公功利之/説遺患至今先儒謂董仲舒所以度越諸子也)聖賢
　惟義當為而為之初無希功求名要譽自私矜己之
　心夫功業如管夷吾聖門之徒羞道焉者以其利心
　而已楊龜山謂王霸之分其義利之間乎一毫為利
　則不足為王矣(張敬夫云大抵王者之政皆無所為/而為之霸者則莫非有為而然也齊)
　(桓晉文之事其間豈無可喜者要莫非有所/為而然考其迹而其心術所存固不可掩也)
不求備者待人之本
　伊訓曰與人不求備周公曰無求備於一人孔子曰
　君子易事而難説也説之不以道不説也及其使人
　也器之小人難事而易説也説之雖不以道説也及
　其使人也求備焉子張曰君子尊賢而容衆嘉善而
　矜不能(韓魏公知歐陽文忠公不以繫辭為孔/子書中書相㑹累年未嘗與之言及)孟子
　謂物之不齊物之情也(夫以己之長而方人之/短者由不知此義故也)中庸
　曰君子以人治人改而止邵康節詩云以聖責人固
　難全備以人望人自有餘地吕與叔謂持一法以待
　物則物必有窮而人狹矣横渠云以責人之心責己
　則盡道以愛己之心愛人則盡仁以衆人望人則易
　從范忠宣嘗戒子弟曰人雖至愚責人則明雖有聰
　明恕己則昏但常以責人之心責己恕己之心恕人
　不患不到聖賢地位或問人當無利心然後為君子
　楊龜山曰以此自為可也以此責人恐不勝責矣(龜/山)
　(之論即魏和洽所謂人之材徳各殊不可以一節取/儉素自處則可以之格物所失或多之義胡衡麓嘗)
　(語余曰利之一字惟聖人無之然有仗義而行者亦/有分數多寡而行之者君子之全有此一字者小人)
　(也/)韓魏公云中等以下人見利則趨是其常情不須
　怪又云知其為小人便以小人處之更不須較龜山
　魏公之論深得聖人待物之意若論取友誨人之道
　則義有殊矣(取友必端欲其益於己也叩其兩端而/竭焉竭上下兩端誨人必以盡也子思)
　(曰夫聖人之官人猶匠之用木也取其所長棄其所/短故杞梓連抱而有數尺之朽良工不棄葢擇材與)
　(取友之義又不/同也因併記之)
寛而有制者御衆之本
　孔子曰寛則得衆又曰居上不寛吾何以觀之哉胡
　衡麓曰寛居上之道不寛猶以尋常之溝蓄巨魚也
　其能有之乎寛者容徳也猶海之負水地之負物天
　之徧覆也茍以縱弛為寛失之逺矣邵康節云芝蘭
　芬芳麒麟鳳凰此類之人鮮有不臧狼毒野葛梟號
　蛇蝎此類之人鮮有不孽天無私覆地無私載俱能
　含養始知廣大然蛇虎能害人則必置之藪澤山林
　者乃所以全其生也是故寛而有制則民知防範而
　不敢過否則人情放肆其勢必至糾之以猛(昔人有/云强之)
　(弊實生於寛救之必於崇寛之時弱之弊實生於猛/救之必於尚猛之日强弱之相乗寛猛之相代猶晝)
　(之有夜理所必至楊龜山謂寛亦須有制始得若百/事不管惟務寛大則胥吏舞文弄法不成官府須要)
　(權常在己操縱予奪總不由人儘寛不妨或問歐陽/文忠公為政寛簡則弛廢何也曰以縱為寛以畧為)
　(簡則弛廢而民受其弊吾之所謂寛者不為苛/急耳所謂簡者不為繁碎耳識者以為知言)故易
　曰小懲而大誡小人之福也臯陶雖告舜御衆以寛
　繼之以刑故無小劉元城以謂故犯典刑事雖細微
　必寘于法乃堯舜三代以來不易之道孔明相蜀赦
　不妄下而國治王通謂無赦之國其刑必平吕獻可
　(名誨/)謂數子豈無好生惡殺之心意葢知輔政之道
　本期於無刑爾(漢王符謂賊良民之甚者莫大於數/赦贖惡人昌而善人傷矣范太史論)
　(數赦之害良民不被澤而罪/人獲宥政之偏黨莫甚于此)伊川曰聖王為治設刑
　法以齊衆明教化以善俗刑罰立則教化行矣教化
　行而刑罰措矣雖曰尚徳而不尚刑顧豈偏廢哉曽
　子謂細人之愛人也以姑息觀聖賢之意與世人以
　惠姦為寛者異矣(濂溪曰天以春生萬物止之以秋/物之生也既成矣不止則過焉故)
　(得秋以成聖人之法天以政養民肅之以刑民之盛/也欲動情勝利害相攻不止則賊滅無倫焉故得刑)
　(以治此亦董仲舒所謂陽不得隂之助不能獨成歲/功之意葢刑乃天之道聖人不得已而用之所以弼)
　(教也但貴/乎厥中耳)
察良心者用刑之本
　書曰惟民生厚因物有遷(吕伯恭曰若不去本原上/㸔商民但見得商民薄成)
　(王就本原上㸔商民雖染習如此其受生之/初未嘗不厚元本自好只因物以遷便如此)子曰性
　相近也習相逺也雖有惡人被以盜賊之名必艴然
　不悦者可見其良心固在由氣稟之昬利欲易以陷
　溺其心所以成王有無忿疾于頑之訓也蠻夷猾夏
　寇賊姦宄聖人雖不赦四凶有罪大舜雖必誅而用
　刑之際則曰欽哉欽哉惟刑之恤哉曽子告士師亦
　曰如得其情則哀矜而勿喜異乎後世牛羊視人恃
　刑為政以殺為嬉者(伊川謂君子常失於厚小人常/失於薄君子過於愛小人傷於)
　(忍范太史曰用刑寜失之於寛不可失之於急寕可/失之於略不可失之於詳先忠肅公送伯祖父學易)
　(先生宰蘄水詩有云鋤强洗惡勿著意魚逃至清人/忌察化以誠心磨以久教而後刑不怨殺此吾家理)
　(縣法也豈特可施於百里哉子孫宜守之明道作縣/凡坐處皆書視民如傷四字楊龜山謂觀其用心應)
　(是不錯決/撻了人)又況不仁之人疾之已甚則有致亂之道
　焉今或言非法嚴不能以致太平胡不引亡秦之事
　以觀之(秦時發閭左戍漁陽屯大澤鄉陽城人陳勝/陽夏人吳廣為屯長㑹天大雨度已失期法)
　(當斬勝廣因天下愁怨乃殺将尉令徒屬曰公等皆/失期假令毋斬而戍死者固什六七且壮士不死則)
　(已死則舉大名耳衆皆從之沛人劉邦起兵於沛下/相人項梁起兵於吳狄人田儋起兵於齊二世行督)
　(責益嚴税民深者為明吏殺人衆者為忠臣刑者相/半於道而死人日成積於市秦民益駭懼思亂劉元)
　(城論唐甘露之禍過在於以死逼人凡可以救死則/無不為也當時只貶黜之其禍未必至此東坡曰梁)
　(統言髙惠文景以重法興哀平以輕法衰因乞増重/法律賴當時不從其議統以東京名臣一出此言遂)
　(獲罪於天其子松竦皆死非命冀卒族滅悲夫竊觀/自古酷吏鮮有能免禍者亦可監矣聖人餘慶餘殃)
　(之訓孟氏出爾反爾/之戒可不敬懼歟)夫逺小人之道亦莫不然大學
　曰小人閒居為不善無所不至見君子而后厭然揜
　其不善而著其善葢亦知善之可好惡之可惡其良
　心未始亡也知誘物化為人欲所勝耳易曰君子以
　逺小人不惡而嚴朱漢上謂不惡故不可得而疎嚴
　故不可得而親其亦莫之怨亦莫敢侮而君子小人
　各得其所矣温公謂張正彦曰自有天地已來君子
　小人並生於世一否一泰紛然雜揉顧人取舍如何
　耳胡文定公曰今人善者喜受之惡者怒絶之是不
　能體物豈得與天地相似又曰自天聖已後善惡分
　為朋黨善者常弱惡者常强韓魏公執政銷去朋黨
　混用善惡但是内君子外小人天下必治何必棄絶
　之此能體天理人欲者也(夫元祐黨禍起於熈寜新/法之行流俗亂常之説先)
　(忠肅公時任御史嘗論及造端者矣其畧曰今天下/有二人之論有安常習故樂於流俗之論有變古更)
　(法喜於敢為之論彼以此為亂常此以彼為流俗畏/義者以並進為可恥嗜利者以守道為無能二勢既)
　(立士無歸趨臣謂此風不可寖長東漢黨錮李唐朋/黨之禍葢始於斯元祐之初議罷新法昔日縁法而)
　(進者勢不得不撼搖時主議者慮人存則法不能罷/勢不得不逺之事已定後雖欲調停而卒不能者亦)
　(勢然耳葢與天聖事體又不同也/或謂元祐諸公有以激成者誤矣)或問何故治世少
　而亂世多耶君子少而小人多耶邵康節曰豈不知
　陽一而隂二乎天地尚由是道而生況其人與物乎
　楊龜山曰亂世不能無君子治世不能無小人特其
　消長異耳此天地之義隂陽之理也故治世能使小
　人不為惡而已不能絶之使無也(楊龜山曰自姤至/剥隂之進極矣坤)
　(順而艮止剥之所以成象也觀剥之象則知所以治/剥矣消息盈虚無時而不然獨於剥言之者葢君子)
　(小人相為消長至剥而極矣此成敗之機而邦之興/喪繫焉雖動息語黙之微一失其機不可復救矣況)
　(施於事乎東漢之衰君子欲以力勝之引姦凶而授/之柄卒至於俱喪兩敗而國随以亡不知此故也後)
　(之治剥者可不監哉又云復之成卦坤上而震下動/以順行亦猶是爾觀四時隂陽之運寒暑之變天且)
　(不能暴為之況於人乎故豫之彖曰豫順以動故天/地如之正謂此也先忠肅公謂古之賢人事君行道)
　(必馴致之有漸持久而後成至於設施皆有次序子/曰欲速則不達見小利則大事不成謝上蔡謂與四)
　(時俱者無近功祈功於朝暮者必不能歲計之有餘/見小利則必無成大事之理胡衡麓謂以後世觀之)
　(漢景削强大諸侯而吳楚反威靈疾處士横議而黨/錮興唐文宗不堪宦豎用李訓鄭注而仇士良之勢)
　(張然則聖人之言不可不信朱浮言物暴長者必夭/折功卒成者必亟壞願望化於一世之後光武采納)
　(其説少康周宣燕昭衛文皆由此選其論/世尚友所以使人遐想企慕而不能已也)
澂源者救弊之本
　易大畜六五曰豶豕之牙吉伊川曰六居君位畜天
　下之邪惡者也以億兆之衆發其邪欲之心人君欲
　力以制之雖密法嚴刑不能勝也夫物有總攝事有
　機㑹聖人操得其要則視億兆之心猶一心道之斯
　行止之斯戢故不勞而治其用若豶豕之牙也豕剛
　躁之物也强制其牙則力勞而不能止雖縶之維之
　不能使之變也若豶去其勢則牙雖存而剛躁自止
　矣其用如此所以吉也君子法豶豕之義知天下之
　惡不可以力制也則察其機持其要塞絶其本源故
　不假刑罰嚴峻而惡自止唐陸宣公有云投膠以變
　濁不如澂其源而濁自變之愈也揚湯以止沸不如
　絶其薪而沸自止之速也又云若不靖於本而務救
　於末則救之所為乃禍之所起也昔漢興諸侯强大
　反者數起賈誼策曰竊跡前事大抵强者先反欲天
　下治安莫若衆建諸侯而少其力力少則易使以義
　國小則無邪心令海内之勢如身之使臂臂之使指
　割地定制令齊趙楚各為若干國王之子孫畢以次
　受祖之分地地盡而止其分地衆而子孫少者建以
　為國空而置之須其子孫生者舉使君之寸地一人
　天下無所利焉(竊謂凡舉事一有自私之心/欲人心服而事濟也難矣)如此則
　臥赤子天下之上而安植遺腹朝委裘而天下不亂
　主父偃復祖其論説武帝云古者諸侯地不過百里
　今諸侯連城數十地方千里緩則驕奢易為淫亂急
　則阻其强而合從以逆京師以法制割削則逆節萌
　起前日晁錯是也今諸侯子弟或十數而適嗣代立
　餘雖骨肉無尺地之封願令得推恩分子弟以地侯
　之彼人人喜得所願實分其國必自銷弱帝從其計
　不行黜陟而藩國自析矣(今富家大室一析戸而家/道鮮復其始者良猶是也)
　又范太史論自井田廢而貧富不均立法者未嘗不
　欲抑富而或益助之不知富者所以能兼并由貧者
　不能自立也貧者不能自立由上之賦斂重而力役
　繁也後之為治者三代之制雖未能復惟省其力役
　薄其賦斂務本抑末尚儉去奢占田有限困窮有養
　使貧者有以自立而富者不得兼之此均天下之本
　也不然雖有法令徒文具而已何益於治哉(蘇子瞻/云州縣)
　(之間随其大小皆有富民此理勢之所必至所謂物/之不齊物之情也然州縣賴之以為强國家恃之以)
　(為固能使富民安其富而不横貧民安其貧而不匱/貧富相恃以為長久而天下定矣王介甫不忍貧民)
　(而深疾富民志欲破富民以惠貧民不知其不可也/方其未得志也為兼并之詩曰三代子百姓公私無)
　(異財人主擅操柄如天持斗魁賦予皆自我兼并乃/姦回姦回法有誅勢亦無自來後世始倒置黔首遂)
　(難裁秦王不知此更築懐清臺禮義日以媮聖經久/堙埃法尚有存者欲言時所咍俗吏不知方掊克乃)
　(為才俗儒不知變兼并可無摧利孔至百出小人私/闔開有司與之爭民愈可憐哉及其得志專以此為)
　(事設青苗法以奪富民之利民有貧富雨税之外皆/重出息什二吏緣為姦公私皆病矣東坡記唐村莊)
　(民允從言曰宰相何苦以青苗錢困我於官有益乎/或對云官患民貧富不均富者逐什一益富貧者取)
　(倍稱至鬻田質口不能償故為是法以均之允從笑/曰貧富之不齊自古已然雖天公不能齊也子欲齊)
　(之乎民之有貧富猶器之有厚薄也子欲磨其厚等/其薄厚者未動而薄者先穴矣負薪能談王道政謂)
　(允從輩耶胡衡麓曰董仲舒欲以限田漸復古制終/不能行者以人主自為兼并無以異於秦夫自為兼)
　(并則何以使民之不兼并乎又有在位者羅織富民/錄其資財以歸帑庾自謂得抑强之術其實官為兼)
　(并欲民心服難矣妄謂欲抑兼并莫/若師范太史之説庶或可行於今也)熙寜間契丹横
　使來求代北舊疆詔問韓魏公待御之方公慨然曰
　事至如此難為從半塗間理㑹須講所以致之之由
　(此乃今日之弊也且如士風不振須講其致衰之由/将吏罷懦須講其致弱之由財用闕乏須講其致匱)
　(之由盜賊竊發須講其致冦之由而救之陸宣公所/謂莫究致弊之端但思革弊之策欲去弊難矣王朴)
　(上周世宗平邉/策明是理也)歐陽文忠公謂善治病者必醫其受
　病之處善救弊者必塞其起弊之源胡衡麓謂攻病
　者不去病源而徒飲以藥雖目前暫得治安之效亦
　終於危而已矣皆至論也
刑賞者制師之本
　書曰天討有罪五刑五用哉(伊川曰萬事皆只是一/箇天己何與焉天討有)
　(罪五刑五用天命有徳五服五章此都只是自/然當如此人幾嘗與於其間與則只是私意)聖人
　因天討而制刑大刑用甲兵而陳諸原野於是黄帝
　有阪泉之師周禮有九伐之法葢以誅暴罰亂不得
　已而用之非樂之也(東坡代張安道諫用兵疏畧曰/夫惟聖人之兵皆出於不得已)
　(故其勝也享安全之福其不勝也必無意外之患後/世用兵皆得已而不已故其勝也則變遲而禍大其)
　(不勝也則變速而禍小是以聖人不計勝負之功而/深戒用兵之禍何者興師十萬日費千金内外騷動)
　(殆於道路者七十萬家内則府庫空虚外則百姓窮/匱飢寒逼迫其後必有盜賊之憂死傷愁怨其終必)
　(致水旱之報上則将帥擁衆有跋扈之心下則士衆/久役有潰叛之志變故百出皆由用兵至於興事首)
　(議之人冥謫尤重葢以平民無故縁兵而死怨氣充/積必有任其咎者是以聖人畏之重之非不得已不)
　(敢用也且夫戰勝之後陛下可得而知者凱還㨗奏/拜舞稱賀赫然耳目之觀耳至於逺方之民肝腦屠)
　(於白刃筋骨絶於餽餉流離破産鬻賣男女熏眼折/臂自經之状陛下必不得而見也慈父孝子孤臣寡)
　(婦之哭陛下必不得而聞也使陛下将卒精强府庫/充實如秦漢隋唐之君既勝之後禍亂方興尚不可)
　(救而況所在将吏罷軟凡庸較之古人萬萬不逮而/數年已來公私窘乏若軍事一興横斂隨作民窮而)
　(無告其勢不為大盗無以自全邊釁方深内患復起/則勝廣之形将在於此先忠肅公諫用兵疏略曰使)
　(我師毎戰毎勝臣以為非國之利又況殺傷相當成/敗未可知富鄭公諫親征疏曰太平天子與創業之)
　(君事體絶異者不可慨然輕舉范太史曰昔舜命禹/征有苗三旬苗民逆命乃班師振旅夫舜禹征伐猶)
　(無功故用兵非美事也老子謂佳兵者不祥之器不/得已而用之又云老子曰師之所處荆棘生焉大軍)
　(之後必有凶年言民以愁苦之氣傷天地隂陽之知/致水旱之災夫以兵除殘如人以毒藥攻疾疾去而)
　(人傷亦甚矣其血氣必久而後復或終身遂衰一失/其養則易以死亡不若未病之完也先王制治於未)
　(亂保邦於未危有/天下者可不務哉)石徂徠謂兵者繫天下安危之機
　萬民存亡之命有國已來孰敢去兵(吕東萊釋武成/偃武修文之説)
　(云歸馬放牛使適其性示不用也示者期示而已不/是盡放牛馬所謂天子十有二閑常制自在未嘗放)
　(也所放者征戰之牛馬而已不然其後管蔡叛成王/四征弗庭何嘗重整武備哉唐穆宗既得兩河之後)
　(盡銷其兵至後兩河/復失者皆無兵故也)昔者商周天下既定猶立司馬
　之官設六軍之衆夫蠻夷猾夏冦賊姦宄盛世有所
　不免則用師之道安可懵然不知哉雖兵略不一大
　要尚嚴而以刑賞為先茍無刑賞雖有節制亦文具
　而已(竊謂軍事尚嚴者不過欲人畏我不畏敵而已/重刑賞者不過欲堅一其士心而已此誠勝敵)
　(之要昔紂億萬之衆不能當周師三千者雖至/仁伐至不仁之不同其實士心一與不一爾)荀子
　論為将號令欲嚴以威刑賞欲必以信書𦙍征曰威
　克厥愛允濟愛克厥威允罔功(東坡謂此臨敵誓師/一切之言世儒欲行)
　(猛政者輒以此藉口傳曰古者國容不入軍軍容不/入國司馬法止用於軍中因悟牧民與御兵之道有)
　(不同商鞅以治軍之法治秦宜乎召怨天下兵法曰/兵無兩畏也畏我侮敵畏敵侮我見侮者敗立威者)
　(勝是故知勝之道者/必先知畏侮之權)啓甘誓曰左不攻于左汝不恭
　命右不攻于右汝不恭命御非其馬之正汝不恭命
　用命賞于祖不用命戮于社予則孥戮汝(雖王者之/師號令之)
　(嚴如此攻治也張横浦曰此誓六事之人也一或失/職是為慢命罰何所逃乎古者車戰一車之上左右)
　(及御凡三人左以射為職右以擊刺為職御車中以/正馬為職用命謂恭命古者師行載廟社之主以行)
　(知有賞刑矣孥戮者謂一人受戮辱及一家耳古有/戮辱之言是矣必欲殺及妻孥此秦法也先王無之)
　湯誓云爾尚輔予一人致天之罰予其大賚汝爾無
　不信朕不食言爾不從誓言予則孥戮汝罔有攸赦
　(吕伯恭云禹伐有苖止曰爾尚一乃心力其克有勲/至啓乃曰用命賞于祖不用命戮于社予則孥戮汝)
　(己與禹不同今湯誓師之辭雖與啓相似而又曰/朕不食言罔有攸赦此世變風移聖人不得不然)武
　王泰誓曰功多有厚賞不迪有顯戮雖三代之師未
　有舍刑賞而能濟者也(兵法曰一人投命足懼千夫/又曰百萬之衆不用命不如)
　(萬人之鬭也萬人之鬬不如百人之奮也賞如日月/信如四時令如斧鉞加于将士卒不用命者未之聞)
　(也又曰民非樂死而惡生也號令明法制審故能便/之前明賞於前決罰於後是以發能中利動則有功)
　(劉牧曰凡用師以賞前導之故順也以刑後威之故/能行也坤順在前坎威居後應有象矣因知王者之)
　(師亦不能違是/道者理當然爾)司馬法曰賞不踰時欲民速得為善
　之利也罰不遷列欲民速覩為不善之害也(歐陽文/忠公論)
　(軍法疏畧曰用人之術不過賞罰然賞及無功則恩/不足勸罰失有罪則威無所懼雖有人不可用矣昨)
　(關而用兵四十五年矣大将以無功罷者依舊居官/軍中見有無功者不妨得好官則諸将誰肯立功矣)
　(裨将畏懦逗遛者皆免斬罪或暫貶而尋遷或不貶/而依舊軍中見有罪者不誅則諸将誰肯用命矣所)
　(謂賞不足勸威無所懼賞罰如此而欲用人其可得/乎先忠肅公論軍賞疏略曰賞罰之施於天下不可)
　(以無信而施於盜賊者尤不可緩也方民之被盜也/田里閭巷晝夜惴恐縣官惻然開告捕之科不愛厚)
　(賞提官爵抱金帛恨不即得有功者付之幸而賊得/矣而有司不能推奉詔㫖乃苛以文法攷詰稽留使)
　(人不得亟䝉有功之利臣竊以為後日憂也夫奮不/顧死冒矢石以與亡命者格雖莫不有職然要之趨)
　(賞之意多也今失信而後時誠恐緩急/不足以率勵此其為患有不可勝言者)尚父謂将以
　誅大為威賞小為明殺一人而三軍震者殺之賞一
　人而萬人悦者賞之殺貴大賞貴小殺及貴重之臣
　是刑上極也賞及廏養之徒是賞下通也刑上極賞
　下通是将威之所行也陸宣公亦云行罰先貴近而
　後卑逺則令不犯行賞先卑逺而後貴近則功不遺
　李靖曰孫子云卒未親附而罰之則不服已親附而
　罰不行則不可用此言凡将先有愛結於士然後可
　以嚴刑也若愛未加而獨用峻法鮮克濟焉此皆用
　刑賞之要術(胡衡麓謂衛公妙達兵法與/韓信等而不為術勝則過之)又須思其
　無不賞而事大敵堅有渙然離之理則賞不僭矣(荀/卿)
　(曰齊人隆技擊得一首則賜贖錙金無不賞矣事小/敵毳則偷可用也事大敵堅則渙然離耳是十國之)
　(兵也八/兩曰錙)又當念其死者不可復生斷者不可復續之
　理則刑不濫矣横渠曰兵謀師律聖人不得已而用
　之其術見三王方策厯代簡書惟志士仁人為能識
　其逺大者素求豫備而不敢忽忘(昔胡安定石徂徠/程明道於邉防兵)
　(戰利害罔不究知若論為學/之序則又在知所先後也)楊龜山曰古人未嘗不
　知兵如周官之法雖坐作進退之末莫不有節若平
　時不學一旦緩急何以應敵如此則學者於行師馭
　衆戰陣營壘之事不可不講(又與胡文定公論軍政/書曰立丘乗之法以寓)
　(軍政厯世因之未之有改也至周為尤詳居則為比/閭族黨州鄉出則為伍兩軍師之制使之相保相受)
　(刑罰慶賞相及相共祭祀賓客充君庖而已其事宜/若緩而不切也而王執路鼔親臨之教以坐作進退)
　(有不用命則刑戮隨之其教習之嚴如此故六鄉之/兵出則無不勝以其威令素行故也丘井之廢久矣)
　(兵農不可以復合而伍兩軍師之制則不可不講無/事之時使之相保相受刑罰慶賞相及相共用之於)
　(有事之際則申以卒伍之令督以指揮旌旗之節臨/難而不相救見敵而不用命必戮無赦使士卒畏我)
　(而不畏敵然後可用若夫伍法不修雖有百萬之師/如養驕子不可用也傳曰秦之鋭士不可以當齊晉)
　(之節制齊晉之節制不可以當湯武之仁義竊謂雖/有仁義之兵茍無節制亦不可以取勝甘誓曰左不)
　(攻于左汝不恭命右不攻于右汝不恭命弗用命則/拏戮之牧誓曰不愆于六步七步乃止齊焉其節制)
　(之嚴葢如此聖人著之於經以為後世法也故諸葛/孔明曰有制之兵無能之将不可以敗無制之兵有)
　(能之将不可以勝此之謂也伊川亦云行師之道以/號令節制為先制師無法幸而無敗且勝者時有之)
　(矣聖人之/所戒也)又曰孟子言乎諸侯尚仁義而賤詐力(孫/子)
　(曰兵者詭道也唐太宗謂千章萬句不出乎多方以/誤之一句此正戰國兵謀孟子所賤者也李靖曰古)
　(今勝敗率由一誤而已後世稱善用兵決勝者不出/乎此道亦是世變風移所致耳龜山謂兵雖不貴詐)
　(力亦人所不得而詐然後為善又曰王者之兵未嘗/以術勝人然亦不可以計敗或問伊川用兵掩其不)
　(備出其不意之事使王者之師當如此否曰固是用/兵須要勝不成要敗既要勝須求所以勝之之道但)
　(湯武之兵自不須如此罔有敵於我師自可見然湯/亦嘗升自陑陑亦間道且如兩軍相向必擇地可攻)
　(處攻之右實則攻左左實則攻右不成道我不用計/也且如漢楚既分鴻溝乃復襲之此則不可如韓信)
　(囊沙壅水之類何害問宋襄公不鼔不成列如何曰/此愚也既與他戰又卻不鼓不成列必待他成列圗)
　(箇/甚)設有委國以聽焉敵且至境将坐視其敗與其亦
　必有以當之乎學者不可忽也(又曰昔侯君集學兵/於李靖靖曰中原無)
　(事吾教君集以制四夷而已則用兵中原與禦夷狄/異也又云觀戰國用兵中原之戰也若今之用兵禦)
　(夷狄耳力可戰則戰利於守則守來則拒之去則勿/追則邉境自然無事葢夷狄之戰與中原之戰異夷)
　(狄難於較曲直是非惟恃力爾温公曰戎狄之俗自/為兒童則習騎射父子兄弟相與羣處未嘗講仁義)
　(禮樂之言也惟於攻戰相尚而已故其民習於用兵/善忍飢渴能受辛苦樂鬭而少病此中國之民所不)
　(能為也是以聖人與之較徳則有天地之殊與之較/力則未能保其必勝也以大禹之明征三苖而三旬)
　(逆命以商髙宗之賢伐鬼方三年乃克以漢髙祖之/雄傑為冒頓所圍七日不食昔嚴尤以謂匈奴為害)
　(所從來久矣未聞上世有必征之者周秦漢征之皆/未得上策當宣王時玁狁内侵至于涇陽命将征之)
　(盡境而還其視夷狄之侵譬猶蚊蟁驅之而已是為/中策漢武帝選将練兵深入逺戍雖有克獲胡輒報)
　(之兵連禍結三十年中國罷耗是為下策范太史又/謂由秦以來未有得志於南蠻者葢以瘴毒險阻不)
　(得天時地利所恃者人和而已而民從征役皆知必/死如徃棄市則是三者皆亡矣馬援擊交趾最為有)
　(功然三年而後克士卒死者十五六乃得一女子之/首唐太宗欲討馮盎而用魏徴之策卒招懐之明皇)
　(之末李宓敗於雲南死者二十萬自是而後南詔盛/强夫髙宗商賢王鬼方小蠻夷也以賢王伐小蠻夷)
　(猶三年乃克言用兵之難也秦少游又論平盜賊與/攘夷狄之術異何則夷狄之兵甲馬如雲矢石如雨)
　(牛羊橐駞轉輸不絶其人便習而整其器犀利而精/故方其犯邊也利速戰以折其氣盜賊則不然險阻)
　(是慿抄奪是資亡命是聚勝則烏合非有法制相縻/敗則戰遯非有恩信相結然掲竿持梃郡縣之卒或)
　(不能制者人人有必死之心而已故方其羣起也逺/戰以折其氣勿迫以擕其心葢非逺戰以折其氣則)
　(緩而勢縱非勿迫以擕其心則急而變生今夫虎之/為物嘯則風生怒則百獸驚恐其氣暴悍可殺而不)
　(可辱故捕虎之術必撞以利㦸射以强弓鳴金鼓而/乗之不旋踵而無虎矣至蛇與鼠則不然雖其毒足)
　(以害人而非有生風之勇其貪足以蠧物而非有震/恐百獸之威然而不可以驟而取者以其急促則入)
　(於窟穴而已故捕蛇鼠之術以環其窟穴而伺之熏/以艾注以水彼将無所得食而出焉則尺箠可以制)
　(其命夷狄者虎也盜賊者蛇鼠也虎不可以艾熏而/水注蛇鼠不可以弓射而㦸撞故曰平盜賊與攘夷)
　(狄之術異也竊謂今日用兵不過捕盜賊禦夷狄而/已諸説曲盡事理故具載之若論安邊弭盜之策則)
　(莫若自治為上也舜曰柔逺能邇惇徳允元而難任/人蠻夷率服益曰無怠無荒四夷來王杜牧之曰法)
　(令制度品式條章果自治乎賢材姦惡蒐選置舍果/自治乎鄣戍鎮守干戈車馬果自治乎井閭阡陌倉)
　(廩財賦果自治乎如不自治是助虜為虐季康子患/盜問於孔子孔子對曰茍子之不欲雖賞之不竊謝)
　(上蔡云王介甫謂俗之所榮罰之不能止俗之所恥/賞之不能誘故君子無為也反身以善俗而已唐太)
　(宗以謂去奢省費輕徭薄賦選用廉吏使民衣食有/餘則自不為盜安用重法自是數年之後路不拾遺)
　(商旅宿野焉此皆自治之要畧/也至於用兵決勝策斯為下矣)易曰師衆也貞正也
　能以衆正可以王矣伊川謂興師動衆以毒天下而
　不以正民弗從也是知行師之道又貴乎以正爾(如/周)
　(禮九伐之法漢髙為義帝伐楚先主以興復漢室伐/魏之類此師之正也秦皇漢武窮兵黷武此師之不)
　(正也大抵兵端從古/所忌亦不可不知)
節用者理財之本
　易稱何以守位曰仁即繼以理財之訓洪範八政亦
　以食貨為先王制曰國無九年之蓄曰不足無六年
　之蓄曰急無三年之蓄曰國非其國也三年耕必有
　一年之食九年耕必有三年之食以三十年之通雖
　有凶旱水溢民無菜色(曽南豐議經費疏曰天下之/費有約於舊而浮於今者有)
　(約於今而浮於舊者其浮者必求其所以浮之自而/杜之其約者必本其所以約之由而從之如是而力)
　(行以歲入一億萬以上計之所省者十之一則歲有/餘財一萬萬馴致不已至於所省者十之三則歲有)
　(餘財三萬以三十年通計之當有餘財九億萬可以/為九年之蓄自古國之富未有及此也古者言九年)
　(之蓄者計毎歲所入存十/之三爾葢約而言之也)周官大宰以九賦斂財賄
　(後之議賦斂者尤不可以輕舉也薛簡肅公為發運/使辭王文正公而公無它語但云東南民力竭矣張)
　(士遜出為江西漕使辭王文正公於政事堂公曰朝/廷𣙜利至矣張後迭更是職思公之言未嘗求錐刀)
　(之利熙寜中命徐仝相視太行煤子税額道出相臺/謁韓魏公因以事告公再三祝曰小民藉此為生若)
　(一添税與天地相終無由廢罷但言難於増税如何/因思今和買絹免役月樁錢之類欲罷不能故聖人)
　(重於作/俑也)以九式均節財用以九貢致邦國之用(楊龜/山曰)
　(理財真宰相之職葢古之制國用者量入以為出故/以九賦斂之而後以九式均節之使用財無偏重不)
　(足之處所謂均節也取之有藝用之有節然後足以/服邦國而致其用致猶致人之致使其自至也若夫)
　(王求車則非致也嘉祐中温公論理財疏曰天降菑/沴蠻夷猾夏冦賊姦宄此堯舜所不能免也即不幸)
　(有大水大旱方二三千里戎狄乗間而窺邊庶民窮/困而為盜師旅數起久未有功府庫之蓄積已竭百)
　(姓之生業巳盡陛下當此之時將以何道而救之乎/議者必以為宰相論道經邦燮理隂陽不當領錢穀)
　(之職是皆不知治體者之言昔舜舉八愷使主后土/奏庶艱食懋遷有無地平天成九功惟叙周禮冢宰)
　(以九職九賦九式九貢之法治財用唐制以宰相領/鹽鐵度支戸部國初亦以宰相都提舉三司水陸𤼵)
　(運等使走則錢穀自古及今皆宰相之職今譯經潤/文猶以宰相領之豈有食貨國之大政而謂非宰相)
　(之事乎必若倉庫空竭閭閻愁困四方之民流轉死/亡而曰我能論道經邦燮理隂陽非愚之所敢知也)
　先王所謂理財者葢均節之使取有制用有度而巳
　非若後世之掊克聚斂也(熙寧初新法方行王荆公/謂國用不足者以未得善)
　(理財者也温公曰善理財者不過頭㑹箕斂以盡民/財民窮為盜非國之福荆公日不然善理財者不加)
　(賦而上用足温公曰天下安有此理天地所生財貨/百物止有此數不在民則在官譬如雨澤夏澇則秋)
　(旱不加賦而上用足不過設法隂奪民利其害甚於/加賦此乃乗𢎞羊欺漢武帝之言太史公書之以見)
　(武帝不明爾至末年盜賊蜂起幾至於亂若武帝不/悔禍昭帝不變法則漢幾亡范太史之論畧曰孟獻)
　(子曰百乗之家不畜聚斂之臣與其有聚斂之臣寜/有盜臣此謂國不以利為利以義為利也大學曰長)
　(國家而務財用者必自小人矣小人在位必使國家/求利人君好利亦必用小人昔周厲王信任榮夷公)
　(芮良夫曰王室其將卑乎榮公好専利而不知大難/夫利百物之所生也天地之所載也而或專之其害)
　(多矣天地百物皆將取焉胡可專也所怒甚多而不/備大難以是教王其能久乎夫王人者將導利而布)
　(之上下者也使神人百物無不得其所猶曰怵惕懼/怨之來也今王好專利其可乎匹夫專利猶謂之盜)
　(王而行之其歸鮮矣榮公若用周必敗既榮公為卿/士諸侯不享王流于彘自古好利之君無不危亂興)
　(利之臣無不禍敗自桑𢎞羊已來宇文融韋堅楊慎/矜王鉷楊國忠盧把趙贊皆無善終者其故何哉壅)
　(利於國家所害者衆天下之怨歸之故禍及其身宗/族誅滅國家亦受其菑是故孟子對梁惠王問利國)
　(深言好利之禍又曰必若公劉之厚民李悝之平糴/耿壽昌之常平不為掊克上下皆濟則身享其榮後)
　(嗣蒙其慶矣吉凶禍福之效如此可不戒哉東坡曰/管仲之後不復見於齊者余讀其書大抵以魚鹽富)
　(齊爾以孔子稱其仁不救其無後利之不可與民爭/也如此吕正獻公曰小人聚斂以佐人主之欲人主)
　(不悟以為有利於國而不知其終為害也賞其納忠/而不知其大不忠也嘉其任怨而不知怨歸於上也)
　(伊川謂商功計利之人敗天下國家東坡曰白樂天/作張平叔戸部侍郎制云計能析秋毫吏畏如夏日)
　(其人必小人也竊謂凡在/上者用人皆當以此自警)易曰節以制度不傷財不
　害民若徒事簿書期㑹較其贏餘不知節以制度欲
　免乎傷財害民難矣(唐陸宣公云民者邦之本財者/民之心其心傷則其本傷其本)
　(傷則枝榦顛瘁而根柢蹶拔矣又論裴延齡奏羨餘/疏云延齡者以聚斂為長策以詭妄為嘉謀以掊克)
　(斂怨為匪躬以靖譖服讒馬盡節前歲秋首特詔延/齡繼司邦賦數月之内遽衒功能奏稱勾獲𨼆欺計)
　(錢二十萬貫請貯别庫以為羨財蕩心於上斂怨於/人務行邪諂公肆誣欺奏云左藏庫司多有失落近)
　(因檢閲使置簿書乃於糞土之中收得銀十三萬兩/其匹段雜貨百萬有餘皆是文帳脱遺並同已棄之)
　(物今所收獲即是羨餘悉合移入雜庫以供别敕支/用以在軍之物為收獲之功以常賦之財為羨餘之)
　(費曽不知王者之體天下為家國不足則取之於人/人不足乃資之於國在國為官物在人為私財何謂)
　(贏餘復須别貯是必巧詐以變移官物暴法以刻斂/私財舍此二塗其将焉取延齡既怙寵私益復放肆)
　(遂録積久逋欠妄云察獲姦賍總計緡錢八百餘萬/聽其言則利益雖大考其事則虚誕自彰或是水火)
　(漂焚或縁旱澇傷敗或因兵亂散失或遭㓂賊敚􁏼/或準法免徴或經恩合放或人戸逃逸無處追尋或)
　(綱典拘囚不免填納或没入店宅歲久摧殘或收獲/舟船年深破壞類皆如此難以殫論陛下姑欲保持)
　(曽無詰問由是蹂躪官屬傾倒貨財移東就西便為/課績取此適彼遂號羨餘愚弄朝廷有同兒戲東坡)
　(論新法書云今有人為其主牧牛羊不告其主以一/牛而易五羊一牛之失則隠而不言五羊之獲則指)
　(為勞績壊常平而言青苗之功虧商税而取均輸之/利何以異此范太史謂自古聚斂興利之臣非有生)
　(財之術皆移東於西指虚為實徒張官吏置簿書以/罔惑人主取功賞而已葢興利必用小人小人莫不)
　(為欺故其所行皆由一律/也因具載之以為世戒云)有若以謂百姓不足君孰
　與足(胡文定公紹興時政論曰夫焚林而畋非不得/獸而明年無獸竭澤而漁非不得魚而明年無)
　(魚厚賦重斂困乏不足轉而之他則無百姓誰與供/常税乎如京東西路歲入二税約七百萬課利雜收)
　(約三百萬其餘山澤之利在祖宗時捐以予民不盡/取也百姓歸戴罔有二心及李彦等取之凡西城課)
　(利及乾濼為田窮竭民力斂積無等百姓愁苦轉而/為盜今此兩路常賦不歸於王府五年矣又如荆湖)
　(南北歲入二税約四百萬課利雜收約一百萬自二/税外豈無餘利在祖宗時捐以予民不盡取也百姓)
　(歸戴罔有二心及部使者取之折變則有一折兩折/二折收糴則有均糴敷糴補糴散引則有麫引茶引)
　(鹽引受納則有一加再加倍加而猶以為未足然百/姓愁苦轉而為盜今此兩路常賦所入不歸於王府)
　(三年矣乃知百姓不足君孰與足信不誣也胡衡麓/以謂或有論當時利病於有位之前以民貧為説則)
　(應之曰民頑不奉公上之急此言一出貪虐之吏其/視赤子若仇讎怨敵然惟恐吮剥之不竭也然則國)
　(何利/也)張横浦曰一國之大有百官有司之俸有祭祀
　賓客之給儻輕費妄用則将頭㑹箕斂奪民財而民
　不勝病矣要當量入為出百官有司其俸有髙下其
　品有章程此謂有節用也至於旱乾水溢大則發九
　年之蓄小則發三年之蓄而吾無所靳焉葢以救民
　也本朝陳晉公(名恕字/仲言)號善理財嘗云出納之吝所
　當謹者起支定例此又節用之要術也(蔡君謨在三/司以能名商)
　(財利則較天下盈虚出入量力以制用必使下完而/上給其富國議曰今天下之廣四維萬里可謂大矣)
　(農田商賈茶鹽酒税銀銅金鐵之利莫不榷之可謂/察矣籠天下之利至纎至悉宜乎國家富有府藏充)
　(牣不可勝計今則毎有支費常遣使諸路僅能自給/者養兵一百二十萬自古無有也兵日益冗財物有)
　(限而支費無涯此以貧也必先用意於兵然後可言/富國之術又疏曰臣約一歲總計天下之賦不過緡)
　(錢六千餘萬而養兵之費約及五千萬是天下六分/之物五分養兵一分給郊廟之奉國家之費何得不)
　(窮民何得不困然今之兵不可暴減固當有術以銷/之又當以術精練之其説至多難以具言陛下敕大)
　(臣博求其弊漸講其術以為長久之䇿今之為政此/第一事竊謂今日之弊亦莫大於此周世宗謂侍臣)
　(曰凡兵務多今以農夫百未能養甲士一奈何朘民/膏血養此無用之物乎且健懦不分衆何所勸乃命)
　(大揀諸軍精者升之羸者去之由是征戰皆捷若夫/唐穆宗銷兵落籍者衆皆聚為盜胡衡麓以謂慕銷)
　(偃之美名不知弛張之道故也昔議者欲一兵民温/公曰古者兵出民間耕桑之所得皆以衣食治家故)
　(處則富足出則精鋭今既賦斂農之粟帛以贍正軍/又籍農民之身以為兵是一家併任二家之事也如)
　(此民之財力安得不屈豈非名與古同而實異乎楊/龜山以謂井田既不可復而欲一兵農未見其可也)
　若夫已予之復損之是奪也非節也然節用之道亦
　不可以易言不當節而節之非徒無益害又甚也楊
　龜山曰節用而不以制度則儉而或至於廢禮非所
　以為節又曰昔劉晏造船或言虚費太多晏曰論大
　計不惜小費凡事必為永久之慮當使之私用無窘
　則官物堅好異時有患吾給錢多減之過半則不能
　運矣至咸通中官司計費而給無羨餘船益脆薄易
　壊漕運遂廢此惜小費而不論大計之過也(劉晏之/論即聖)
　(人見小利則大/事不成之義)東坡亦云天下之計未嘗不成於大
　度之士而敗於寒陋之小人也國家財用大事安危
　所出不與寒陋小人謀之則可以經久不敗矣又有
　大者姑以用兵言之兵法謂兵無財士不來兵無賞
　士不徃節其可得乎唐朱泚之叛本起於涇州姚命
　言兵無所賜及犒師惟糲飯菜餤衆怒蹴而覆之遂
　作亂陷長安徳宗幸奉天李絳罷遣興元募兵以犒
　賜之薄衆遂害絳而屠其家後世慕節用之名而不
　得其道衆叛親離亡軀敗事者亦衆矣易曰苦節貞
　凶大凡節而不能通則有致凶之道焉達乎可以予
　可以無予可以取可以無取之義始可與言節用矣
　(竊謂兵刑財三者有國所不能去然差之毫釐無有/不致禍亂者用之之道學者宜盡心焉故自正名分)
　(至節用凡九條/皆為政之要)
　
　
　
　明本釋卷中
欽定四庫全書
　明本釋卷下　　　　　　　宋　劉荀　撰
立志者有為之本
　尚書周官曰戒爾卿士功崇惟志東坡謂未有志卑
　而功崇者胡衡麓謂心之所存主謂之志伊尹曰吾
　豈若使是君為堯舜之君哉吾豈若使是民為堯舜
　之民哉予天民之先覺者也予将以此道覺此民也
　思天下之民有不與被堯舜之澤者如己推而納之
　溝中(王荆公謂王逢原曰伊尹可謂愛天下也然湯/聘之猶囂囂然曰與我處畎畆之中由是以樂)
　(堯舜之道豈若彼所謂憂天下/者歟僕自枉而幸售其道哉)顔淵曰舜何人也予
　何人也有為者亦若是濂溪云志伊尹之所志學顔
　子之所學過則聖及則賢若不及則亦不失於令名
　胡文定公曰有志於學者當以聖人為則有志於天
　下者當以宰相自期降此不足道矣范文正公自少
　慨然有志於天下常曰士當先天下之憂而憂後天
　下之樂而樂石徂徠曰士之積道徳富仁義於厥身
　葢假於權位以布諸行事利於天下也豈有屑屑然
　謀於衣食者歟王沂公曰曽平生之志不在温飽(胡/文)
　(定公曰嘗愛諸葛孔明應劉先主之聘宰割山河三/分天下身都宰相手握重兵亦何求而不得何欲而)
　(不遂卻與後主言成都有桑八百株薄田十五頃子/弟衣食自有饒餘臣身在外别無調度不别治生以)
　(長尺寸若死之日不使廩有餘財以負陛下/及卒果如其言如此輩人真可謂大丈夫矣)侯師聖
　曰事君者以行道為志非為禄也然亦有時而為貧
　若專以食為事則厮役之為志也(胡衡麓論管仲之/器小哉以為不能)
　(約節肆於驕僭由器量不宏不可大受故也然則得/君專政豈有正己及物之意直欲償其富貴之願而)
　(已此與兒女子充足於輿馬服食器用之間何以異/非小器而何又云士之器大槩有三志於道徳者功)
　(名不累其心志於功名者富貴不累其心志於富貴/者苟富貴而已則亦無所不至矣孔子所謂鄙夫之)
　(心事也楊龜山謂楊仲逺云外勢利聲色不為流俗/詭譎之行於學者未足道也吾子勉之又恐其以此)
　(自足/也)易曰德薄而位尊知小而謀大力小而任重鮮
　不及矣漢上謂小人志於得而已以人之國倖僥萬
　一鮮不取禍横渠曰德未成而先以功業為事是代
　大匠斵希不傷手也邵康節詩曰慎勿輕言天下事
　伊周殊不是庸人明道亦云所見所期不可不逺且
　大然行之亦須量力有漸志大心勞力小任重恐終
　敗事又不可以不知此理也
𢎞毅者任重致逺之本
　曽子曰士不可以不𢎞毅任重而道逺伊川曰𢎞寛
　廣也毅奮發也𢎞而不毅則無規矩毅而不𢎞則隘
　陋昔王文正公局量寛厚未嘗見其怒接物若甚和
　易而當官涖事莊厲不可犯在中書有事關密院礙
　詔格冦萊公在樞府以聞上以責公不踰月密院有
　事送中書亦違舊詔吏欣然呈公公曰不可學它不
　是卻送與密院萊公曰同年甚得許大度量公任事
　久人有謗公於上者公輒引咎未嘗自辨至人有過
　雖人主盛怒可辨者辨之必得而後已富鄭公為人
　温良寛厚汎與人語若無所異同者及其臨大節正
　色慷慨莫之能屈趙宗道出公門下公守亳社宗道
　季子濟為提舉常平劾公不行新法罷使相移汝州
　後宗道卒公賻恤其家甚厚服除濟偕諸兄以送富
　公撫之甚恩濟不自安起謝罪公曰吾見故人子前
　日公事不可論也(陳述古曰大丈夫當/容人勿為人所容)韓魏公器量
　過人功葢天下位冠人臣不見其喜(伊川云别事人/都强得惟識量)
　(不可强如鄧艾位三公年七十處得甚好及因下蜀/有功便動了謝安當謝𤣥破苻堅對客圍棊報至不)
　(喜及歸折屐齒强終不得又云堯舜事業亦只如太/虛中一㸃浮雲之過日竊謂士之矜能伐善者知此)
　(亦可少/媿矣)任莫大之責蹈不測之禍身危於累卵不見
　其憂怡然有常未嘗為事物遷動平居容人過失不
　以為忤小大無所較計及朝廷事則守其所當爭至
　義理而後止毅然終不可奪嘗言在政府時極有難
　處事葢天下事無有盡如意須索索包總不然不可
　一日處矣毎遇大事即以死自處臨事若慮得是劄
　定腳做便更不移成敗則任它凡人語及其不平氣
　必動色必變辭必厲惟公不然更説到小人忘恩負
　義欲傾己處辭和氣平如道尋常事其任重致逺者
　宜矣
勇者為義之本
　中庸謂勇天下之達德子曰見義不為無勇也又曰
　勇者不懼(謝上蔡曰雖死生分内事/本無可懼中無主則懼)韓魏公謂勇可
　習胡衡麓曰養氣然後勇(詳孟子養氣/之義則得之)孟子謂舜聞
　一善言見一善行若決江河沛然莫之能禦也又語
　滕文公曰若夫成功則天也强為善而已石徂徠以
　謂時無不可為為之無不至雖獲禍咎至死而不悔
　明道亦曰職事不可以巧免劉元城曰温公當揆日
　葢知後必有反覆之禍然仁人君子如救焚拯溺何
　暇論後日事(伊川曰凡為政必立善法後人有所變/易則無可奈何雖周公亦知立法而已)
　(温公行状云公病革諄諄不復自覺如夢中語然皆/朝廷事也既没其家得遺奏八紙上之皆手札當世)
　(要務與後人姑作一二事以/塞責要譽終不更為者異矣)歐陽文忠公戒其子姪
　守官存心盡公切不可思避事至於臨難死節亦是
　汝榮事(今□門之訓多反是者亦習俗使然也大抵/食焉而怠其事先賢之所深戒或問子畏於)
　(匡設使孔子遇害顔子死之否伊川曰豈特顔子之/於孔子若二人同行遇難自可相死也又問親在則)
　(如之何曰且譬二人捕虎一人盡力須當同去用力/如執干戈衛社稷到急處便逃去言我有親是大不)
　(義當此時豈問有親但當豫前謂吾有/親不可行則止豈到臨時卻自規避也)慶厯二年契
　丹重兵壓境欲得關南十縣使來非時仁宗命擇報
　聘者時虜情不可測羣臣皆莫敢行富鄭公知制誥
　宰相舉之公即入對曰主憂臣辱臣不敢愛其死遂
　命公報聘而契丹平後坐石守道謗徙青州讒者不
　已人皆危懼㑹河北大水流民東下者六七十萬人
　公一皆招納有勸公非所以處疑弭謗禍且不測公
　傲然不顧曰吾豈以一身易此六七十萬人之命哉
　卒行之愈力韓魏公曰當仁宗之末英宗之初朝廷
　多故公臨大節處危疑茍利國家知無不為若湍水
　之赴深壑無所疑憚或諫曰公所為如是誠善萬一
　蹉跌豈惟身不自保恐家無處所殆非明哲之所尚
　也公歎曰此何言也凡為人臣者當盡力事君死生
　以之顧事之是非何如耳至於成敗天也豈可豫憂
　其不成遂輟不為哉聞者愧服前賢義當為而不顧
　害者多矣是亦度德量力自知其可以有為也語曰
　陳力就列不能者止邵康節見義吟云見善必為不
　見則已量力而動力盡而止又戒乎不量力而妄動
　亦陳力就列之義茍為不然則物我俱敗矣(歐陽文/忠公尹)
　(開封所代包孝肅公以威嚴御下名震都邑公簡易/循理不求赫赫之譽有以包公之政勵公者公曰凡)
　(人材性不一用其所長事無不舉强其所短勢必不/逮吾亦任吾所長耳竊謂在仕者欲勉上官有所立)
　(責下位有所為亦須量其人茍强其所不能亦終無/成朝廷任賢使能皆當然也此皆量力之事故附記)
　(之/)伊川曰勇一也為用不同有勇於氣者有勇於義
　者君子勇於義小人勇於氣尹和靖曰義以為上則
　為勇也大矣子曰君子有勇而無義為亂(吕與叔謂/君子雖志)
　(於善敢勇而無義必有為/亂之迹如鬻權兵諫之類)孟子曰可以死可以無死
　死傷勇(太史公有言知死必勇非死者難處死者難/也楊龜山曰以死教天下乃君子分上常事)
　(不足怪然亦須死得是張敬夫曰比干諫而死箕子/疑亦可死也而徉狂以避葢以父師之義死之則為)
　(傷勇故也胡衡麓謂孔子/皆以仁許之仁者當理也)又須明此理也
果斷者立事之本
　書周官曰惟克果斷乃罔後艱子曰由也果(謂剛毅/能任也)
　於從政乎何有邵康節詩若無剛果難成善伊川謂
　為學須是剛決果敢以進是知為學亦要乎果也(范/太)
　(史云有血氣之剛有志氣之剛始盛而終衰壮鋭而/老消此血氣之剛也其靜也正其動也健此志氣之)
　(剛也血氣之剛可得而挫也志氣之剛/不可得而挫也是故至剛不可不養也)東坡曰昔之
　為人君者患不能斷然而或斷以興亦或以衰晉武
　之平吳憲宗之征蔡苻堅之南伐宋文之北侵其為
　斷一也豈可不求其故歟非特人君當然善乎胡衡
　麓之論曰事有隠忍而濟者當斯時𨼆忍為小濟為
　大而不能忍則事必不濟謀有決斷而成者當斯時
　決斷為大所不忍為小而不能割所以不忍則謀必
　不成商之頑民餘風未殄以周家盛力分擘遷放易
　如反掌而成康能容忍之為擇師尹俟以悠久數世
　之後商周為一家必有忍乃有濟謂此類也周襄於
　鄭親燕丹於秦王戾園於江充曹髦於司馬昭袁紹
　於田别駕德宗於蕭相國失此者也齊桓於射鉤漢
　髙於故怨魏孝文於宦者唐太宗於魏徴安石於桓
　温仲達於曹爽得此者也若夫禍福成敗事将必然
　方且猶豫遲疑見幾不作貽殃召禍噬臍無及可勝
　數哉鄭莊不忍違母而成叔段之惡子太叔不忍用
　猛而滋鄭國之盜成帝不忍廢諸舅而外氏奪之苻
　堅不忍去鮮卑而慕容叛之明皇不忍除妃子幾死
　於宿衛之手肅宗不忍逆張后遂父子至死不相見
　德宗不忍生代主帥遂使唐為藩鎮所分裂梁武不
　忍遽逐朱异圍於臺城終陷趙主父之覆轍也而其
　甚者宋文帝已得邵濬謀逆之實徊徨隠度至於累
　日比将廢黜猶與徐湛之通夕議論燭未及滅而元
　凶之刄登於合殿矣霍光已知夫人顯令淳于衍毒
　殺許后之状欲自發舉竟不能決獄事既成署衍勿
　論身死未幾而霍氏之宗盡已顛覆矣夫天下大謀
　孰有加於一身之生死國家之存亡乃無大丈夫明
　斷為婦人女子之姑息一旦以生易死以存易亡而
　不得免焉彼蔽於一曲闇於大理制於私昵安於目
　前者曽不知戒可不悲哉(慶厯中上用杜祁公范文/正公富鄭公任政事滕宗)
　(諒守慶州用公使錢坐法杜公欲致重法范公則欲/薄其罪富公患是不知所決孫公之翰歎曰法者人)
　(主之操柄今富公患重罪宗諒則違范公薄其罪則/違杜公是不知有法而未嘗意在人主也此明於大)
　(理言也竊謂事當決斷而不斷與當隠忍/而不忍皆謂之無斷可也其於受害均矣)
守正者立朝之本
　子曰不能正其身如正人何孟子曰未聞枉已而正
　人者也況辱己以正天下者乎又曰枉尺直尋者以
　利言也如以利則枉尋直尺而利亦可為與枉己者
　未有能直人者也(楊龜山曰古之人寜道之不行而/不輕其去就孔孟至終不得行而)
　(死豈不欲道之行哉伊川謂較其/大小其弊為枉尺直尋之病也)伊川曰臣貴正不
　貴權(伊川曰學者未嘗知權之義於理所不可則曰/姑從權是以權為變詐之術也夫臨事之變稱)
　(輕重而處之以合於義是之謂權豈拂經之道哉邵/康節曰權所以平物之輕重聖人行權酌其輕重而)
　(行之合其宜而已故執中無權者猶為偏也吕與叔/謂執中無權雖君子所惡苟無忌惮則不若無權之)
　(為愈賈存道謂權無規矩用無常不可專言以教人/伊川又曰多權者害誠范太史謂權無難權者道之)
　(用也惟聖人能盡之又曰正者萬世之常權者一時/之用常者中人以下可以守權非體道者不能也故)
　(曰可與立未可與權賈存道名同字希徳孫泰山/之師友學者諡曰存道石徂徠為之撰行状云)又
　曰不正而合未有久而不離者或問韓非作説難而
　卒死乎説難何反也揚雄曰説難葢其所以死乎君
　子以禮動以義止合則進否則退確乎不憂其不合
　也夫説人而憂其不合則亦無所不至矣先忠肅公
　在熙寜初王荆公稱其器識擢為中書檢正繼除御
　史既對神宗問從學王安石否公對曰臣東北人少
　孤獨學不識安石也即上疏乃言新法不便司農劾
　公中懐向背有㫖分析公奏曰臣所向者義所背者
　利所向者君父所背者權臣復上疏極論時政願就
　竄逐(元祐初温公當國首薦公云公忠剛正始終不/變後公辭免中書侍郎蘇文忠公當批答不允)
　(詔云卿蹈道深逺守節純固雖不留於儻來之物而/有志於行可之仕樂告以善勇於敢為進不求當世)
　(之榮退不叛平生之樂未嘗為枉尺直尋之事此得/先世出處大致子孫能守之庶可以言無忝也矣)
　劉元城曰士大夫只㸔臨朝大節如何若大節一虧
　雖有細行不足贖也東坡立朝大節極可觀(又紹聖/中以書)
　(勉韓儀公曰當斯時尤宜以正道自處萬一丕變事/有干涉須力持之不從則奉身而退廢興有命非人)
　(力可支惟不失義乃得若/目前利害以不屑意為祝)昔衛侯言計非是而羣臣
　和者如出一口子思曰以吾觀衛所謂君不君臣不
　臣者也夫不察事之是非而悦人讚己闇莫甚焉不
　度理之所在而阿䛕求容諂莫甚焉若此不已國無
　類矣孟子謂以順為正者妾婦之道也富鄭公論奏
　左右皆小人章子厚難之王和父曰吾輩今日曰誠
　如聖諭明日曰聖學非臣所及安得不謂之小人此
　語曲盡阿諛情狀(竊謂凡事上者皆當戒此也又有/拱黙如于志寜者唐髙宗将立武)
　(后召長孫無忌褚遂良李勣于志寜決可否無忌遂/良以死爭李勣曰陛下家事何須問外人志寜黙無)
　(一言或者謂李勣逢君之惡已顯著姦人之情志寜/不言則是舞兩端以觀望焉髙宗從無忌等言則已)
　(以不言為忠從李勣言則已不言免禍志寜之罪尤/甚於勣當矣又有從其大而違其細假以示人至公)
　(欲竊天下之虚譽如唐裴樞者其罪尤不容於誅也/凡在上位者能用此觀人則君子小人亦得其槩矣)
　夫人之所以如此者不過乎患失耳(楊龜山謂謀國/乃所以謀身天)
　(下不寜而能保其/身者未之有也)殊不知得失有命了不相干所以
　先儒有小人可惜為小人之語也
得失輕者去就之本
　子曰鄙夫可與事君也與哉其未得之也患得之既
　得之患失之茍患失之無所不至矣孟子謂有官守
　者不得其職則去有言責者不得其言則去熙寜間
　新法方興温公時居獻納之位力言不便乞罷制置
　三司條例司不報㑹除樞密副使即累上疏以謂若
　臣言果是乞早賜施行果非乞罷樞密副使治臣妄
　言及違慢之罪竟不拜命(韓魏公語録云司馬君實/初除樞密副使竟辭不受)
　(時公在魏聞之亟遣人齎書與文潞公勉之云主上/倚重之厚庶幾行道道或不行然後去之可也似不)
　(須堅讓潞公以書呈君實君實云自古/被這般官爵引得壊了名節為不少矣)先忠肅公纔
　除御史歸語家人曰趣装毋為安居計未及陛對首
　上疏論亳州獄起不正小臣意在傾故相富弼以市
　進繼上疏極論新法不便遂貶衡州胡衡麓曰身體
　髮膚生而有之也志士仁人猶不求生以害仁況官
　爵非生而有之者乎(范忠宣公謂人做好官職/當如奉使借館便自無事)胡文
　定公謂浮世利名蠛蠓耳何足道哉(列子曰蠛蠓生/汚壤之上因雨)
　(而生睹陽而死上莫結反下莫孔反江公望有云爵/禄者止能砥礪頑鈍之人不能榮寵輕富貴安貧賤)
　(有道之士古人去就豈為爵/禄而已亦人君所宜知也)韓魏公有云富貴易得
　名節難保又云處去就之難者不可猛而有跡(即孔/子欲)
　(以微罪/行之義)或問於伊川為官僚而論事於其長理直而
　不見從則如之何伊川曰亦權其輕重而已事重於
　去則當去事輕於去則當止事大於爭所當爭事小
　於爭則當已此皆論事去就之法也前輩有云事有
　當死不死其詬有甚於死者後亦未必免死當去不
　去其禍有甚於去者後亦未必得安世人至此多惑
　亂失常皆不知輕重義命之分也此理非平居熟講
　臨事必不能自立不可不豫思古之人欲委質事人
　其父兄日夜先以此教之中材以下豈臨事一朝一
　夕所能至哉教之有素其心安焉所謂有所養也(或/云)
　(吕正獻/公家訓)今也不然内則父兄外則師友誘掖訓誨而
　不以全軀患失為言者幾希後人氣節少及前輩者
　良有以也大抵得失之心重者勢決不能有所立前
　輩欲嚴於出處雖飲食起居之際必致意焉范文正
　公每仕京師早晚二膳自已至婢妾皆治於家徃徃
　鐫削過為簡儉有不飽者雖晚登政府亦然補外則
　付之外厨加料幾倍無不厭飫或問其故曰人進退
　雖在已然亦未有不累於妻孥者吾欲使居中則勞
　且不足在外則逸而有餘故處吾左右者朝夕所言
　必以外為樂而無顧戀京師之意於吾亦一佐也杜
　祁公食於家惟一麪一飯而已或美其儉曰衍本一
　措大耳名位爵禄冠冕服用皆國家俸入之餘以給
　親族之貧者常恐浮食焉敢以自奉也一旦名位爵
　禄國家奪之卻為一措大又将何以自奉養耶胡文
　定公曰人須是於一切世味淡薄方好不要有富貴
　相王介甫在政事堂只喫魚羮飯因薦兩人不行下
　殿便乞去云世間何處無魚羮飯為它累輕便去住
　自在孟子謂堂髙數仞食前方丈侍妾數百人我得
　志不為也學者先須除去此等常自激昻便不到得
　墜墮先忠肅公手記云予初登第過濮州兵部郎中
　士公(名建中字熙道學/行載石徂徠集中)倅郡公事東州大儒也子見
　之甚從容士公曰汶上有何生事對曰無有士公曰
　不可君有兒女當思所以養之君今得科第官則有
　事事則有法官守豈可以常保一不以理去亦復狼
　狽矣又有大者常見仕者既老而眷眷於禄當去不
　去或當官見義不敢為以避禍患自中人已下則然
　豈人情皆願悦詬恥哉多出於退無地也使回顧有
　所歸無妻孥寒餓之累其心當綽綽焉進退輕矣進
　退無所累則臨大利害必有可觀者如君固不可量
　然此不可不知予初得第方就仕思其言不入也其
　後閲世故見其言至為可信知前輩思慮深議論有
　根本也(杜祁公告賈直孺初登第之語大意亦同邵/康節云處失在得之先則得亦不喜處得在)
　(失之先則失難處矣皆先哲用力之方今故具載之/也  案此篇錯誤甚多獻公家訓四字錯入大字内)
　(倅郡倅字誤入小註内今也不然一段誤接士公下/衍本一措大一段誤接有所養也下今推尋文義俱)
　(為改/正)
辭順理直者論事之本
　子曰賜也亦有惡乎曰惡訐以為直者(案此下原註/明道之意四)
　(字有/缺文)伊川曰自古能諫於君者未有不因其所明者
　易太子是其蔽也四皓者髙祖素知其賢而重之此
　其不蔽之明也故因其所明而及其事則悟之如反
　手(又云事君須體納約自牖之意人君有過以理開/諭之既不肯聽當救正於此終不能回卻須求人)
　(君開明處如漢髙祖欲廢太子叔孫通言嫡庶根本/彼皆知之既不肯聽矣縱使能言無以易此惟張良)
　(知四皓素為髙祖所敬招之使事太子髙祖知人心/歸太子乃無廢立意伊川易傳取之者善其智而能)
　(諫以明納約之意温公通鑑去之者為後世慮/逺矣去取之意則初不相悖也學者又當黙識)楊龜
　山曰君子之事君其説不可惟利之從茍惟利之從
　則人君所見者利而已彼有軋吾謀者其説又利於
　我吾説必見屈矣故不若談道理道理既明人自不
　能勝也(竊觀前輩論事或以道理或以利害無所必/者察主識之奚若審事勢之如何而必以悟)
　(上之義也胡衡麓論/幾諫直諫之義亦然)劉元城曰人臣進言於君度其
　能為即言之若太迫蹙關閉或一旦決裂其禍必大
　不若平日雍容以諷之使無太甚可也先忠肅公奏
　議曰嘗以謂欲言政府之事者譬如治湍暴之水可
　以循理而漸導之不可以隄防激鬬而發其怒不惟
　難以成功亦為患滋大故臣自就職以來竊慕君子
　之中道以其言直而不違於理辭順而不屈其志不
　敢悻然如淺丈夫以一言一事輕決去就致聖朝數
　逐去言事者而無所禆補思以上全國體而下亦庶
　幾能久其職業而成功名韓魏公曰善諫者無諷也
　無顯也主於諷者必優柔微婉廣引譬諭冀吾説之
　可行而不知事不明辨則忽而不聽也主於顯者必
　暴揚激訐恐以危亡謂吾言之能動而不知論或過
　當則怒而不信也茍不以理勝為主難矣哉惟言之
　重非面折廷爭之難葢知體得宜為難當顧體酌冝
　主於理勝而以至誠将之若知時之不可行而徒為
　髙論以賣直取名罪不容誅矣(敢言之患多失在此/劉元城謂人臣之事)
　(君也既自知己之所為又須知君之所能若不知而/直前未有不受禍敗也范太史謂君不知其臣臣不)
　(量其君而欲成天下之務未之閒也即禮云事君量/而后入之義張敬夫云責難陳善非在己者先盡其)
　(道而能之乎在已有未至而獨以望於君難矣此亦/推廣孟氏以正己為先之説詳責難之義葢勉其君)
　(行先王之道而已非止以事功言也若夫智小責之/以謀大力小責之以任重可乎彼齊宣王欲以一服)
　(八固孟子之/所深闢也)公在政府人有自陳不中理者從容諭
　以不可之理而已未嘗峻折之也明道謂凡為人言
　者理勝則事明氣忿則招怫嘗赴朝堂議事荆公厲
　色以待明道徐曰天下之事非一家之私議願公平
　氣以聽(竊謂論事要亦當如是也韓魏公别録慶厯/中范文正公同在西府上前爭事議論各異)
　(及下殿各不失和氣如未嘗爭葢其心主於事可行/而已不為己也  案議論下本係缺文今據宋史補)
　(入/)或問人於議論多欲直己無含容之氣是氣不平
　否伊川曰固是氣不平亦是量狹人量隨識長亦有
　人識髙而量不長者是識實未至也(吕居仁云當官/之法直道為先)
　(其有未可一向直前或直前反敗大事須用吕惠穆/公稱停之法此非特小官然也為天下國家亦當知)
　(之又如監司郡守嚴刻過當者須平心定氣與之委/曲詳盡使之相從而後已如未肯從再當如此詳之)
　(其不聽者少矣吕惠穆公每事之來必稱停輕重令/得所而後已事經公處者人情事理無不允當劉元)
　(城極言稱停二字最吾輩當今/所冝致力不可不詳熟思講也)
時者出處語黙之本
　君子之道或出或處或黙或語要在不失其時是乃
　時止則止時行則行時然後言之義也時也者當其
　可而已矣其可仕也孔子有見行可之仕(趙岐云季/桓子秉魯)
　(之政孔子仕魯冀/可得因而行道也)有際可之仕(際接也衛靈公遇孔/子以禮故亦仕之)
　子曰天下有道丘不與易也(言天下有道則無事於/變易故避世長徃之士)
　(聖人有/所不取)而三月無君則皇皇如也其可去也齊景公
　欲待孔子以季孟之間曰吾老矣不能用也孔子行
　齊歸女樂季桓子受之三日不朝孔子行衛靈公與
　孔子游仰視蜚鴈意不在孔子孔子行而未嘗有三
　年淹於一國故孟子曰可以仕則仕可以止則止可
　以久則久可以速則速孔子也孔子聖之時者也(邵/康)
　(節謂孟子得易之用伊川謂得易之用者莫如孟子/又謂由孟子可以得易於此可以黙識矣伊川曰易)
　(者變易也隨時/變易以從道也)濓溪曰可止可仕古人無所必束髮
　為學将有以設施可澤於斯人者必不得已止未晚
　也劉元城曰仕宦豈是不好事但㸔行已如何耳若
　仕宦有益於社稷生靈其勝獨善一身多矣孟子謂
　仕非為貧也而有時乎為貧(横渠釋簡兮之詩曰簡/畧也無所難也甚則不)
　(恭焉賢者仕禄非迫於饑寒不恭莫甚焉簡兮雖刺/時君不用然為仕者不能無太簡之譏胡衡麓謂君)
　(子陽陽乃有樂只之/諷非純以為當然也)為貧者辭尊居卑辭富居貧(張/横)
　(渠曰士君子仕宦為貧則當居米鹽筦庫之職以無/媿於心為道則當堯舜君民太平一世可也曷可妄)
　(據卿相/之位乎)惡乎冝乎抱關擊柝(監門/職也)孔子嘗為委吏矣
　曰㑹計當而已矣(主委積倉/庚之吏也)嘗為乗田矣曰牛羊茁
　壯長而已矣(苑囿之吏掌六畜之芻牧者或問聖人/為貧而仕者否伊川曰孔子為乗田委)
　(吏是也因言近時有人以此相勉某答/云待饑餓不能出門戸時當别相度)古之人未嘗
　不欲仕也惡不由其道爾(伊川曰古好貧賤而惡富/貴是反人情也所以異於)
　(人者以安義命焉爾蘇老泉有云凡士之不近人情/者鮮不為大姦慝豎刁易牙開方是也又可以此觀)
　(人矣老泉名洵字明允自號老泉歐陽文忠公謂其/學究六經百家之説以考質古今治亂成敗聖賢窮)
　(達出處之際得其精粹涵蓄充溢下筆頃刻數千言/其縱横上下出入馳驟必造於深微而後止來京師)
　(一時後生學者皆尊其賢學其文以為師法張文定/公云僕領益郡得先生所著權書衡論以書先之於)
　(歐陽永叔一見大稱歎目為荀卿子獻其書於朝自/是名動天下士爭傳誦其文時文為之一變韓魏公)
　(嘗與論天下事亦以為賈誼不能過也治平三年卒/今西蜀文學之盛自先生父子倡之世謂之蜀學)
　語黙以時者何子曰可與言而不與言失人不可與
　言而與之言失言韓退之云汝非其師不請而教誰
　云不欺蘇東坡云未信而諫聖人不與交淺言深君
　子所戒孟子謂位卑而言髙罪也楊龜山言黙戒云
　未可言而言與可言而不言皆足以取禍(温公曰鐘/鼓叩之然)
　(後鳴人不以為異若不叩自鳴人孰不謂妖耶不可/以言而言猶不叩自鳴也可以言而不言猶叩之而)
　(不鳴也亦為/廢鐘鼓矣)胡衡麓曰不在其位而謀其政猶司馬
　而論司冦得失是侵官也(王沂公自登朝厯掖垣内/署每謂王文正公必語及)
　(闕政公辭以不在其位不敢預聞及當可言之位論/事侃侃然  案此下原本有衆皆二字及楊龜山論)
　(侵官數/句缺文)既去而未去所掌是犯分也(東坡守維揚某/以書諫曰君子)
　(之於事以為居位而不言則不可去位而言則又不/可其言之者義也其不可言者亦義也前為潁川言)
　(之可也今為揚守而預潁事其亦可乎豈亦嘗言之/而不置耶此取勝之道也苟不公言而私請之又不)
　(如己也天下之事行之不中理使人不平者豈此一/事豈能盡爭之耶爭之豈能盡如人意耶徒使呫呫)
　(者以為多事爾下案此注/東坡守維揚句  有缺文)未用而論任用之事是干
　進也(楊龜山云古之君子自重其身常若不得已而/後進賈誼身非宰相而汲汲自進其説葢亦不)
　(自重矣在我者不重故人聽之也輕出為王傅其論/國事猶曰陛下曽不與如臣者議之則是欲嬰撫在)
　(庭之臣而出其上/也豈不召禍歟)既不在其位乃不待問而告焉非
　有利心欲間人以昌己者不為也(又曰既在其位當/朝夕以思見美必)
　(順見惡必强見賢必薦見不肖必逐見治理必具見/亂萌必除隨職而舉乃又不能惟拱手黙黙聽它人)
　(所為或不敢不為上奏如孔光或恭遜取媚如胡廣/或斂袵無所可否如關播或書名給唯諾如陳希烈)
　(而國家休戚己不與知皆不忠之大者又云范太史/謂君子立人之朝有官守者不失其職有言責者不)
　(隠其言君從之亦諫君不從亦諫諫而不入則去之/臣之義也其懐禄畏罪而不言則曰君不能從此孟)
　(子所謂賊/其君者也)昔温公在從列力言新法不報㑹除副樞
　公雖懇辭猶論不已奏曰臣若已受樞密副使之告
　即不敢更言職外之事今未拜命猶是侍從之臣於
　朝廷闕失無所不可言者韓魏公罷相判永興軍入
　辭時二府方議邉事未決乞召公同議既對即奏曰
　臣前日備員政府自當參議今日藩臣唯奉行朝廷
　命令耳決不敢預聞遂罷議新法初下公判大名府
　曰某老臣也義不敢黙及不聽曉官屬亟奉行曰某
　一郡守也其敢不如令(横渠謂范巽之曰在朝則持/國論居外則奉詔令初行新)
　(法仕宦四方者皆欲投劾而歸或有以書問邵康節/答曰正賢者所當盡力之時新法固嚴能寛一分則)
　(民受一分之賜矣/投劾而去何益)歐陽文忠公為河北都漕陛辭上
　面諭有所欲言言之公曰諫官得風聞言事外官越
　職為言罪也胡文定公在後省繳駁吏部侍郎馮澥
　論劉珏疏云侍從臣寮雖當獻納至於彈擊官邪必
　歸風憲各有分守不可侵紊夫庖人雖不治庖尸祝
　不越尊俎而代之而澥遽越職此路一開臣恐立於
　朝廷者各以好惡爭相攻擊脅持傾陷滋長怨讎非
　所以靖朝綱明分守又因蘇昞上書有曰張横渠聲
　動關中蘇季明從之最久以其文釐為十七篇自謂
　最知大㫖及後來坐上書邪黨卻是未知横渠昔横
　渠有詩云葵藿野心雖萬里不無忠戀向清朝夫豈
　不欲道行於世在館半年即去後十年復召之不半
　年又去只為道不合也季明越職上書得罪甚重必
　亦有非所宜言者矣(文定公之論以戒乎位卑言髙/思出其位者而人君求賢之路)
　(則不可不廣也温公奏疏云上古諌爭無官自公卿/大夫至於庶人百工商旅矇瞍芻蕘無有不得言者)
　(以達下情而察國政也若署官而守之非其官者皆/不得言則下情壅而不通如是則國家雖有迫切之)
　(憂行道之人皆知之而在上者莫得閒此其為害不/亦深乎唐明皇出奔不四十里而已無食有父老郭)
　(從謹進言曰先王務延訪忠良以廣聰明宋璟為相/數進直言天下賴之而安頃來廷臣以言為諱闕門)
　(之外陛下皆不得知草野之臣知有今日久矣但九/重嚴邃無路上達事不至此則何由得睹陛下之面)
　(而訴之乎上曰此朕不明悔之無及慰而遣之君天/下者可不監哉或問楊龜山以匹夫一日而見天子)
　(天子問焉盡所懐而陳之則必有窒礙者量不盡則/為不忠如何曰事亦須量深淺孔子曰信而後諫未)
　(信則以為謗己也易之恒曰浚恒凶此恒之物也故/當以漸而不可浚浚則凶矣假如問人臣之忠邪其)
　(親信者誰歟遽與之辨别是非則有失身之悔君子/於此但不可以忠為邪以邪為忠語言之間固不無)
　(委曲也至於論理則不然如梁惠王問孟子何以利/吾國則當言何必曰利齊宣王問卿不同則當以正)
　(對葢不直則/道不見故也)或問胡衡麓陳成子弑簡公孔子去位
　猶告於哀公請討之何也衡麓曰列國大夫聞國大
　政於君君臣臣之義豈為去位而可廢也故孔子雖
　已告老至於鄰有弑逆天下大變人理所不容則執
　之者無罪殺之者無禁況從大夫之後乎又曰道有
　常變言非一端茍不知聖神無方之傳是膠柱而調
　瑟也(靖康改元邊事大起楊龜山奏疏云陛下即位/之初國家多事之際凡在臣子苟有見開咸冝)
　(自竭葢明/是理者也)明道有云若合開口時如荆軻樊於期要
　它頭也須開口此皆聖賢出處語黙之模轍也
義者辭受取予之本
　中庸謂義者冝也古之人辭受取予初無定體止㸔
　義之所在故孟子有可以取可以無取可以予可以
　無予之訓(伊川曰朋友之饋是可取也然已自可足/是不可取也纔取之便傷亷也可以予然)
　(卻以不予若予之時財或不贍卻於/合當予者無可予之此所以傷惠)子華使於齊冉
　子為其母請粟子曰與之釡請益曰與之庾冉子與
　之粟五秉(一釡容六斗四升一庾容十六斗/一秉為十有六斛五秉八十斛也)子曰赤
　之適齊也乗肥馬衣輕裘吾聞之也君子周急不繼
　富原思為之宰與之粟九百辭子曰毋以與爾鄰里
　鄉黨乎知此則可以與可以無與之義得矣(温公答/劉䝉丐)
　(錢書畧曰足下以親之無以養兄之無以葬弟妹嫂/姪之無以恤策馬裁書千里渡河指某以為歸且曰)
　(以鬻一下婢之資五十萬畀之足以周事何足下不/相知之深也某居京師已十年囊儲舊物皆竭安所)
　(取五十萬以佐從者之蔬糲乎夫君子雖樂施予亦/必已有餘然後能及之人就其有餘亦當先親而後)
　(疏先舊而後新某得侍足下纔周歲得見不過四三/而遽以五十萬奉之其餘親戚故舊不可勝數将何)
　(以待之乎家居食不敢常以肉衣不敢純以帛何敢/以五十萬市一婢乎足下又欲使某取之於它人是)
　(尤不可之大者微生髙乞醯於鄰人以應求者孔子/以為不直況已不能施而欲乞於人以為己惠豈不)
　(害於/恕乎)孟子於齊王餽兼金一百而不受於宋餽七十
　鎰而受於薛餽五十鎰而受(兼金好金也價倍於/常者二十兩為鎰)而
　陳臻謂前日之不受是則今日之受非也今日之受
　是則前日之不受非也孟子以為皆是也當在宋也
　予将有逺行行者必以贐辭曰餽贐予何為不受當
　在薛也予有戒心辭曰聞戒故為兵餽之予何為不
　受(趙岐云時孟子有/戒備不虞之事)若於齊則未有處也無處而餽
　之是貨之也焉有君子而可以貨取乎(謂以貨財取/我欲使我懐)
　(惠/也)知此則可以取可以無取之義得矣(昔魯國之法/贖人於諸侯)
　(者皆取金于府子貢贖人辭而不取孔子聞之曰賜/失之矣今魯國富者寡而貧者衆贖人受金則為不)
　(廉其何以相贖乎自今以後魯人不復贖於諸侯矣/或有義不當受而衆受之則如之何文中子謂同不)
　(害正異不傷物内不失真外不殊俗劉元城謂無為/皦皦之迹以致怨忌斯言盡之矣尹和靖嘗書通語)
　(於座右云昔杜祁公嘗謂門生曰作官第一清畏無/求人知苟欲人知同列不慎者衆必将譖己為上者)
　(又不加明察適足取禍耳但優游於其間黙而行之/無媿於心可也元城又謂唐充之為善欲人之見知)
　(故不免自異以致禍患非明哲保身之謂張横渠語/學者云持守廉潔此士大夫之常事其上更有事在)
　(葢恐人矜/已自滿也)楊龜山曰君子於辭受取予之際茍非其
　義一介不以與諸人茍以其道舜受堯之天下不以
　為泰而士或以嗇與為吝以寡取為廉者皆不知此
　也
知止者保身之本
　易曰亢龍有悔亢之為言也知進而不知退知存而
　不知亡知得而不知喪朱漢上曰亢者處極而不知
　反者也萬物之理進必有退存必有亡得必有喪亢
　知一而不知二故道窮而致災荀子曰物禁太盛言
　物極則衰理之常也蘇黄門云日中則移月滿則虧
　四時之運成功者去天地尚然況於人乎陳希夷(名/摶)
　(字圗南亳州真源人賜號希夷先生門人种放叙其/學明皇王帝覇之道太宗嘗問在昔堯舜之為天下)
　(今可致否對曰堯舜土階三尺茅茨不翦其跡/似不可及然能以清靜為治即今之堯舜也)云優
　好之所勿久戀得志之處勿再徃(昔人有云翠鵠犀/象其處世非不逺)
　(死也而所以死者惑於餌也蘇秦智伯之智非不足/以避辱逺死也而所以死者惑於貪利不止也胡文)
　(定公語楊訓曰人家切不要事足意得常有些不足/處便好人家纔事足意得便有不恰好事出亦體消)
　(長之理/言也)又謂种明逸(放/字)曰名者古今之美器造物者
　深忌之天地間無完名子名将起必有物敗可戒之
　後果然邵康節詩云大得卻須防大失多憂元只為
　多求又云既有非常樂須防不測憂昔范蠡滅吳報
　會稽之恥句踐以霸蠡謂成功之下不可久處大名
　之下難以久居遂乗舟浮海而不返張良報讎强秦
　天下震動後為帝者師良謂此布衣之極願棄人間
　事欲從赤松子游至學導引辟穀而不食疏廣謂受
　曰知足不辱知止不殆功遂身退天之道也今宦成
　名立如此不去懼有後悔即日父子俱移病去皆達
　是理也(竊謂平時叨居其位以苟富貴危亂将至則/奉身而退盜取知止之名得乎吕伯恭云保)
　(身乃己事豈為治亂而増損哉身體髮膚受之父母/不敢毁傷本非末節也至於偷生徇私養小失大如)
　(是而全身逺害/則君子賤之耳)楊龜山曰髙皇帝既平天下於功臣
　尤多忌刻蕭何為宰輔至出私財以助軍費買田宅
　以自汚僅能免死甚至械繫之猶不知引去豈工於
　為天下而拙於謀身耶暗於功成身退之義貪冒榮
　寵惴惴焉如持重寳惟恐一跌然而幾踣者亦屢矣
　以何之賢而猶不免是惜夫(杜正獻公謂君臣間能/全始終難石林葉少藴)
　(謂白樂天與楊虞卿為姻家而不累於虞卿與元稹/牛僧孺厚善而不黨於元稹僧孺為裴晉公所愛重)
　(而不因晉公以進李文饒素所不樂而不為文饒所/深害推其所由惟不汲汲於進取其志在於退是以)
　(能安於去就愛憎之/際每裕然有餘也)漢上又曰人固有知進退存亡
　者矣其道詭於聖人則未必得其正與天地不相似
　又曰聖人知進退存亡不失其正則德合隂陽與天
　地同流而無不通矣
安義命者處困之本
　富貴貧賤死生禍福得失毁譽孟子謂莫之為而為
　者天也莫之致而至者命也(吾儒則以非人之所能/為而為者然後歸之天)
　(非人力所致而至者然後歸之/命此與術家占算之説不同)豈容智力可以僥求
　倖免哉(胡衡麓謂不知/命者輒尚智力)君子處困(或待我以横逆或/為人所輕侮之類)
　(皆處/困也)當思其所致之由孟子所謂必自反也則動心
　忍性増益其所不能范太史謂凡人處憂患則發其
　智遇窮困則激其心古之聖賢以此成其德行所以
　邵康節詩有珍重至人嘗有語落便宜是得便宜之
　句(此陳希夷語也胡文定公進中興策云聖賢不畏/艱難齊桓晉文霸心生於莒狄楚人敗於柏舉昭)
　(王奔随舟師敗於終纍陵師敗於繁陽楚國大惕而/令尹子西顧曰乃今可為矣於是遷郢於鄀改紀其)
　(政楚遂以安舜發於深山文王興於羑里聖人作易/於困卦則曰困亨者困窮而致亨也於震卦則曰震)
　(亨者因震恐而致亨也聖/賢所以不畏艱難者以此)伊川曰君子當困窮之時
　盡其防慮之道而不能免則命也(如孔子遭桓魋将/要而殺之微服過)
　(宋之時又以見聖人道/並行而不相悖處也)當推致其命以遂其志知命
　之當然也則窮塞禍患不以動其心行吾義而已茍
　不知命則恐懼於險難隕穫於窮厄所守亡矣又曰
　君子處難守正不知其它也守正而難不解則命也
　遇難而自放邪濫雖使茍免亦惡德也知義者不為
　(又云賢者惟知義而命己在/其中中人已下方以命處義)又曰處屯難而有致亨
　之道其惟貞固乎然能守正不變者鮮矣(人之於患/難只有一)
　(箇處置盡人謀之後卻須泰然處之有人遇一事則/心心念念不肯舍畢竟何益若不會處置了放下便)
　(是無義/無命也)蘇東坡曰人不知命者常求其所不可得避
　其所不可免(公謫嶺外與程正甫書云覩近事已絶/北歸之望然甚安之譬如元是惠州秀)
　(才累舉不第有何不可又與參寥書云瘴癘病人北/方何嘗不病是病皆死得人何必瘴氣京師國醫手)
　(裏死人尤多鄒忠公元符間論事謫嶺外與故人田/名晝承君泣别承君曰使志完隠黙官京師遇寒疾)
　(不汗五日死矣豈獨嶺海之外能死/人哉忠公歎息曰君子贈我厚矣)昔劉元城紹聖
　中竄嶺外一日所厚來垂涕言曰屬聞朝廷遣使入
　郡将不利於公請早自裁無辱公從容告之曰知君
　至情而某罪大謫輕若朝廷不貸甘心東市之誅使
　國家明正典刑誅一而勸百助時政之萬一安世之
　志也何至效匹夫匹婦自經於溝瀆哉卒不為動胡
　衡麓曰凡人履險蹈難徃徃詭計以茍免徼倖以圗
　全必曰命若是也其可逃乎當是時處之在我矣若
　陳蔡之際匡人之厄縲紲之中孔父仇牧荀息之事
　一有遷心變志終不能與命相違徒為不義士所以
　見危必當自致其命也又曰其然也不能使之不然
　其不然也不能使之必然其未然也則不可力變其
　然夫是之謂天命葢不易之理得其所以然之理則
　我為主矣又曰元聖必得其位至仲尼則窮為旅人
　大德必得其壽至顔回則三十而夭舜能孝親而不
　能必瞽之不杖己也能友弟而不能必象之不将殺
　己也湯文聖矣而不能免夏臺羑里之厄比干箕子
　忠矣而不能免剖心囚奴之禍孔子豈嘗有憾於武
　叔而當朝肆毁豈嘗失色於桓魋而縱兵為冦凡如
　是類聖人猶不免惟盡其在我者爾邵康節謂聖人
　不能使人無謗能處謗者也有詩云受疑始見周公
　旦經厄方明孔仲尼又詩云禍如許免人皆諂福若
　待求天可量又云繫自我者可以力行繫自人者難
　以力爭又云聖智不能無蹇剝賢才方善處哀榮皆
　至言也謝上蔡謂信得命便飬得氣不折挫(胡文定/曰謝顯)
　(道少年便信命嘗見伊川伊川問徃京師應舉否答/以不願去親庭止就上蔡伊川喜之伊川有云人多)
　(説某不教人習舉業而望及第是責天理而不修人/事但舉業既可以及第即已若便去上面盡力求必)
　(得之道是惑也邵伯温失解康節示之詩云干求須/黽勉得失是尋常外物不可必其言味甚長劉元城)
　(曰應舉須是文章及第不由事業大要謂得之不得/有命不當以得喪之念累于心故伊川舉進士廷試)
　(報罷遂不復試孫泰山/三黜於禮部則退休焉)唐李泌曰天命它人皆可以
　言之惟君相不可言葢君相所以造命也若言則禮
　樂刑政皆無所用矣紂曰我生不有命在天此商之
　所以亡也(劉元城曰聖人有所謂知命有所謂言命/但聖人知而不言若知而言之是教天下)
　(後世不修人事一本於命/其禍有不可勝言者矣)孫泰山謂善為國者先人
　事而後天意(梁況之云不信己之所為而歸之天意/不可也梁師事孫泰山門人姜潛至之)
　伊川亦曰聖賢於亂世雖知道之将廢不忍坐視而
　不救也必區區致力未極之間强此之衰艱彼之進
　圗其暫安兾其引久茍得為之孔孟之所屑為也王
　允之於漢謝安之於晉亦庶矣(又云國祚長短自有/命斁人君何用汲汲)
　(求治禹稷過門不入非不知饑溺而死者自有命又/卻救之如此其急須思量到道並行而不相悖處可)
　(也/)又曰賢不肖之在人治亂之在國不可歸之命(關/子)
　(明曰象生有定數吉凶有前期/變而能通則治亂有可易之理)又須知此義也(自立/志至)
　(安義命凡十一條/皆莅事行已之要)
　　此其大畧也天下之事殊塗而同歸在乎以類推
　　之(今逐條所舉/亦綱領而已)因紀聖賢言行於逐條之下明非
　　愚敢臆説也若諸儒之論意義同而載者似重複
　　姑以見所造或有淺深其趨未始不同(或疑條端/多而叙載)
　　(繁者要在深/考此書之意)後學尊其所聞是也過之者稍異乎
　　師説則互相詆誚幾成黨與甚至毁訾先哲識者
　　有憂之(胡文定公語徐時動云學道先除去人我/敬之不加喜侮之不加怒山谷云好學之)
　　(士常患人我之/念最難調伏)其流葢自熙豐而來(范忠宣公論/王荆公止因)
　　(喜同惡異遂至黒白不分蘇東坡謂介甫之文未/必不善也患於好使人同己自孔子不能使人同)
　　(王氏安能以其學同天下胡衡麓謂當時學士大/夫意向稍殊乎王氏則擯斥隨之必如是説始堪)
　　(仕進百唱千和率天下出一私户不亦甚乎竊謂/學者亦可以監矣謝上蔡洛學也論語解中如臨)
　　(川諸説一言之善亦不廢而/取之豈有意欲救其弊歟)噫聖人何常師之有
　　三人行必有我師焉主善而已宜乎氣象之廣大
　　也(胡衡麓謂吾夫子樂取諸人以為善博學而無/常師於老𣆀則問以禮於郯子則問以官名於)
　　(師襄則問以琴於之宋則得坤乾於之杞則得夏/時於南人則善巫醫之言於西方則録車甲之矜)
　　(凡人寸長片善靡不資焉則何事之不知何理之/不明何道之不得固天縱之将聖又多學而無常)
　　(師所以集/大成也)邵康節既受學於李挺之又游淮海之
　　濱涉於濟汶達於梁宋茍有達者必諮訪以道無
　　常師焉(康節謂學者之患在於好惡先成乎心而/挾其私智以求於道則蔽於所好而不得)
　　(其真故求至於四方萬里之逺天地隂陽屈伸消/長之變無所不考而必折衷於聖人已上見先生)
　　(行状諡議揚子雲謂衆言淆亂則折諸聖在則人/亡則書苟折衷於一家之説未能無偏此未學之)
　　(弊也汪聖錫謂世之學者徃徃假聖人之説以廣/已造大曰我能通天下之志我能成天下之務我)
　　(能不疾而速不行而至髙自標置欺眩愚俗若是/者非特穿窬之盜而已又或守前人章句訓詁之)
　　(傳雖隠之於心而或疑槩之以聖人之道而或不/合不敢有加焉曰吾師之説則然二者之説固有)
　　(差矣其於非其所自得則/均也汪公受學於張横浦)伊川每見人言前輩之
　　短則曰汝輩且取它長處是皆一道也(王述有云/人非堯舜)
　　(何得每事盡善胡衡麓論子貢貨殖云凡聖門諸/子皆不可以一言之差一行之過斷其終身竊謂)
　　(後進於先/哲亦當然)楊龜山語吕居仁云夫學者以孔孟為
　　師學而不求孔孟之言抑末矣(諸儒語録皆及門/之士雜記一時之)
　　(言惜乎不一經老先生訂正葢其中有早年暮年/之説有告初學成德之語而初無倫次或因事感)
　　(發有所指之言或随人氣稟有扶偏之訓而間闕/本末或論隂陽變化性命之理或辯釋老幽明死)
　　(生之説錯綜其間初學未有所主而驟觀之多失/其下學之序未免為坐談之資苟非明師親友有)
　　(以正之烏能免其弊哉昔伊川嘗戒學者勿編集/語録云聽得轉動或脱亡一兩字便大别又語其)
　　(門人尹和靖曰若不得於某之心所記者徒彼意/耳和靖曰伊川平生用意惟在易傳求先生之學)
　　(者觀此足矣語録之類出於學者所記所見有淺/深則所記有工拙葢未能無失也龜山祭游定夫)
　　(文亦云嗟吾先生微言未泯而學者所記多失其/真胡文定公屢請龜山是正程子語録終不開下)
　　(筆文定公亦卒莫敢措一辭二先生尚難之後學/欲輕議可乎或有取語録以釋經者嘗疑以問汪)
　　(公聖錫但舉和靖語/以見答因附記於此)
若夫統論道之大本曰中而已
　子曰誰能出不由戸何莫由斯道也邵康節曰道無
　聲無形不可得而見故假道路之道而為名人之有
　行必由乎道(謝上蔡辯老子先道而後德之説云自/然不可易底便喚做道體在我身上便)
　(喚做德有知覺識痛癢便喚做仁運用處皆當便喚/做義大都只是一事又曰道之得名以其人由之而)
　(不可離也近在父子夫婦之間視聽食息之際果可/以離人乎自二端起或搥提仁義或絶滅倫類然後)
　(人始疑道為虚無寂寞矣濓溪曰天以陽生萬物生/仁也伊川曰惻隠之心人之生道也竊謂言仁親切)
　(莫如二先生始悟先儒或以愛以元以寛以公恕以/知覺言仁者亦生之屬也戕賊天性暴殄天物則為)
　(不仁矣醫家目草木實之穰曰仁以其有/生道焉楊龜山謂論語言仁皆仁之方也)伊川曰中
　即道也中之為義自無過不及而立名又曰喜怒哀
　樂未發謂之中言寂然不動者也吕與叔謂情之未
　動元無過不及又曰後世稱善治天下者無出乎堯
　舜禹豈執中而用之無不中節乎無過無不及民有
　不知世有不治者乎聖人之治天下猶不越乎執中
　則治身之要舍是可乎自中而發無不中節莫非順
　性命之理而已(胡衡麓謂情不/違理者性之正)楊龜山謂堯咨舜舜
　命禹三聖相授惟執中而已或問君子時中莫是隨
　時否伊川曰是也中字最難識須是黙識心通且試
　言一㕔則中央為中言一家則㕔中非中推此類可
　見矣且如初寒時則薄裘可矣盛寒則薄裘不可在
　盛寒而用初寒之裘非中也更如三過其門而不入
　在禹稷之世為中若居陋巷則不中矣居於陋巷在
　顔子之世為中若過門不入則非中矣龜山因取扇
　子以稱之曰以長短觀之則彼為中以輕重等之則
　此為中善用中者惟等其輕重無過不及而已(張敬/夫云)
　(論其統體中則一而已分而萬殊而萬殊之中各有/中焉朱元晦謂中無定體随時而在惟可與權者知)
　(之葢皆推/廣上説也)劉元城曰處事須權輕重務合道理毋使
　偏重是之謂中吕氏又曰小人見君子之時中惟變
　所適而不知當其可也而欲肆其姦心濟其私欲或
　言不必信行不必果則曰惟義所在而已然實未嘗
　知義所在猖狂妄行不謹先王之治以欺惑流俗此
　小人之亂德先王之必誅也(胡衡麓曰道有常有變/常止乎正變適於中變)
　(而不正斯亂矣范太史曰經者道之常君子治國平/天下反其常道而已常道者堯舜之道仁義是也伊)
　(川云庸只是常乃定理也天下不易之理也是經也/孟子只言反經中正其間横渠云學未至而好語變)
　(者必知其終有患葢變不可輕議若驟然語變則知/操術已不正胡文定公曰君子守其常聖人盡其變)
　(又謂春秋變例非聖人莫能裁蘇東坡曰公山弗擾/佛肸之召南子之見皆非常道惟孔子則可故曰聖)
　(達節謝上蔡論佛肸召子欲徃云聖人涉世如善游/不避深淵使不善没者效之豈不殆乎因悟東學與)
　(温公之學語常而罕及變其㫖微矣子所雅言詩書/執禮之意也或議温公學有未至處大槩指此類而)
　(言觀諸用又不然在仁宗朝極論國匱理財為急以/為食貨國之大政宰相之職當領在神宗朝力爭富)
　(國興利為非以謂宰相當以道佐人主不/當領制置三司條例謂公昧於時中可乎)竊謂道無
　適而非中一有偏倚乖戾隨應萬物失其所由矣如
　四時之過不及則物災氣血之過不及則身病故人
　事之過不及則害生政事之過不及則亂作萬化萬
　事莫不皆然悉由乎不中節也伊川謂事事物物皆
　有自然之中朱漢上謂中乃自然之理非人能為之
　也學者又豈只訓釋一中字而止乎要須用而能中
　節斯可矣(温公謂韓持國曰某所以不好佛老者正/謂其不得中道借使有人真能心如死灰)
　(形如槁木及有物歘然來感之未免出/應之則其喜怒哀樂未必皆能中節也)中節者當其
　理而已非理明義精無人欲之私焉烏能至是哉(胡/衡)
　(麓曰中之難執也自堯舜禹儆戒以相授非至精至/一窮極道心不足以得之而世儒多易其言唐楊嗣)
　(復所謂事貴得中者譬之盜跖欲殺十人而/勸之曰盍殺五人可爾以是為中不亦悖乎)伊川謂
　楊墨本學仁義但所學稍偏故其流遂至於無父無
　君可不審歟大抵修身齊家治國平天下未有偏倚
　而能立不和而能行者先大夫謂三百八十四爻其
　用不出乎時中劉絢問讀春秋以何道為準伊川曰
　其中庸乎楊龜山謂書五十九篇一言以蔽之曰中
　而已至哉中乎誠天下之大本也故繫之篇終焉
　　常病初學從事於末而昧乎本鮮克有成作明本
　　書諸座右以自警云本末初無二致明乎一貫之
　　理尚何先後云哉然初學不先知其本則末必紊
　　明本葢有不得已而作也非敢語成德而淑諸人
　　姑以自訓遺之子孫若同志之士亦所不隠也(吾/子)
　　(孫讀經史之外茍能翫味是書窮則以之修身達/則以之從政庶逃乎虚誕之譏腐儒之誚矣若以)
　　(類書觀之/非予志也)至於先儒接人之端學者進德之門治
　　道為政之要涖事行己之方至王霸之别釋老之
　　辨諸學之源末學之弊大畧粗見(末學之弊昔胡/文定公論程氏)
　　(學疏今朱元晦中庸集解叙葢言其畧矣大槩驚/髙逺事空妙喜同而惡異好名而尚言談體而遺)
　　(用語變而厭常析學問政事為兩途離修身治國/為二道殊非聖賢誨人之本㫖此風寖長其弊将)
　　(有不可勝言者吾子孫勿襲其軌可也横渠謂以/道學政術為二事此政自古之可憂者胡衡麓曰)
　　(父子君臣之倫禮樂刑政之具以至取予之介交/際之言加帚於箕之儀奉席如橋之習無非性與)
　　(天道也謂此非性與天道則人所以行乎父子君/臣禮樂刑政者是皆智巧偽設土苴粃糠之迹而)
　　(性與天道茫昧杳冥無預乎人事此豈五經所載/孔孟所教耶劉元城語馬永卿曰有暇可㸔條貫)
　　(不獨可以治人亦可以保身余嘗以審於衡麓答/云本朝憲章在仕者不知則為吏所欺矣雖條法)
　　(先儒亦不令人廢者葢窮理之一事耳明道事迹/云堯舜三代帝王之治所以博厚悠逺上下與天)
　　(地同流者先生固以黙而識之至於興造禮樂制/度文為下至行師用兵戰陣之法無所不講皆造)
　　(其極外夷狄情状山川道路險易邊鄙方戍城寨/斥堠控帶之要靡不究知其吏事操決文法簿書)
　　(又皆精密詳練竊謂學者/能師法焉庶可成通儒矣)子註盡其詳者亦有不
　　得已焉爾(昔趙元考與温公論著述之體當以正/文舉其要子註盡其詳又温公與范太)
　　(史論長編云寜失於繁無失於略況是書将欲曉/初學歟書中所紀聖賢言行悉以意義為序初無)
　　(先後之别或有意義同而詳略異或/意雖不屬而義難略者具載子註云)
　
　明本釋卷下
