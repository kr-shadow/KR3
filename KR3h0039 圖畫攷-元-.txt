#+TITLE: 圖畫攷-元-
#+DATE: 2016-06-11 12:23:24
#+SOURCE: github.com/kanripo/KR3h0039 master f93bf8ea                
進圗畫攷序
臣聞古者伏羲氏之王天下也則河圖以畫八
卦羲皇蒼頡觀鳥迹物象以成字而圖書出焉
而二者同體未分也其後畫衣冠以懸魏闕使
民不犯畫山龍華䖝藻米扵衣使民知上下之
衣冠畫魑魅恠物鑄之鼎而識之使民入山林
不逢不若三歲一遣使者巡行四方以同其書
之文而圗之始分各備其制矣此皆聖帝明王
治天下大經大法而不可忽也至若圗形以求
腎則殷之髙宗也圗功臣扵雲䑓麒麟凌烟之
閣則漢之光宣唐之太宗也籀斯之篆程蔡之
隸以及鍾王等書皆精造極詣之妙而時君功
徳所頼以傳之萬丗而不磨者也太宗英明文
武扵是事者猶所注意而其臣之能又皆足以
附記自見故唐世書畫之至今稱焉雖曰一藝
之微其實至道之所寓君臣之間又相假此以
存勸戒故君賜以周公負成王之圗而寄屬輔
之意明臣進君以心正筆正之説而端本清源
之義著古今所傳為用斯大不可誣也欽惟
聖朝道邁千古藝文盛作髙出漢唐特設博士
以鑒書畵而謬庸龎雜之説無所容其間
萬機之暇㳺神餋性以賛緝熙之學而成無為
之化蓋有取扵斯也臣不揣愚陋昔備藝文生
嘗著法書攷今復博采傳記芟緐摭要撰為圗
畫攷一通凡七卷繕冩装潢謹上進聞(臣)不勝
惶懼激切屏營之至(臣)盛熙明謹序
　圗畫攷目録
　　卷之一
　　　　叙古
　　　　　　述原
　　　　　　興廢
　　　　　　規鑒
　　　　　　圗名
　　　　　　師傳
　　卷之二
　　工用
　　筆法
　　氣韻
　　設色
　　模搨
　卷之三
　紀藝
　　佛道
　　人物
　　傳真
　　宫室
　卷之四
　紀藝
　　山水
　卷之五
　紀藝
　　竹木
　　花鳥
　　蔬果
　　龍魚
　　畜獸
　卷之六
　名譜
　　上古
　　中古
　　近古
　卷之七
　　鑒藏
　　辨謬
　　品價
　　印記
　　裝禙
　　藏玩
圗畫攷卷之一
　　叙古
　　　　述原
爾雅云畫形也廣雅云畫類也説文云畫畛也
象田畛畔所以畫也釋名云畫挂也
名畫記云古先聖王受命膺籙則有龜字效靈
龍圗呈寳自庖犧氏發於滎河中典籍圗畫萌
矣軒轅氏得扵温洛中史皇蒼頡狀焉奎有芒
角下主辭章頡有四目仰觀垂象因儷鳥龜之
迹遂定書字之形是時書畫同體而未分象制
肇創而猶畧無以傳其意故有書無以見其形
故有畫天地聖人之意也按字之六體内有鳥
書在幡信上書端象鳥首者畫之流也
顔光祿云圗載之意有三一曰圗理卦象是也
二曰圗識字學是也三曰圗形繪畫是也又周
官教國子以六書其三曰象形則畫之意也
見聞志云黃帝製有章數皆畫本也伏羲畫八
卦當為畫字今之古文禽魚皆有象形之體即
畫之法也
　　　　興廢
名畫記云漢武創置秘閣以聚圗書漢明雅好
丹青别開畫室又創鴻都學以集奇藝及董卓
之亂山陽西遷圗畫縑帛軍人皆取為帷囊所
收而西七十餘乗遇雨道艱半皆遺棄魏晉故
多藏蓄胡冦入洛一時焚燒宋齊梁陳之君雅
有好尚晉遭劉曜多所毁散桓玄性貪好奇天
下法書名畫必使歸已及玄簒逆晉府真迹玄
盡得之玄敗宋髙祖先使臧喜入宫載焉南齊
髙帝科其尤精者不以逺近為次但以優劣為
差自陸探微至范惟賢四十二人為四十二等
二十七帙三百四十八卷政餘披玩梁武帝尤
加寳異仍更搜葺元帝尤喜丹青珍奇充仭内
府侯景之亂太子綱數夢秦皇更欲焚天下書
既而圖書數百函果為景所焚也及景平所有
畫皆載入江陵為西魏将于謹所䧟元帝将降
乃聚名畫法書及典籍二十四萬卷焚之于謹
等於煨燼中收其書畫四千餘軸歸長安陳天
嘉中陳主肆意搜求所得不少隋平陳命裴矩
髙頻收得八百餘卷隋帝扵東京觀文殿後𧺫
二臺東曰妙楷藏自古法書西曰寳蹟收自古
名畫煬帝東幸揚州盡将持隨駕中道舡覆太
半淪棄煬帝崩宇文化及得之及至聊城為竇
建徳所取留東都者為王世充所取唐武徳五
年尅平僭逆擒二偽主兩都秘藏命司農少卿
宋遵貴載之以船泝河将致京經砥柱忽遭漂
没所存十無一二(唐初内庫只/有三百卷)太宗更扵人間
購求歸之如雲故内府圗書謂之大備或進獻
得官或搜訪獲賞又畜積之家自號圗書之府
天后朝使工人鋭意模寫内府圗書一加裝背
真者多歸張易之易之誅後為薛稷所得薛没
後為𡵨王範所得後皆歸天府禄山之亂耗散
頗多肅宗不甚保持頒之貴戚貴戚不好鬻扵
不肖之手遂又多歸好事之家徳宗艱難之後
又經失散甚可痛也自古兵火亟焚江波屢漂
時君不尚失墜彌多彦遠自髙祖博古多藝窮
精蓄奇至憲宗時張氏書畫盡獻内府
　　　　䂓鑒
陸士衡云丹青之興比雅頌之述作美大業之
馨香宣物莫大扵言存形莫善扵畫曹植云觀
畫者見三皇五帝莫不仰戴見三季異主莫不
悲惋見簒臣賊子莫不切齒見髙節妙士莫不
忘食見忠臣死難莫不抗節見放臣逐子莫不
歎息見淫夫妬婦莫不側目見令妃順后莫不
嘉貴
米元章云古人畫圗無非勸戒今人撰明皇幸
興慶圗無非奢麗吴王避暑圗重樓平閣徒動
人侈心
畫譜云李公麟作畫贈人往往著勸戒扵其間
與君平賣卜諭人以禍福使之為善同意
　　　　圗名
張彦逺云古之秘畫珍圗名隨意立固多散逸
人間不得見之今粗舉其要凡九十有七也
　　龍魚河圗　六甲隠形圗
　　五帝鉤命訣圗　孝經雌雄圗
　　遁甲開山圗　甘泉宫圗
　　漢麟閣圗　鴻都門圗
　　西王母益地圗　南都賦圗
　　雲漢圗　黄帝明堂圗
　　五嶽真形圗　韓詩圗
　　論語圗
　　蚩尤王子兵法營陣圗
　　魯般攻戰器械圗　伍員水戰圗
　　吴孫子兵法雲氣圗
　　五星八卦二十八宿圗
　　十二星宫圗　日月交㑹九道圗
　　分野璿璣圗　望氣圗
　　河圗　詩緯圗
　　春秋圗　孝經䜟圗
　　浸譚泥圗
　　八卦八風十二時二十八宿音律圗
　　周公成壞吉㐫圗　妖恠圗
　　相宅園地圗　黄帝樊薛許氏相圗
　　隂陽宅相圗　馬像圗
　　三王相鷹圗　療馬百病圗
　　老子黄庭圗　大蒐神芝圗
　　黄帝昇龍圗　山海經圗
　　大史公漢書圗　大荒經圗
　　河圗括地象圗　天地郊社圗
　　諸鹵簿圗　搜神記圗
　　百國人圗　地形圗
　　地形方丈圗　明帝大學圗
　　列仙傳圗　古聖賢帝王圗
　　古瑞應圗　魏帝所撰雜畫圗
　　魏順應圗　大駕鹵簿圗
　　孫子八陣圗　大一三宫用兵成圗
　　渾天宣夜圗　日月交㑹圗
　　章賢十二時雲雨氣圗
　　十二屬神圗　神農本草例圗
　　周禮圗　周室王城宗廟圗
　　江圗
　　吳孫子牝牡八變陣圗
　　黄石公五星圗　玄圗
　　占雲氣圗　二十八宿分野圗
　　風角五音圗　三禮圗
　　爾雅圗　忠孝圗
　　漢明畫室圗　益州學堂圗
　　魯廟孔子弟子圗　傳國璽圗
　洛陽宫圗　區宇圗
　職貢圗　中天竺國圗
　祥瑞圗　符瑞圗
　白澤圗　古今藝術圗
　靈秀本草圗　易狀圗
　靈命本圗　辯靈命圗
見聞志云古之祕畫珍圗名隨意立典範則有
春秋毛詩論語孝經爾雅等圗
其次則有講學圗　孔子問禮圗　明堂朝㑹
　圗　封禪圗　雪宫圗
觀徳則有帝舜娥皇女英圗　夏禹治水圗
　列女仁智圗　勲賢圗
忠鯁則有辛毗引𥚑圗　陳元達鎖諫圗　朱
　雲折檻圗
髙節則有祖二疏圗　木雁圗　屈原漁父圗
　巢由洗耳圗
壯氣則有卞荘刺虎圗　師子擊象圗　漢武
　射蛟圗
寫景則有輕舟迅邁圗　穆天子宴瑶池圗
　金谷園圗　雪霽望五老峯圗
靡麗則有南朝貴戚圗　丁貴人彈曲項琵琶
　圗　楊妃架雪衣女亂雙陸局圗
風俗則有剡中溪谷村墟圗　永嘉屋邑圗
　長安車馬人物圗　堯民鼔腹圗
以上畫圗雖不能盡見其實迹前人載之甚詳
但愛其佳名聊取一二録之
　　　　師傳
名畫記云若不知師資傳授則未可議乎畫晉
明帝師扵王廙衛協師扵曹不興顧愷之張墨
荀朂師扵衛協史道碩王微師扵荀朂衛協戴
逵師扵范宣逵子㪍㪍弟顒師扵父宋陸探微
師扵顧愷之探微子綏弘肅并師扵父顧寳光
袁倩師扵陸倩子質師扵父顧駿之師扵張墨
張則師扵吳暕吳暕師扵江僧寳劉胤祖師扵
晉明帝胤祖弟紹祖子璞並師扵胤祖南齊姚
曇度子釋惠覺師扵父蘧道敏師扵章繼伯道
敏甥僧珍師扵道敏沈標師扵謝赫周曇硏師
於曹仲達毛惠逺師扵顧惠遠梁袁昻師扵謝
張鄭張憎繇子善果儒童並師扵父觧倩師扵
聶松蘧道敏焦寳願師扵張謝江僧寳師扵袁
陸及戴田僧亮師扵董展曹仲逹師扵袁隋鄭
法士師於張法士弟法輪子徳文並師於法士
孫尚子師於顧陸張鄭陳善見師於楊鄭李雅
師於張僧繇王仲舒師扵孫尚子又云各有師
資遞相倣效或自開户牗或未及或過之似類
之間精粗有别田僧亮楊子華楊契丹鄭法士
董伯仁展子虔孫子䖍閻立徳閻立本並祖述
顧陸僧繇所言勝者以觸類皆能而就中有所
偏勝
圗畫攷卷之二
　　工用
　　　　筆法
名畫記云顧愷之之跡緊劲聨綿循環超忽調
格逸易風趨電疾意存筆先畫盡意在所以全
神氣也晋張芝草書一筆而成氣脉通連隔行
不斷惟王子敬深明其旨故謂之一筆書其後
陸探微亦作一筆畫連綿不斷精利潤媚新奇
妙絶名髙宋代時無等倫張僧繇黙曳斫拂依
衛夫人茟陣圗一㸃一畫别是一巧鈎㦸利劍
森森然吳道玄古今獨歩前不見顧陸後不見
來者授筆法扵張旭故知書畫用筆同矣張號
書顛吴為畫聖神假天造英靈不窮衆皆宻扵
盼際我則離披其㸃畫衆皆謹於象佀我則脱
落其凡俗彎弧挺刃植柱構梁不假界筆直尺
虬鬚雲鬢數尺飛動毛根出肉力健有餘當有
口訣人莫得知數仭之畫或自臂𧺫或從足先
巨壯詭恠膚脉連結過於僧繇矣
吴曹筆法見佛道内
顧陸之神不可見其盼際所謂筆迹周宻也張
吴妙筆纔一二像已應焉離披㸃畫時見缺落
此雖筆不周而意周也若知畫有疎宻二體方
可議畫
見聞志云凡畫氣韻本乎逰心神采生於用筆
用筆之難斷可識矣陸探微能一筆畫者乃是
自始及終筆有朝揖連綿相屬氣脉不斷所以
意存筆先筆周意内畫盡意在像應神全夫内
自足然後神閒意定神閒意定則思不竭而筆
不困也昔宋元君将畫圗衆史皆至受揖而立
紙筆和墨外者半有一史後至者儃儃然不趨
受揖不立因之舍公使人視之則解衣􁅦礴
君曰可矣是真畫者也又畫有三病皆繫扵用
筆一曰版二曰刻三曰結版者腕弱筆癡全虧
取與物状平褊不能圜渾也刻者運筆中疑心
手相戾勾畫之際妄生圭角也結者欲行不行
當散不散似物凝碍不能流暢也(大抵氣韻髙/茟畫壯財愈)
(玩愈姸其或格凡毫懦初觀/縱可采久之還復意怠矣)
米元章云王防字元䂓家二天王皆吳之入神
畫行筆磊落揮霍如蓴菜條圎潤折算方圎凹
凸装色如新
又云江南周文矩士女面一如昉衣紋作戰筆
此蓋布文也周昉筆秀潤匀細
郭熙云筆跡不渾成謂之疎疎則無真意墨色
不滋潤謂之枯枯則無生意
　　　　氣韻
謝赫云畫有六法一曰氣韻生動云云詳見前
張彦遠云古之畫或遺其形似而尚其骨氣以
形似之外求其畫此難可與俗人道也今之畫
縱得其形佀而氣韻不生以氣韻求其畫則形
似在其間矣上古之畫跡簡意淡而雅正顧陸
之流是也近代之畫煥爛而求備今人之畫錯
亂而無旨衆工之迹是也夫象物必在扵形佀
形似須全其骨氣骨氣形似皆本扵立意而歸
乎用筆故工畫者多善書然則古之嬪擘纖而
胷束古之馬喙尖而腹細古之䑓閣竦峙古之
服􁂣容曳故古畫非獨變態有奇意也抑亦物
象殊也至扵䑓閣樹石車輿噐物無生動之可
擬無氣韻之可侔直要位置向背而已顧愷之
曰畫人最難次山水次狗馬其䑓閣一定器耳
差易為也斯言得之至扵鬼神人物有生動之
可狀須神韻而後全若氣韻不周空陳形似筆
力未遒空善賦彩謂非妙也故韓子曰狗馬難
鬼神易狗馬乃凡俗所見鬼神乃詭恠之狀斯
言得之至扵經營位置則畫之總要自顧陸以
降畫跡鮮存難悉詳之唯觀吳道玄之跡可謂
六法俱全萬象畢盡神人假手窮極造化所以
氣韻雄壯㡬不容扵縑素筆跡磊落遂恣意扵
牆壁其細畫又甚稠宻此神異也
　　　　設色
名畫記云夫隂陽陶烝萬象錯布玄化無言神
工獨運草木敷榮不待丹碌之采雲雪飃颺不
待鉛粉而白山不待空青而翠鳳不待五色而
綷是故運墨而五色具謂之得意意在五色則
物象乖矣夫畫物特忌形貌采章歴歴俱足甚
謹甚細而外露巧宻所以不患不巧而患扵巧
既知其巧亦何必巧此非不巧也若不識其巧
是真不巧也
夫工欲善其事必先利其器齊紈吳綀氷素霧
綃精潤宻緻機杼之妙也武陵水井之丹磨嵳
之沙越嶲之空青蔚之曽青武昌之扁青(上品/石緑)
蜀郡之鉛華(黄/丹)南海之蟻􁨙(赤膠也造/粉胭脂)吴中之
鰾膠東阿之牛膠(采章之/用也)漆姑汁練煎並為重
采欝而用之(古畫並用漆姑汁若煉煎謂/之欝色扵緑色上重用之)
　　　　模搨
顧愷之有模搨妙法宣紙用法䗶之以備摹搨
好畫古者模法十得七八不失神采筆蹤亦有
御府搨本謂之官搨唐内庫翰林集賢秘閣搨
冩不輟承平之際此道甚行有非常好本搨得
之者所宜寳之既可希其真蹤又得留為証驗
傳搨模寫乃畫家末事然今人麁善寫見得其
圗畫攷卷之三
　　紀藝
　　　　佛道
北齊曹仲達者本曹國人最推工畫梵像是為
曹吳(謂唐吴/道子也)吴之筆其勢圜轉而衣服飄舉曹
之筆其體稠疊而衣服緊窄故後輩曰吴帶當
風曹衣出水又按蜀僧仁顯廣畫新集言曹曰
昔笁乾康僧㑹者初入吴設像行道時曹不興
見西國佛畫儀範寫之故天下盛傳曹也又云
吴者𧺫扵宋之吳暕之作故號吴也且謝赫云
不興之跡代不復見惟秘閣一龍頭而已觀其
風骨擅名不虚吳暕之説聲微蹟曖世不復傳
至如仲達見北齊之朝距唐不逺道子顯開元
之後繪像仍存証近代之師承合當時之體範
况唐室以上未立曹吳豈顯釋寡要之談亂愛
賔不刋之論推時驗迹無愧斯言也(雕塑鑄像/亦本曹吳)
　　　　人物
見聞志云畫人物者必分貴賤氣貌朝代衣冠
釋門則有善巧方便之顔道像必具脩真度世
之範帝皇當崇上聖天日之表外夷應得慕華
欽順之情儒賢即見忠信禮義之風武士固多
勇悍英烈之貌隱逸俄識肥遁髙世之節貴戚
盖尚紛華侈靡之容帝釋須明威福嚴重之儀
鬼神乃作醜䰩馳趡之狀士女宜賦秀色婑媠
之態田家自有醇甿朴野之真恭驁愉惨又在
其間矣畫衣紋林石用筆全類扵書畫衣紋有
重大而條暢者有縝細而勁健者勾綽縱掣理
無妄下以狀髙側深斜卷摺飄舉之勢
宣和譜云周昉婦女多為豐厚態度意穠態遠
又云李伯時工人物能分别狀貌使人望而知
其廊館䑓閣山林草野閭閻臧獲䑓輿皂隸至
扵動作態度屈伸俯仰小大美惡與夫東西南
北人才分㸃畫尊卑貴賤咸有區别非若世俗
畫工渾為一律貴賤姸醜止以肥紅瘦黒分之
大抵以立意為先緣􁂣次之也
　　　　傳真(即子儀寫/婿真事)
能寫正面容者惟牟谷
衣冠　自古衣冠之制荐有變更指事繪形必
分時代衮冕法服三禮備存物狀實繁難可得
而載也漢魏以前始戴幅巾晉宋之世方用羃
䍦後周以三尺皂絹向後幞髮名折上巾通謂
之幞頭武帝裁成四脚隋朝惟貴臣服進徳至
則天朝以絲葛為幞頭巾子以賜百官開元間
始易以羅又别賜供奉官及内官員郎宫様巾
子至唐末方用漆紗裹之乃今幞頭也三代之
際皆衣襕衫秦始皇時以紫緋緑袍為三等品
服庶人以白國語云𫀆者朝也古公卿上服也
至周武帝時下加襴唐髙宗朝給五品以上隨
身魚又敕品官紫服金玉帶深淺緋服並金帶
深淺緑服並銀帶庶人服黄銅鐵帶一品以下
文官帶手巾筭袋刀子礪石武官亦然睿宗朝
制武官五品以上帶七事跕蹀(佩刀刀子磨石/契苾真􁊆厥針)
(筒大石/袋也)開元初復罷之晉處士馮翼衣布大袖
周縁以皂下加襴前繫二長帶随唐朝野服之
謂之馮翼之衣今呼為直裰(禮記孔子衣/逢掖之衣)又梁
志有袴褶以從戎事三代以前人皆跣足三代
以後始服木屐伊尹以草為之名曰履秦時用
絲革靴本胡服趙靈王好之制有司衣袍者宜
穿皂靴唐代宗令宫人侍左右者穿紅錦靿靴
凡在經營所冥詳辨
米芾云蜀范瓊畫梁武帝白冠衣褐晉尚白宋
齊梁陳習見不同各以所尚色皆白帽顧愷之
畫維摩猶白首周木德冕皆尚青仲尼曰吾殷
人也生于宋故服章甫之冠此殷制殷水徳故
尚玄玄端章甫皆黒色也封二王後各行其正
朔服其文物也漢火徳用赤幘舜土徳尚黄故
服黄冠宜觸類而長之乃不凡
唐人軟裹盖禮樂闕則士習賤服以不違俗為
美余初惑之耆舊言唐𥘉士子皆頂鹿皮冠弁
遺制也更無頭巾掠子必帶箆所以裹帽則必
用箆子約髮入幞頭巾子中其後有絲絹作掠
子掠𧺫髪頂帽岀入不敢使尊者見又其後方
用紫羅為無頂頭巾謂之額子猶不敢習庶人
頭巾其後舉人始以紫紗羅為長頂頭巾稍作
幅巾逍遥巾額子則為不敬衣用裹肚勒帛則
為是近又以半臂軍服披甲上不帶者謂之背
子以為重禮無則為無禮不知今之士服大帶
拖紳乃為禮不帶左袵皆夷服漢制從者巾與
殷母追同今頭巾若不作頂而四帶兩小者在
髪而差大者垂則此制也徐州之民去巾下必
有鹿楮皮冠此古俗所著良足美也又唐初畫
舉人必鹿皮冠縫掖大袖黄衣短至膝長白裳
也蕭翼御史至越見辯才云著黄衣大袖如山
東舉子用證未軟裹曰襴也李太白像鹿皮冠
大袖黄袍服亦奇制也
　　　　宫室
張彦逺云吳道子畫植柱構梁不假界筆直尺
郭若虚云畫屋木者折筭無虧筆畫匀壯深逺
透空一去百斜如隋唐五代以前洎郭忠恕王
士元之流畫樓閣多見四角其斗栱逐鋪作為
之向背分明不失繩墨今之畫者多用直尺一
就界畫分成斗栱筆跡䌓雜無壯麗閒雅之意
又云設或有未識漢殿吴殿梁柱斗栱义手替
木熟柱駞峯方莖額道抱間昻頭琥珀枋龜頭
虎坐飛簷撲水膞風化廢垂魚惹草當鈎曲脊
之類憑何以畫屋木也畫者尚未能精究況觀
者乎
圗畫攷卷之四
　　紀藝
　　　　山水(附樹石)
張彦遠云魏晉以降名跡在人間者皆見之矣
其畫山水則群峰之勢若鈿飾犀􁆽或水不容
泛或人大扵山率皆附以樹石映帶其地列植
之狀則若伸臂布指詳古人之意􁑖在顯其所
長而不守於俗變也唐初二閆擅美匠學楊展
精意宫觀漸變所附尚猶狀石則務於雕透如
氷澌斧刃繪樹則刷脉鏤葉多栖梧菀栁功倍
愈拙不勝其色吳道玄者天付勁毫幼抱神奥
往往於佛寺畫壁縱以恠石崩灘若可捫酌又
於蜀道寫貎山水由是山水之變始扵吴成於
二李樹石之狀玅於韋鶠窮於張通通能用紫
毫秃鋒以掌摸色中遺巧􁂣外若渾成又若王
右丞之重深楊僕射之奇贍朱審之濃秀王宰
之巧宻劉商之取象其餘作者非一皆不過之
若後有侯莫陳厦沙門道芬精緻稠沓皆一時
之秀也
郭若虚云林木有樛枝挺榦屈節皴皮紐裂多
端分敷萬狀作怒龍驚虺之勢聳凌雲翳日之
姿宜須崖岸豐隆方稱􁅦根老壯也畫山石者
多作礬頭亦為陵面落筆便見堅重之性皴淡
則生窊凸之形每留素以成雲或借地而為雪
其破墨之功尤為難也
米元章云李成山水秀潤不凡松木勁挺枝葉
欝然有隂荆楚小木無冗筆不作龍蛇鬼神之
狀今世所收大圗猶如顔栁書藥牌形貌似爾
無自然皆凡俗林木怒張松榦枯瘦多節小木
如柴無生意成身為光祿丞子孫皆顯宦非凡
工所比
董源平淡天真多唐無此品在畢宏上近世神
品格髙無與比也峯巒出没雲霧顯晦不装巧
趣皆得天真嵐色欝蒼枝榦勁挺咸有生意溪
橋漁浦洲渚掩映一片江南景也
闗仝人物俗石木出扵畢宏有枝無榦
張友正家收古柏一株枝枝如龍蛇糾結甚異
石亦皺澀不凡題爲韋侯所作
江南陳常以飛白筆作樹石有清逸意
董源峯頂不工絶澗危徑幽扃多真意
荆浩善爲雲中山頂四面峻厚
訣云畫山水貴乎石光而潤水淡而明泉石分
乎髙下山水辨乎逺近野逕縈紆雲烟出没千
里江山盡歸木不竹木則貴勢傲烟霞氣凌霜
雪恠節林列而直幹森空虬枝蟠屈倒纒龜蛇
偃蓋低欹
畢宏作松石落筆縱横皆變易前法不為物滯
枝得生意為多蓋畫家謂畫松當如夜义臂鸛
鵲啄而深拗淺凸又所以為石焉而宏一切變
通
郭熙云春山澹冶而如笑夏山蒼翠而如滴秋
山明凈而如粧冬山惨淡而如睡大山堂堂為
衆山之主長松亭亭為衆木之表
又論曰於幽處使可居於平處使可行天造地
設處使可驚嶄絶奇險處使可畏此真善畵者
也
圗畫攷卷之五
　　紀藝
　　　　竹木
訣云近世喜畫枯木及竹然枯木須作霜髙脱
葉之狀不可作枯死木也竹須是作竹葉今往
往似栁葉
米芾云唐人作著色竹比他竹大粗也唐有蕭
悦畫竹深得竹之生意
郭熙云學畫竹者取一枝竹月夜照其影於素
壁上則竹之形出矣
蘇子瞻作墨竹從地一直𧺫至頂余問何不逐
節分曰竹生時何嘗逐節生運思清拔出於文
同與可自謂與文拈一瓣香以墨深為面淡為
背自與可始也作成林竹尤精子瞻作枯木枝
幹虬屈無端石皺硬亦恠恠奇奇如其胸中􁅦
欝也
　　　　花鳥
見聞志云花果草木自有四時景候隂陽向背
笋條老嫩苞萼後先
又云黄家富貴徐熙野逸不惟各志有異蓋亦
耳目所習得之扵心而應之扵手也何故知其
然黄筌父子給事内宫多寫禁籞珍禽瑞鳥奇
花恠石今世傳桃花鷹鶻純白雉兎金盆鵓鴿
孔雀龜鶴之類是也又翎毛骨氣尚豐滿而天
水分色徐熙江南處士志節髙邁放達不覊多
狀江湖所有汀花野草水鳥囦魚今世傳鳬雁
鷺鷥蒲藻鰕魚叢艷折枝園蔬藥苗之類是也
又翎毛骨貴輕秀而天水通色(大抵江南之藝/骨氣多不及蜀)
(人而瀟/洒過之)二者春蘭秋菊各擅重名下筆成珍揮
毫可範復有居寀兄居寳徐熙之孫曰崇嗣曰
崇矩蜀有刁處士光胤劉賛滕昌祐夏侯延祐
李懐衮江南有唐希雅希雅之孫曰中祚曰宿
及解處中輩都下有李符李吉之等及後來名
手間出企望徐生與二黄繇山水之有正經(黄/筌)
(之師曰刁處士闗/仝之師荆浩也)
畫翎毛者必須知識諸禽形體名件自嘴喙口
　　　　蔬果(草蟲附)
宣和畫譜云蔬果扵寫生最為難工論者以謂
郊外之蔬易工扵水濵之蔬水濵之蔬又易工
扵園畦之蔬墜地之果易工扵折枝之果折枝
之果又易工扵林間之果若草蟲者凡見諸詩
人之比興陳有顧野王五代有唐垓宋有郭元
方釋居寧
　　　　龍魚
見聞志云畫龍者析出三停分成九似(自首至/膊膊至)
(腰腰至尾爲三停鹿角駝頭鬼眼蜃腹/蛇項魚鱗鷹爪虎掌牛耳謂之九似也)窮㳺泳
蜿蜒之妙得蟠回昇降之宜仍要騣鬛肘毛筆
畫壯快直自肉中生出爲佳也
畫魚者多作庖中几上物乏乘風破浪之勢五
代袁㠖以魚蠏馳譽若崔白徐皐輩無涵泳噞
喁之態使人但垂涎耳
劉寀畫魚深得戯廣浮深相忘於江湖之意盖
畫者以鬐鱗刺分明則非水中矣安得有涵泳
自然之勢若在水中則無由顯露
　　　　畜獸
郭若虚云畫畜獸者全要停分向背筋力精神
肉分肥圎毛骨隠𧺫仍分諸物所禀動止之性
(四足惟兎掌底/有毛謂之建毛)
晉武帝得八駿圗穆王時畫黄素上為之腐敗
而骨氣宛在歴代以為國寳貞觀中傳模扵世
一曰渠黄二曰山子三曰盜驪四曰緑耳五曰
赤驥六曰　驑七曰踰輪八曰白􁖛
唐開元天寳世尚輕肥三花飾馬剪鬃為三辮
韓幹畫三花御馬張萱畫虢國出行圗亦有三
花馬
畫譜云畫史狀牛馬而得名者爲多至虎豹鹿
豕獐兎取其原野荒寒跳梁奔逸不覊之状以
寄筆間豪邁之氣若乃犬羊猫狸又其近人之
物最爲難工花間竹外舞裀綉幄得其不爲揺
尾乞憐之態馬則晉有史道碩唐有韓幹曹霸
牛則唐有戴嵩與其弟戴嶧五代及宋有朱羲
輩犬則唐有趙博文五代有張及之宋有趙令
松羊則五代有羅塞翁虎則唐有李漸宋有趙
邈齡貓則五代有李靄之宋有王凝何尊師
又云士人多善畫馬者以馬之取譬駑驥遲疾
隠顯遇否如士之㳺世
胡瓌用畫駞馬鬃尾人衣毛毳以狼毫縛筆疏
渲之取其纎健也
圗畫攷卷之六
　　名譜
　　　　　上古
軒轅　史皇
周　封膜
齊　敬君
秦　烈裔
前漢　毛延壽　陳敞　鎦白
　　　　龔寛　陽望　樊育
後漢　趙𡵨　劉褒　蔡邕
　　　　　　　張衡　劉旦　楊魯
魏　曹髦　楊修　桓範
　　　　　　　徐邈
吴　曹不興　吴王趙夫人
蜀　諸葛亮(子瞻)
　　　　　　　　　中古
晉　明帝　荀朂　張墨
　　　　　　　衛協　王廙　王羲之
　　　　　王獻之　謝稚　夏侯瞻
　　　　嵇康　温嶠　謝岩
　　　　曹龍　丁逺　楊恵
　　　　　江思逺　康昕　顧愷之
　　　　　史道碩　王𪷟　戴逵(子/顒)
宋　陸探微(二子綏/弘肅)顧寳光
　　　　　宗炳　王微　謝莊
　　　　　史敬文　史藝　劉斌
　　　　　尹長生　顧駿之　袁倩
　　　　康允之　顧景秀　吴暕
　　　　張則　劉胤祖(弟紹祖/子璞)
　　　　蔡斌　濮万年　濮道興
　　　　史粲　朱僧辨　禇靈石
　　　　范惟賢
南齊　宗測　劉係宗　姚曇度(子釋/恵覺)
　　　　蘧道敏(甥沙門/僧珍)章繼伯
　　　　范懐珍　鍾宗之　王奴
　　　　　王殿　戴蜀　陳公恩
　　　　江僧寳　僧威公　僧吉底俱
　　　　僧摩羅菩提　僧迦佛佗
陳　顧野王
後魏　蔣少游　郭善明　侯文和
　　　　栁儉　閔文和　郭道興
　　　　楊乞徳　王由　祖班
北齊　髙孝珩　蕭放　楊子華
　　　　　田僧亮　劉殺鬼　曹仲達
　　　　殷英童　髙尚士　徐徳祖
　　　　　曹仲璞
後周　馮提伽
隋　閆毘　何稠　劉龍(弟/衮)
　　　　　展子䖍　鄭法士(弟法/輪)孫尚子
　　　　　董伯仁　楊契丹　劉烏
　　　　　陳善見　江志　李雅
　　　　　王仲舒　閆思光　解悰
　　　　　程瓚　尉遅跋質那
　　　　　僧曇摩拙义
唐　漢王元昌(弟韓王元嘉/滕王元嬰)閆立本(兄立/德)
　　　　　張孝思　范長壽　何長壽
　　　　　尉遅乙僧　劉孝思　靳智翼
　　　　　王定　梁寛　吳智敏
　　　　　康薩陁　王智慎　王韶應
　　　　　檀智敏　楊須䟦　趙武端
　　　　　范龍樹　周烏孫　楊徳紹
　　　　　陳義　殷􁳁　殷季友
　　　　　許琨　僧法明　錢國養
　　　　　左文通　王陀子　牛昭
　　　　　吴道子　張愛兒　楊恵之
　　　　　員明　程進　韓伯通
　　　　　竇弘果　毛婆羅　孫仁貴
　　　　　金忠義　翟琰　李生
　　　　　張藏　楊庭光　盧稜伽
　　　　　姚景仙　武靜藏　董㟧
　　　　　陳靜心(弟靜/眼)程雅　楊坦(子爽)
　　　　　楊仙喬　馮紹正　姜皎
　　　　　　李思訓　李思誨(子林/甫)李昭道(子/湊)
　　　　　　薛稷　郎餘令　曹元廓
　　　　　　劉行臣　暢𧦬(子明/瑾)楊昇
　　　　　　張萱　尹琳　李仲昌
　　　　　　李嗣真　韋无忝(弟无/蹤)朱抱一
　　　　　　竺元標　蔡金剛　毛嵩
　　　　　　姚彦山　程遜　董好子
　　　　　　楊樹兒　耿純　任貞亮
　　　　　　陸廷曜　暢整　李相國
　　　　　陳慤　劉智敏　史晟
　　　　　何君墨　京元成　崔霞
　　　　　冷元琇　馬光業　李蠻子
　　　　　馬樹鷹　祝丘　周子敬
　　　　　段去惑　僧智瑰　潘細衣
　　　　　殷令名　殷聞禮(子仲/容)談皎
　　　　　張遵禮　王紹宗　宋令文
　　　　　盧鴻　僧金剛三藏
　　　　　司馬丞禎　僧翛然　鄭䖍
　　　　　　鄭逾　李果奴(子士/昉)曹覇
　　　　　　韓幹　孔榮　陳閎
　　　　　　孟仲暉　杜景祥　王允之
　　　　　　王維　張諲　劉方平
　　　　　　王熊　王象　田琦
　　　　　　竇師綸　江都王緒　李逖
　　　　　　李平鈞　崔陽元　吴俊
　　　　　　李炅　張惟亘　李滔
　　　　　　張通　周古言　耿昌言(弟昌/期)
　　　　　　嚴杲　楊徳本　李韶
　　　　　　魏晉孫　蒯亷　白旻
　　　　　　韓嶷(子文/肅)陳庭　髙江
　　　　　　車道政　滕王湛然　齊皎(弟/映)
　　　　　　朱審　王宰　畢宏
　　　　　　楊炎　史瓉　裴諝
　　　　　　韋鑒(弟鑾/子鶠)張璪　陳曇
　　　　　　顧況　沈寕　劉商
　　　　　　劉整　劉之奇　邊鸞
　　　　　于錫　强穎　梁廣
　　　　　陳庶　陳恪(子積/善)戴重席
　　　　　劉之章　周昉　趙博宣(弟博/文)
　　　　　王朏　鄭寓　韓滉
　　　　　戴嵩(弟/嶧)李漸(子仲/和)蕭祐
　　　　　周太素　麴庭　蕭悦
　　　　　張志和　僧道芬　鄭町
　　　　　侯莫陳夏　梁洽　項容
　　　　　吴恬　王黙
　　　　　　　以下唐末人
　　　　　　左全　趙公祐　趙温其
　　　　　　趙徳齊　范瓊　陳皓
　　　　　　彭堅　常粲　常重胤
　　　　　　吕嶤　竹䖍　孫遇
　　　　　　張詢　張南本　麻居禮
　　　　　　張素卿　陳若愚　胡瓌(子/䖍)
　　　　　　荆浩　刁光胤　尹繼昭
　　　　　　李洪度　辛澄　張騰
　　　　　張賛　于兢　趙嵓
　　　　　劉彦齊　袁㠖　羅塞翁
　　　　　東丹王　胡翼　王殷
　　　　　李群　燕筠　杜霄
　　　　　李玄應　厲歸真　李靄之
　　　　　韋道豐　朱簡章　王喬士
　　　　　鄭唐卿　闗仝　支仲元
　　　　　枝行思　郭乹暉　鍾隠
　　　　　郭權　史瓊　程凝
　　　　　王道古　李坡　唐垓
　　　　　王道求　宋卓　富玫
　　　　　左禮　張南　王偉
　　　　　黄延浩　張質　韓求
　　　　　李祝　張圗　朱繇
　　　　　李昇　杜楷　杜子瓌
　　　　　杜洪義　房從真　宋藝
　　　　　髙道興　阮知晦　杜齯龜
　　　　　蒲延昌　黄筌　髙從遇
　　　　　　阮惟徳　杜敬安　黄居寳
　　　　　　趙元徳　趙忠義　蒲師訓
　　　　　　張玫　徐徳昌　周行通
　　　　　　張玄　孔嵩　丘文播
　　　　　　丘文曉　趙才　滕昌祐
　　　　　　姜道隠　楊元真　董從晦
　　　　　　張景思　跋異　王仁壽
　　　　　　衛賢　朱悰　曹仲玄
　　　　　　陶守立　竹夢松　何遇
　　　　陸晃　施璘　貫休
　　　　楚安　傳古(弟子岳/闍黎)智藴
　　　　徳符
　　　　　近古
　　　　燕恭肅王　嘉王　李後主
　　　　武宗元　劉永年　郭忠恕
　　　　王士元　宋道(弟/迪)文同
　　　　郭元方　董源
　　　　　右皆王公士大夫也
　　　　　李成　宋澥
　　　　　　右二人髙尚之士也下皆業繪畫名
　　　　　王靄　髙益　王瓘
　　　　　孫夢卿　趙光輔　趙隠士
　　　　　孫知微　勾龍爽　李文才
　　　　　石恪　袁仁厚　趙長元
　　　　　周文矩　顧徳謙　郝處
　　　　　厲昭慶　顧洪祝　李雄
　　　　　侯翼　髙文進　王道真
　　　　　　李用及　李象坤　髙懷節
　　　　　　張昉　髙元亨　楊朏
　　　　　　王兼濟　孫懐悦　陳用智
　　　　　　孟顯　陳士元　王拙
　　　　　　王居正　葉進成　葉仁遇
　　　　　　郝澄　童仁益　毛文昌
　　　　　　南簡　龍章(子/囦)武洞淸
　　　　　　江惟情　鍾文秀　田景
　　　　　　李元濟　王易　陳坦
　　　　令宗　李八師　劉道士
　　　　　右五十三人畫人物并傳寫
　　　　牟谷　髙太沖　尹質
　　　　歐陽黌(文/廣)元靄　維真
　　　　何充
　　　　　右獨工傳畫精妙
　　　　范寬　劉永　王端
　　　　翟院深　燕貴　許道寕
　　　　紀真　黄懐玉　商訓
　　　　　丘訥　龎崇穆　李隠
　　　　　髙克明　屈鼎　郝鋭
　　　　　梁忠信　李宗成　郭熙
　　　　　董贇　侯封　符道隠
　　　　　擇仁　巨然　繼肇
　　　　　　以上工山水
　　　　　黄居寀　劉賛　丘餘慶
　　　　　夏侯延祐　髙懐寳　徐熙
　　　　　徐崇矩　徐崇嗣　唐希雅
　　　　　　唐宿　唐忠祚　解處中
　　　　　　祁序　陶裔　毋咸之
　　　　　　李符　傅文用　劉夢松
　　　　　　劉文恵　李懐衮　王曉
　　　　　　趙昌　王友　鐔宏
　　　　　　易元吉　崔白　崔慤
　　　　　　艾宣　李吉　侯文慶
　　　　　　董祥　葛守昌　李祐
　　　　　　丁貺　閆士安　居寕
　　　　　　慧崇　何尊師　牛戩
　　　　　　　　以上工花鳥
　　　　　　卑顯　張戡　丘士元
　　　　　　裴文晛　胡九齡　馮清
　　　　　　包貴　包鼎　趙邈齡
　　　　　　辛成　馮進成　吴進
　　　　　　吴懐　董羽　任從一
　　　　　　趙幹　曹仁熙　荀信
　　　　　　戚文秀　路衙推　楊揮
　　　　　朱澄　徐易　徐白
　　　　　劉文通　蔡潤　蒲永昇
　　　　　何覇　張經　支選
　　　　　藴能　吕拙　趙裔
　　　　　鄧隠
　　　　　　　以上工雜畫
圗畫攷卷之七
　　鑒藏
　　　　辨謬
名畫記云論衣服人物車輿土風年代各異南
北有殊觀畫之宜􁧮乎詳審只如吴道子畫仲
由便戴木劍閆令公畫昭君已著幃帽殊不知
木劍創扵晉代幃帽興扵唐朝舉此凡例亦畫
之一病也且如幅巾傳扵漢魏羃䍦𧺫自齊隋
幞頭始扵周朝(折上巾軍旅所服即令幞頭也/用全幅皁向後幞髪俗謂之幞)
(頭武帝建徳年間/方裁為四脚也)巾子創扵武徳胡服靴衫豈
可輙施於古像衣冠組綬不宜長用扵今人芒
屩非塞北所宜牛車豈嶺南所有詳辨古今之
物商較土風之宜指事繪形可驗時代其或生
長南方不見北朝人物習熟塞北不議江南山
川逰處江東不知京洛之盛此則非繪畫之病
詳辨南北之妙跡古今之名蹤然後可以識畫
　　　　品價
張彦逺云夫失扵自然而後神失扵神而後妙
失扵妙而後精精之為病也恐有缺大而成謹
細自然者為上品之上神者為上品之古妙者
為上品之下精者為中品之上謹而細者為中
品之下今立此五等以包六法以貫衆妙其間
詮量可有數百等孰能周盡非夫神邁識髙情
逸心慧者豈可議乎畫云
徧觀諸畫惟顧生畫古賢得其妙理對之令人
終日不倦凝神遐想妙合自然物我兩忘離形
去智身固可使如槁木心固可使如死灰不亦
臻於妙理哉所謂畫之道也
又云昔張懐瓘作書估論曰書畫道殊不可渾
詰書即約字以言價畫則無涯以定名況漢魏
三國名蹤已絶扵代今人貴耳賤目罕能詳鑒
若傳授不昧其物猶存則爲國家之重寳晉之
顧宋之陸梁之張首尾完全爲希世珍皆不可
論價如其偶獲方寸便可椷持比之書價則顧
陸可同鍾張僧繇可同逸少書則逡巡可成畫
非歳月可就所以書多扵畫自古而然今分爲
三古以定貴賤以漢魏三國為上古則趙𡵨劉
褎蔡邕張衡(巳上後/漢人)曹髦楊修桓範徐邈(魏)曹
不興(吴)諸葛亮(蜀)之流是也以晉宋為中古則
明帝荀朂衛恊王廙顧愷之謝稚嵇康戴逵陸
探微顧寳光袁倩顧景秀之流是也以齊梁北
齊後魏陳周為下古則姚曇度謝赫劉瑱毛恵
逺(齊)元帝袁昻張僧繇江僧寳(梁)楊子華田僧
亮劉殺鬼曹仲達(北/齊)蔣少㳺楊乞徳(後/魏)顧野王
(陳)馮提伽(後/周)之流是也隋及唐初為近代之價
則董伯仁展子虔孫尚子鄭法士楊契丹陳善
見隋張孝師范長壽尉遅乙僧王知慎閆立徳
立本之流是也(巳上/唐)上古質略徒有其名畫之
蹤跡不可具見中古姸質相參世之所重如顧
陸之跡人間切要下古評量料簡稍易辨觧跡
渉今時之人所悦其間有中古可齊上古顧陸
是也下古可齊中古僧繇子華是也近代之價
可齊下古董展楊鄭是也唐畫可齊中古則尉
遅乙僧吴道子閆立本是也若詮量次第有數
百等今且舉世俗之所知而言凡人間藏蓄必
當有顧陸張吴著名卷軸方可言有圗畫若書
之九經三史顧陸張吴為正經楊鄭董展為三
史其諸雜迹為百家(吴質近可/為正經)必也手揣卷軸
口定貴賤不惜泉貨要藏篋笥則董伯仁展子
䖍鄭法士楊子華孫尚子閆立本吴道玄屏風
一片值金二萬次者售一萬五千(自隋巳前多/畫屏風未知)
(有畫幛故以/屏風為準也)其楊契丹田僧亮鄭法輪乙僧閆
立徳一扇值金一萬且舉俗間諳悉者推此而
言可見流品夫中品藝人有合作之時可齊上
品藝人上品藝人當未遒之日偶落中品惟下
品雖有合作不得厠扵上品在博通之人臨時
鑒其姸醜如張顛以善草得名楷隸未必為人
所寳余曽見小楷樂毅論虞褚之流韋鶠以畫
馬得名人物未必為人所貴余見畫人物顧陸
可儔夫大畫與細畫用筆有殊臻其妙者有數
體如王右軍書自有數體及諸行草各繇臨時
構思淺深耳此須廣見博論不可以槩而取昔
裴孝源都不知畫妄定品第大不足觀但好之
則貴扵金玉不好則賤扵瓦礫要之在人豈可
言價
　　　　印記
古者御府圗畫晉宋至周皆未行印記惟列當
時鑒知人押著自唐以來内府及諸家皆有印
記(詳載圗書/攷第八卷)南唐李後主雅好圗書精扵賞鑒
有印篆曰内殿圗書内合同印建業文房之寳
内司文印集賢殿書院印集賢御書印(此印多/用墨)
或親題畫人名姓或有押字
米芾家上品書畫用姓名字印審定真跡字印
神品字印平生真賞印米芾秘篋印寳晉書印
米姓翰墨印鑒定法書之印米姓秘玩之印玉
印六枚辛夘米芾之印米芾氏印米芾印米芾
元章印米芾氏以上六印白字有此印印者皆
絶品玉印惟著扵書帖其他字印杖雖參用於
上品自畫古賢惟用玉印近代書多有宣和七
印明七印皆經内府收往往售者作偽不可為
信
　　　　装背
名畫記云自晉代以前装背不佳宋時范曄始
能装背武帝時徐爰明帝時虞龢巢尚之徐希
秀孫奉伯編次圗畫装背為妙梁武帝命朱异
徐僧權唐懐充姚懐珍沈熾文等又加裝䕶國
朝太宗皇帝使典儀王行真等装禠𧺫居郎禇
遂良校書郎王知敬等監領凡圗書本是首尾
完全著名之物不􁧮輙議改移之限若要錯綜
次第或三帋五帋三扇五扇又上中下等相揉
雜本無銓次者必宜與好處為首下者次之中
者最後凡人觀畫必鋭扵開卷懈怠将半次遇
中品不覺留連以至卷終此虞龢論装書畫之
例扵理甚暢凡煮糊必去筯稀緩得所攪之不
停自然調熟入少細硏薰陸香末永去蠹而牢
固或入少蠟要在宻潤侯隂陽之氣以調適秋
為上時春為中時夏為下時暑濕之時不可用
勿以熟紙背必皺𧺫宜用白滑漫薄大幅生紙
縫先避人面及要節處若縫縫相當則强急卷
舒有損要令參差其縫則氣力均平太硬則强
急太薄則失力絹素綵色不可搗理紙上白畫
可以砧石妥貼之宜造一太平桉漆板朱界制
其曲直古畫必有積年塵垢須用皂莢清水數
宿漬之平案扞去塵垢畫復鮮明色亦不落補
綴擡策油絹襯之直其邊際宻其隟縫端其經
緯就其形制拾其遺脱厚薄均調潤潔平穩然
後乃以鏤沈檀爲軸首或裹鼊束金爲飾白檀
身為上香潔去虫小軸白玊為上水精為次琥
珀為下大軸杉木漆頭輕圎最妙前代多用雜
寳為飾易為剝壊故貞觀開元中内府圗書一
例為白檀身紫檀首紫羅褾織成帶古之異錦
具李章武所集錦譜
文彦博以古畫背作匣意在寳惜然貼絹背著
綳損愈疾今人屏風一二年即裂斷書畫以時
卷舒近人手頻自不壊嵗久不開凡古畫不脱
不須背
　　　　藏玩
張彦遠云夫金出扵山珠産扵泉取之不匕為
天下用圗畫嵗久耗散將盡名人藝士不復更
生可不惜哉夫人不善寳玩者動見勞辱卷舒
失所者操揉便損不解装褫者随手弃捐遂使
真跡漸少不亦痛乎非好事者不可妄傳書畫
近火燭不可觀當風日正飡飲唾涕不洗手並
不可觀昔桓玄愛重圗畫每示賔客客有非好
事者正飡寒具(油麵/餅也)以手捉畫畫大㸃汚玄惋
惜移時自後每出法書輙令洗手人家要置一
平安床褥拂拭舒展觀之大卷軸宜造架觀則
懸之凡書畫時時舒展即免蠧濕
