#+TITLE: 西溪叢語-宋-姚寬
#+DATE: 2018-05-12 10:18:11
#+SOURCE: github.com/kanripo/KR3j0036 master a0cc6691                
欽定四庫全書　　　　子部十
　西溪樷語　　　　　　　雜家類二(雜考之屬/)
　　提要
　　　　(臣/)等謹案西溪樷語三卷宋姚寛撰寛字令
　　　　威嵊縣人父舜明紹聖四年進士南渡後官
　　　　户部侍郎徽猷閣待制寛以父任補官仕至
　　　　權尚書户部員外郎樞宻院編修官其書多
　　　　考證典籍之異同如辨文選神女賦玉字為
　　　　王字之誤辨劉攽論蕭何不為功曹之誤辨
　　　　黄庭堅論徐浩詩瓌能字押奴來切之誤辨
　　　　歐陽修論張繼半夜鐘之誤辨王安石詩經
　　　　新義彤管為簫笙之誤皆極精審至攷感甄
　　　　賦之始末不辨其非謂陶潛詩中之田子春
　　　　即漢書劉澤傳之田生謂杜甫詩中之黄衫
　　　　少年為霍小玉傳之黄衫客又謂甫俊逸鮑
　　　　參軍句為譏李白皆失之穿鑿附㑹註劉禹
　　　　錫詩翁仲字不知其不作于洛陽註李白詩
　　　　唾井字不知其出於玉臺新咏王宋詩引秦
　　　　嘉贈婦詩誤以第一首為徐淑作引詩品誤
　　　　改寳釵字皆為疎舛然大致瑜多而瑕少考
　　　　証家之有根柢者也葉適水心集有西溪集
　　　　䟦其稱此書以易肥遯為飛遯以孟子不若
　　　　是恝為不若是􁊪二條又謂金海陵王南侵
　　　　時寛推論太乙熒惑行次决其必敗未㡬果
　　　　有􁂁洲之事又謂其著書二百卷古今同異
　　　　無不該括又謂其古樂府流麗哀思頗襍近
　　　　體詩長短皆絶去尖巧乃全入古律加於作
　　　　者一等盖亦一代博洽工文之士矣乾隆四
　　　　十二年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　西溪叢語卷上　　　　　　宋　姚寛　撰
周易遯卦肥遯無不利肥字古作􁀗與古蜚字相似即
　今之飛字後世遂改為肥字九師道訓云遁而能飛
　吉孰大焉張平子思𤣥賦云欲飛遁以保名註引易
　上九飛遯無不利謂去而遷也曺子建七啓云飛遯
　離俗程氏易傳引漸上九鴻漸于陸為鴻漸于逵以
　小狐汔濟汔當為訖豈未辨證此耶
論語云觚不觚觚哉觚哉太平御覽引此注云孔子曰
　削觚而志有所念觚不時成故曰觚哉觚哉觚小器
　耳心不專一尚不時成況於大事乎觚木簡也史游
　急就章云急就竒觚與衆異注云觚者學書之牘或
　以記事削木為之或六靣或八靣靣皆可書觚者稜
　也有稜角也
許氏説文􁊪音呼介切忽也引孟子孝子之心不若是
　􁊪今所傳孟子曰為不若是恝趙岐注云恝無愁貌
　公明高以為孝子不得意於父母自當愁怨豈可恝
　恝然無憂哉許氏説文用古文纂集成之引用􁊪字
　恐為正也
舊於㑹稽得一石碑論海潮依附隂陽時刻極有理不
　知其誰氏復恐遺失故載之觀古今諸家海潮之説
　者多矣或謂天河激湧(葛洪/潮説)亦云地機翕張(見洞正/二真經)
　盧肇以日激水而潮生封演云月周天而潮應挺空
　入漢山湧而濤隨(施師謂為/僧隱之言)析木大梁月行而水大
　(見竇叔/蒙濤志)源殊𣲖異無所適從索隱探微宜伸確論大
　中祥符九年冬奉詔按察嶺外嘗經合浦郡(廉/州)㳂南
　溟而東過海康(雷/州)歴陵水(化/州)渉恩平(思/州)住南海(懭/州)迨
　由龍川(惠/州)抵潮陽(潮/州)洎出守㑹稽(越/州)移蒞勾章(明/州)已
　上諸郡俱㳂海濵朝夕觀望潮汐之候者有日矣(汐/潮)
　(退/也)得以求之刻漏究之消息(消進/息退)十年用心頗有凖
　的大率元氣嘘翕天隨氣而漲斂溟渤往來潮隨天
　而進退者也以日者衆陽之母隂生於陽故潮附之
　於日也月者太隂之精水乃隂類故潮依之於月也
　是故隨日而應月依隂而附陽盈於朔望消於朏(敷/尾)
　(切/)魄虚於上下弦息於輝朒(女六切朔而/日見東方也)故潮有小
　大焉今起月朔夜半子時潮平於地之子位四刻一
　十六分半月離於日在地之辰次日移三刻七十二
　分對月到之位以日臨之次潮必應之過月望復東
　行潮附日而又西應之至後朔子時四刻一十六分
　半日月潮水俱復㑹於子位其小盡則月離於日在
　地之辰次日移三刻七十三分半對月到之位以日
　臨之次潮必應之至後朔子時四刻一十六分半日
　月潮水亦俱復㑹於子位是知潮常附日而右旋以
　月臨子午潮必平矣月在卯酉汐必盡矣或遲速消
　息之小異而進退盈虚終不失其期也或問曰四海
　潮平皆有漸惟浙江濤至則亘如山岳奮如雷霆水
　岸横飛雪崖傍射澎騰奔激吁可畏也其漲怒之理
　可得聞乎曰或云夾岸有山南曰龕北曰赭二山相
　對謂之海門岸狹勢逼湧而為濤耳若言狹逼則東
　溟自定海(縣名屬/四明)吞餘姚奉化二江(江以縣為名一/屬㑹稽一𨽻四)
　(明/)侔之浙江尤甚狹逼潮來不聞濤有聲也今觀浙
　江之口起自纂風亭(地名屬/㑹稽)北望嘉興大山(屬秀/州)水
　濶二百餘里故海商舶船畏避沙潬不由大江(水中/沙為)
　(潬徒/旱切)惟泛餘姚小江易舟而浮運河達于杭越矣葢
　以下有沙潬南北亘連隔礙洪波蹙遏潮勢夫月離
　震兑他潮始生惟浙江潮水不同月經乾㢲潮來已
　半濁浪堆滯後水益來於是溢於沙潬猛怒頓湧聲
　勢激射故起而為濤耳非江山淺逼使之然也
段成式酉陽雜爼有諾臯記又有支諾臯意義難解春
　秋左氏傳襄公十八年秋齊侯伐我北鄙中行獻子
　将伐齊夢與厲公訟弗勝公以戈擊之首墜於前跪
　而戴之奉之以走見梗陽人巫臯他日見諸道與之
　言同巫曰今兹主必死若有事於東方則可以逞獻
　子許諾疑此事也晁伯宇談助云靈竒秘要辟兵法
　正月上寅日禹歩取寄生木三呪曰喏臯敢告日月
　震雷令人無敢見我我為大帝使者乃斷取五寸隂
　乾百日為簮二七循頭還着令人不見晁説非也
昔楚襄王與宋玉遊高唐之上見雲氣之異問宋玉玉
　曰昔先王夢遊高唐與神女遇玉為高唐之賦先王
　謂懷王也宋玉是夜夢見神女寤而白王王令玉言
　其状使為神女賦後人遂云襄王夢神女非也古樂
　府詩有之夲自巫山來無人覩容色惟有楚懐王曽
　言夢相識李義山亦云襄王枕上元無夢莫枉陽臺
　一片雲今文選夲玉王字差誤
古文篆者黄帝史衙人蒼頡所作也蒼頡姓侯剛氏衙
　音語
杜甫詩丹青引學書須學衛夫人但恨無過王右軍衛
　夫人名鑠字茂漪即廷尉展之弟恒之從妹汝隂太
　守李矩之妻中書郎李充之母王逸少師善鍾法能
　正書入妙能品王子敬年五歲已有書意夫人書大
　雅吟賜之
杜甫詩雨抛金鎖甲苔臥綠沉槍薛倉舒注杜詩引車
　頻秦書云苻堅造金銀綠沉細鎧金為綖以縲之綠
　沉精鐡也北史隋文帝嘗賜張奫綠沉甲獸文貝装
　武庫賦云綠沉之槍唐鄭槩聮句有亭亭孤笋緑沉
　槍之句續齊諧記云王敬伯夜見一女命婢取酒提
　一綠沉漆榼王羲之筆經有又以綠沉漆竹管見遺
　亦可愛翫蕭子雲詩云綠沉弓項縱紫艾刀横㧞恐
　綠沉如今以漆調雌黄之類若調綠漆之其色深沉
　故謂之綠沉非精鐡也
李義山代魏宫私贈詩云來時西館阻佳期去後漳河
　隔夢思知有宓妃無限意春松秋菊可同時代元城
　吳令質暗為答云背闕歸藩路欲分水邉風日半西
　曛襄王枕上元無夢莫枉陽臺一片雲第一篇注云
　黄初三年已隔存歿追逮其意何必同時按此詩當
　是四年作甄后黄初二年郭后有寵后失意帝大怒
　六月遣使賜死葬于鄴洛神賦云黄初三年朝京師
　還濟洛川李善云三年立植為鄄城王四年徙封雍
　丘其年朝京師又文紹云三年行幸許又曰四年三
　月還雒陽並云四年朝此云三年誤矣怨盛年之不
　當李善云謂少壮之時不能得當君王之意此言微
　感甄后之情黄初二年植與諸侯就國監國謁者灌
　均奏植醉酒悖慢刼脅使者有司請治罪故貶爵安
　鄉侯改封鄄城侯後求見帝黄初四年來朝帝責之
　置西館未許朝上責躬詩裴鉶傳竒載感甄賦之因
　文字淺俗不可信元微之代曲江老人百韻有班女
　恩移趙思王賦感甄何也李善注感甄賦云東阿玉
　漢末求甄后逸女不遂太祖囘與五官中郎将植殊
　不平晝思夜想㤀寝與食黄初中入朝帝示植玉縷
　金帶枕植見之不覺泣下時已為郭后讒死帝意亦
　悟因令太子留宴飲以枕賚植植還度轘轅将息洛
　水上忽見女子來自云我夲託心君王其心不遂此
　枕是我嫁時從嫁前與五官中郎将今與君王遂用
　薦枕席歡情交集又云豈不欲常見但為郭后以糠
　塞口令被髪掩靣羞将此形貌重覩君王耳言訖遂
　不復見所在遣人獻珠於王王答以玉佩悲喜不能
　自勝因作感甄賦後明帝見之改為洛神賦云孔融
　傳云初曹操攻屠鄴城袁氏婦子多見侵掠而操子
　丕納袁熈妻甄氏魏略云鄴城破文帝入紹舍后脇
　伏姑膝上帝令舉頭就視見其顔色非常太祖聞其
　意為迎取之
李太白過彭蠡湖詩云水碧或可採金膏秘莫言余将
　振衣去羽化出囂煩江文通擬王徴君詩云水碧騐
　未黷金膏靈詎緇翰曰水碧水玉也金膏仙藥也又
　擬郭璞云傲睨摘木芝凌波採水碧謝靈運入彭蠡
　湖口作雲物多珍怪異人祕精魂金膏滅明光水碧
　輟流温注云水碧水玉也此江中有之然皆滅其明
　光止其溫潤穆天子傳河伯示汝黄金之膏山海經
　云耿山多水碧又云柴桑之山潯陽水其下多碧多
　冷石赭未知何物余常見墨子道書大藥中有水脂
　碧者當是洪炎雜家引舊説云宫亭湖中有孤石介
　立周圍一里竦直百丈上有玉膏可採梅聖俞聽潘
　歙州話廬山詩云絶頂水底花開謝向淵腹風力豈
　能加日氣豈能􁅶攬之不可得滴瀝空在掬豈非水
　碧耶予久遊廬山不聞有此
柳子厚詩云漁翁夜傍西巖宿曉汲清湘燃楚竹烟消
　日出不見人欵乃一聲山水綠欵音襖乃音靄相應
　之聲也今人誤以二字合為一劉言史瀟湘游云夷
　女采山蕉緝紗浸江水野花滿鬢妝色新閒歌曖廼
　深峽裏曖廼知從何處生當時泣舜斷腸聲此聲同
　而字異也曖廼即欵乃字
李義山崇讓宅讌詩風過廻塘萬竹悲洛陽有崇讓坊
　有河陽節度使王茂先宅李即茂先之壻韋氏述征
　記云此坊出大竹及桃
離騷九歌章句名曰九而載十一篇何也曰九以數名
　之如七啓七發非以其章名或云國殤禮魂不在數
　若除國殤禮魂只二十三篇韓文公云屈原離騷二
　十五王逸云漁父以上二十五合國殤禮魂也劉淵
　林注魏都賦引九章之辭曰蔀也必獨立引卜居之
　辭曰横江潭而漁今閲二篇又無是一句信有闕文
　淵林出漢後何為獨見全書也嘗有䇿問云蕭統文
　選載九歌無國殤禮魂晁無咎謂大招古奥疑原作
　今起離騷經逺遊天問卜居漁父大招而云九章九
　歌又十八則原賦存者二十四篇耳惜哲盡敘原意
　末云鸞鳳之高翔見盛徳而後下與賈誼弔屈原文
　云鳳凰翔於千仞兮覽徳輝而下之斷章趣同将誼
　效之也抑固二十五篇之一未可知也若如文選去
　國殤禮魂以大招惜哲補則二十五篇似為足矣横
　江潭而漁揚雄答客難有之如賈逵班固於離騷經
　嘗以所見改易無疑則九章卜居如王逸輩或有改
　易未可知也書之闕文未易深攷
杜甫野航恰受兩三人晉郭翻乘小舟歸武昌安西将
　軍庾亮造之以其船狹小就引大船翻曰使君不以
　鄙賤而猥辱臨之此固野人之船也
李商隐詩云何人書破蒲葵扇記看南塘移樹時蒲葵
　棕櫚也晉陽秋謝太傅鄉人有罷中宿縣詣安安問
　歸資答曰唯有五萬蒲葵扇安乃取其中者執之其
　價數倍又王羲之見老姥持六角扇賣之因書其扇
　各五字老姥初有難色羲之謂曰但云右軍書以求
　百金姥從之人競買之乃二事誤用也
杜甫洗兵馬左太冲魏都賦云洗兵海島刷馬江州六
　韜武王問太公雨輜車至軫何也云洗甲兵也魏武
　兵要曰大将将行雨濡衣冠是謂洗兵
海上人云蛤蜊文蛤皆一潮生一暈
趙純師孟云澶淵之役班師留兵器於開徳府謂之御
　前甲仗庫著令監官四員兩員宗室庫内有張承業
　財計書李克用兵法此書今亡
真贗贗偽也韓非子云宋人求饞鼎魯人云真也齊人
　曰贗也
夏歸藏云士無兼年之食遇天飢妻子非妻子也大夫
　無兼年之食遇飢與䘮臣妾非其有也國無兼年之
　食遇天飢百姓非所有也戒之哉
綢繆兩字而有數義詩云綢繆牖户注云纒綿也王粲
　云綢繆清燕娛五臣云綢繆親重貌吳質答東阿王
　書云是何慰喻之綢繆乎注云綢繆殷勤之意也
老杜送孔巢父幾歲寄我空中書用史宗引小兒騰空
　覺脚下有波濤寄書事乃蓬萊仙人也洪慶善云空
　中書乃鴈足書非也
酒謂之歡伯焦貢易林坎之兑遯之未濟辭云酒為歡
　伯除憂來樂福喜入門與君相索伯音博協音也王
　琪君玉金陵飲酒詩云蜀江雪浪來天際一𣲖泉舂
　寳釵碎葢謂水碓舂金釵糯也金釵乃糯米之名詩
　載荆公集中非是
杜牧之詩云娉娉嫋嫋十三餘荳蔲梢頭二月初不解
　荳蔲之義閲夲草荳蔲花作穗嫩葉卷之而生初如
　芙蓉穗頭深紅色葉漸展花漸出而色微淡亦有黄
　白色似山薑花花生葉間南人取其未大開者謂之
　含胎花言尚小如姙身也
東坡和陶詩云再遊蘭亭黙數永和攷蘭亭之㑹自右
　軍謝安凡四十二人後大歷中朱迪呂謂吳筠章八
　元等三十七人經蘭亭故池聮句有賞是文辭㑹歡
　同癸丑年之句必有此事也
陶淵明閒情賦必有所自乃出張衡同聲歌云邂逅承
　際㑹偶得充後房情好新交接飂慄若探湯願思為
　莞席在下蔽匡牀願為羅衾幬在上衛風霜
東坡濁醪有妙理賦云濁者以飲吾僕清者以飲吾友
　僕謂我也或以為奴僕誤矣
吳越春秋云吳國西子被殺杜牧之詩云西子下姑蘇
　一舸逐鴟夷東坡詞云五湖聞道扁舟歸去仍攜西
　子予問王性之性之云西子自下姑蘇一舸自逐范
　蠡遂為兩義不可云范蠡将西子去也嘗疑之别無
　所據因觀唐景龍文館記宋之問分題得浣紗篇云
　越女顔如花越王聞浣紗國微不自寵獻作吳宫娃
　山藪半潛匿苧羅更蒙遮一行霸勾踐再笑傾夫差
　艶色奪常人效顰亦相誇一朝還舊都靚粧尋若耶
　鳥驚入松蘿魚畏沉荷花始覺冶容妾方悞群心邪
　此詩云復還㑹稽又與前不同當更詳考
蔡中郎石經漢靈帝熹平四年邕以古文篆𨽻三體書
　五經刻石於太學至魏正始中又為一字石經相承
　謂之七經正字唐志又有今字論語二卷豈邕五經
　之外復有此乎隋經籍志凡言一字石經皆魏世所
　為有一字論語二卷不言作者之名遂以為邕所作
　恐唐史誤北齊遷邕石經于鄴都至河濵岸崩石沒
　于水者幾半隋開皇中又自鄴運入長安尋兵亂廢
　棄唐初魏鄭公鳩集所餘十不獲一而傳拓之夲猶
　存祕府當時一字石經猶數十卷三字石經止數卷
　而已由是知漢石經之亡久矣魏石經近世猶存堙
　滅殆盡往年洛陽守因閲營造司所棄碎石識而取
　之凡得尚書論語儀禮合數十段又有公羊碑一段
　在長安其上馬日磾等所正定之夲據洛陽記日磾
　等題名夲在禮記而日磾乃在公羊碑益知非邕所
　為也尚書論語之文今多不同非孔安國鄭康成所
　傳之夲也獨公羊當時無他夲故其文與今文無異
　然皆殘缺已甚宋敏求洛陽記云漢靈帝詔諸儒正
　定五經刋石熹平四年蔡邕與五官中郎将堂谿典
　光祿大夫馬日磾議郎張訓韓説太史令單颺等奏
　定六經刋於碑後諸儒晩學咸取正焉及碑始立其
　觀視及筆冩者車乘日千餘兩填塞街衢其碑為古
　文篆𨽻三體立太學門外又云魏正始中立篆𨽻古
　文三字石經又刋文帝典論六碑附其次於太學又
　非前所謂一字石經也又晉石經𨽻書至東魏孝静
　遷于鄴世所傳一字石經即晉𨽻書又非魏碑也今
　漢碑不存晉魏石經亦繆謂之蔡邕字矣唐秘書省
　内有蔡邕石經數十段後魏末自洛陽徙至東宫又
　移将作内坊貞觀四年魏徵奏於京師祕書内省置
　武后復徙於祕書省未知其一字與三字也
左氏荘公寤生驚姜氏故名曰寤生遂惡之杜預曰寐
　寤而荘公已生故驚而惡之甚言其生之易也據風
　俗通不舉寤生子俗説兒墮地未可開目便能視者
　謂之寤生子妨父母鄭武公老終天年姜氏亦然豈
　有妨父母乎其説與杜預異
紹興府軒亭臨街大樓五通神據之土人敬事翟公㢲
　帥越盡去其神改為酒樓神座下有一大酒字亦非
　偶然目為和㫖樓取食貨志酒酤在官和㫖便人
昔張敏叔有十客圖㤀其名予長兄伯聲嘗得三十客
　牡丹為貴客梅為清客蘭為幽客桃為妖客杏為豔
　客蓮為溪客木犀為巖客海棠為蜀客躑躅為山客
　梨為淡客瑞香為閨客菊為夀客木芙蓉為醉客酴
　醿為才客臘梅為寒客瓊花為仙客素馨為韻客丁
　香為情客葵為忠客含笑為佞客楊花為狂客玫瑰
　為刺客月季為癡客木槿為時客安石榴為村客鼔
　子花為田客棣棠為俗客曼陀羅為惡客孤燈為窮
　客棠梨為鬼客
襄漢隠者躬耕數畝因古冢為亭往來題詩甚富一日
　柱間得一絶相傳吕公作也冡上為亭鬼莫嗔冢頭
　人即冢中人憑欄莫起存亡意除却虚空總是塵
長兄伯聲云洛中董氏蓄雷琴一張中題云山虚水深
　萬籟蕭蕭古無人蹤惟石嶕嶢状其聲也其外漆下
　隠有朱書云洛水多清泚崧高有白雲聖朝容隐逸
　時得詠南薫此詩今見宋之問集
滕達道蓄雷威琴中題云石山孫枝様剪伏羲将扶大
　隐永契神機徐浩書字類石經今歸居氏矣
嘗見一琴中題云唐大歷三年仲夏十二日西蜀雷威
　於雜花亭合
莫承之琴池之側有𨽻字云中平四年逐客蔡邕吳中
　斷
李㢲伯云先公得雷威琴錢氏物也中題云嶧陽孫枝
　匠成雅器一聽秋堂三月㤀味故號忘味云為當代
　第一
長兄伯聲云昔至澠邑獲一古琴中題云合雅大樂成
　文正音徽絃一泛山水俱深雷威斷歐陽詢書陜郊
　處士魏野家藏後歸澠人温氏予得之喜而不寐野
　嘗有詩云棊退難饒客琴生却問兒聲又過㤀味云
欈李僧智和蓄一琴雲和様天池上題云南溟夷島産
　木有堅如石文横銀屑者夷名曰伽陀羅余愛其堅
　又貴其異遂用作此臨岳製五行行七字下横四字
　李陽冰書後智和云没官廼入樂府遂入禁中或云
　蔡叔羽以錢五萬得之妄矣
伊南田户店篔簹谷隠士趙彥安獲一琴斷文竒古真
　虵蚹也聲韻雄逺中題云霧中山三字人莫曉也後
　得蜀郡草堂閒話中載云雷氏斷琴多在峨睂無為
　霧中三山方知為雷琴矣
何都廵出古鏡背龜紐以蓮葉承之左右彈琴仙人一
　鳳凰對舞蔕有銘云對鳳凰舞鑄黄金蔕隂陽各有
　配日月恒相㑹白玉芙蓉匣翠羽瓊瑶帶同心人心
　相親照心照膽保千春
李晦之一鏡背有八柱十二獸面微凸蔕有銘云尚方
　佳貢大毋傷左龍右虎辟牛羊朱鳥𤣥武順隂陽子
　孫備具居中央長保二親樂富昌
近見一鏡如鐘様鼻有大環有𨽻字云一生有十口前
　牛無角後走有口十三字下有一虎其字恐甲午字
　謎也
近得一夾鏡大鼻叩之中虚有冠劒四人一題忠臣伍
　子胥一吳王一越王一范蠡又二婦人云越王二女
　皆小𨽻字製作竒古沈存中云夾鏡最難得
宣和貴人家有寫唐㑹要一軸係第七卷後題行官楊
　小瑛書字畫頗佳其議山陵疏中稱虞世南者至再
　上疏則不稱姓止云世南
李商隠有當句對詩云密邇平陽接上蘭秦樓鴛瓦漢
　宫盤池光不定花光亂日氣初涵露氣乾亦有當句
　對而兩句不對者如陸龜蒙詩云但説漱流并枕石
　不辭蟬腹與龜腸
齊斧虞喜志林齊側階切凡師出齊戒入廟受斧故云
　齊也陳琳云腰領不足以膏齊斧服䖍注云易䘮其
　資斧張晏云斧鉞也以整齊天下應劭云齊利也蕭
　斧或云越斧也淮南子云磨蕭斧以伐朝菌蕭之義
　未詳太平御覽引漢書王莽傳䘮其齊斧音齊
劉夢得詩有盃前膽不豩趙勰有吞船酒膽豩禮部韻
　唐韻並無集韻在山字韻音呼關切頏也
魚皆逆水上近有詞云江水東流郎又西問尺素何由
　到似非也古樂府緩聲歌云思東流之水必有西上
　之魚
大木百圍生逺籟朱絃三嘆有遺音東坡介甫皆有此
　句
東坡詩云仙人拊我頂結髮授長生李太白詩也
梁昭明淵明集敘曰自衒自媒者士女之醜行此二句
　出陳思王求自試表李善注云越絶書范蠡自楚之
　越越王與言盡日大夫石賈進曰衒士不信客歷諸
　侯無因自致非真賢也
李商隠燒香曲云八蠶蠒綿小分炷獸焰微紅隔雲母
　左太沖呉都賦云鄉貢八蠶之綿注云有蠶一歲八
　育雲南志云風土多暖至有八蠶言蠶養至第八次
　不中為絲只可作綿故云八蠶之綿
劉向别錄云讎挍書一人持夲一人讀對若怨家故曰
　讎書
世傳樊川别集為杜牧之詩乃許渾詩渾有丁卯集烏
　絲欄上夲者唐彦猷家有數十首皆樊川外集中詩
　也丁卯乃潤州城南橋名渾居此橋謂之丁卯荘故
　基尚在
杜甫詩云弩影落杯中風俗通應彬為汲令請主簿杜
　宣賜酒壁上有懸赤弩照於杯中形如蛇宣惡之謂
　蛇入腹遂病後至其故處知弩影遂解與廣客事相
　類梁簡文卧疾詩云沉痾類弩影
劉禹錫龍墀遥望麴塵絲使麴塵字者極多禮記月令
　薦鞠衣于上帝告桑事注云如鞠塵色周禮内司服
　鞠衣鄭司農云鞠衣黄桑服也色如鞠塵象桑葉始
　生乃知用麴蘖字非是
杜甫月詩云塵匣元開鏡風簾自上鈎乃用沈雲卿月
　詩臺前疑掛鏡簾外自懸鈎又云春水船如天上坐
　沈云人如天上坐魚似鏡中懸又云嫩蘂濃花滿目
　斑沈云園花瑇瑁斑雖一字亦有所夲也
山谷題牧䕶歌後云向常問南方衲子牧䕶是何種語
　皆不能説後見劉夢得作夔州刺史樂府有牧䕶歌
　似是賽神語亦不可解及來黔中聞賽神者夜歌聽
　説儂家牧䕶末云奠酒燒錢歸去雖長短不同要皆
　自敘五七十語乃知蘇溪夔州故作此歌學巴人曲
　猶石頭學魏伯陽作參同契也予長兄伯聲嘗攷火
　祅字其畫從夭胡神也音醯堅切教法佛經所謂摩
　醯首羅也夲起大波斯國號蘇魯支有弟子名𤣥真
　習師之法居波斯國大總長如火山後行化於中國
　宋次道東京記寜逺坊有祅神廟注云四夷朝貢圖
　云康國有神名祅畢國有火祅祠疑因是建廟或傳
　晉戎亂華時立此又據杜預左傳注云睢受汴東經
　陳留梁譙彭城入泗此水次有祅神皆社祠之葢殺
　人而用祭也此即火祅之神其來葢久至唐貞觀五
　年有傳法穆䕶何祿将祅教指闕聞奏勑令長安崇
　化坊立祅寺號大秦寺又名波斯寺至天寳四年七
　月勑波斯經教出自大秦傳習而來久行中國爰初
　建寺因以為名将以示人必循其夲其兩京波斯寺
　宜改為大秦寺天下諸州郡有者凖此武宗毁浮圖
　籍僧為民㑹昌五年勑大秦穆䕶火祅等六十餘人
　並放還俗然而根株未盡宋公言祅立廟出於胡俗
　而未必究其即波斯教法也又嘗見官品令有祅正
　祅法初來以鴻臚寺為禮逺令邸後世因用以僧尼
　𨽻焉設官來歷如此祅之有正想在唐室始段成式
　酉陽雜爼孝億國界三千餘里舉俗事祅不識佛法
　有祅祠三千餘所又銅馬俱在德建國烏滸河中灘
　流中有火祅祠相傳祅神夲自波斯國乘神通來因
　立祅祠祠内無像於大屋下置小廬舍向西人向東
　禮神有一銅馬國人言自天而下屈前足在室中後
　足入土自古數有穿視竟不及其蹄西夷以五月為
　歲每歲自烏滸河中有馬出其色如金與此銅馬嘶
　鳴相應俄復入水近有大食不信入祅祠将壞之忽
　有火燒其兵遂不敢毁則祅教流行外域延入中國
　蔓衍如此康國葢在西朝貢圖之言與此合也教坊
　記曲名有牧䕶字已播在唐樂府崇文書有牧䕶詞
　乃李燕撰六言文字記五行災福之説則後人因有
　作語為牧䕶者不止巴人曲也祅之教法葢逺而穆
　䕶所傳則自唐也蘇溪作歌之意正謂旁門小道似
　是而非者因以為戲非效參同契之比山谷葢未深
　攷耳且祅有祠廟因作此歌以賽神固未知劉作歌
　詩止效巴人之語亦自知其源委也
元豐初盧秉提㸃兩浙刑獄㑹朝廷議鹽法秉謂自錢
　塘縣楊村場上流接睦歙等州與越州錢清塲等水
　勢稍淡以六分為額楊村下接仁和縣湯村為七分
　鹽官場為八分並海而東為越州餘姚縣石堰場明
　州慈谿縣鳴鶴場皆九分至岱山昌國又東南為温
　州雙穟南天富北天富十分著為定數葢自岱山及
　二天富皆取海水煉鹽所謂熬波也自鳴鶴西南及
　湯村則刮鹻以淋鹵以分計之十得六七鹽官湯村
　用鐵盤故鹽色青白而鹽官鹽色或少黑由曬灰故
　也湯村及錢清場織竹為盤塗以石灰故色少黄竹
　勢不及鐵則黄色為嫩青白為上色黑多鹵或又有
　泥石不宜久停若石堰以東雖用竹盤而鹽色光白
　以近海水鹹故爾後來法雖小變公私所便大抵不
　易盧法
秦誓文有三夲傳於世岐陽告巫咸朝那告大沈要册
　告亞駞岐陽之石在鳳翔府署朝那之石在南京蔡
　挺家亞駞之石在洛陽劉忱家其言述秦穆公與楚
　成王遂及熊相背十八世詛盟之罪以史記世家考
　之秦十八世當惠文王與楚懐王同時縱横爭霸此
　詛政為懷王也懐王十一年李兌約五國以伐秦懐
　王為從長(史記云蘓秦約六國伐秦懐王為長是年/魏韓趙燕楚擊秦齊獨後時蘇秦已死戰)
　(國䇿云李/兌明甚)秦逆擊之皆引而歸今文云熊相率諸侯
　之兵以臨加我是也後五年懷王忿張儀之詐發兵
　攻秦敗於藍田文又云悉興其衆以偪我邊境是也
　惠王後十三年王遣庶長章拒楚師明年大敗之丹
　陽遂取楚漢中地六百里文又云克劑楚師復畧我
　邊城是也或以為熊商時商與相聲相近而事非是
　或以為頃襄時頃襄王横立乃在秦昭王九年歴惠
　文武王至昭王是時楚已失郢微弱已甚秦何所畏
　而詛之哉或以熊相芈姓元和姓纂有熊相宜僚又
　有熊相祈為懐王将然亦非是熊相疑懐王名史記
　世家作槐當時脱誤遂不可考今存古夲隨字辨釋
　錄之於後文秦嗣王敢用吉玉宣璧使其宗祝邵􁁊
　布愍告于不(讀作/丕)顯大沈久湫(久讀作故湫音子由/反亞駞即滹沱河也)
　(在并州巫咸在解州鹽池西南久湫在/安定郡即朝那湫也以下字多假借)㠯底楚王熊
　相之多辠昔我先君穆公及楚成王是(王之望/讀作寔)繆(勠/)
　力同心兩邦若壹䋖㠯婚姻袗(音之/忍反)㠯齊盟曰葉萬
　子孫毋相為不利親印(仰/)大沈久湫而質焉今楚王
　熊相康(庸/)囘無道淫失(佚/)甚(音/耽)亂宣奓(古侈/字)競從(縱/)
　變輸(渝/)盟刺内之􁎼(古則字/下同)虣(音薄/報反)䖈不姑(巫咸亞/駞並作)
　(辜/字)刑戮孕􁀙(婦/)幽刺􁀙(親/)戚拘圉其叔父寘者(讀作/諸下)
　(同/)㝠室櫝棺之中外之則冒改久心不畏皇天上帝
　及大沈久湫之光列(烈/)威神而兼背十八世之詛盟
　率諸侯之兵㠯臨加我欲剗伐我社稷伐烕(音許/劣反)我
　百姓求篾法皇天上帝及大沈久湫之䘏祠圭玉羲
　(犧/)牲逑取􁙐(古我/字)邊城新􁇜(音皇/縣名)及􁀙長􁀙我不敢
　曰可今又悉興其衆張矜意(音於力反滿/也籕文億字)怒飾甲底
　兵奮士盛師以偪我邊競(境/)将欲復其貺迹唯是秦
　邦之羸衆敝賦□(讀作/鞟)䩱(音/俞)棧輿禮使介老将之㠯
　自救也(巫咸亞駞作/殹古也字)亦應□(讀作/受)皇天上帝及大沈
　久湫之幾靈徳賜􁁊(古克/字)劑(音遵為反爾雅云剪齊/也巫咸作􁀙字古制字)
　(亞駞作劑字巫咸作克􁀙楚/楚日復畧我邊城無師字)楚師日復略我邉城敢
　數楚王熊相之倍盟犯詛箸(著/)者石章㠯盟大神之
　威神
杜鄴子夏尤長小學小學謂文字之學也周禮八歲入
　小學保氏教國子以六書故因名云鄴子林好古有
　雅才建武中歷位列卿至大司空其正文字過於鄴
　故言小學者宗於杜林三蒼蒼頡篇訓纂篇滂喜篇
　三蒼一卷郭璞注秦相李斯作蒼頡篇揚雄作訓纂
　篇後漢郎中賈魴作滂喜篇故曰三蒼梁有蒼頡二
　卷杜林注見隋經籍志又小學篇一卷晉下邳内史
　王義撰又少學九篇楊方撰始字一卷勸學一卷蔡
　邕撰司馬相如作凡将篇班固太甲篇在昔篇崔瑗
　飛龍篇蔡邕聖皇篇黄初篇吳章篇蔡邕女史篇合
　八卷又幼學二卷朱育撰始學十二卷吳郎中項峻
　撰又月儀十二卷亡發蒙記一卷晉著作佐郎束晢
　撰張挹字詁漢張衡傳注有蒼頡篇漢安紀注云蒼
　頡篇云邸舍也又曰帝年十歲好學史書注云史書
　者周宣王太史籕所作之書也凡五十五篇以教童蒙
　魏王粲傳云邯鄲淳博學有才章善蒼雅蟲篆通典
　云漢官儀云能通蒼頡史籕篇補蘭臺令史滿歲為
　尚書郎法言學蒼頡史篇注謂多知竒難之字三蒼
　訓詁三卷埤蒼二卷並張挹撰廣蒼一卷樊恭撰見
　唐經籍志又有氏字指何承天纂又有吕忱字林郭
　璞三蒼解詁阮孝緒字略
杜甫石笋行云君不見益州城西門陌上石笋雙高蹲
　古來相傳是海眼苔蘚蝕盡波濤痕雨多往往得瑟
　瑟此事恍惚難明論恐是昔時卿相墓立石為表今
　仍存范曄後漢書方術任文公傳公孫述時武擔山
　折文公曰西州智士死我乃當之三月果卒唐章懷
　太子賢注云武擔山在今益州成都縣北百二十歩
　揚雄蜀王夲紀云武都丈夫化為女子顔色羙絶葢
　山精也蜀王納以為妃無幾物故乃發卒之成都擔
　土葬於成都郭中號曰武擔以石作鏡一枚表其墓
　華陽國志曰王哀念之遣五丁之成都擔土為妃作
　塜葢地數畆高七丈其石今俗名為石笋又梁益紀
　云石笋二在子城西門外按圖經在少城中夏門外
　一百五十歩曾折再立之各高丈餘圍六七尺云其
　下即是海眼非也或云古誓蜀之碑舊説昔為大秦
　寺其門樓十間皆以真珠翠碧貫之為簾後毁此其
　遺跡每雨後人多拾得珠翠異物章懷太子賢乃高
　宗第六子注漢書在儀鳯中豈杜甫作詩時漢注未
　傳耶抑老杜流寓四方未之見耶或見而不以賢言
　為然耶酉陽雜爼蜀石笋街夏中大雨往往得雜色
　小珠俗謂之地當海眼莫知其故故蜀僧恵嶷曰前
　史説蜀少城飾以金璧珠翠桓温怒其太侈焚之今
　在此地或拾得小珠時有孔者得非是乎博雅瑟瑟
　碧珠也杜陽編有瑟瑟幕其色輕明虚薄無與為比
樂府解題有梁父吟蜀志諸葛亮傳云亮躬耕隴畝好
　為梁父吟藝文類聚吟門云蜀志諸葛亮梁父吟云
　歩出齊城門遥望蕩隂里里中有三墳纍纍正相似
　問是誰家冢田疆古冶氏力能排南山又能絶地紀
　一朝被讒言二桃殺三士誰能為此誄相國齊晏子
　又青州圗經臨淄縣塚墓門云三士塚在縣南一里
　三墳周圍一里高二丈六尺張朏齊記云是烈士公
　孫㨗田開疆古冶子三士塚所謂二桃殺三士者唐
　褚亮梁甫吟曰歩出齊城門遥望蕩隂里里内有三
　墳纍纍皆相似借問誰家塚田疆古冶子李白有梁
　甫吟一篇云力排南山三壮士齊相殺之費二桃杜
　甫李邕登歷下亭云不阻蓬蓽興得兼梁父吟又登
　樓詩云可憐後主還祠廟日暮聊為梁父吟陸士衡
　擬今日良燕㑹云齊僮梁父吟李善注云蔡邕琴頌
　曰梁父悲吟不知名為梁父吟何義張衡四愁詩云
　欲往從之梁父艱注云泰山東嶽也君有徳則封此
　山願輔佐君王致於有徳而為小人䜛邪之所阻梁
　父泰山下小山名諸葛好為梁父吟恐取此意
唐李舟作能大師傳五祖𢎞忍告之曰汝縁在南方宜
　往教授持此袈裟以為法信一夕南逝忍公自此言
　説稍稀時謂人曰吾道南矣時人未之悟壬申公滅
　度後諸弟子求衣不獲始相謂曰此非盧行者所得
　耶使人追之已去及大師歸至曺溪追者未至遂隠
　於四㑹懷集之間不言雞足峯前提不起事杜甫秋
　日夔府詠懷有身寄雙峯寺門依七祖禪鮑欽止注
　云第五祖𢎞忍在蘄州東山開法有二弟子一慧能
　受衣法居嶺南為六祖一神秀在北揚化引傳燈録
　云北宗神秀禪師尉氏人訪道至蘄州雙峯東山寺
　遇五祖忍師以坐禪為務乃歎服曰此真吾師也其
　後神秀門人普寂立其師為六祖而自稱七祖因撿
　傳燈錄神秀法嗣有嵩山普寂禪師無機緣語神秀
　録云門人普寂居義福寺並為朝野所重江西志徹
　録云自南北分宗北宗門人自立秀師為第六祖但
　不見普寂自稱七祖事耳按寳林傳第三十一祖道
　信大師姓司馬氏夲居河南還於蘄州廣濟而生隋
　開皇中從璨大師受業至唐武徳七年甲申歲往蘄
　州破頭山至真觀中方改為雙峯山第三十二祖𢎞
　忍七歲出家事信又云能大師傳法衣處在曹溪寳
　林寺寳林後枕雙峯咸淳中有晉武侯𤣥孫曺叔良
　者住在雙峯山寳林寺左時人呼為雙峰曺侯溪至
　儀鳳中叔良恵地于大師自開元天寳大歷以來時
　人乃號六祖為雙峰和尚天監二年韶陽太守侯敬
　中奏請為寳林寺唐中宗改中興寺神龍中改為廣
　果開元中改為建興上元中改國寜傳後題云安南
　越記晉初南方不賔勅授恒山立曺溪為鎮界将軍
　兼知平南總管晉室復後封曺侯為異姓王居石角
　雙峯二嶠之間自儀鳳二年叔良恵地於大師願陪
　貴寺方呼為雙峯曺侯大師也
紹興壬子夏隨侍先公應副都督駐軍建康寓保寧寺
　登鳳凰臺有小碑在亭上云五言三十韻詩一首題
　鳳臺山亭子陳獻司空鄉貢進士宋齊邱上嵯峨壓
　洪泉岝峉撐碧落宜哉秦始皇不驅亦不鑿上有布
　政臺八顧皆城郭山蹙龍虎徤水黑螭蜃作白虹欲
　吞人赤驥相摶㩧畫棟泥金碧石路盤嶢埆倒挂哭
　月猿危立思天鶴鑿池養蛟龍栽桐栖鷟鸑梁間燕
　教雛石罅蛇懸殻養花如養賢去草如去惡日晩嚴
　城皷風來蕭寺鐸掃地驅塵埃翦蒿除鳥雀金桃帶
　葉摘緑李和皮嚼貞竹無盛衰媚柳先揺落塵飛景
　陽井草合臨春閣芙蓉如佳人囘首似調謔當軒有
　直道無人肯駐脚夜半䑕窸窣天隂鬼敲椓松枯不
　易立石醜難安着自憐啄木鳥去蠧終不錯晩風吹
　梧桐樹頭鳴嚗嚗峩峩江令石青苔何淡薄不話興
　亡事舉首思渺邈吁哉未到此褊劣同尺蠖籠鶴羨
　鳬毛猛虎愛蝸角一日賢太守與我觀橐籥往往獨
　自語天帝相唯諾風雲偶不來寰宇銷一略我欲烹
　長鯨四海為鼎鑊我欲取大鵬天地為繒繳安得長
　羽翰雄飛上寥廓後題云前朝天祐八年二月二十
　一日題後唐昇元三年二月八日奉勅勒石崇英殿
　副使知院事撿校工部尚書兼御史大夫上柱國王
　紹顔奉勅書銀青光禄大夫兼監察御史王仁夀鐫
　大宋治平四年九月望日重摹上石後數月一夕風
　雨亭頽倒石斷裂據湘山野録載宋齊邱相江南李
　先主璟二世皆為左僕射璟愛其才而知其不正嘗
　獻鳳凰臺詩中有我欲烹長鯨四海為鼎鑊我欲羅
　鳳凰天地為繒繳之句皆欲諷其䟦扈也而主終不
　聽不得意上表乞歸九華其略云千秋載籍願為知
　足之人九朶峯巒永作乞骸之客主知其詐也試攷
　之先主昇舊名知誥為徐温養子以天祐九年遷昇
　州刺史饒洞天薦宋齊邱於先主齊邱困于逆旅隣
　娼魏氏女竊賂遺數緡獲備管幅遂克投贄一見先
　主賔之以國士今觀題鳳臺山亭子詩陳獻司空乃
　鄉貢進士時豈當時所投贄之詩乎後題天祐八年
　恐記事者差一年也齊邱後事先主為相至嗣主時
　為太傅多植朋黨以專朝權躁進之士多附之陳覺
　李徵古之徒恃其勢猶驕慢徵古嘗勸後主因天變
　遜位齊邱賴陳喬以為不可後主乃止鍾模以李徳
　明之死怨齊邱及奉使歸唐以陳覺矯周帝之命斬
　嚴續事言於唐主命殷崇義草詔暴齊邱等事聽歸
　九華舊隱官爵悉如故後命鎖其第穴牆給食齊邱
　嘆曰吾嘗謀讓皇族於泰州宜其及此乃縊而死謚
　曰繆醜野録載其䟦扈主終不聽上表乞歸九華謬
　矣
生民詩或舂或揄或簸或蹂注云揄抒米以出臼也箋
　云舂而抒出之周官舂人女舂二人鄭注云抌抒臼
　也詩云或舂或抌音由又音榆或羊笑反揄時女反
　據許叔重説文揄引也羊朱切抒把也神與切舀抒
　臼也从爪臼引詩云或簸或舀又作抗􁀙音以治切
　又集韻抌舀揄並音由又抗舀音以紹切縁詩揄與
　舀並音由義亦同故後人改舀為蹂也音以沼者乃
　今人以手舀物之舀也
建州龍焙面北謂之北苑有一泉極清澹謂之御泉用
　其池水造茶不壞茶味唯龍園勝雪白茶二種謂之
　水芽先蒸後揀每一芽先去外兩小葉謂之烏帶又
　次取兩嫩葉謂之白合留小心芽置於水中呼為水
　芽聚之稍多即研焙為二品即龍園勝雪白茶也茶
　之極精好者無出於此每胯計工價近三十千其他
　茶雖好皆先揀而後蒸研其味次第減也茶有十綱
　第一第二綱太嫩第三綱最妙自六綱至十綱小團
　至大團而止第一名曰試新第二名曰貢新第三名
　有十六色龍園勝雪白茶萬夀龍芽御苑玉芽上林
　第一乙夜供清龍鳳英華玉除清賞承平雅玩啓沃
　承恩雪葉雪英蜀葵金錢玉華千金第四有十二色
　無比夀芽宜年寳玉玉清慶雲無疆夀龍萬春銀葉
　玉葉長春瑞雪翔龍長夀玉圭香口焙興國巖上品
　㨂芽新收揀芽第五次有十二色太平嘉瑞龍苑報
　春南山應瑞興國巖小龍又小鳳續入額御苑玉芽
　萬夀龍芽無比夀芽瑞雪翔龍先春太平嘉瑞長夀
　玉圭已下五綱皆大小團也
孟子曰士未可以言而言是以言餂之也可以言而不
　言是以不言餂之也是皆穿窬之類也趙岐注云未
　可與言而強與之言欲以言取之也是失言也知賢
　人可與言反欲以不言取之是失人也章指注云取
　人不失其臧否孫奭音義曰今按古夲及諸書並無
　此餂字郭璞方言注云音忝謂挑取物也其字從金
　今其字從食與方言不同葢傳寫誤也夲亦作餂音
　奴兼反按玉篇食字部有餂字注音達兼反古甜字
　然則字書非無此字第於孟子言餂之義不合耳今
　以孟子之文考餂之義則趙岐以餂訓取是也當如
　郭氏方言其字從金為銛據玉篇廣韻餂音他㸃反
　取也其義與孟子文合廣韻上聲銛音忝而平聲又
　有銛字音纖訓曰利也許氏説文以銛為臿屬乃音
　纖者其義與音忝者不同各從其義也孫奭曰夲亦
　作餂音奴兼切此别夲孟子也古之經書皆有别夲
　其用字多異同廣韻又餂音黏食麥粥也於孟子之
　文愈不合葢别夲孟子誤譌尤甚
漢官儀云光禄大夫秩比千石不言屬光禄勲門外特
　施行馬以旌别之魏志黄初四年楊彪為光禄大夫
　詔給吏卒門施行馬晉紀云致仕及遜位者給牀帳
　簟褥賜錢二十萬給吏卒門施行馬王隱晉書云劉
　毅字仲雄年七十告老以光禄大夫致仕門施行馬
　賜錢百三十萬晉書云王覽為宗正卿致仕詔遣殿
　中監療疾給藥復轉光禄大夫門施行馬干寳晉書
　記尚書僕射李㳙毋䘮拜金紫光禄大夫給吏卒門
　施行馬晉中興書蔡謨免皇太后詔以謨為右光禄
　大夫開府儀同三司上疏陳謝遂以疾篤不朝詔賜
　几杖門施行馬晉書華表字偉容歆子也大始中為
　大中大夫賜禄與卿同門施行馬
江季共説杜甫贈李龜年詩非甫所作葢岐王死時與
　崔滁死時年尚幼又甫天寳亂後未嘗至江南也范
　攄雲溪友議言明皇幸岷山伶官奔走李龜年奔迫
　江潭甫以詩贈龜年云云又云龜年曾於湘中採訪
　使筵上唱紅豆生南國秋來發幾枝贈君多採擷此
　物最相思云云歌闋莫不望行在而慘然龜年唱罷
　忽悶絶仆地以左耳微暖妻子未忍殯殮經四日乃
　蘇曰我遇二妃令教侍女蘭苕唱袚褉畢放還且言
　主人即復長安而有中興之主也謂龜年汝何憂乎
　時甫正在湘潭或有此詩更須攷究
詩曰投我以木瓜報之以瓊琚投我以木桃報之以瓊
　瑶投我以木李報之以瓊玖𫝊曰木瓜㮊木可食之
　木也按詩之意乃以木為瓜為桃為李俗謂之假果
　者葢不可食不適用之物也亦猶畫餅土飯之義爾
　投我以不可食不適用之物而我報之以瓊玉可貴
　之物則投我之物雖薄而我報之實厚衛國有狄人
　之敗出處于漕齊威公救而封之遺之車馬器服衛
　人思之欲厚報之則投我雖薄而我思報之實欲其
　厚此作詩者之意也鄭箋以木瓜為㮊木則是果實
　之木瓜也誤矣初學記六帖於果實木瓜門皆引衛
　風木瓜之詩亦誤昔之記言者謂孔子曰吾於木瓜
　見苞苴之禮行焉按木瓜詩投報之辭以為喻爾未
　見真有投報也恐非孔子之言
溱洧詩贈之以勺藥江淹别賦下有芍藥之詩子虛南
　都二賦言勺藥者乃以魚肉等物為醢食物也子建
　七發張景陽七命勺藥云云五臣注勺音酌藥音略
　廣韻亦有二音子虛賦諸家皆誤以為溱洧之芍藥
　韓退之偃城聮句詩云兩相鋪氍毹五鼎調勺藥又
　曰但擲顧笑金難祈却老藥二藥不同音也
唐李濟翁資暇錄云古使字作李左氏春秋𫝊言行李
　乃是行使後人誤為李字春秋僖公三十年左氏傳
　云若舍鄭以為東道主行李之往來共其困乏杜預
　曰李使人也又襄公八年左氏傳云亦不使一介行
　李告于寡君杜預曰行李行人也又昭公十二年左
　氏傳曰諸侯靖共好以為事行理之命無月不至杜
　預曰行理使人通聘問者或言理或言李皆謂行使
　也但文其言謂之行李亦作理耳以此知其非改古
　文為李也古文字多矣李濟翁不言李字出何書未
　可遽爾泛舉而改作也劉孝威結客少年場行云少
　年李六郡遨遊遍五都李作使音
故相王甫為館職時夜夢至一山間古松流水杳然幽
　深境色甚異四無人跡忽遇一道人引至一處過松
　下有廢丹竈又入有茅屋數間道人開之云公之所
　居也塵埃蓬勃似久無人居者壁間見題字云白髪
　高僧酷愛閒一缾一鉢老山間只因窺井生一念從
　此松根丹竈閒恍然悟其前世所居已失道人遂囘
　天大雷雨龍起雲中意甚恐懼遂寤其婢亦魘於室
　中呼之覺問之云適為雷雨所驚頗異之來日館中
　曝書偶觀架上小説内載婦人窺井生男事云孫仲
　益有王太傅生日詩云了了三生夢松根令煆爐用
　此事也窺井事見博物志
羅隱牡丹詩云可憐韓令功成後虛負穠華過此身據
　白廷翰唐蒙求韓令牡丹注云元和中京師貴游尚
　牡丹一夲直數萬韓滉私第有之遽命斸去曰豈效
　兒女邪李挺之諱之才慶歴中以殿中丞為澤州從
　事時韓中令宣撫河東委以秦鳳鑄鐵錢事行次鳳
　州為絶句云去年三月洛城遊今日尋春到鳳州欲
　托雙魚附歸信嘉陵江水不東流挺之族孫君翁熈
　寧中為邵堯夫言之
蔡州褒信縣有棋師閔秀才説嘗有道人善棋凡對局
　率饒人一先後死于褒信託後事于一村叟數年後
　叟為改葬但空棺衣衾而已道人有詩云爛柯真訣
　妙通神一局曽經幾度春自出洞來無敵手得饒人
　處且饒人
殷璠為河嶽英靈集不載杜甫詩高仲武為中興間氣
　集不取李白詩顧陶為唐詩類選如元白劉柳杜牧
　李賀張祐趙嘏皆不收姚合作極𤣥集亦不收杜甫
　李白彼必各有意也
常建有題破山寺後院詩云竹逕通幽處禪房花木深
　余觀又𤣥集唐詩類選唐文粹皆作通熈寧元年歐
　陽永叔守青題廨宇後山齋云竹逕遇幽處有以鄠
　杜石夲往河内以示邢和叔始未見時亦頗疑其誤
　及見碑反覆味之亦以為佳竟不知别有夲邪抑永
　叔自改之邪古人用一字亦不茍也
李紳題天衣寺詩殿湧全身塔池開半月泉此泉隱於
　巖下雖月圓池中只見其半最為佳處紹興初愚秃
　法聰遂鑿開巖上易名為滿月泉甚可惜也
熈寧間江寧府句容簿失其姓名至茅山遇道人高坦
　被髪跣足與簿劇談飲酒終日書一詩留别而去莫
　知所之詩云巖下相逢不忍還狂歌醉酒且盤桓仇
　香莫問神仙事天上人間總一般
王防元規嘗云杜詩古夲辭人解撰清河頌詩成珠玉
　在揮毫葢為和舍人故云又云青青竹笋迎船出白
　白江魚入饌來葢為送扶侍故云
劉貢父詩話云文人用事誤錯雖有缺失然不害其美
　杜甫云功曹非復漢蕭何據光武謂鄧禹何以不掾
　功曹又曹參嘗為功曹云鄼侯非也按蕭何為主吏
　掾即功曹也注在史記高祖紀貢父博洽何為不知
　杜謂之詩史未嘗誤用事
青州有劉槩方富韓公守青時遇之甚厚因得臨朐縣
　西南官地曰冶源結茅居之有雜文及詩歌其子印
　行青人傳其詩有西軒忽見好溪山一丈閒愁減三
　尺末句云讀書誤人四十年有時醉把䦨干拍别見
　温公詩話
杜詩云吾聞駕鼓車不合用騏驥皆言漢文帝以千里
　馬駕鼔車殊不知南史王融與宋弁等論騏驥駕鼔
　車也按漢文止郤千里馬建武中以千里馬駕鼔車
　爾
洞庭春水緑於雲日日征帆送逺人曾向木蘭舟上過
　不知元是此花身一小説唐末館閣數公泛舟以木
　蘭為題忽一貧士登舟作此諸公覽詩大驚物色之
　乃李義山之魄時義山下世久矣又嵐齋集載此詩
　陸龜蒙於蘇守張摶座上賦此木蘭堂詩未知孰是
後漢范滂母謂滂曰汝得與李杜齊名死亦何恨唐人
　謂李白杜甫為李杜子羙詩云李杜齊名真忝竊用
　後漢事也南史謂鮑照謝元暉為鮑謝又鮑防與謝
　良弼友善人謂之鮑謝
或謂詩史者有年月地里夲末之類故名詩史葢唐人
　嘗目杜甫為詩史夲出孟棨夲事而新書亦云
太一峯前是我家滿牀書籍舊生涯春城戀酒不歸去
　老却碧桃無限花此仵磐艮翁詩終南人父信夲軍
　職終文思副使以䕃補借職元豐中監青州臨淄酒
　税或以此詩題酒樓皆云是神仙作也
予監台州杜瀆鹽場日以蓮子試滷擇蓮子重者用之
　滷浮三蓮四蓮味重五蓮尤重蓮子取其浮而直若
　二蓮直或一直一横即味差薄若滷更薄即蓮沉於
　底而煎鹽不成閩中之法以鷄子桃仁試之滷味重
　則正浮在上鹹淡相半則二物俱沉與此相類
淋下滷水或以他水雜之但識其舊痕以飯甑葢之於
　中掠去面上水至舊處元滷盡在所去者皆他水或
　以甑箄隔之亦可以他物則不可分矣此理未曉孔
　融論云弊箄不能救鹽池之滷即此事也鍊化術云
　飲食過鹹以飯箄竹數條炙之着其中則汁便淡
青龍寺老栢院有布衣張在題一絶於院壁南鄰北舍
　牡丹開年少尋芳去又囘唯有君家老栢樹春風來
　似不曾來元祐中州學教授畢仲愈題䟦刻石於平
　嵐亭上
杜甫贈韋十六評事子雖軀幹小晉書載記劉曜時壮
　士陳安戰死隴上歌之曰隴上徤兒有陳安軀幹雖
　小腹常寛秋興云聞道長安似奕棋葢用寗子視君
　如奕棋事絶句云即看翡翠蘭苕上用郭景純遊仙
　詩移居贈衛大郎清襟照等夷用任彥昇王文憲集
　序引袁粲詩之子照清襟
李君翁詩話卜居云寧誅鋤草茅以力耕乎詩人皆以
　為宋玉事豈卜居亦宋玉擬屈原作邪庾信哀江南
　賦云誅茅宋玉之宅不知何據而言此君翁之陋也
　唐余古渚宫故事曰庾信因侯景之亂自建康遁歸
　江陵居宋玉故宅宅在城北三里故其賦曰誅茅宋
　玉之宅穿徑臨江之府老杜送李功曹歸荆南云曾
　聞宋玉宅每欲到荆州是也又在夔府詠懐古跡云
　揺落深知宋玉悲江山故宅空文藻然子羙移居夔
　州入宅詩云宋玉歸州宅云通白帝城葢歸州亦有
　宋玉宅非止荆州也李義山亦云却将宋玉臨江宅
　異代仍教庾信居
何遜詩云躍魚如擁劍孟浩然詩云游魚擁劍來按擁
　劍如彭蜞之類蟹屬一螯偏大故謂之擁劍非魚也
杜甫詩尚想東方朔詼諧割肉歸社日用伏日事蘇黄
　皆以為誤也史記年表秦徳公二年始作伏祠社乃
　同日至漢方有春秋二社與伏分也
老杜水落魚龍夜山空鳥䑕秋陸農師引水經魚龍以
　秋日為夜按龍秋分而降則蟄寝於淵龍以社日為
　夜豈謂是乎又鳥䑕同穴者䑕與鳥為雌雄似䑕而
　尾短在内鳥在外魚龍水名鳥䑕山名鳥䑕秋而魚
　龍夜是詩兩句而含三事也
李嘉祐守台州詩云春塘露冕歸華陽國志云郭賀為
　荆州刺史百姓歌之曰厥徳仁明郭喬卿明帝到南
　陽廵狩賜三公之服去襜露冕使百姓見之以彰有
　徳
富陽北十里有妙庭觀荐經焚毁無碑誌可攷獨見於
　東坡詩董雙成故宅絶句云人去山空鶴不歸丹亡
　鼎在世徒悲可憐九轉功成後却把飛仙乞肉芝刻
　石作肉芝道流云元夲作内東坡見之無他語今印
　夲作肉芝内之與肉皆未曉其鼎宣和間取去三足
　中空病者取以煑藥甚有效
陳徳潤云一貴人知成都日朝廷遣御史何郯入蜀按
　事貴人徧召幕客詢何人與御史密者或云有賢良
　某人延之令出界候迎兼攜名娼王宫花往候其宴
　狎出家姬以佐酒王善舞何公醉喜題其項帕云按
　徹梁州更六么西臺御史惜妖嬈從今改作王宫柳
　舞盡春風萬萬條至成都此娼出迎遂不復措手而
　歸
被紫荷橐按荷橐即持荷之荷也或以為紫荷橐非也
　宋子京云猥挈荷橐預從豹乘皆縁習之誤南史劉
　香傳言簮筆持橐事甚詳
臨安府仁和縣圖經出槖籥沙在縣東四里海際之人
　採用皷鑄銅錫之模諸州皆來採亦猶邢沙可以碾
　玉也
石子惠云中書舍人繫紅鞓犀帶自葉少藴始有舊服
　色不佩魚後王照請於朝方佩婦人孺人至夫人凡
　八人皆佩魚乃張崇啓請
杜甫詩云門䦨多喜色女壻近乘龍楚國先賢傳謂壻
　如龍也女得賢壻謂之乘龍黄憲為司徒與李元禮
　俱娶太尉桓焉女時人謂之桓叔元女俱乘龍
韓退之燈花詩云黄褁排金粟釵頭綴玉蟲乃用何遜
　詩金粟褁搔頭之句
陳克子高詩云鳥聲妨客夢花片攪春心句甚佳唐杜
　審言詩云啼鳥驚殘夢飛花攪獨愁下句為工也子
　羙詩云樹攪離思花𡨕𡨕亦有所自矣
王珩彥楚人嘗夢中得詩云杖屨歩斜暉煙村景物宜
　溪深水馬徤霜重橘奴肥舂罷鷄争黍人行犬吠籬
　可憐田舍子理亂不曾知
杜少陵悶詩云捲簾惟白水隐几亦青山唐僧栖白閒
　詩云捲簾當白晝移坐向青山
苴説文展賈切土苴糟魄物又云不真物一音子余切
　訓包也韓文公進學解補苴罅漏當讀作平聲
許叔微精於醫云五臟蟲皆上行唯有肺蟲下行最難
　治當用獺爪為末調藥於初四初六日治之此二日
　肺蟲上行也
孟蜀王水殿詩東坡續為長短句氷肌玉骨清無汗水
　殿風來暗香滿簾開明月解窺人欹枕釵横雲鬢亂
　夜深瓊户寂無聲時見飛星渡河漢屈指西風幾時
　來只恐流年暗中換
閩廣人食㯽榔每切作片蘸蠣灰以荖葉褁嚼之荖音
　老又音蒲口切初食㣲覺似醉面赤故東坡詩云紅
　潮登頰醉㯽榔
今人不善乘船謂之苦船北人謂之苦車苦音庫
左傳成公十三年成子受脤于社不敬劉子曰吾聞之
　民受天地之中以生所謂命也是以有動作禮義威
　儀之則以定命也能者養之以福不能者敗以取禍
　杜預注云養威儀以致福班固五行志云能者養之
　以福顔師古云能養生者則定禮義威儀自致於福
　此注與杜同左氏夲誤
韓退之答柳柳州食蝦蟇詩云蝦蟇雖水居未得變形
　貌強號為蛙蛤於實無所挍居然當鼎味豈不辱釣
　罩余雖不下喉近又能稍稍嘗懼染蠻夷平生性不
　樂而君復何為甘食比豢豹按周禮蟈氏鄭司農云
　掌𤣥鼉黽即蝦蟇屬𤣥謂蟈今御所食蛙也漢書霍
　光擅減宗廟羔兎蛙不知古為上食也
馬監場云泉州一僧能治金蠶蠱毒如中毒者先以白
　礬末令嘗不澁覺味甘次食黑豆不腥乃中毒也即
　濃煎石榴根皮汁飲之下即吐出有蟲皆活無不愈
　者李晦之云凡中毒以白礬牙茶搗為末冷水飲之
墨子云楚靈王好細腰故其臣皆三飯為節脇息然後
　帶縁牆然後起韓非子云楚荘王好細腰一國皆有
　飢色劉禹錫踏歌行云為是襄王故宫地至今猶自
　細腰多未知孰是
司馬安善宦四至九卿儒林傳許商四至九卿
李賀詩攅蟲鎪古柳劉禹錫詩秋蟲鏤宫樹此二句皆
　善
毛詩伯兮篇云焉得諼草言樹之背注云諼草令人亡
　憂背北堂也今人多用北堂萱堂於鰥居之人然伯
　之暫出未嘗死也但其花未嘗雙開故有北堂之義
　説文蘆萱蕿萲皆一字也令人㤀憂通作諼據爾雅
　諼訓㤀也因其㤀故古用諼草字嵇康養生論云合
　歡蠲忿萱草㤀憂夲草云利心志令人歡喜㤀憂風
　土記云婦人有妊佩之生男子故謂之宜男草陸士
　衡詩云焉得㤀歸草言樹背與襟㤀歸之義未詳
台州杜瀆監之北安聖院僧師肇端午日晝與僧對坐
　忽聞屋瓦有聲火光一線下至地少頃遂大如車輪
　先燎僧之左臂次及右臂忽入於背不見久之復為
　一線飛去出屋即震雷一聲其僧僅有氣且舉衣視
　之背後袈裟一圓孔如錢中單圓孔如椀脊下燒一
　圓瘡瘡楚甚皆以為天火不可治予以湯火藥塗之
　月餘遂無事怪異如此
　
　
　
　
　
　
　
　
　
　
　
　
　
　
　西溪叢語卷上
欽定四庫全書
　西溪叢語卷下　　　　　　宋　姚寛　撰
孟子言去齊接淅而行淅漬米也接字殊無理許慎説
　文引孟子去齊境淅而行境音其兩切漉乾漬米言
　不待炊而行也異聞集李吉甫銘曰孟子去齊而境
　淅唐夲作境字
王介甫云俟我於城隅言静女之俟我以禮也其羙外
　發其和中出其節不可亂者彤管也貽我彤管言静
　女之貽我以樂也徐安道注音辯云彤赤漆也管謂
　笙簫之屬按静女詩貽我彤管彤管有煒注云煒赤
　貌彤管以赤心正人箋云彤管赤管也疏必以赤者
　欲使女史以赤心正人謂赤心事夫人正妃妾之次
　序也鄭注古者后夫人必有女史彤管之法史不記
　過其罪殺之後漢皇后妃序云頒官分務各有典司
　女史彤管記功書過左氏傳定公九年静女之三章
　取彤管焉杜預云詩弼風也言静女三章之詩雖説
　羙女義在彤管彤管赤筆女史記事䂓誨之所執以
　此攷之不聞謂之樂也
陶潜讀山海經十三首用事今本多差誤各為注釋之
　第一篇泛覽周王傳乃周穆天子傳荀朂挍定夲是
　也流觀山海圖乃山海經十八卷郭璞注本是也第
　二篇云玉堂凌霞秀王母怡妙顔天地共俱生不知
　幾何年靈化無窮已館宇非一山高酣發新謡寧效
　俗中言西山經云玉山是王母所居其状如人豹尾
　虎齒而善嘯蓬頭戴勝是司天之厲主五殘大荒西
　經云西海之南流沙之濵赤水之後黑水之前有大
　山名曰崑崙之丘有人戴勝虎齒有豹尾穴處名曰
　西王母又云大荒之中有山名豐沮玉門西有王母
　之山又云以崑崙為宫亦有離宫别窟郭璞云不專
　住一山也穆天子傳云吉日甲子天子賔于西王母
　執𤣥珪白璧以見西王母于瑶池之上又天子升於
　奄山即西王母之山也奄山即崦嵫山也西王母宴
　穆王於瑶池之上王母為天子謡曰白雲在天山陵
　自出道里悠逺山川間之将子無死尚復能來與穆
　往復數詩不具載第三篇云迢遞槐江嶺是謂𤣥圃
　丘西南望崑墟光氣難與儔亭亭明玕照落落清瑶
　流恨不及周穆託乘一來遊槐江之山丘時之水出
　焉其陽多丹粟其隂多采黄金銀實帷帝之平圃郭
　璞註云即𤣥圃也南望崑崙其光熊熊其氣魂魂其
　上多藏琅玕爰有滛水其清洛洛滛音遥穆天子傳
　天子銘跡於𤣥圃之上第四篇云丹木生何許廼在
　峚山陽黄花復朱實食之夀命長白玉凝素液瑾瑜
　發竒光豈伊君子寳見重我軒皇西山經云西北四
　百二十里曰峚(音/密)山其上多丹木圓葉而赤莖黄花
　而赤實其味如飴食之不飢丹水出焉西流注于稷澤
　其中多白玉是有玉膏其源沸沸湯湯黄帝是食是
　饗是生𤣥玉玉膏所出以灌丹木五色乃清第五篇
　云翩翩三青鳥毛色竒可憐朝為王母使暮歸三危
　山我欲因此鳥具向王母言在世無所須惟酒與長
　年三危之山三青鳥居之是山廣圓百里青鳥主為
　西王母取食竹書云穆王西征至青鳥所解又蛇巫
　之山一曰龜山西王母梯几而戴勝杖其南有三青
　鳥為西王母取食又有三足鳥主給使也第六篇云
　逍遥蕪臯上杳然望扶木洪柯百萬尋森散覆𤾉谷
　靈人侍丹池朝朝為日浴神景一登天何幽不見燭
　黑齒國人黑手食稻使蛇其一蛇赤下有暘谷上有
　扶木即扶桑木十日所浴在黑齒北居水中有大木
　九日居下枝一日居上枝第七篇云粲粲三珠樹寄
　生赤水隂亭亭凌風桂八榦共成林靈鳳撫雲舞神
　鸞調玉音雖非世上寳爰得王母心讙朱國在赤水
　之隂有三珠樹如栢葉皆為珠其樹若彗海内南經
　桂林八樹在番隅東八樹而成林言其大也丹穴之
　山有鳥焉其状如鶴五色而文乃鳳也自歌自舞女
　牀之山有鳥其状如翟而五采文名曰鸞自歌見則
　天下康寧第八篇云自古皆有没何人得靈長不死
　復不老萬歲如平常赤泉給我飲員丘足我糧方與
　三辰游夀考豈渠央列子云北海之北其國名曰終
　北四方悉平周以喬陟當國之中有山山名壺領狀
　若甔甀頂有口状若圓環名曰滋穴有水湧出名曰
　神瀵臭過椒蘭味過醪醴一源分為四埓注於山下
　經營一國亡不悉徧土氣和亡扎厲不天不病人倦
　則飲神瀵周穆王北遊過其國三年㤀歸今赤泉山
　海經無之知古文缺失也第九篇云夸父誕宏志乃
　與日競走俱至虞淵下似若無勝負神力既殊妙傾
　河焉足有餘跡寄鄧林功竟在身後海外北經云夸
　父與日逐走渇欲飲於河渭不足飲大澤未至道渇
　而死棄其杖化為鄧林又云夸父不量力欲追日景
　逮之禺谷郭璞云禺淵也今作虞淵第十篇云精衛
　銜㣲石将以填滄海刑天舞干戚猛志故常在同物
　既無慮化去不復悔徒設在昔心良辰詎可待發鳩
　之山有鳥焉其状如烏而文首白喙名曰精衛其鳴
　自詨是炎帝之少女名曰女娃遊于東海溺而不反
　故為精衛常銜西山之木石以堙東海竒肱之國刑
　天與帝争神帝斷其首葬之常羊之山乃以乳為目
　以臍為口操干戚以舞第十一篇云巨猾肆威暴欽
　䲹違帝旨窫窳強能變祖江遂獨死明明上天鑒為
　惡不可履長枯固已劇鵕鶚豈足恃鍾山神其子曰
　鼓其状人靣而龍耳是與欽䲹殺葆江于崑崙之陽
　葆江即祖江也帝乃戮之鍾山之東曰􁪂崖䲹音下
　邳之邳瑶音遥曰巨猾肆威暴者謂欽䲹殺祖江貳
　負臣殺窫窳也猾作危字非是欽䲹化為大鶚鼓亦
　化為鵕鳥鶚音諤鵕音俊或云鵕䴊字非也窫窳者
　蛇身人靣為貳負臣所殺開明東有巫夾窫窳之尸
　皆操不死之藥以距之窫窳變為龍首居弱水中食
　人音軋俞第十二篇鴟鴸見城邑其國有放士念彼
　懐王世當時數來止青丘有竒鳥自言獨見爾夲為
　迷者生不以喻君子柜山西臨流黄北望諸毗東望
　長右有鳥焉其状如鴟而人手其音如痺其名曰鴸
　其鳴自號見則其國多放士放逐也懐王之世謂屈
　原也青丘國有竒鳥不詳其状鴟鴸或為鵃鵝或為
　鳴鵲皆非也第十三篇云巖巖顯朝市帝者慎用才
　何以廢共鯀重華為之來仲文獻誠言姜公乃見猜
　臨沒告饑渇當復何及哉竹書紀年堯欲禪舜共工
　鯀諫以為不可舜即位殛鯀于羽山流共工於幽州
　海内經云鯀竊帝之息壤以堙洪水不待帝命帝令
　祝融殺鯀于羽郊神異經云西北荒有人人面朱髴
　蛇身人手四足食五榖禽獸頑愚名曰共工東方有
　人焉人形而身多毛自解水土志加通塞為人自用
　欲為欲息名曰鯀下云仲文姜公未詳
柳子厚詩云空齋不語坐高舂薛能詩云隔江遥見夕
　陽舂或云見舂米大非也淮南子云日至于虞淵是
　謂高舂注云虞淵地名高舂時始戍民碓舂時也至
　於連石是謂下舂注云連石西山名言将暝下民悉
　舂故曰下舂
古樂府陸瑜有僊人覽六箸篇九僊歡會賞六箸且娯
　神戲石聞餘地銘山憶舊秦避敵情思巧論兵勢重
　新問取南皮夕還笑拂棋人初不曉何戲西京雜記
　云許博昌安陵人善陸博竇晏好之嘗與居處法用
　六箸或謂之究以竹為之長六分王逸解楚辭云投六
　箸行六棊故為六博以箆簵作箸象牙為棋麗而且
　好也説文云六箸十二棋也
鮑昭行藥至城東橋詩五臣注云昭因疾服藥行而宣
　導之杜甫舟中伏枕詩云行藥病岑岑漢許皇后云
　我頭岑岑藥中得無有毒乎
金虎二字所用不同張平子東京賦云周姬之末政用
　多僻始於宫隣卒於金虎五臣注云幽厲用小人與
　君子為隣堅若金惡若虎卒以此亡何敬祖詩云望
　舒離金虎五臣注云望舒月御也西方金也西方七
　宿畢昴之屬俱白虎也河圖云亡金虎喻秦居也陸
　士衡詩云大辰匿曜金虎習質甘石星經云昴西方
　白虎之宿太白金之精太白入昴金虎相薄主有兵
　亂
沈存中筆談云馬融笛賦云裁以當簻使易持李善注
　簻馬䇿也裁笛以當馬簻故使易持此繆説也笛安
　可以為馬䇿簻管也古文謂樂之管為簻故潘岳笙
　賦云修簻内闢餘簫外逶裁以當簻者餘品多裁衆
　簻以成音此笛但裁一簻五音皆具當簻之工不假
　繁猥所以便而易持也據説文簻撾並音張𤓰反箠
　也不聞以簻為樂管潘岳笙賦乃用撾字云脩撾内
　闢注云修長撾大闢開也自與簻字不同言羌人裁
　之以當馬䇿言易執持而復可吹也牽強為説殊無
　義理
汝南陳敬伯路逢歸忌必反郵亭後坐誅無禁忌者多
　談為繆注云四孟在壬四仲在寅四季在子今隂陽
　書云辰戌丑未月子日寅申己亥月丑日子午卯酉
　月寅日與舊法不同故不足信也
杜甫送高三十書記云觸熱向武威程曉三伏詩云今
　世褦襶子觸熱到人家據炙轂子云褦襶笠子也集
　韻褦音奈襶音戴二字不曉事也
望江南者朱崖李太尉鎮關西日為亡姬謝秋娘所作
　後進入敎坊
和凝嘗以宰輔自期登第之日名在第十三後覽范質
　文大加賞歎即以第十三處之場屋間謂之傳衣鉢
　若禪宗之相傳授其後質果繼凝登相位亦為太子
　太傅魯國公搢紳以為羙談後馮當世知貢舉擢彭
　器資為首後贈彭詩云當時巳自傳衣鉢羞媿猶為
　食肉僧謂此也
天聖初竇貞固知貢舉舊制夜試以三燭為限長興二
　年改令晝試貞固以短景難成文不盡意失取士之
　道奏復夜試
孫天舉云嘗見呉天用家藏一易書不知何人作云乾
　坤毁則無以見易乾坤有毁時故終之以未濟葢乾
　坤毁則有水火之災水之災多在東南火之災多在
　西北故西北多山東南多水東南之山皆水衝激而
　成有連亘三四十山不絶者乃地脉也後兵火失其
　書亦不能盡記其説
盧思道挽詩獨八首比時人最盛時謂之八米盧郎八
　米關中語歲以六米七米八米分上中下言在榖取
　八米取數之多也
王建宫辭延英引對碧衣郎紅硯宣毫各别牀天子下
　簾親自問宫人手裏過茶湯恐是用紅絲研江南李
　氏時猶重之歐公研譜以青州紅絲石為第一此研
　多滑不受墨若受墨妙不可加王建集中有作工研
　又作洪研皆非也雲溪友議載元子芝明經制䇿入
　仕亦有此一篇未知孰是
畢景儒有李重光黄羅扇李白寫詩一首云風情漸老
　見春羞到處銷魂感舊游多謝長條似相識強垂煙
　態拂人頭後細字書云賜慶奴慶奴似是宫人小字
　詩似柳詩
宋公庠言金日磾日字下音彌畢切又是如字别無借
　音又言人皆言解體音右買反司馬温公讀作古隘
　切又云父在呼其子為令嗣侍下呼某房甚無謂也
柳子厚聞徹上人亡寄楊文侍郎云東越高僧還姓湯
　幾時瓊佩觸鳴璫空花一散不知處誰采金英與侍
　郎葢用慧林菊問贈鮑侍郎詩云玳枝兮金英綠葉
　兮紫莖鮑照有答詩類文題作菊問照集又云贈答
姓氏之學莫盛於元和姓纂皆自南北朝以官職富貴
　相高溢至於唐崔盧李鄭糾紛可鄙若以聖賢所夲
　如子姓媯姓姬姓姜姓之類各分類聖人受姓所從
　來以訖春秋所紀用世夲荀況譜杜預公子譜為法
　則唐虞三代列國諸侯俱可成書此似是太史公欲
　為而未就者耳漢以後精力博求不難考其淵源至
　今也
文武之政布在方䇿正義謂方牘簡䇿周禮内史凡命
　諸侯及孤卿大夫則䇿命之鄭司農引春秋傳王命
　内史興父䇿命晉侯為侯伯䇿謂以簡䇿書王命又
　云凡四方之事書内史讀之王制祿則賛為之以方
　出之注云贊為之為之辭也以方出之以方版書而
　出之杜子春云方版謂今時牘也儀禮聘禮束帛加
　書将命百名以上書於䇿不及百名書於方名書文
　也今謂之字䇿簡也方版也外史掌逹書名于四方
　謂若堯典禹貢逹此名使知之或曰古曰名今曰字
　使四方知書之文字得而讀之
南山宣律師感通錄云廬山七嶺共會於東合而成峯
　因知東坡横看成嶺側成峯之句有自來矣
新唐書李德裕傳德裕徙鎮海軍代王璠先是太和中
　漳王養母杜仲陽歸浙西有詔在所存問時德裕被
　召乃檄留後使如詔書璠入為尚書左丞而漳王以
　罪廢死因與户部侍郎李漢共譛德裕嘗賂仲陽導
　王為不軌帝惑其言竇革音訓云杜牧作杜秋詩乃
　云漳王得罪後秋始被放歸夲郡疑即仲陽也與此
　不同似牧之之誤南部新書云杜仲陽即杜秋也始
　為李錡侍人錡敗填宫亦進帛書後為漳王養母太
　和中漳王黜放歸浙西續詔令觀院安置兼加存䘏
　故杜牧有杜秋詩稱於時此説與牧之合漳王湊傳
　黜為巢縣公時太和五年也命中人封詔即賜且慰
　曰國法當爾無他憂八年薨贈齊王鄭注後以罪誅
　帝哀湊被讒死不明開成三年追贈懐懿太子葢太
　和五年漳王雖黜尚特詔賜慰云故德裕檄留後使
　如詔書至八年廢死後德裕方被譛也恐牧之詩不
　誤
蔣防作霍小玉傳書大歷中李益事有一豪士衣輕黄
　衫挾朱筋彈李至霍遂死乃三月牡丹時也老杜有
　少年行二首一云巢燕引雛渾去盡江花結子已無
　多黄衫年少宜來數不見堂前東逝波攷作詩時大
　歷間甫政在蜀是時想有好事者傳去作此詩爾
蘭亭惟定武舊夲最佳薛帥别刋木易之新夲湍流帶
　石天五字損可以驗舊夲皆全
杜甫憶李白詩云俊逸鮑叅軍亦有譏焉鮑昭白紵辭
　一篇白用之杜又云李侯有佳句往往似隂鏗如柳
　色黄金嫩梨花白雪香乃隂鏗詩也
山海經大荒北經有神衘蛇其狀虎首人身四蹄長肘
　名曰強良亦在畏獸書中此書今亡矣
宜都山水記佷山溪有釜灘其石大者如釜小者如鈷
　鏌柳子厚鈷鉧潭記鉧字字書無之集韻鍸鈷並音
　胡黍稷器夏曰瑚商曰璉周曰簠簋又䥈音滿補反
　鈷䥈温器言潭石如此大小爾
高氏小史云周顒字彥倫始置四聲切韻行於時
南部煙花錄文極俚俗又載陳後主詩云夕陽如有意
　偏傍小牕明此乃唐人方域詩六朝詩語不如此唐
　藝文志所載煙花錄記幸廣陵事此夲已亡故流俗
　偽作此書與裴鉶傳竒載秦人事及賦唐俚詩無異
李義山定子詩堪笑喫虛隋煬帝破家亡國為何人北
　里志劉泰娘門有樗樹贈詩云尋常凡木最輕樗今
　日尋樗桂不如漢高新破咸陽後莫使奔波遂喫虛
老杜望嶽詩云車箱入谷無歸路箭栝通天有一門述
　征記云栢谷谷名也漢武帝微行所至谷中無囘車
　地夾以高原栢林隂翳窮日幽暗殆弗覩陽景鳳翔
　岐山禹貢云治梁及岐又曰荆岐既旅其山夲以有
　兩岐故呼為岐路之岐今俗猶呼為箭筈嶺
諺云乾星照濕土來日依舊雨王建聽雨詩云半夜思
　家睡裏愁雨聲落落屋簷頭照泥星出依然黑淹爛
　庭花不肯休
李義山柳枝詩序有湔裙水上之語北史竇泰母夢風
　雷有娠朞而不產甚懼有巫者曰度河湔裙產子必
　易便向水所忽見一人云當生貴子可徙而南母從
　之俄而生泰及長為御史中尉(别見荆楚/歲時記)
徐浩會稽詩云法士多瓌能葢言異能也魯直謂能乃
　三足鼈言僧似鼈耳雖似戲語然能有二音皆通不
　必指能是鼈也後漢黄琬傳云舊制光祿三四省郎
　以高功久次才德尤異者為茂才異行時權富子弟
　以人事得舉而貧約守志者以窮迫見遺京師為之
　謡曰欲得不能光祿茂才注云能乃來切
范文正守鄱陽喜樂籍未幾召還作詩寄後政云慶朔
　堂前花自栽為移官去未曽開年年憶著成離恨只
　託春風管領來到京以綿臙脂寄其人題詩云江南
　有美人别後長相憶何以慰相思贈汝好顔色至今
　墨跡在鄱陽士大夫家
肅宗乾元二年史思明與諸將期會汴州李光弼廵河
　上諸營聞之還入汴州謂節度使許叔冀曰大夫能
　守汴州十五日我來救光弼還東京思明至汴叔冀
　戰不勝遂與濮州刺史董秦降思明待之甚厚新書
　云董秦夜挈五百人歸光弼詔加殿中監賜姓李名
　忠臣即天寳末驍將也麤暴不知書晩汙朱泚偽命
　誅玉川子月蝕詩云歲星主福德官爵奉董秦忍使
　黔婁生覆屍無衣巾詳味此句董秦當是無功而享
　厚祿者如此者多不知玉川子説李忠臣何也
李太白平虜將軍妻詩云古人不唾井莫忘昔纒綿李
　濟翁資暇錄云諺有曰千里井不反唾或云剉言昔
　人經驛舍反馬餘剉於井後經此井汲水為剉所哽
國朝用漢臘葢冬至後第三戍火墓日也是為臘己酉
　年閠八月冬至後第三戍乃在十一月末太史局著
　歷遂以十一月第三戍為臘識者云古法遇如此閠
　歳即以第四戍為臘臘不可在十一月也癸亥年合
　閏三月遂閏四月南渡後圖書散失所致
嘗聞習海者云航海自二浙可至平州聞登州竹山駞
　基諸島之外天晴無雲可遠望平州城壁今自二浙
　至登州與密州皆由北洋水極險惡然有自膠水鎮
　三日而抵明州定海者杜甫後出塞云漁陽豪俠地
　擊鼓吹笙竽雲帆轉遼海粳稻來東呉越羅與楚練
　照耀輿臺軀及昔遊篇云幽燕盛用武供給亦勞哉
　呉門轉粟帛泛海凌蓬萊其事可見
名山記云松有兩鬛三鬛五鬛者言如馬鬛形李賀有
　五粒小松歌云新香幾粒洪崖飯五粒未詳
潘岳秋興賦云斑鬢彪以承弁兮素髮䬃以垂領五臣
　注云彪髪下垂貌説文云白黑髪雜也李善注云彪
　作髟音方料切
李義山嬌兒詩云忽復學參軍按聲喚蒼鶻按吳史云
　徐知訓怙威驕淫調謔王無敬長之心嘗登樓狎戲
　荷衣木簡自號參軍令王髽髻鶉衣為蒼頭以從歐
　公五代史吳世家云知訓為參軍隆演鶉衣髽髻為
　蒼鶻前云蒼頭非也
南唐世家號揵馬牌按南唐史亦作揵字舉世以為捷
　字非也説文揵字從建音紀偃切馬行不利也考工
　記云紀日馳騁左不揵是也
史記秦始皇夲紀云上會稽祭大禹望於南海有立石
　刻頌秦德越絕書云始皇以三十七年來游會稽以
　正月甲戌到越留舍都亭取錢唐浙江岑石石長丈
　四尺南北面廣一尺東西面廣一尺六寸刻文於大
　越東山上其道九曲去越二十里水經云秦始皇登
　會稽山刻石紀功尚在山側孫暢之述征記云丞相
　李斯所篆也梁書竟陵王子良為會稽太守范雲為
　主簿雲以山上有始皇刻石三句一韻多作兩句讀
　之並不得韻又字皆大篆人多不詳雲夜取史記讀
　之明日登山讀之如流張守節云會稽山刻李斯書
　其字四寸畫如小指圓鐫今文字整頓是小篆字予
　嘗上㑹稽東山自秦望山之巔並黄茅無樹木其山
　側有三石笋中有水一泓别無他石石笋並無字復
　自小逕别至一山俗名鵝鼻山又云越王棲於會稽
　宫娥避於此又云娥避山山頂有石如屋大中開揷
　一碑於其中文皆為風雨所剝隠約就碑可見缺畫
　如禹廟沒字碑之類不知此石果岑石歟非始皇之
　力不能挿於石中此山險絶罕有至者得一採藥者
　則至之耳非偽碑也或云大篆或云小篆皆不可考
杜甫詩云嘗果栗皺開或作雛字殊不可解集韻皺側
　尤切革紋蹙也漢上題襟周繇詩云開栗弋之紫皺
　貫休云新蟬避栗皺又云栗不和皺落即栗蓬也
左傳云故講事以度軌(絶句/)量謂之軌取材以章物(絶/)
　(句/)采謂之物
孟子云盡信書不如無書王元澤引古本孟子云盡信
　書不如無為書書安可無也學者慎所取而已不知
　慎所取則不如勿學而已矣
嘗觀八師經佛時在舍衛國祗樹給孤獨園時有梵志
　名曰邪旬來詣佛所欲質所疑曰吾聞佛道厥義𢎞
　深巍巍堂堂猶星中月神智妙達衆聖中王願開盲
　瞑釋其愚癡所事何師天尊曰吾前世師其名難數
　吾今自然神耀得道非有師也是即東坡宸奎閣碑
　銘云巍巍仁聖體合自然神耀得道非有師傳之意
　所謂八師者不殺不盜不淫不惡口不飲酒老病死
　王瑩夫云坡公手寫八師經頃嘗見之
沈休文山隂柳家女詩云還家問鄉里詎堪持作夫鄉
　里謂妻也南史張彪傳呼妻為鄉里云我不忍令鄉
　里落它處今會稽人言家里其意同也
潘岳閒居賦房陵朱仲之李李善云朱仲李未詳按述
　異記云房陵定山有朱仲李三十六所許昌節度使
　小㕔是故魏景福殿董卓亂魏太祖挾令遷帝自洛
　都許許州有小李子色黄大如櫻桃謂之御李子即
　獻帝所植至今有焉王逸荔枝賦云房陵縹李
謝靈運東陽溪中贈答云可憐誰家婦緣流灑素足明
　月在雲間迢迢不可得又云可憐誰家郎緣流乘素
　舸但問情若何月就雲中墮劉禹錫泰娘歌月墮雲
　中之句葢夲於此
漢樊噲傳從攻項籍屠煮棗晉灼曰地里志無今清河
　有煑棗城功臣表有煑棗侯顔師古曰既云攻項籍
　屠煑棗則其地當在大河之南非清河之城明矣但
　未詳其處耳予考後漢地里志濟隂郡寃句有煑棗
　城此正在大河之南也可以補漢史之闕
許志仁云昔秦王捨舟於餘杭因曰杭州不從舟而從
　木以詩一葦杭之之義
齊邱仲孚少好學讀書常以中宵鐘鳴為限唐人張繼
　詩夜半鐘聲到客船則半夜鐘其來久矣
揲蓍之法用老陽老隂多少之數求之即偏而不均若
　以竒耦之數求之最為精妙三竒老陽三耦老隂一
　竒兩耦少陽兩竒一耦少隂少陽震坎艮也少隂㢲
　離兑也
陶淵明詩云聞有田子春節義為士雄漢書劉澤傳云
　高后時齊人田生游乏資以書干澤澤大悦之用金
　二百斤為田生夀田生如長安幸謁者張卿諷高后
　立澤為瑯琊王晉灼曰楚漢春秋云田生字子春
香奩集云後魏時相州人作李波小妹歌疑其未備因
　補之李波小妹字雍容窄衣短袖蠻錦紅未解有情
　夢梁苑何曽自媚妬呉宫誰教牽引知酒味因令悵
　望成春慵海棠花前鞦韆畔背人撩鬢道怱怱韓偓
　所補似言閨房之意大非其實北史李安世出為相
　州刺史廣平人李波宗族彊盛殘掠不已刺史薛道
　標討之大為所破公私咸患百姓語云李波小妹字
　雍容褰裾逐馬如卷蓬左射右射必疉雙婦女尚如
　此男子安可逢安世設方略誘波等殺之州内肅然
白樂天自詠詩云朱砂賤如土不解燒為丹𤣥鬢化為
　雪不解休為官又不二門詩云亦曽燒大藥消息乖
　火候至今殘丹砂燒乾不成就潯陽晩歲寄元八郎
　中庾三十二員外詩云商水年將暮燒金道未成丹
　砂不肯死白髪自須生對酒云謾把參同契難燒伏
　火砂有時成白首無處問黄芽赴忠州至江陵舟中
　示舍弟云幼學將何用丹燒竟不成酬元郎中書懐
　云終身擬作臥雲伴逐月須收燒藥錢與故刑部李
　侍郎早結道友以藥術為事詩云金丹同學都無益
　水竹鄰居竟不成贈江州李使君云迹為燒丹隠家
　緣嗜酒貧題别遺愛草堂云曽在廬峯下書堂對藥
　臺竹樓宿詩小書樓下千竿竹深火爐前一盞燈此
　處與誰相伴宿燒丹道士坐禪僧後集第五十一卷
　同微之贈别郭虛舟錬師五十韻叙燒丹事甚詳有
　云簡寂館鍾後紫霄峯曉時心塵未淨潔火候遂參
　差萬夀覬刀圭千功失毫釐先生彈指起姹女隨煙
　飛始知緣會開隂隙不可移藥竈今夕罷詔書明日
　追對酒云丹砂見火去無迹白髪泥人來末休贈杜
　錄事云河車九轉宜精錬火候三年在好看酬夢得
　云丹砂錬作三銖土𤣥髮看成一把絲又燒藥不成
　命酒獨酌云白髮逢秋至丹砂見火空不能留姹女
　爭免作衰翁是樂天久留意金丹為之而不成也又
　有感事詩云服氣崔常侍燒丹鄭舍人又云唯知戀
　杯酒不解煉金銀無憂亦無喜六十六年春又作醉
　吟先生傳云設不幸吾好藥治衣削食錬鈆燒汞至
　于無所成有所誤奈之何今吾幸不好彼又答客詩
　云海山不是吾歸處歸即應歸兜率天則是晩年藥
　術竟無所得乃歸依内典耳
李善文選引證精博五臣無足取也惟注北山移文值
　薪歌於延瀨李善云未詳吕向云蘇門先生遊於延
　瀨見一人採薪謂之曰子以終乎薪人曰吾聞聖人
　無懐以道徳為心何怪乎而為哀也遂為歌二章而
　去又不注所出至注解嘲李善引伯夷太公為二老
　乃云只太公為一老不聞二老其繆如此
汲冢瑣語晉春秋篇載平公夢求羆窺屏左氏國語並
　云黄能
謝靈運詩云牽絲及元興解龜在景平五臣注文選云
　牽絲謂牽王如絲之言而仕也李善云牽絲初仕解
　龜去官也應璩詩云不悟牽朱絲三署來相尋
華陽國志蜀志云蠶叢魚鳬之後有王曰杜宇稱帝號
　曰望帝更名蒲卑自以功德高諸王乃以褒斜為前
　門熊耳靈關為後戶玉壘峨嵋為城郭江濳綿絡為
　池澤汶山為畜牧南中為園苑會有水災其相開明
　决玉壘山以除水害帝遂委以政事禪位于開明帝
　升西山隱焉時適二月子鵑鳥鳴蜀人悲之故聞子
　鵑之鳴即曰望帝也左太冲蜀都賦云鳥生杜宇之
　魂五臣注引蜀記云有王曰杜宇號望帝俗説云化
　為子䳌子䳌鳥名也故鮑照杜甫皆云是古帝魂其
　實非變化也
春秋左氏傳聞晉公子駢脅欲觀(絶句/)其躶浴(絶句/)薄
　而觀之
禮記射義孔子射於矍相之圃葢觀者如堵牆射至於
　司馬使子路執弓矢出延射曰僨軍之將亡國之大
　夫與為人後者不入其餘皆入葢去者半入者半又
　使公罔之裘序㸃揚觶而語公罔之裘揚觶而語曰
　幼壯孝弟耆耋好禮不從流俗脩身以俟死者不在
　此位也葢去者半處者半序㸃又揚觶而語曰好學
　不倦好禮不變旄期稱道不亂者不在此位也葢僅
　有存者如此稱者不在此位何以觀射乃不字作上
　聲連上句即於義無爽今夲家語無二不字
韓退之瀧吏詩云不知官在朝有益國家不得無風其
　間不武亦不文仁義餙其躬巧姦敗羣倫古夲風作
　虱字或引阮嗣宗虱處褌中為解非也按秦公孫鞅
　書靳命篇云國以功受官予爵則治省言寡以六蝨
　授官予爵則治煩言生六蝨曰禮樂曰詩書曰修善
　曰孝悌曰誠信曰貞廉曰仁義曰非兵曰羞戰國有
　十二者上無使農戰必貧至削十二者成群此謂君
　之治不勝其臣官之治不勝其民此謂六蝨勝其政
　也(此言十二/乃止九條)杜牧之云彼商鞅者能耕能戰能行其
　法基秦為強曰彼仁義蝨官也可以置之(注云置之/言不用也)
　此昌黎之意也
端硯下巖色紫如猪肝密理堅緻溫潤而澤儲水發墨
　叩之有聲但性質堅礦斷裂尤多瑕疵秋楓巖石色
　微淡可亞下巖堅潤不及梅根巖一名中巖桃花巖
　一名上巖二巖石俱皆沙壤相雜無水泉色淡而燥
　肌理稍麤然中巖又勝上巖新坑石色帶紅紫其文
　細密材質厚大無瑕然止是崖石頗乏堅潤後歷石
　與新坑略相似又處其次西坑六崖石色青微黑佳
　者如歙石麤羅紋而發墨過之石眼圓暈數重青白
　黄黑相間極大者為最勝土人以晶瑩圓明中無瑕
　翳者為活眼形模相類不甚鮮明者為淚眼形體略
　具内外皆白殊無光彩者為枯眼
唐食貨志云武德四年鑄開元通寳錢徑八分重二銖
　四絫積十錢重一兩得輕重大小之中其文以八分
　篆𨽻三體又云開化二十六年已後錢甚惡詔所在
　置監鑄開元通寳錢京師庫藏皆滿肅宗上元元年
　以開元舊錢一當十孔毅夫云開元通寳錢給事中
　歐陽詢撰其文并書囘環可讀俗不知以為開元錢
　明皇所鑄六典謂之開元通寳司馬光云薛璫唐聖
　運圖云初進蠟様文德皇后搯一甲故錢上有甲痕
　焉凌璠唐錄政要以為竇皇后是時竇后已崩文徳
　后未立今皆不取李審言記聞云唐之錢文如乾元
　開元曰重寳通寳世俗淺者有云乾重開通朝士尚
　有如此言者尤可笑也馬永卿云開元通寳葢唐二
　百八十九年獨鑄此錢洛并幽桂等州皆置監故開
　元錢如此之多而明皇記號偶相合耳
楚辭云夕餐秋菊之落英王逸云英華也類篇云英草
　榮而無實者後漢馮衍賦云食玉芝之茂英言英華
　之英洪興祖補註楚辭云秋花無自落者讀如我落
　其實而取其華之落此言為是今秋花亦有落者但
　菊蘂不落耳若云黄菊飄零滿地金即詩用楚辭之
　句且宋書符瑞志沈約云英葉也言食秋菊之葉據
　神農夲草菊服之輕身耐老三月採葉玉函方王子
　喬變白增年方甘菊三月上寅採名曰玉英是英謂
　之葉也晉許詢詩云青松凝素體秋菊落芳英
詩云高山仰止景行行止言人有景行當效而行之如
　山之高當仰之今人書簡有使景仰者疎矣魏文帝
　書云高山景行深所慕仰為是任彦昇太宰碑云瞻
　彼景山肅然望慕雖引詩陵彼景山然不出景行高
　山之意也
莊子適莽蒼者三飡而反腹猶果然郭象不注成𤣥英
　疏云果然充飽也陸德明音義云果如字又苦火切
　衆家皆云飽貌言依舊果然或云猶如也言腹之飽
　如果然獸也呉錄地理志云九真浦咠縣有獸名果
　然狻狄類也南州異物志云交州以南有果然獸其
　鳴自呼尾長腹圓過其頭脅邉斑文皮集十餘可得
　一蓐繁文麗好細厚溫暖魏鍾毓有賦
伊尹負鼎干湯莊子成𤣥英疏云負玉鼎以干湯劉孝
　標栖山志云故有忽白璧而樂垂綸負五鼎而要卿
　相楚辭天問云緣鵠餙玉后帝是饗王逸云后帝謂
　殷湯也言伊尹始仕因緣烹鵠鳥之羮修玉鼎以事
　於湯湯賢之遂以為相獨孟子以為不然也
劉禹錫云翁仲遺墟草樹平魏略云明年景初元年徙
　長安鐘簴駱駞銅人承露盤盤折銅人重不可致留
　于霸城大發卒鑄作銅人二號曰翁仲列坐於司徒
　門外後漢鄗南千秋亭有石壇壇廟之東枕道有兩
　石翁仲南北相對
謝恵連云漾舟陶嘉月王褒九懐云陶嘉月兮總駕王
　逸云及吉時也
百六從上元甲寅至今乾徳四年丙寅積年一萬三千
　五百七十三以通周法除之得三通周餘六百一十
　三年又除第一第二百六共五百七十三年餘年入
　第三百六從貞觀十六年壬寅入第二百六至呉乾
　貞三年己丑第二百六數窮又從呉大和二年庚寅
　入第三百六至今乾徳四年丙寅巳得三十七年更
　二百五十一年方入第四百六
陽九從上元甲寅至今乾徳四年丙寅積年一萬三千
　五百七十三以通周法除之得二通周餘四千四百
　五十三年又以陽九數除之得九餘年入第十陽九
　從武徳元年戊寅入第十陽九至今乾徳四年丙寅
　巳得三百四十九年更一百七年第十陽九數窮重
　起第一陽九
行香起於後魏及江左齊梁間每燃香燻手或以香末
　散行謂之行香唐初因之文宗朝崔蠡奏設齋行香
　事無經據乃罷宣宗復釋教行其儀朱梁開國大明
　節百官行香祝夀石晉天禧中竇正固奉國忌行香
　宰臣跪爐百官立班仍飯僧百人即為規式國朝至
　今因之
蔡謨初渡江見彭蜞大喜曰蟹有八足加以二螯令烹
　之既食吐下委頓方知非蟹詣謝尚而説之尚曰卿
　讀爾雅不熟幾為勤學死據荀子勸學篇云蟹六跪
　而二螯注云跪足也引説文云蟹六足二螯首也今
　考神農夲草蟹八足二螯其類甚多六足者名􁀙(音/跪)
　四足者名北皆有大毒不可食爾雅云螖蠌曰螖即
　彭螖也似蟹而小螖王穴切謝尚云讀爾雅不熟必
　爾雅説蟹今夲止有彭螖一事而他更無恐爾雅脱
　文也勤學當作勸學恐晉書夲誤以勸為勤也建康
　實錄所引不誤今許叔重説文云蟹有二螯八足旁
　行楊倞引云六足亦誤又衍一首字亦誤韓非子云
　蟹螯首如鉞即當有首字文字脱落疑誤學者可為
　嘆息
佛經頌云蒗菪捨花針夲草云蒗菪使人徤行見鬼藥
　性論云熱有大毒生能瀉人見鬼拾針狂亂雷公云
　勿誤食眼出暹火記淳于意治王羙人懐子而不乳
　來意以蒗蕩藥一撮用酒飲之旋乳今醫方並不言
　能通乳或云性寒或云熱皆不能曉
上林賦云仁頻仙藥錄云㯽榔一名仁頻杜邑記云葉
　如甘蕉頻音賔呉普夲草云一名㯽門
上林賦蜚鸓史記作蠝漢書作鸓郭璞音誄神農夲草
　作鼺䑕音羸飛䑕也其狀如兎而䑕首以其髯飛爾
　雅鼯䑕一名夷田郭璞云狀如小狐似蝙蝠肉翅尾
　項脇毛紫赤色背上蒼艾色腹下黄喙頷雜白脚短
　爪長三尺許飛且乳亦謂之飛生聲如人呼食竈烟
　能從高赴下不能從下上高陶隠居鼺是鼯䑕一名
　飛生產婦持之易生
楊柳二種楊樹葉短柳樹葉長花即初發時黄蘂子為
　飛絮今絮中有小青子著水泥沙灘上即生小青芽
　乃柳之苗也東坡謂絮化為浮萍誤矣
人參許氏説文人葠字與參同扁鵲云有毒或生邯鄲
　三月生葉小花核黑莖有毛九月採根有頭足手靣
　目如人春秋運斗樞云揺光星散為人參廢江淮山
　瀆之利則揺光不明人參不生禮斗威儀云君乘木
　而王有人參生廣雅云參地精人參也梁書阮孝緒
　母疾須人葠舊傳鍾山所出有鹿引之鹿滅得此草
　異苑與廣五行記皆云土下有呼聲掘之得人參如
　人形四體備具聲遂絶
石斛出始興六安山傍石上或生木上謂之木斛不中
　用盛𢎞之荆州記云隋郡永王縣有瀧石山山上多
　石斛精好如金環
王治知南恩州其子藎臣云海邉有石山觜每蟹過之
　則化為石蛇亦然
洪炎雜家安南有玉龍膏南人用之化銀液説者云此
　膏北來則及禍韓約都䕶安南得其膏持歸是歲京
　師亂約以附會鄭注竟赤其族今黄白家燒金乾汞
　必有隂禍也
會要雍熈中供奉官于延徳使高昌還行程云王居北
　庭北庭山中出碙砂山中常有煙氣湧起而無雲霧
　至夕光燄如炬火照見禽䑕皆赤采碙砂者著木底
　鞋若皮為底者即焦有穴出青泥出穴即變為砂石
　土人取以治皮
今俗諺云如鹽藥言其少而難得夲草戎鹽部中陳藏
　器云鹽藥味鹹無毒療赤眼明目生海西南雷諸州
　山石似芒消入口極冷可傅瘡腫又夲草獨自草作
　毒箭唯鹽藥可解戎鹽條中不言恐有脱誤
異苑云魏武北征踰頓升嶺眺矚見山岡不生百草王
　粲曰是古冢此人在世服礬石葬而石生熱蒸出外
　故莽木焦滅即令發看果得大墓内有礬石滿塋據
　夲經礬石性寒異苑云熱葢誤矣又魏武六年平烏
　丸王粲猶在荆州其説非也一云粲在荆州與劉表
　登彰山嘗見此異
雞跖載摩碆石出西畨山石澗中辟諸毒爐火夲草云
　陽石也出南中人傳之不經云是觀音菩薩所居山
　座若手按者也此説大謬寰宇記三佛齊國南海水
　中有山五色聳峙其石有小燄每舶過其下水流如
　湧人或以刀斫擊之有石迸入船中者是此石也燒
　之有硫黄氣又謂舶船上下愛其山石者多以手捫
　之故云摩碆石非前説也匱五金伏三黄制鈆汞
昇𤣥子伏汞圖有試鳥場消石法云其色青取白石英
　炙令熱將㸃上便消入石中道書言出鳥場國能消
　金石為水服之盡得長生其石出處氣極穢惡飛鳥
　不能過其上人或單服從之過身上諸蟲盡化為水
　而得長生矣形若鵝管者佳狐剛子粉圖云青消石
　一名北帝𤣥珠又三十六水方化曽青方用正消石
　觀此則今世間謂之消石似非正也藥名隠訣云自
　古傳消石能化一切金石為水者服乃長生不聞所
　出之處徒有其名而與無無異近代陶隠居撰夲草
　乃言朴消是消石之朴又言芒消與石脾合煑成為
　真消石石脾無復識者尋其事由殊為乖僻則消石
　有正有贗信矣然經謂消石天地至神之物陶言今
　無正石亦未為全失今圖經引梁隋間方書謂雖非
　真石而其功效既相近亦可通用則今世所用者或
　可也崔昉爐火夲草云消石隂石也此非石類即鹹
　鹵煎成今呼燄消是河北商城及懐衛界㳂河人家
　刮滷淋汁所就與朴硝小鹽一蔀煎之能制伏鈆出
　銅暈南地不產朴消能熟皮芒消可入藥用今消石
　注乃云此即地霜所在山澤冬月地上有霜掃取以
　水淋汁後乃煎煉而成葢以能化諸石故名消石非
　與芒消朴消一類而有消名也圗經又云今毉方家
　但以未煉成塊微青色者為朴消鍊成盆中上有芒
　者為芒消其芒消底澄凝者為消石又云鍊朴消或
　地霜而成堅白如石者乃消石也則雜鍊朴消地霜
　而成消石是矣非别有消石也余謂不假煎煉如僊
　經所言乃正消石設煎煉而成者亦名消石乃今世
　所用燄消亦能伏八石而芒消可入藥且據所有用
　之耳非必消石為天地至神之物也丹房鏡源諸消
　篇有馬芽消朴消芒消縮砂坑消五種若消石則列
　在諸石篇中可見也
仁和縣圗經云鹽消出縣東十里煉成朴消又有冬月
　自地中湧起消通透光瑩者名霜花亦名劍脊消藥
　中用為𤣥明粉紫雪之屬
唐秘書省有熟紙匠十人装潢匠六人潢集韻音胡曠
　切釋名染紙也齊民要術有装潢紙法云浸蘖汁入
　潢凡潢紙滅白便是染則年久色暗葢染黄也後有
　雌黄治書法云潢訖治者佳先治入潢則動要術後
　魏賈思勰撰則古用黄紙寫書久矣寫訖入潢辟蠧
　也今惟釋藏經如此先寫後潢要術又云凡打紙欲
　生生則堅厚則打紙工葢熟紙匠也予有舊佛經一
　卷乃唐永泰元年奉詔於大明宫譯後有魚朝恩銜
　有經生并装潢人姓名
春秋夏姬乃鄭穆公之女陳大夫御叔之妻其子徴舒
　弑君徵舒行惡逆姬當四十餘歲乃魯宣公十一年
　歷宣公成公申公巫臣竊以逃晉又相去十餘年矣
　後又生女嫁叔向計其年六十餘矣而能有孕列女
　傳云夏姬内挾技術葢老而復壯者三為王后七為
　夫人或云凡九為寡婦當之者輒死左氏所載當之
　者已八人矣宇文士及粧臺記序云春秋之初有晉
　楚之諺曰夏姬得道雞皮三少
秦嘉字士會隴西人也為郡主掾(一作/計)其妻徐淑寝疾
　還家不獲靣别贈詩云人生譬朝露居世多屯蹇憂
　艱常早至歡會常苦晩念當奉時役去爾日遥逺遣
　車迎子還空往復空返省書情悽愴臨食不能飯獨
　坐空房中誰與相勸勉長夜不能眠伏枕獨展轉憂
　來如尋環匪席不可卷嘉報以詩云帝靈無私親為
　善荷天祿傷我與爾身少小惟㷀獨既得結大義歡
　樂苦不足念當逺離别思念敘款曲河廣無舟梁道
　逺隔邱陸臨路懐惆悵中駕正躑躅浮雲起高山悲
　風激深谷良馬不廻鞍輕車不轉轂針藥可屢進愁
　思難為數貞士篤終始恩義不可屬肅肅僕夫征鏘
　鏘揚和鈴清晨當引邁束帯待雞鳴顧看空室中髣
　髴想姿形一别懐萬恨起坐為不寜何用敘我心遣
　思致款誠寳釵可耀首明鏡可鑒形芳香去垢穢素
　琴有清聲詩人感木𤓰乃欲答瑶瓊愧彼持贈厚慙
　此往物輕雖知未足報良用敘我情淑又答詩一首
　妾身兮不令嬰疾兮來歸沈滯兮家門歷時兮不差
　曠廢兮侍覲情敬兮有違君今兮奉役逺適兮京師
　悠悠兮離别無因兮敘懐瞻望兮踴躍佇立兮徘徊
　思君兮感結夢想兮容暉君發兮引邁去我兮日乖
　恨無兮羽翼高飛兮相追長吟兮永嘆淚下兮沾衣
　嘉與妻書曰不能養志當給郡使隨俗順時僶勉當
　去知爾所苦尚未有瘳想念悒悒勞心無巳當渉逺
　路趨走飛塵非志所慕慘慘少樂又計往還将彌時
　節念發同怨意猶遲遲欲暫相見有所屬託今遣車
　往想必有方淑答書曰知屈珪璋應奉歲使䇿名王
　府觀國之光雖失高素皓然之業亦是仲尼執鞭之
　操也自初承問心願東還迫疾惟亟抱歎而已日月
　已盡行有伴列想嚴装已辦發邁在近誰謂宋逺企
　予望之室邇人遐我勞如何深谷逶迆而君是渉高
　山巖巖而君是越斯亦難矣長路悠悠而君是踐氷
　霜慘烈而君是履身非形影何得動而輒俱體非比
　目何得同而不離於是誦萱草之咏以消兩家之恩
　割今者之恨以待將來之歡君適樂土優游京邑觀
　王都之壯麗察天下之珍妙得無目玩意移往而不
　能出耶嘉重報妻書曰車還空反甚失所望兼叙逺
　别恨恨之情顧尤悵然間得此鏡既明妍媸及觀文
　彩世所希有意甚愛之故以相與并寳釵一雙妙香
　四種素琴一張常所自彈也明鏡可以鑒形寳釵可
　以耀首芳香可以馥身素琴可以娯耳淑又報嘉書
　曰鏡有文彩之麗釵有殊異之觀芳香既珍素琴益
　好惠異物於鄙陋割所珍以相賜非豐恩之厚孰肯
　若斯覽鏡執釵情意髣髴操琴詠詩思心結成勑以
　芳香馥身喻以明鏡鑒形此言過矣未獲我心也昔
　詩人有飛蓬之感班媫妤有誰榮之歎素琴之作當
　須君歸明鏡之鑒當待君還未奉光儀則寳釵不列
　也未侍帳帷則芳香不發也梁鍾嶸詩評曰二漢為
　五言不過數家而婦人居二徐淑寳釵之作亞團扇
　矣
東坡志林云謝瞻張子房詩云苛慝暴三傷此謂上中
　下傷言秦無道戮及孥穉也五臣注乃引苛政猛於
　虎吾父吾子吾夫皆死於是謂夫與婦為傷此豈非
　俚儒之荒陋者乎余觀宣逺詩云王風哀以思周道
　蕩無章卜洛易隆替與亂罔不亡秦政吞九鼎苛慝
　暴三傷息肩纒民思靈鑒集朱光伊人感代變聿來
　拱興王恐為穆公殺三良不使終其天年此黄鳥之
　詩所以哀也殉葬乃始於秦其苛慝可知
葛蘩挍蘇州韋刺史集十卷今平江板夲是也刺史洛
　陽人姓韋氏名應物正元中以左司郎中出為蘇州
　刺史書目姓名略見唐書藝文志其詳不載於正史
　不可得而考也今觀其逢楊開府詩云少事武皇帝
　無賴恃恩私身作里中横家藏亡命兒朝持樗蒲局
　暮竊東鄰姬司𨽻不敢捕立在白玉墀驪山風雪夜
　長楊羽獵時一字都不識飲酒肆頑癡武皇升僊去
　憔悴被人欺讀書事已晩把筆學題詩兩府始收跡
　南宫謬見推非才果不容出守撫惸嫠忽逢楊開府
　論舊涕俱垂坐客何由識唯有故人知又温泉行云
　出身天寳今年幾頑鈍如鎚命如紙作官不了却來
　歸還是杜陵一男子又云身騎廏馬引天仗直入華
　清列御前是嘗為三衛而蹤跡不羈也燕李錄事詩
　云與君十五侍皇闈又京師叛亂寄諸弟云弱冠遭
　世難二紀猶未平當天寳十五載六月明皇避安祿
　山之難是年應物年二十至寳應元年建巳月上皇
　崩則武皇升僊之時應物年二十七又示從子河南
　尉班詩序云永泰中予任洛陽丞則應物年二十九
　及其來呉贈舊識云少年游太學負氣蔑諸生蹉跎
　三十載今日海隅行則少嘗游太學葢武皇升僊後
　二年入太學遂為丞也自洛陽丞為京兆府功曹大
　歷十四年自鄠縣令别除櫟陽令以疾歸善福精舍
　建中二年由前資除比部員外郎出為滁州改判江
　州改左司郎中貞元初又歷蘇州罷守寓居永定精
　舍以詩考之歷官次序如此廣徳二年乃為洛陽丞
　自京師叛亂之後至徳乾元上元寳應數年間折節
　讀書遂入仕而因請之微官也善福精舍書注建中
　二年除比部則應物年四十五建中四年十月三日
　京師兵亂自滁州間道遣使明年興元甲子歲五月
　九日使還寄諸弟作詩云歲暮兵戈亂京國帛書間
　道訪存亡乃徳宗幸奉天時應物年四十八自後守
　九江至為蘇州刺史計其年五十餘矣以集中事及
　時人所稱考其仕官如此得非遂止於蘇耶按白居
　易蘇州答劉禹錫詩云敢有文章替左司左司葢謂
　應物也官稱止如此其集中詩寄大梁諸友云分竹
　守南譙弭節過梁地則是守亳時也篇末云相敦在
　勤事海内方勞師似與興元甲子不逺又唐小説載
　與諸公倡和稱韋十九林寳姓纂云周逍遥公夐之
　後左僕射扶陽公持價生司門郎中令儀令儀生鑾
　鑾生應物應物生監察御史河東節度掌書記慶復
　李肇國史補云為人性高潔鮮食寡慾所居焚香掃
　地而坐其為詩馳驟建安已還各得風韻又云開元
　以後位卑而著名者李北海王江寜李館陶鄭廣文
　元魯山蕭功曹張長史獨孤常州崔比部梁補闕韋
　蘇州其大略可見如此
詩常棣燕兄弟也憫管蔡之失道故作常棣焉毛注云
　周公弔二叔之不咸而使兄弟之恩疏召公為作此
　詩而歌以親之史記譙周皆以召公為周公之庶兄
　左氏傳王怒以狄伐鄭富辰諌曰不可臣聞昔周公
　弔二叔之不咸故封建親戚以蕃屏周室召穆公思
　周徳之不類故糾合宗族於成周而作詩曰常棣之
　華鄂不韡韡凡今之人莫如兄弟云云孔頴逹云此
　詩自是成王之時周公所作以親兄弟但召穆公見
　厲王之時兄弟恩疏重歌周公所作之詩以親之耳
　不言召公所作當别有據
青衫白髪老叅軍旋糶黄粱買酒罇但得有錢留客醉
　也勝騎馬上人門此詩膾炙人口不知誰作見施僉
　判徳權云乃徳清人法原之祖盧政議詩更有一絶
　十月都門風薄衣搗砧聲裏鴈南飛野人不識長安
　樂且趂鱸魚一棹肥
古詩云燈檠昏魚目讀檠為去聲集韻檠渠映切有足
　所以几物又檠音平聲榜也非燈檠字韓退之云牆
　角君看短檠棄亦誤也
吉姓元和姓纂云尹吉甫之後以王父字為氏漢有漢
　中太守吉恪賈昌朝音辨云吉氏也引詩謂之尹吉
　其乙切崧高詩注云尹官氏也風俗通云師尹三公
　官也以官為姓周有尹喜尹吉甫姓纂又云少昊之
　子封於尹城因氏焉然吉尹二姓俱出尹吉甫之後
　但詩註以尹為官以吉為姓未知孰是
歐公父墓表云囘顧乳者劔汝於其旁曲禮曰負劔辟
　咡詔之注云負謂置之於背劔謂挾之於旁
絳縣老人云臣生之歲正月甲子朔四百有四十五甲
　子矣其季於今三之一也季者末也今今日也謂巳
　得四百四十五全甲子其末一甲子六十日而今日
　乃癸未纔得二十日也故曰三之一文公之十一年
　至襄公三十年通七十四年以年表考之文公之十
　一年歲在己巳襄公之三十年歲在戊午今乃云七
　十三年者葢謂襄公之三十年上距文公之十一年
　得七十三年也所謂亥二首六身者注云亥字二畫
　在上併三六為身如筭之六葢古之亥字如此二多
　寫故曰二首六身其下六畫如筭子三箇六數也所
　謂下二如身是其日數則六千六百六旬也故曰是
　日數也且四百四十五甲子合得二萬六千七百日
　乃差四十日則前所謂其季於今三之一謂其末一
　甲子纔得二十日故少四十也且不謂之日而謂之
　旬者葢古以甲子數日故謂之旬如今隂陽家所謂
　甲子旬中甲午旬中之類是也與書朞三百有六旬
　同
集韻引向秀云孟浪無取舍之謂孟音母朗切
唐書載李宗閔知貢舉門生多清秀俊茂唐仲薛舉袁
　都輩時謂之玉筍玉筍班恐因此而得名
唐初功臣皆云圖形凌煙閣而河間元王孝恭碑乃作
　戢武閣豈凌煙先名戢武而後改之邪又叚志𤣥碑
　亦云圖形戢武閣
封徳彛名倫房𤣥齡名喬高士廉名儉顔師古名籕而
　皆云以字行顔之推云古者名終則諱之字乃以為
　子孫江北士人全不辯之名亦呼為字字固為字顔
　師古刋謬正俗云或問人有稱字而不稱名何也顔
　師古考諸典故故以稱名為是顔師古立論如此而
　乃以字行不可曉也
唐河侯新祠頌秦宗撰云河伯姓馮名夷字公子潼鄉
　華隂人也章懐傳注引聖賢冢墓記云馮夷𢎞農華
　隂潼鄉隄首里人服石得水僊為河伯又引龍魚河
　圗云河伯姓呂名公子夫人姓馮名夷三説雖異其
　實皆無所據
東魏大覺寺碑隂題銀青光祿大夫臣韓毅𨽻書葢今
　楷字也庾肩吾曰𨽻書今之正書也張懐瓘六體書
　論亦云𨽻書程邈造字皆真正亦曰真書自唐以前
　皆謂楷字為𨽻歐公集古録誤以八分為𨽻書也
杜甫越王樓詩云綿州州府何磊落顯慶年中越王作
　孤城西北起高樓碧瓦朱甍照城郭樓下長江百丈
　清山頭落日半輪明君王舊跡今人賞轉見千秋萬
　古情綿州圗經云越王臺在綿州城外西北有臺高
　百尺上有樓下瞰州城唐顯慶中太宗子越王真任
　綿州刺史日作詩云孤城西北起高樓碧瓦朱甍照
　城郭是也
韋蘇州送黎六郎詩云聞話嵩峰多野寺不嫌黄綬向
　陽城釣臺水綠荷已生少姨廟寒花始徧楊烱撰少
　姨廟碑漢地理志云嵩高少室廟其神為婦人像者
　故老相傳云啟毋塗山氏之妹也
唐吕公表吕諲也元結撰前太子文學翰林待詔顧誡
　奢書即杜甫所贈顧八分文學詩是也
唐六公詠李邕撰胡履虛書杜甫八哀詩云朗詠六公
　篇憂來豁蒙蔽六公者五王為一章狄丞相别為一
　章云
北史後周武帝天和二年甲辰立露門學置生七十二
　人六年春正月己酉朔已朝露門未成故廢朝又建
　徳三年春正月朝羣臣於露門宣皇帝大象元年春
　正月己丑受朝於露門天成二年二月丁巳帝幸露
　門學行釋奠禮静帝二年宣帝寢疾詔宰相入宿露
　門世用露門勸講二字未詳所出
杜牧之朱坡詩云小蓮娃欲語幽笋穉相攜言笋如穉
　子與杜甫竹根穉子無人見同意
瓊田草生於分寜山谷間有瓊田草經一卷八月十五
　日採之草有十名曰不死草長生草又云苦天之類
夲草蟬殻謂之蟬花今成都有草名蟬花今有乾者視
　之乃蟬額裂面抽莖上有花善治目未知如何用也
元祐三年狀元笏記黄魯直代云密對天光恭承聖訓
　曾是草茅之賤獲霑雨露之恩又云顧得助於衆賢
　更圗寜於多士
天運八十一歲差一度名曰歲差洛下閎云五百年當
　差一度後人臆説也
犀以黑為夲其色黑而黄曰正透黄而有黑邊曰倒透
　正者世人貴之其形圎謂之通天犀南中有偽者磨
　之漸熱乃驗犀性凉磨之不熱
宣徽使及建節鉞則稱判某州餘則知
每大起居宰執侍班於垂拱隔門外東廊廬中三帥庭
　下聲喏捲簾及半起身答之祖宗之制也
前漢梅福傳福棄妻子去九江至今傳以為僊人有見
　福於會稽者變名姓為呉市門卒或云呉門乃洪州
　今有吳門鎮九江去亦不逺矣
資政觀文二小殿横列禁中宰相出鎮帶資政殿大學
　士執政無大字蘇易簡出被遇獨厚遷紫宸之目以
　稱呼不便更用觀文因此宰執出鎮優遇者則除之
藩郡帶鈐司醖酒不限數惟會稽則不然必有由也
麻三剝四謂麻一行三字剝一行四字
宇文伯脩有一古鼎款識云輦酌宫
大慶殿玉磬十六新造也其下趺以鳳初以獅子不出
　於三代故易之
官制以在内官不當有使名盡略之無樞密使只云知
　樞密院同知樞密院舊制樞密使獨班知院并參政
　用拜命先後為立班之序
砅鄰知切又力智切又力制切引詩深則砅今詩夲改
　作厝字砅出集韻類篇履石渡水也
唐昌觀玉蘂花今之散水花揚州瓊花今之聚八僊但
　木老耳
唐會昌五年毁招提蘭若四萬餘區又會要元和二年
　官賜額為寺私造者為招提蘭若僧輝記梵云拓鬭
　提奢唐言四方僧物但傳筆者訛拓為招去闘奢留
　提字也招提乃十方住持耳
儤音豹越也唐制官新到官府併上者謂之儤今俗謂
　程外課作者謂之儤工玉篇云儤連直也凡當直之
　法自給舍丞郎入者三直無儤自起居郎官入者五
　直一儤御史補闕入者七直兩儤其餘雜入者十直
　三儤或有作豹伏之義非也
江鄰幾云山海經云象膽在四足今山海經無此語象
　膽遲四時在足見酉陽雜爼
毗陵古寺柱間有雷神書字一行云石牀侯十三火人
　下有緒月二字緒月見佛書
杜詩云匡山讀書處頭白早歸來李太白青山人多遊
　匡廬故謂之匡山綿州圗經云戴天山在縣北五十
　里有大明寺開元中李白讀書於此寺又名大康山
　即杜甫所謂康山讀書處也恐圗經之妄
淮南子云武王破紂殺之于宣室許叔重云宣室在朝
　歌城外宣室殷宮名一曰宣室獄也音宣和之宣漢
　未央前殿有宣室溫室音暄見集韻
西京雜記楊貴字王孫京兆人也生時厚自奉養死則
　裸葬於終南山其子孫掘土鑿石深七尺而下屍上
　復益之以石又張崇文歷代小誌文翁姓文名黨字
　仲翁景帝時為蜀郡太守今漢書皆不載其名姑錄
　于此
漢百官表中尉秦官武帝太初元年更名執金吾應劭
　曰吾者禦也掌執金革以禦非常古曰金吾鳥名也
　主辟不祥天子出行職主先導以禦非常手執此鳥
　之象因以名官崔豹古今注云執金吾棒也以銅為
　之金塗兩末謂之金吾二説不同
大禮畢賞給諸軍次第第一曰殿前左右班御龍直骨
　朶直内殿直散員散指揮散都頭散祗候金槍班銀
　槍班東第一至第五西第一至第二茶酒新舊班招
　箭班弓箭直弩直散鈞容直習馭直隨龍忠佐第二
　曰捧日二十指揮(左第一軍至第二軍/右第一軍至第二軍)天武二十指
　揮(同/上)拱聖十四指揮神勇十四指揮勝㨗十指揮驍
　騎十四指揮(左右各一/至第七)驍勝六指揮(左右各一/至第三)宣武
　十五指揮殿虎六十指揮(左右各三軍/軍各十指揮)水軍指揮宣
　朔第一龍猛六指揮廣勇二十一指揮驍騎第七第
　八管節度使第三曰龍衛二十指揮(左右各二軍/軍各五營)神
　衛二十指揮(同/上)雲騎七指揮歩虎六十指揮(左右各/三軍軍)
　(各十/指揮)歩虎水軍飛山甲指揮第一第二牀子弩指揮
　第一第二(自捧日已後計三/百二十六指揮)馬世父云其先公在戸
　部日嘗撿宣和間舊例所聞如此
水經世以為桑欽撰予讀易水注云易水經其東南合
　􁆞水故桑欽曰易水出北新城西北東入􁆞自下􁆞
　易互受通稱矣又廣陽縣溪水亦引桑欽説且水經
　正文皆無此語恐非桑欽撰當别有書也古書散亡
　良可歎已
　
　
　
　
　
　
　
　
　
　
　西溪叢語卷下
