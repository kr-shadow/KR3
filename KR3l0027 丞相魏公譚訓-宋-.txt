#+TITLE: 丞相魏公譚訓-宋-
#+DATE: 2018-05-12 10:18:53
#+SOURCE: github.com/kanripo/KR3l0027 master 209cbfda                
丞相魏公譚訓目録
　　　　　　　　　　　　長孫左朝請大夫　象先編
　第一卷
　　　國論　國政
　第二卷
　　　家世
　第三卷
　　　家學　家訓
　　　行已
　第四卷
　　　　　文學　詩什
　　　第五卷
　　　　　前言　政事
　　　第六卷
　　　　　親族　外　姻
　　　　　　師友　知　人
　　　第七卷
　　　　　善言　鍳裁
　　　　　㳺從　荐舉
　　　第八卷
　　　恬淡　器玩
　　　飲膳
　　第九卷
　　　道釋　神祠
　　　疾毉　卜相
　　第十卷
　　　雜事
　丞相魏公譚訓目錄
丞相魏公譚訓卷第一
象先自少不離祖父之側元祐丙寅祖父為天官
　尚書居西岡楊崇訓之故第祖父以南軒為書室
　誤大案列書史於前又置小案於椅間俾象先侍
　坐每至夜分退而記平日教誨之言作談訓百餘
事後三年祖父執政無復曩時閒暇又十有二年
捐館於潤又十有九年象先在鎮江卧病閱五年
當靖康元年偶記舊稿而散失脫落尚多遺逸因
廣而續之凡三百餘篇分為十卷以見一日未常
　忘祖訓而諄諄之誨不可無傳也
　國論　國政
祖父嘗云　仁宗皇帝恭儉莭用常服練素不御珍
竒臨天下四十年未常妄用一錢常云平生無所好
惟修唐書及製雅樂官吏廩稍增秩賜金帋札雌黄
金石絲竹之費不過数十萬緡為異時一日宴樂之
費爾
祖父為吏部尚書因轉對建言國朝典章大抵沿襲
唐舊史官所記善惡咸備乞詔迩英臣僚采錄新舊
唐書中臣主所行日進数事以輔聖學有詔經筵官
遇非講讀日進漢唐故事二條
祖父云國家所以太平百三十餘年而因内外無患
者只由家法好謂宗室戚里不預政后妃王姬無私
謁公族無驕陵世禄之家守禮法至
神宗皇帝詔駙馬都尉不升行尤足以風勵天下矣
元祐中進用執政多取濮議䑓諫吕微仲范堯夫傅
欽之趙大觀皆是也趙以戸部侍郎為簽樞於是濮
議無不大用矣　宣仁聖意頗惻然以經義人情揆
之歐公之論為中理公平生不甚留意禮經常與祖
父說濮議事尤不平皇伯之說自云某平生何嘗讀
儀禮偶至書院中見學生有之遂取而讀見為人後
者為其父齋衰杖期(云云)其言與修意合由是破諸
異議自謂得之多矣
髙祖太師(知復州)初應賢良方正進卷者百餘人為
天下第二被召會罷六科嘗􁬸乘輿上書言丁謂專
權暴横宜正典刑　真宗召入賜食學士院給筆札
使盡言之俄亦報聞
曾祖内翰景祐中自太常博士應制舉極言時政得
失與吴春卿同中初考三上覆考陞春卿
曾祖第四等詳定從覆考授祠部貟外郎通判洪州
不十年入翰林為學士(初既覆考作两絶句其畧云/恠問淄川等第移是也)
祖父言吾在金華每進對至弭兵息民則必反覆條
奏援引古義以為人主聪明不可有所嚮有所嚮則
有偏有偏則為患大矣以是心應是事則天下無不
治矣
祖父元豐初使虜囬陛對　神宗問虜中山川形勢
人情向背　祖父言虜講和日乆頗竊中國典章禮
儀以維持其政令上下相安未有離貳之意昔人以
謂匈奴直百年之運言其盛衰有数也　上曰虜自
耶律徳光何止百年祖父曰漢武帝自謂髙皇帝遺
朕平城之憂雖乆勤征討而匈奴終不服至宣帝時
呼韓單于稽首稱蕃唐自中葉以後河隍䧟扵吐蕃
憲宗每攬正觀政要慨然有收復意至宣宗時乃以
三關七州歸于有司由此觀之夷狄之叛服不常夷
狄之外復有夷狄出不繋中國之盛衰也　上深然
之
大人熈寕初太學對策頗言新法不便第二十二叔
亦偕試大人考第一叔父第五策既傳流執政以為
横議将究治其言乆之而寢􁑮罷考官直講焦千之
顔復数人而已
祖父常言吾生平未嘗以私事干人至於陛立奏對
惟義理之言故歴事四朝中間雖遷謫不愧扵觀過
矣
祖父知滄州陛辭上曰卿又當逺守如卿宜在朝廷
朕知卿乆矣每欲用卿輙為事奪豈非命耶祖父曰
非敢言命乃臣愚戅自取上曰如卿直道乆而自明
因語及偏親留京師未能偕行上曰卿母誰氏具以
對上曰是　仁宗天聖間侍從耶祖父曰臣外祖天
聖間以直昭文館知廣州罷還不市南物輦俸餘見
緡過嶺　仁宗聞之即日擢知制誥上曰清莭過扵
馬援矣宜其有賢女也故謝表云憫臣之数竒多難
時軫淵衷謂臣以直道自明屡形天語初陳龍圗為
舘職十数年不遷居䘮時士大夫有致賻者公不拒
服除知廣州罷官不市南物既輦俸餘過嶺半以償
贈賻者半以班宗族之貧者故上有馬援之語
祖父拜尚書左丞是時韓師朴同知樞宻院許冲元
為右丞皆先入(舊制左右丞同知樞宻院以除授先/後為立班之次)
詔祖父立班在韓上許在韓下可見　宣仁　哲廟
眷注之意踰年遂拜右僕射㑹牽復前侍御史賈易
知蘇州争不决至論扵上前祖父曰易與臣本無雅
故以其為御史不避權要號為敢言又法應牽復既
已為監司矣乃除蘇州則是雖更赦反下遷兼其餘
當牽復者甚衆使人人如易則赦令為虚文矣衆欲
加易以舘職祖父亦為不可有㫖再議而御史楊畏
来之邵以為稽留詔命又言知杭州待制林希禮部
侍郎張巘閻木自太學博士遷太常博士鄒浩自許
州教授遷太學博士以為交結子弟祖父聞之即日
歸私第稱疾辭位二府諸公相過蘇黄門云莫湏翌
日見上少叙陳然後求罷貴全進退之禮祖父言宰
相一有人言乃是物議不允豈有觧紛之理三上不
允陛對再上一札力辭老病乃罷為觀文殿大學士
集禧觀使國史本傳言與同列議事不合鋭然求退
(云云)然所言数人者皆名賢觀過知仁可以無愧矣
㤗陵既親政畏等首論二蘇不遺餘力相繼南遷權
輿於楊氏也　祖父執政時諸公奏對惟白　宣仁
　哲宗有言㦯無對者祖父奏事　宣仁必再禀
哲宗有宣諭必告諸公以聴聖語　哲宗盖黙識之
罷相後　哲宗親政張商英為御史常論列元祐執
政至祖父上曰蘇某知君臣之禮與他人不同祖父
在元祐間不取諸公太紛紛常云君長誰任其咎耶
祖父自元豐中滄州被召修官制陛對日　上曰自
北虜通好八十餘年故事式儀遺散者多每使人来
生事無以折正朕欲裒集國朝以来至昨代州定地
界文字以類編次為書使後得以稽㩀非卿不可然
此書浩繁卿自度幾歲可成祖父曰臣願盡力二年
上曰二年了得甚善因令置局於樞宻後廳仍辟官
檢閱文字如期書成親筆賜名華戎魯衛信錄至奏
篇上上讀序引大称賞曰正類序卦之文書成使官
属王汝翼同上殿捧書進呈上自令一内侍捧之同
入禁中留書御榻王汝翼面賜六品服皆非故事盖
舊制書成進呈訖下殿至閤門方進入而　神宗未
嘗輕賜予也元豐五年為北虜賀正館伴使虜使鄭
顓明辨有才智上命副使張山甫喻以近命蘇某修
信錄欲重两朝盟好之固顓感激称謝見祖父益恭
遜私覿禮物皆異常時上遣使喻㫖曰聞虜使以卿
儒學醖藉贈遺特殊今以小龍茶瑠璃器賜卿可予
之以荅其意顓復遺異錦一端即日進之後因奏事
語及上曰禁中所無也
祖父元祐中被召重修渾儀置局辟属扵印經院以
吏部令史韓公亷為管勾製造公亷天性機巧知天
文暦算製器尚象無不精巧與祖父意合及成奏之
　二聖臨觀称賞紹聖中日官言其非是詔近臣覆
視視以其法為宻不可改也當是時更張元祐事無
復餘藴􁑮渾儀不能改革
祖父嘉祐中奏詔同修本草圗經時掌禹錫大卿為
官長博而寡要昧扵才識筆削定著皆出祖父之手
祖父知滄州　神宗方修官制一新政典祖父被召
同詳定每有所擬令樞宻承㫖張成一就第訪問無
不嘆美而從之文潞公常謂祖父今之魏相也所謂
好觀漢律令便宜章奏可以㫁國論矣
王欽若定天書制度禮儀蔚縟時議譏之初天書未
之降也　真宗訪其事於宰相王文正文正曰聖人
以神道設教亦所以行權也上意遂定㦯以文正為
将順議者以謂自　太祖革命雖規模宏逺而日不
暇給　太祖功成治定而河東猶拒命車書未一
真宗之初北虜有澶淵之役人心未寕㦯假天命以
鎮拊之所謂神道設教非志於将順也
祖父權知審刑院時知金州張仲宣坐枉法贓罪至
死法官援李希輔例貸死杖脊黥隷海島祖父奏曰
希輔仲宣均為枉法而情有輕重上諤然曰枉法豈
復有輕重先祖曰希輔知台州受賕数百千額外度
僧仲宣則以所部金坑發檄廵檢躰究無甚利土人
惮興作遂以金八两求仲宣不差官比較止係違令
可比恐喝條耳故於枉法為輕上曰免决黥之如何
祖父曰士大夫有罪可殺則殺之古者刑不上大夫
今仲宣官五品有罪得乘車今貸其死而黥之使與
徒隷為伍所重者汚辱衣冠頋其人無足矜上咲曰
惡傷其類君子之用心也免决與黥流嶺外自是為
例有三免之恩
祖父元祐中為吏部尚書時宰執陳乞恩例居在部
之上裁造院闕當用知州人時有以本資投状者而
執政子以初任監兼當得之祖父具陳超踰太過孤
寒被抑太甚乞為定制超除不得過三等從之遂為
定令既而祖父執政乆不用恩例踰年伯父以通判
射布庫叔父以幕職官射􁇨州推官而已
祖父元祐二年四月除尚書右丞吕司空奏方有族
人訴昭穆事在省遂改命王正仲五年三月方左丞
八年三月罷右僕射為集禧觀使
紹聖中蔡衡州重修𥙿陵寔錄其叙吴丞相言充在
政府数言新法不便又多荐引王安石所斥退之人
司馬某吕某晦叔韓某持國蘇某等吴雖為相未乆
其所施設天下属望以為賢相一時荐引者皆繼踵
為賢輔此事過扵張説識㧞房太尉張曲江矣方熈
寕之初　神宗梦以項安莭為相翌日追班簿及吏
部名籍閱視無有也既又稽考太學士人姓名亦無
之久之吴相寖被知遇常以疾在告既出上偶問以
疾状吳對頸項間有贅瘤近疾作甚不能轉側上亦
悟昔日之梦眷注日隆遂冠台席豈偶然耶惜乎其
嗇扵命也時又方之楊綰云
丞相魏公譚訓卷第二
　家世
曾祖寳元康定慶曆間為侍從前後八年自以邅遇
不世出之主知無不言　仁宗眷遇尤渥言無不用
章䟽無虚日未常不欣納如言章某無重望賈某太
專寵及龎某有帥才梁某能應變皆可大用辨王德
言之忠言狄青當駕馭荐張康莭曾魯公奏議甚多
有見於國史者竟為執政譛以朋黨出從外補
髙祖為左侍禁閤門祗候荆湖北路提刑　仁宗以
曾祖在侍從從容問家世因及覆落事詔授左屯衛
将軍仍舊官
崔公度伯易罷潤守過維揚象先往訪之来報謁坐
中小子趙孫出因令拜焉崔喜曰今日遂識公家六
世矣公度少㳺湖北屯衛公典景陵因得請謁屯衛
一見異日館於書室俾教公之二曾叔祖其後䝉朝
廷收用遂得趨見丞相某以文字焉縁二叔之契復
州之事不敢言既而識尊君昆弟今又見公與令子
頋公度之衰朽如此非唯自喜亦自嘆也
六代祖(諱光晦)五代末為漳州刾史性至孝母夫人
年踰八十甘㫖皆親調每旦朝莭序召州之官吏士
子母若祖母與太夫人年相若者具酒饌與太夫人
宴㳺終日以娱親心太夫人有疾衣不觧帶藥必親
嘗焚香禱祠寝食皆廢鄰郡聞風嚮慕及留從効納
欵中朝檄喻漳州之豪傑率数十人擁太守拒之六
代祖初未知適從既而從効遣将来援具言司徒忠
孝令将委質上都必識順逆之理六代祖開門納從
効之衆從効復以計召六代祖舉族居之晋江及盗
起游揚遂推六代祖為盟主六代祖喻之云爾若識
順逆之理則吾從汝不然殺我亦不從也衆欣然既
而舉族自㧞歸朝　太祖詔授屯衛将軍監在京倉
官其十子􁑮五代祖以平生孝飬扵母夫人夫人留
漳州遂復南歸授江南祭酒之命方漳人拒命之時
有籍其姓名投扵刾史者五代祖寔掌之及納從効
之衆五代祖悉焚其籍六代祖聞之曰汝之後必有
顯不止活千人矣及髙祖之生六代祖甚爱之曰吾
有此孫入地無恨矣
真宗時㦯荐梅詢可用者上曰李沆常言其非君子
時沆已沒歐陽文忠公問祖父宰相沒二十年能使
人主追思其言以何道祖父曰獨以無心故爾(東坡/載之)
(志林)
乾符之亂吾宗自光之固始遷泉之晋江同王潮諸
族行曽魯公之先亦遷焉令閩人之仕扵朝者多固
始族也
祖父常云唐人與主司名第同者謂之傳衣鉢先内
翰第一甲得職官吾第三甲亦得職官尔若得職官
亦傳衣鉢也時象先赴庭試
髙祖淳化庚寅歲年十六預郷荐曾祖大中祥符壬
子歲年十四亦預鄉書髙祖数下第曽祖再舉並以
天禧已未歲王整榜登科髙祖既赴其集坐間因石
延年数人覆落乆之授右列庚寅距已未三十四年
髙祖数應賢科不遂命也
曽祖康定二年使北虜為母后生辰使虜主望見曾
祖儀觀大竒異之及宴躬至坐次持大杯手酌盈升
曽祖嚼之虜人嘆息以謂自通好幾四十年未有如
此禮也手抄語錄見藏於家祖父題扵後以賜象先
時年八十二後数月薨
祖父知杭州髙麗貢使崔思訓過郡相見謂接伴(忘其/名)
曰蘇公誰之後髙以寔對崔嘆曰府公厚徳重望大
儒之後昨奉使北朝常見其風采令人仰嘆不已也
祖父常戒子孫曰吾宗自許公顯扵唐其後㦯隐㦯
顯以至於今仕本朝者七世矣忠孝文行士大夫以
為名族汝輩宜慎守家法勿使墜廢則吾無憂矣文
華尤可後也
祖父常称唐族惟盧桞善教子弟以嚴謹盖易所謂
家人嗃嗃終吉者故其子弟多保家之主如晋之王
謝惟以文華風雅為事故多不壽而取祸敗不足尚
也盧氏自𣏌以姦邪取宰相其族始衰惟桞與唐終
始尤可貴乃取桞氏訓序一篇令子孫皆抄錄閱視
祖父教子孫以義方可知也
祖父以宫使歸潤㞐化龍之新第著百韵詩以代家
訓具述祖先基業平生艱勤邅遇始終之大綱訓飭
子孫俾之謹守家法無墜世緒也
髙祖從郷書数至京師不歸者十年曽祖後亦計偕
航海至京師寓扵僧舎父子不能誰何曽祖推訪知
之亟来見髙祖髙祖不知㦯告曰此君之子也遂相
持涕泣
曽祖知制誥乾元莭當任子初奏必以子孫祖父固
辭復勸二叔祖當勵志科舉不當從門䕃两祖亦辭
曾祖大怒曰尔既輕朝命又教二弟何也既而曰志
氣如此可矣但不可䧟為輕薄竟奏第七叔祖後先
祖與二叔祖同赴庭試二叔祖考中首選雜犯黜落
再舉纔中下科復用䕃换京秩三叔祖常獲髙荐不
第亦從䕃補而祖父竟不授
髙祖至孝母代國夫人張氏乃泉南之甲族家富扵
財歸吾宗時衣帳奴十人婢十人書十厨他物称是
張夫人既老喜為郷談髙祖戒子孫奴婢皆効閩音
讀韓詩李杜文章在光㷔萬丈長祖父每學其謦咳
思慕焉有一婢號宜子張夫人每使從祖父嬉戯為
鄉談咲樂
元祐六年象先䝉恩賜第祖父謂賀客曰本朝五世
登科者唯衰族爾故劉彦和詩有五世登科只一家
之句其後晁氏韓氏皆五世登科
熈寕九年祖父同修國史開局日賜李廷珪墨子承
晏笏挺雙脊龍張遇丸墨澄心堂𥿄及對上曰禁中
自此少矣宜寳之王岐公為相先留数丸笑曰所謂
搯尖
大人改京秩引對上問張誠一(上常遣至/祖父私第)某(大/人)與某
(二十二/叔父)誠一對未常識之然聞蘇某二子某某頗有
學問元厚之常對上言與祖父連􁈯上又問第幾子
奏以某(季父)
曽祖知慶曆三年舉祖父知熈寕三年舉得人之盛
皆多扵此榜
曽祖寳元康定中知制誥祖父熈寕初知制誥曾祖
祖父皆典内制並載衣冠盛事
曽祖母捐舘祖父為吏部侍郎上遣貴璫慰問云早
聞太夫人之䘮想卿情極哀慕方當盛暑宜少莭摧
毀皆上語也親筆書扵貴璫之笏翌日又賜白金千
两敕州縣應接其䘮事皆異禮也
丞相魏公譚訓卷第三
　　家學　家訓
　　行己
王禹玉元厚之諸公常問祖父曰公記問之博以至
國朝典故本末無遺日月不差用何術也某軰亦常
留心扵此記得年忘却月記得月忘却年前後差互
本末舛午終不如公願聞其説祖父曰某有一說某
每以一歲中大事為目欲究當年事則不忘矣如某
年改元其年有某事某年上即位其年有某事某年
立后若太子其年有某事某年命相其年有某事則
記事之一法也史記太史公書是歲孔子生是歲孔
子卒是歲齊公㑹扵葵邱是歲晋文公始覇之類恐
亦此意也元曰不然至扵暗記經史黙咏詩什以至
士大天家世閥閱名諱婚姻無遺忘者又以何法乃
真強記也前所言者特謙耳
祖父常云趨時如鷙猛獸之搏務學亦湏如此所以
云時哉不可失也
祖父喜王元之詩以謂平易而淳深有古風葬曽祖
時陸農師以門生有挽章曰貳卿頭已白兒慕不勝
悲祖父曰此効王元之體元之詩云侍郎三十八羞
死老馮唐王語自然而陸未淳熟也
祖父年七十餘尤梦先太師訓誨之嚴㦯驚懼而覺
盖心之思慕雖梦寐終老未常忘也
曽祖慶曆中在翰院丁福國公憂星奔赴景陵䕶柩
由湖北渉京畿厯京東西過淮浙水陸数千里方至
閩境数冒險難故曾祖謂祖父曰吾歸葬失計汝􁲕
慎勿効既不能免仕官隨䖏葬我乃延陵季子之志
也故曽祖河陽下世祖父扶䕶南来謀葬偶遇地理
僧自真用治命得吉卜扵南徐京峴山之原術者皆
言善地真亦為俞康直大夫葬其先人真謂祖父云
公家位一品而清貧謂俞氏仕不過四五品而饒給
後皆如其言又謂祖父曰葬後三十年西南有楼閣
聞皷角聲運河水入明堂公家其興乎如期陳暘叔
丞相以鎮江莭度帥揚卜第扵青陽門依山建亭榭
州亦修青陽城楼每過家上冡郡設皷角於楼上又
宅前開溝通城外自此運河水漲則出城外正與坟
相望祖父徊翔侍從之乆後遂得執政真亦髙僧得
山水三昧竒中甚多祖父常云雋永乃猪肉其味永
可雋故蒯通著書取以為名曾祖始四歲讀尚書四
日而終秩事見李邯郸誌文
祖父幼時與原甫兄弟聚學劉父立之與曽祖同為
府推官而原甫頗熟荘子祖父初未之讀也每以三
皷衆散後閲之十餘日已能通逹辨折矣
祖父别試南廟歐公為考官策題問周禮名数祖父
居第一及謝公曰此䇿非盡記周禮疏不能如君之
善對也祖父曰某少留心意記誦誠如公言
祖父試館職興王賞諫臣賦吹邠迎寒詩胡武平為
考官見之曰近歲唯馮當世與公在三上賦對盡興
王賞諫臣事皆切中如吹邠迎寒詩盡該一部周禮
矣
王深父謂祖父公於書無不通然字學今幾熄可作
續方言
神宗元豐五年廷試進士有暨陶者諸公唱名呼曰
洎乆之不應上頋祖父曰恐當呼訖吴有暨艶造營
府之論恐其後上命以訖呼果出應問陶鄉里乃崇
安人上頋左右曰果吴人也
神宗問祖父卿家必有異書何故父子皆以博學知
名祖父對曰臣家傳朴學惟知記誦而已上曰此尤
難也祖父云吾收書数萬卷自小官時得之甚艱又
皆親校手題使門閲不墜則此文當益廣不然耗散
可待可不戒哉
祖父年十歲侍曽祖入都㦯荐辭學進卷投贄皆祖
父指示装冩祖父口放六經所行尤有迹焉若夫子
之循環反復則不見其迹吾終躬庻幾焉
祖父言年十六歲侍曽祖為揚州通判命作夏正建
寅賦賦成曽祖曰夏正建寅無遺事矣汝異時當以
博學知名也
祖父常言㓜時與華直温會課無錫日有定規間㦯
親知晏㳺日不能逮繼之以夜㦯至達旦華時年以
長祖父尚㓜賦題皆取平易者同課祖父與華簡盡
不遺寸幅及為開封府尹悉軸以見歸且以死求銘
為托後終殿中丞遂踐言焉
祖父言㓜時在無錫與華直温閔從先山甫二叔相
處在洪州則李㤗伯曼君特先生二蔡賢良及居京
師又得黄聱隅王深父子直劉原父貢父吕縉叔曽
公孚先生相與切磋琢磨日有所資至於學成乃知
取友之益不可忽也(黄名/晞)
祖父平生莭儉尤爱惜楮墨未嘗妄費寸𥿄每剪碎
𥿄為簽頭稍大者抄故事令子孫軰冩錄常云此陶
侃竹頭木屑之意也常見僧洪禧拾𥿄然帋燭大喜
以謂若貨殖必致富
祖父平生喜用雌黄墨塗字以為乆之與𥿄同色
祖父常云吾仕宦於外不能守父母遺體坟客乃代
我守先茔者汝軰當待之如骨肉也家素貧止有数
畝之田遂盡給㸔坟者再三戒之使尔軰世世享用
而不可貨易也衆皆鼓舞听命焉
祖父與叔祖同赴廷試髙祖與祖父叔祖書曰昨觀
程丈甚好泉南止欠状元與宰相汝果能全之乎乃
夐古之美事也
祖父常以左手指紋輪六十甲子記歲時事寔典故
無不偹盡如第二指下第一莭為甲子苐三莭為乙
夘第三莭指下第一莭為癸丑之類
祖父戒小兒手不持錢不惟防誤嚥亦恐壊其志行
祖父常云孟子較兼金百鎰五十鎰受與不受杜子
美詩云至尊含咲催賜金圉人太僕皆惆悵為太屑
也
祖父年十六省試斗為天之喉舌賦文肅主文見曽
祖曰賢郎已髙中而點檢試卷者以聲聞(去)為聞(平)
為不合格遂黜祖父自是始切意字學發明為多一
日坐書室中吴春卿為知制誥来訪曾祖曽祖出徑
来訪祖父驟然論文遽問唐人制誥孰為優者祖父
辭不敢對吴曰相與論文何必形迹祖父遂言世称
常楊元白以某觀之常不及楊白不及元吴大称賞
曰足下舉子而能如此異時必典制命矣
韓子華出守(忘其/處)禁從館閣皆祖餞焉坐有言芸閣
何出而坐間諸鉅公皆不記祖父曰見初學記盖諸
公忽而不讀尔
祖父善談易晚尤嗜荘子常云大衍之数五十其用
四十有九虚一不用所謂妙道百姓日用而不知者
也又常觀歩屈曲䖝指之曰此其行之者一也
祖父與吕縉叔王深甫子直諸公改正元和姓纂以
朱勾細字簽頭證定甚竒又改水經尤得其全比世
本増多皆蔵扵象先可以為寳也
舒信道元豐中為御史中丞銳扵進取言事多渉刻
薄為王和甫所䋲除名紹聖中復通直郎知無為軍
㦯言其罪深不當叙復改監中嶽廟祖父聞之曰士
大夫立朝當言路一渉非義失人心則終躬遂廢如
王君貺未三十為御史中丞縁進奏院事終躬轗軻
不復大用䧟扵刻薄可不慎哉(此蔣仲逺/記之甚詳)
祖父十歲時􁑮從曽祖入都調官諸公往還者皆一
時名士見祖父皆異目時盛仲模學士面試省題詩
立成甚見称賞期以逺到
祖父常說糓城國門有一石人刋其腹曰磨兠鞬慎
勿言劉洎少時常遇異人教之曰君當佐太平然宜
慎磨兠之戒逮京口新第成大廳照壁用楮餬大書
家語周廟三緘背銘之文深戒子孫以慎言亦此意
也自後賢士大夫皆嘆服以謂家法之嚴
曽祖常謂門第髙華者可畏不可恃二事皆出於桞
氏訓序
祖父仰瞻星宿纏度常于小子首背上提之使知星
命謂子孫曰懸象昭然如此汝不䖍奉乃欲求之杳
㝠乎
祖父常云禽獸知母而不知父野人曰父母何擇焉
學士大夫則知尊祖矣
祖父常以米宣献澄心堂𥿄手書較正大唐郊祀錄
十卷四䇿賜象先皆朱書臣某足為寳玩
祖父待試時曽祖居西崗相逺十餘里每有家務必
召祖父咨决常徒歩往来日㦯至数返未常廢亦不
為勞
祖父常爱徐勉戒子嵩書云少時不欲興立邸第貨
殖聚歛中年聊于東山開營小園非存種藝以要利
也政𣣔穿池種樹以寄情賞又以郊際閒曠終可為
宅儻㦯懸車致仕寔欲歌笑扵斯凡此一篇皆暗合
吾意京口建第之日令子孫皆錄一本志之
曽祖常言某得吾之學衮(二叔/祖)得吾之文梲(三叔/祖)得
吾之講說也
祖父取平日抄莭分門類令子孫軰傳冩幾二百册
古今類書莫及焉常云門類最難撰名
祖父在舘閣九年家貧俸薄不暇募傭書傳寫秘閣
書籍每日記二千言歸即書於方册家中藏書数萬
卷秘閣所傳者居多祖父自維揚拜中太一宫使歸
鄊里是時葉公梦得為丹徒縣尉頗許其假借傳冩
業公每對士大夫言親炙之幸其所傳寫遂為葉氏
蔵書之祖云
丞相魏公譚訓卷第四
　　文學　詩什
梁相為審刑院詳議官從官長奏何次公事
仁宗曰漢有字次公者為誰有幾官長奏臣廢學乆
詳議官梁適名家子乞召問之上問適適對黄覇字
次公盖寛饒亦字次公上大喜頃之除御史由此至
大用
祖父謁王原叔因論政事仲至侍側原叔令檢書史
指之曰此兒有目錄之學
祖父受知二宋常謁元憲公曰舍弟子京扵文章少
許可􁑮称君文典重而清新及見景文亦曰家兄丞
相扵文章少許可每見公近文常称嘆不已常云非
􁑮句句有来䖏兼意義清新非近世之文也常言為
文之體意不貴異而貴新事不貴僻而貴當語不貴
古而貴淳字不貴怪而貴竒二公為文不同而皆相
知如此
祖父與東坡同在金華因論作賦之方坡云某昔與
鄊友課賦日編二十事所謂日計之不足歲計之有
餘也祖父曰此乃賢良課程尔喜晏元獻歐文忠小
詞以為有騷雅之風而不古不俗尤爱聲韵諧偶然
未嘗自作一篇
曾祖得雷琴乃故福唐太守陳伯華侍御物黄聱隅
覩之感愴黄常舘扵陳氏陳待之甚厚伯華晚歲以
贓獲罪遷謫而死祖父觀作詩紀其事聱隅即度拈
澄心堂𥿄数番一揮而就三十韵頗淳古其略曰福
唐太守天下才好事求竒竭巾楮有時觀我静袪懐
到䖏尋幽閑笑侣一朝薏苡足人疑萬里珠璣同梦
覩樹墓休提孤劍鐞星垣忽見清絃古好物終難寂
寞留髙門即是從容所幾年何地各兮飛此地當歌
忽胥遇還記當頭洒涙人同是從前舊承顧中郎一
見厚難忘柯亭有竹君知否
劉原父豪邁超軼博極羣書文章瑰瑋唯不喜詞賦
嘗謂祖父曰縱不取髙第亦不能為州縣之職祖父
曰審尔當習賢良二叔祖作賦甚工每笑之揚寘榜
劉下第叔祖初考状元以疑混聲知被黜次賈黯榜
試戎祀國之大事劉賦如神助警句云仲尼明三慎
之文惟齋及戦箕子陳五事之目在祀與師考為状
元以執政親嫌降第二名衆為不平叔父第五甲乃
知科舉非人力也
祖父為南都尹劉莘老為簽判待之甚厚慰荐之及
尹京再辟府幕劉後為門下侍郎祖父為左丞為詩
貽祖父膺門早歲預登龍儉幕中間托下風敢為弹
冠煩貢禹每思疾(缺)避胡公不乆劉拜右僕射罷祖
父繼拜右相
吕溱榜試三年大聘韓康公與其弟黄門及右相姪
柱史皆髙中無名子嘲之曰府試三年大聘昌黎四
子登科以譏主司之有私意正獻聞之俾四人皆不
赴省後榜正獻罷四人皆登殊科乃知主司無意也
吕文靖當朝正獻登科在第一甲未唱名先奏扵朝
自言公著詩賦得意恐在髙等致嫌疑乞降十名後
竟從之祖父亦試三年大聘髙中至元祐巳已凡五
十三年􁑮祖父與韓持國三人在富公常云朝廷重
科名即得王文正韓忠献宋元献李文定諸公不重
科名則得章衡羅愷王俊民劉煇但非人事亦是天
時也
鄭毅夫滕元發皆有塲屋聲鄭賦妙絶惟思遲應天
以寔不以文已預殿試自覺不工故曵白而出後廷
試数自度不居第一故不終塲至圎丘象天得意甚
宋子京為試官侍殿陛即案傍視之鄭展卷宋但云
挑起著破題初云大體必簡圜丘自然挑云體大必
簡丘圜自然遂冠絶果状元及第元發詩最工為第
三􁑮楊元素蜀人無中都之譽遽在滕上謂鄭那得
此人来厠我輩鄭曰彼亦有蜀都之譽未易輕誚也
滕遂改觀
東坡自徐易湖守過闕不得見大人監封丘門以簡
問勞且以坐局不獲見為言坡答簡曰便道之官恨
不得見詩人耳唱酬詩什簡尺頗多皆為人取去
祖父常云劉貢父強記在開封同學方㓜衆令誦霍
光傳諸臣奏事不遺一名蔣頴叔父為江寕簿祖父
為宰蔣方㓜侍其父来亦能強記其父每呼令誦書
史不差一字故頴叔為曽祖母祭文云在昔先人佐
夫人之子之竒　於夫人義猶祖母
曽祖在翰林忤時相以朋黨譛扵上出從外補既而
丁髙祖憂服除再入翰林宣召有朝路復清還卿禁
直之語然纔八旬復以侍讀知河陽有進士王度獻
詩曰風摧秀林木色變附籃絲曽祖甚爱重之
髙祖謁盛文肅令曽祖作啟事其畧曰爰從覊貫之
始頗能篆刻之工决考秀之科早偕郡計下賢良之
詔濫簉公車蔑左右之為容加疎逺之無恃下臣充
賦敢矜晁錯之辭考官不留遂棄劉蕡之策盛大喜
曰此文可施扵制誥公能不廢茟硯如此乎髙祖曰
某廢學已久乃學生代作公即相召曰願一見是時
曽祖丁内艱不出髙祖以盛公名重令曽祖製裹而
行一見大器重期以逺到後遂荐于朝又舉應賢良
由此顯用故曽祖宰無錫中丞王随送行詩曰江吴
寕久次知已在朝端爲文肅諸公言也
祖父元祐三年爲廷試詳定得李注元發以爲胸臆
瓌竒文章浩博似史遷論事有本末布衣而知天下
事似陸贄欲以第一人蘇黄門諸公皆不悦曰適出
一曽收又擢一曽􁇛不可意不能奪才得乙科士論
惜之祖父常云司馬遷文章所以竒者能以少為多
以多為少唯唐陸贄得遷文體
祖父平生喜元劉詩尤爱其押韵精到
曽祖宰無錫朱正辭為轉運使巡部至邑不復訪職
事惟相從晏㳺累日朱公卿子少以文辭取髙第而
以吏才困扵外補曽祖因和其詩曰一篇此日摛鴻
藻五色它年浴鳯文朱大喜以為知已
祖父每燕居皆令子弟侍膳每膳畢當戒飭子弟㦯
講論古今亹亹不􁒭又常言桞氏訓序太保每以猪
胆和黄連為丸令子弟含化使讀書不至困寐故皆
篤學有聞尔􁲕當効之
祖父言王沂公為舉子投贄梅詩曰如今未作和羮
用且向百花頭上開人謂必作状元宰相也
祖父常云王文考父逸欲作魯靈光殿賦使文考至
魯尋訪事迹文考乃自作賦呈逸逸異之問其遽作
之故對曰大人年髙恐勞心爾此可謂承顔順色也
祖父過北都與潞公唱和以逋峭對􁇨稽花十八對
東西遂賞嘆不已
曽祖調無錫宰過金山題詩曰僧依玉鑑光中住人
踏金鰲背上行人以為必作翰林學士後十年果為
内相
祖父言歐公不言文章而喜言政事君謨不言政事
而喜論文章各不矜其所長而誇其所不足也
祖父言吾少在洪州假黄庠建章集百餘卷所謂千
門萬户者後曽祖為三司判官晏元献為使每剪牋
簡之餘寘案上得異事聞竒字即抄之貼以大册㦯
以簽貼之每用一事即除去後積甚多次第編入抄
類㦯謂之類選云晏乃邀黄至門下他客尚数十人
使抄莭史書黄去取之晏公出於一手編定
祖父為韓康公挽詞云三登慶曆三人第四入熈寕
四輔尊又爲吕申公挽詞云两朝京兆尹三世老司
空皆切當康公秋試省闈殿試皆第三自樞副參預
拜相後爲史館而申公與稚卿皆尹京文穆文靖父
子皆爲司空云
丞相魏公譚訓卷第五
　前言　政事
孔道輔為御史中丞勘馮士元事盡法不阿　仁宗
称之有意大用時大臣與士元通奸私者程參預琳
道輔既得其情矣而退傳張鄧公不喜道輔張曰公
所以致此者誰之力也非程公不致此道輔悵然愧
而徳之不数日上殿遂力救觧上大怒貶程亦黜道
輔道輔既為張所賣感憤得疾死中路祖父常為東
坡言載之志林
韓大參忠獻之第八子司門郎中(諱)嘉祐中知穎州
時京西大疫流殍甚衆公賑濟有方郡人頼以全活
者多乃揭榜鄰境諭以救䘏之意使来就食鄰郡之
民襁負而至来者旣衆糓食不足又聚衆稍多無寛
廣之居㦯感疫癘飢病相仍死者頗衆韓公亦感疾
而亡其秋鄰郡士人梦召至隂府将使治韓司門賑
濟獄士人乞假治後事及覺得疾旬日卒祖父言賑
濟雖為政之急務當量力為之不必廣其聲廣其聲
而寔不至則至者反罹遷徙飢疫之患是速其死所
以有隂禍
杜正獻為相蔡君謨孫之翰為諫官屡乞出　仁宗
云卿等審欲(缺一/字)郡當具所欲奏来於是蔡除福州孫
除安州正献云諫官無故出終非美事乞且依舊上
可之退書聖語陳恭公為參政不肯書曰吾初不聞
正献惧焚之由此遂罷相議者謂正献當俟明日覆
奏不當遽㷊其書正献云始在西府時上每訪以中
書事及為相雖中書事不以訪公因言君臣之間能
全始終者為難也祖父常以語東坡載之志林
曽祖丁憂居江寕朝廷除知江寕縣江寕六朝建國
又李氏故都户口繁夥民俗嚚訴號為難治祖父未
至徧訪老扵為吏者如曽伯祖判官與祖姑之夫楊
殿臣皆曰抑强扶弱興滯舉敝民之豪縱者不可恕
柔謹者必深與之僧道牙儈胥吏有罪皆不可赦祖
父初佩服其言久之惟念強弱無状何從知之頋理
如何何扶抑之有豪縱者㦯有理何可不受柔謹者
犯令何可不治且不可以貌取僧道偶渉扵事當以
曲折為㫁至於牙儈胥吏與豪縱之說雖同其言未
可為盡也當思理之所在而已詞状日千𥿄祖父謂
邑民曰令一耳目不採人言若察多未能遽察吾聞
汝􁲕每投状州縣即泊扵店肆主人利於汝数至乆
泊必巧言留汝汝今投牒宜即歸休勿留俟吾審覈
可否可行即命耆保召汝不可即懸榜於門告汝汝
以爲不然即之府㦯監司訴可也唯鬪毆傷犯者先
治之百姓乃去積一月詞状幾萬餘𥿄乃以暇日(缺三/字)
十事可行者無一二廼分置之昏田者置扵甲争辨
者置於乙分財者置於丙丐公㩀文移者置於丁於
是出引使耆保約日呼两詞皆来爲之區㫁(缺一/字)不十
日而畢其不可行者皆榜喻之自尔積滯詞訴皆盡
日惟詞牒数十而已民大驩悦楊告爲守老於爲吏
以循能称大歎服焉每開晏㑹客即曰江寕無事可
從讌集也
祖父在江寕有出役老胥喜訴州縣借詞撓法上下
畏之祖父始至請給告捕塩賞未與恃醉而悖祖父
曰此頑民不可不治也榜之数十日莭其飲食困而
後痛笞之胥再拜曰某知畏矣自尔不入公門矣出
曰我為吏数十年出役亦十年前後犯法被杖数十
無如今曰遭此少年縣宰吾知過矣自是改莭為善
不入公門家至鉅萬卒為良民每為人言吾晚得端
居温飽蘇宰之賜也
祖父自江寕有訴民田者縣以為不直笞之乃詣州
暨憲􁑺每笞焉祖父初至復下縣理之祖父即為剖
析其不可者之理詳喻之其人大驚曰聞如是之言
方知前非矣
陳龍閣世称循吏知䖍州遭歲荒有刼禾者千餘人
龍閣平反奏讞悉從末减歲大稔流民歸業公有詩
曰春来活得千人命秋後還收数倍禾莫道使君無
善政從教吹作竹枝歌乃州人美公之詞
祖父知杭州執政曰本朝不以從官守杭者惟張乖
崖今公亦以秘監往雖寵命未優而借重可見况乖
崖之日歲荒民飢正與今同治荒之政諉公非不厚
矣祖父既至平易不優唯民所利悉因之所以賑濟
拊䘏之偹至民遂安堵至今言及蘇公即以手加額
其後奏對　神宗語及杭事上曰錢唐之政民至今
歌詠
祖父知亳州有豪民婦被罪當杖以病未科决每旬
檢校未愈鄧元孚爲譙縣簿謂大人曰尊公髙明平
昔以政事称今豈可爲一豪婦人所紿公爲賢子不
可不白但諭醫者如法檢校彼自不誣矣大人白之
祖父曰萬事付公議何容心焉若言語輕重則人有
觀望㦯可有悔既而婦死元孚大慙服曰某􁲕狭小
豈可測公之用心也
祖父為南京推官歐陽文忠公留守府事悉以見委
祖父每辭避之公不以為然告杜祁公曰蘇推不肯
任府事似同形迹祁公曰不然蘇識致髙逺為幕官
上有倅簽若專府事将有議者尔文忠公益嘆重
祖父尹開封頗嚴鞭扑以謂京師浩穣湏弹壓當以
柱後惠文治之非亳頴卧治之比方試進士有博於
肆楼者廵捕擒以来祖父問擲彩何為曰選官尔何
許曰房中祖父曰舉人房中賭彩選市巡何預痛杖
之内外􁁅惬
祖父為南都幕歐公為留守日每監司至吏抱案求
署者祖父曰吾豈與尔同尔豈湏監司至後来署欺
監司者乎平時稽留文牘豈得監司来然後求署得
監司懲艾戒之甚善每監司至出城五里迓之事事
有定式及歐公守亳祖父為淮南轉運使廵按至郡
公逺出迎迓礼意隆重其相待如南都待監司者祖
父以門生礼致恭公揖譲甚久乃連轡而行觀者如
堵至郡益加礼曰修老病廢事官吏慢法恐妨按劾
得公懲戒之幸也切勿形迹祖父曰一如南都時惟
公案有不得公署字者公為絶倒
祖父知婺州前此未有登第者祖父視州學庳陋形
模湫隘乃徙之爽塏地建立宏麗是歲錢得循發觧
登第自尔登科者不絶
祖父常說張去華侍郎状元及第文章學問為一時
之賢而孝飬之行逺追古人􁑮不逹政事自翰林尹
開封事多留滯倒錯遂罷常有一人犯夜邏者執之
以来公問何為夜行對曰以母病求醫問頗有見証
否人皆笑之
趙清獻平生留意釋氏常參圎照所至以寛慈為治
晚歲自鄊里宫祠起知杭州杭人以其鄰邦大老又
素長者頗喜其来父老出数百里迓之既至治以嚴
肅不可忤犯鞭扑無所容貸官吏不少假借杭人大
失望不知公意如何㦯曰亦如王肅三返
祖父尹京軍廵按陳世儒家群婢殺其所生陳不以
聞并其妻李氏皆在大辟李乃吕氏甥親党甚多
神宗疑府中寛獄事時􁅋舅化光為中都官有所聞
以簡諭大人令白祖父奏對之際宜領上㫖明日上
殿上果首及此事云此乃人倫大惡而党附甚衆卿
長者恐為衆言所移宜諭所司盡情推鞠祖父對曰
此天下所惡但虚寔未明臣每諭勘官但盡鞫寔不
可出入人罪而已其後人言祖父與吕晦叔善疑吕
常請求及置對御史卒無一事掛吏議者
丞相魏公譚訓卷第六
　　親族　外婣
　　師友　知人
曽祖丁髙祖憂自翰苑奔䘮復州歸葬于閩閩之士
大夫皆逺迓福建監司命士子相率数千人迓於衢
婺時章衡子平亦在遣中曽祖一見許以科甲名譽
但不言名位所至
祖父元豐六年自吏部侍郎丁曽祖母憂歸潤象先
侍行道士王從之来言䖍州陽孝本行先賫数百千
買書京師今将歸書甚富非臣舟不可載象先許諾
既見忻然如舊交行至宿州始白祖父一見大喜曰
汝得此賢者為師友如吾得聱隅矣及至揚寓居江
都陽亦舘扵家几二年日與之講習祖父間亦與談
易荘老陽忻然自謂有得及還朝送至泗上復留揚
州謀舟以歸明年祖父為吏部尚書象先贊曰以徳
行純固可為師表科薦之蒲傳正書来云公荐陽行
先人皆嘆服某當繼之遂亦荐之盖行先舊舘于傳
正家訓其二子甚嚴其後䖍州江西皆屡荐至大觀
𥘉遂以八行為國子録遷博士乞致仕以直秘閣提
點成都府玉局觀以歸大顯名扵時陽平生不娶多
蔬食故東坡贈詩比之陽道州元德秀云
祖父晚年德業彌劭一時諸公皆宗仲焉李公擇宜
彦祖趙無愧年齒不甚相逺同朝同省而皆父事焉
吕吉甫為參政日使其親友謂祖父曰(祖父/字)吾鄊里
文人行若從吾言執政可得也祖父笑而不答
陳龍圖賀祖父以大理寺丞知廣德縣曰五六人荐
舉受恩如受敵不可忽也又云吾鄊地薄難得福人
丈人心愈下氣愈低臨深履薄以度年又曰若圗試
不得不如圗邑南来年纔三十有二惟恐官職太早
但以文人為則又何憂乎
黄聱隅献所爲文於曾祖曽祖深器重之遂舘之書
室令祖父與之㳺從常謂聱隅曰成子名者韓稚圭
也子冝贄文見之聱隅如言韓果欽重其後荐之扵
朝命之以官皆公力也聱隅名晞字景微著書號聱
隅子
祖父知頴州王深甫居鄉里每以使君學士爲称不
以字称呼及罷郡乃講平生之好祖父在郡每以旦
日升堂拜其母鄊人風化焉
杜相在南都尤待遇祖父每一月不往必曰(祖父/字)𣣔
爲不可得而親疎耶何待老夫之薄也是時歐公爲
尹每燕㑹止是两客祁公與祖父也
蔡元導元翰賢良自撫至洪謁見曽祖曽祖甚相器
重留舘于書室使與祖父同學執子姪之礼甚恭情
義尤渥每有縫紉澣濯必祝老閽曰煩持此以呈嬢
子為脩治之其後戒子景繁以父事祖父景繁復戒
寛夫事大人諸父而以兄稱象先軰
曾祖宰無錫圭田八百碩皆儲扵外賔客饋送周急
䘏族讌集之費盡之客至如歸焉
陳龍閣知廣州贈祖父詩曰婦翁清白傳兒女莫把
珠璣綴綺羅人謂公必不以珠玉為贈也陳公既以
任子恩奏其姪仍贈以詩曰門前桃李已成隂更有
荆枝與竹林比並勢豪雖不足遭逢恩澤亦難任江
山在望皆吾土晨夕供甘有俸金十載相從應學得
怕人知事莫萌心人謂公之􁄻行㫁章見之
髙祖知邵州苦刑獄之繁州牌邵字從刀從口乃改
從召囹圄大省祖父為郡幕杜祁公以故相居扵家
祖父每造請相與如骨月期于異日及召試館職祖
父請居中都所宜公曰吾弟年少有盛名當致通顯
不可使當路指為門人某在京局未嘗見執政貴人
惟參辭謝賀乃一往故人無得而疎親終躬無党附
之名祖父敬佩其言終躬行之
祖父将罷南都幕趙康靖公孫文簡公暨翰苑諸公
連章荐文繼先世宜在朝廷遂召試館職歐公常為
尹又省試主文以其未常致力頗有不足色乃曰大
凡相知未必相成相成不必相知某少為西京幕事
三相𥘉錢思公相待如昆弟不復以職事責及其罷
也未常荐京秩其次王曾稍加程督而一荐後王曙
寡言嚴毅不可犯每以職事詰責方欲引疾避之王
亦還朝乃延譽扵中都首荐入舘故知相知未必相
成相成不必相知也
祖父少受知杜祁公公為相不及百日而經宗祀冠
貂蝉数有大儀制皆預後以東宫少師致仕年八十
而薨祖父在相位不及一年亦預䇿后郊礼以宫師
致政薨年八十有二與公出處始終畧同
祖父少與王深甫兄弟㳺從王外祖乃曾魯公太夫
人之父祖父每升堂拜焉時置酒設茗果蜜薑甚竒
祖父食之既曽夫人乃数起自取増之見祖父至必
大喜曽魯公少時第五人及第常坐累左遷曽祖為
禁從力為湔洗扵諸公間寖至大用後張安道見祖
父每言曽豈可忘先公㤙德乎凌公景陽祖母兖國
夫人之父初為興化軍仙㳺縣尉一日騐覆扵村墅
有一道士挟二童子来觀眉目疎秀精神爽㧞公問
誰道士言蔡耆長之子問讀書乎曰未也乃君謨與
其弟髙尔及歸戒道士諭其家令至邑躬自教以經
子日進不已如夙學者踰年幾成及罷秩挈至軍中
属守置之學督課之及公歸京乆之為三司勾當公
事税居西岡尼寺前一日老閽告云有興化軍二舉
子欲見公日晡歸矣如是三日公不省何人乆之悟
曰必二蔡生也乃使家人具飯俾閽者留以待及歸
見之果君謨兄弟問其學業已富矣来從都中舉公
為之經營就試及試寝不踰廟賦畢君謨録以呈公
時晏元献為三司使凌公以蔡賦呈之元献甚喜曰
髙觧不出二十名又十日前所示賦甚佳必不出十
人及牓将出晏公曰蔡㐮賦必第一人今歲名名所
作世人皆見之無踰㐮者牓出果第一遂致通顯凌
公力也凌以妻弟之女葛氏妻焉及為諫官㦯言凌
公與富人孫固結姻罷省判知漳州衆論以蔡不為
凌辨為不直孫和甫後致位樞長及以祖母歸于我
家皆以凌公為知人
曽祖為三司判官夏相為使一歲才一開晏女樂侍姬
管絃器皿窮極奢僣後晏公代使每休沐約同寮置酒
案上不過数器乆之漸進盈几乃草具歌舞倦則曰
此軰伎倆已盡吾軰亦可呈事藝設硯墨𥿄札各賦
詩述懐以為樂未嘗一日虚廢夏晏賢否扵此分矣
劉元甫少時一僧善傳神見曾祖曾祖召元甫使僧
為之傳神劉時未登第僧問所服劉曰但直綴皂縚
可也逡巡畫成逼真劉即以歌詩謝之頃刻而成曽
祖大賞之曰可謂三絶
曾祖為洪州通判黄庠為省元以病歸　仁宗展御
試待庠為第一竟不能赴會曽祖往見之乃為啟事
以謝其略云失邯郸之歩既已徒歸復鴈門之騎若
為未効又云車騎雍容親都亭之謁管絃昏夜兼容
便坐之趨黄既歸自以名重不復行卷但作封状謁
守倅人謂志滿必非逺器竟以疾不起不霑一第曽
祖平生與李獻臣張安道梁相適孫樞沔厚善至𬒳
誣以朋党國史謂時號艸頭木脚祖父辨其事後削
去之竇卞之先人為無錫尉曽祖為宰竇未有子常
得異梦曽祖為診其梦曰必生貴子當以殊科位通
顯已而生卞後果以第三人登第終天章閣待制林
次中娶第十一祖姑善能文熈寕中次中為御史事
有所忤㦯曰諸蘇教之有人云何必諸蘇家中自有
文士
祖父少時隣居皇甫郎中来謁祖父将往謝之曽祖
曰汝見前軰必有襴鞹封状在前􁲕必行書封状已
為簡矣
黄聱隅㳺京師章得象為相以鄊里召置門下黄一
日邂逅見祖父如舊識乆之語曰某居鄊人之舘其
間雜以駔儈令人欎欎祖父曰能移就敝廬乎黄大
喜白曽祖曽祖曰汝􁲕奪時相之客豈得不防祸耶
祖父曰此自其志也遂来謁曽祖大爱重之遂遷居
講學頗恨相見之晚一日舅祖陳孟陽見祖父云知
聱隅舘于公家可喜也然前日汴上遇之不敢揖昨
在鄊里與人相遇扵漢上逡巡頋揖鞠躬反走幾墜
水中汴流逡廵急不同尋常故不揖也盖黄力恭謹
如此黄性好奕二叔祖亦善奕每相見晨起欲出留
之曰有急幹即舉指曰一局如何曰可矣淹留早膳
㦯至抵暮不已叔祖問急幹如何黄絶倒乃知賢者
亦有所蔽也黄酷好左氏得丘明所書筮易之法王
則叛建章得象筮之曰百日必尅已而果然常梦丘
明曰吾後世啟在棣州子能訪之乎後果往尋訪得
之與之周旋及黄老有一子不克肖似諸公将特起
之黄不願仕但𣣔得七品官以䕃其子孫諸公以問
祖父祖父以實告遂除國子四門助教致仕
祖父為大理丞舘閣校勘月俸共十七千賃宅飬馬
已費三之一迎侍髙曽祖母二曽叔祖二曽祖姑二
叔祖三叔姑皆未昏嫁食指既衆親賔益多太夫人
治家每儉約條理之故居京九年上下無不足之色
祖父與王岐公同年王每相訪祖父必拜之王逡巡
引避時以為得躰歐公上胥内翰啟時猶未冠胥閱
書甚竒之及進見益以為異乃語人曰始見其書謂
已讀萬卷及見其人才渉獵尔此尤難得異時必有
大名扵世故以女妻之公少時有一僧相之曰君耳
過面當得天下重名然唇不著齒亦多招公謗
鎖廳試周以宗強沈文通為考官祖父拆號文通不
及束帶迎問外傳好賦乎祖父曰人傳張挺卿沈曰
云何祖父遂舉文子文孫代有金城之固卜年卜世
勢増磐石之強沈撧耳頓足曰不見此賦必有說也
及取真卷乃文通不思一張之語大抹之遂黜
祖父為殿試考官張斯立挺卿五祖姑之婿也名在
丙科既而乘醉大悖以謂祖父避嫌故抑之下科祖
父不與之較後應制舉一夕暴卒人以為心絶
張安道雅不喜石介以謂狂譎盗名所以與歐范不
足至目以奸邪一日謁曽祖在祖父書室中案上見
介書曰吾弟何為與此狂㳺又問黄叔微何在問前
日狂生以羔鴈聘之不受何不與吃了羊著了絹一
任作怪何足與之較辭受義理也
曽祖除御史中丞固辭不拜石介以書與祖父以不
拜命為非其畧曰内相為名臣(祖父/字)為賢子天下属
望所繋非輕豈可以辭位為亷𥘉曽祖中司之命懇
辭不拜是時曽子固亦以書勸受命比書至已得謮
矣盖是時髙祖知復州年老多病故曽祖不敢當言
職也
曽叔祖寺丞(繹)髙尚不仕居復州博學能文惟喜黄
白之術然生平不遇其人竟無所得忽一日有道士
来謁談鉛汞甚竒且命置水銀十餘两設大鑊然薪
翌日發視粲然銀也叔父神異之許傳其術道士忽
暴中眩瞀卒貨其金辦棺歛葬䖏裁足用叔祖曰無
妄之財不可兾無益之事不必作意者天以此警戒
吾也終躬不復言黄白之事
曽叔祖太尉(緘)進士登第文學知名少豪邁磊落不
羣儂賊作亂自秘書丞换右列為廣東路分都監屡
有戦功再黜再起後以皇城使知邕州蠻賊攻城拒
守甚力叔祖子元調桂州司户将挈其孥犯圍以往
曽叔祖曰汝若挈族而出人心易摇必敗吾事单馬
而行可也拒守計窮百日城破先開一坎手刄妻子
男女孫婢妾三十六人然後自裁事聞　神宗為之
流涕輟朝祖父知杭州陛辭上首及其事祖父謝㤙
典之異　神宗愴然曰朝廷自當褒崇以勸忠義初
叔祖過潤祭奠曽祖墓次題詩曰五里平郊烟靄邨
涙流坟土泣英魂近年忠義心如鉄不負平生教育
㤙
丞相魏公譚訓卷第七
　善言　鍳裁
　㳺從　薦舉
吴丞相與祖父相知特深祖父為開封尹舉孫莘老
自代辟劉莘老為府推官後見吴吴曰舉二莘老甚
善
祖父使虜過北都潞公為尹禮意隆異窮冬盛寒必
達旦每至夜分即呼工伎逼廳奏樂初疑其喧憒不
喜所以乆之乃悟近廳多籸燭可以附炎欲加䘏而
不欲為例特設故也乃知前軰事事有智
祖父常云人生在勤勤則不匱戸樞不蠧流水不腐
此其理也
祖父常言平生未嘗處妻家雖偶然不可為常每常
戒子孫勿逺親庭而淹泊妻室也
杜和叔(沂)祁公之子公惟一子以公致政除南都倅
使侍親側
祖父為留守推官杜荐改官以溢格不用　仁宗時
選人引見上親視其閥閲一士人舉官二十員上駭
訪之乃執政之甥止與循資曰若不沮止寒士何由
進故改官而荐章多者皆自削其名其後祖父為右
丞相杜以正卿致仕以中散大夫歸元符三年象先
調廬簽過宋杜年八十聪明不衰説曩時事亹亹不
已親至河亭相訪時已四月猶致山藥数秤俾供甘
㫖手書作簡如少年茟跡
范堯夫宰㐮邑興修公宇宏麗壮觀如大郡府不免
科買材木瓦甓膠漆之類用民財力為多䋲之以法
殆以祖父為府界提點同寮與府官多窺伺之祖父
力為保全極口借譽荐之扵朝范感激不已後每有
書皆親札前幅書年月称門人
祖父既為孫趙二公及諸内相所荐文継先世上問
誰人子執政具以對時方患舘職員冗如梅堯臣宋
敏修皆同時被舉試入䓁止得出身㦯陞任􁑮祖父
奏章上　仁宗即令與舘職曽祖常謂祖父二百口
之長也迨祖父居潤聚族建第不啻二百口盛文肅
来謁曽祖見祖父與叔祖皆㓜稚拊其首曰人丁強
壮初髙祖既令曽祖裁啟見盛公時盛知揚州曽祖
丁劉夫人憂未常出不得已謁見公大喜相與如平
交遂留居於維揚闢衙東門仗舍俾居奉几筵其屋
至今存焉
盛文肅公善藻鍳知人之貴賤壽夭盖左氏所書之
遺法也在揚州有鄭州推官夏有章来謁才雋可爱
又善為詩公待之甚厚留連燕飲累日夏感公頋遇
臨别獻書以謝而題其封曰圃田從事公一見即擲
還不復見夏不知所謂惶駭不能進退懇郡寮覘公
意公曰此人必終于圃田從事矣某忝前軰今簡傲
如此志已盈滿其能乆乎未幾夏舉舘職㦯言其無
行報罷竟以奉寕幕直國子講以卒此與左氏視髙
歩逺志不在盟受玉髙卑可樂而哀以卜人之死生
存亡利害禍福者何以異也
曽祖亦得盛公藻鍳人物之理初見富公未許台輔
一日早朝天驟雨持盖者不至衣已沾􁊨乆之乃来
公不問色亦不變曽祖謂祖公曰人言彦國必為公
輔今日觀之非妄也
曽祖為太常博士韓康公方年少同祀祭致齋太廟
一見許以公輔後康公見祖父曰某受知先公最在
衆人之前也
祖父少時從舅陳孟陽善相謂祖父曰吾甥神采秀
㧞風骨瓌竒當為台輔然眉重壓神中年後有喜必
有憂眉為之灾也陳亦有詩名髙士也老牓有官有
集行于世
祖父亦得文肅藻鍳之法治平中見范堯夫以謂必
有名位范罷帥而蹇馬羸僕處之怡然期范必作宰
輔元祐八年祖父罷相范再入復拜相
宋元獻自安州赴開封試良玉不琢賦重疊用名字
既悟遷南薫門外将治歸装胥偃内翰為舘職主文
柄挟卷厠上改藴精二字以第一處之及榜将出使
其僕入偵誰為觧元者僕奔告曰秀才為觧元宋不
知所以乆乃知之胥既改謄錄卷而真卷送武成廟
乃使刁景純往改之時天大雨刁著水屐混渾扵羣
胥中得卷改之宋遂無虞既殿試景文為第一以其
弟也又方州貢士遂以開封觧元為状元景文降十
名元獻不十年位致公輔
祖父常云蘇子瞻有盛名而退無自矜之色此為過
人
祖父常云凌夫人早世貴公大族争𣣔繼室祖父悉
謝之向傳範為南都留守祖父在幕中請妻尤迫及
納幣辛氏辛外祖為駕部貟外郎畧無聲援士論甚
美
祖父云吾不好飲酒特嗜茶故吏惟孟安序朝奉分
寕人歲以雙井一斤為餉知吾無苞苴之饋也又為
陸農師作誌銘每歲以日注一斤為濡潤不亦清乎
丞相魏公譚訓卷第八
　　恬淡　器玩
　　飲膳
祖父應舉之年元日㳺相國寺時浙本中字前漢書
方出祖父戯撲之為錢五千十三淳一擲皆紅鬻書
者曰未常領所下金祖父遂行不取衆亦皆不平然
以謂必有大喜慶踰月南廟試第一遂登科
祖父在江寕太守楊告以門䕃入官倅幕同寮皆無
登第者祖父未常一及文辭時象先外祖寔倅府事
祖父生平喜飲茶而不喜飲酒家庭燕集不過三杯
至五杯燕客不過七杯至十杯豐儉得中士人以為
法
曽祖平生厚扵賔客之饌為三司判官與李少師同
寮皆飲食豐潔常煑鱉清羮李甚異之求其法笑而
不與
祖父常云食不貴豐而貴潔味不貴厚而貴和
祖父常云蔡君謨為福建􁑺聞一寺僧收鬼毫盞甚
竒迃道訪之求觀果尤物也問可酌茗乎僧駭曰某
藏之什襲数十年時出一翫豈可泚水後至京西又
聞㐮鄧間一僧畜葫蘆瓢尤竒亦往求觀復問可研
茶乎僧亦驚曰此可翫不可研研則有折缺之患君
謨嘆曰盞既不可烹瓢復不可研不知将何用世之
有虚名無寔用冐四廩祿者亦若此已矣
祖父常云皇祐至和間諸公餞客坐有獻白蓮藕者
数倍酬其直後十餘年頗紛紛遂以紅蓮藕爲下品
乃知時態愈尚新竒而入浮薄爲可念也
祖父喜食祿粟以爲有五糓真味卜葬曽祖母日走
山間㦯時羮臛未具先啖乾飯曰所謂稼穡作甘也
祖父喜食鷄荳以謂有五糓之甘而無三牲之爽温
平清香甘濡厚寔可以療飢不廢坐談真佳果也
祖父喜飬朝雞以為不惟質尚雍容文彩可觀聲氣
和平飛鳴不迅而使人知日早暮有夙興之助又鷄
能收拾殘餘糞壌中無棄物馴扵庭除尤可爱也
祖父平生無玩好惟畜陳侍御雷琴顔魯公韵海商
鼎周尊李誠山水徐浩左丞告時一展玩尔
祖父常扵相國寺置得閣本法帖十卷甚竒其末云
玉堂夜直䝉㤙賜到受㤙如是激莭可知用公髙之
裔圗書乃畢文簡公賜本也文簡以圗書斥逺祖名
未中禮
祖父奕棋品格甚髙乃天性也常以謂廢時亂日平
生不復留意矣
丞相魏公譚訓卷第九
　　道釋　神祠
　　疾醫　卜相
祖父云吾曽祖母代國夫人歸曽祖時賫装中有北
極北斗四聖像奉祀甚嚴自是吾家每至上七日必
食素設香茶酒果燈燭奏㝠幣焉
曽祖十歲時有一道士自云善相髙祖令相曽祖云
必達當以文章顯髙祖令贈之詩執筆立成㫁章云
它年躍馬相逢䖏記得先生舊姓名
吕齊物少㳺荆南亦云善相亦通三命馬亮為湖南
安撫位八座有徳扵荆人逺地不閑朝儀舉官之尊
者必曰安撫尚書吕見祖公每曰它日定為安撫尚
書以謂仕當致極品也
祖父宰江寕有一僧善三命常閱祖父命曰一府不
如推官當至宰輔但不及近日過客王簽判乃荆公
也或曰王簽判如何曰有土諸侯
祖父間喜皷琴亦常擘阮常侍曽祖所得陳伯華侍
御家雷琹既知亳州得太清宫道士王從之静嘿真
介恭和忠諒有自得之意非道流之比挈之入都引
至太乙宫道衆皆善之陳太初尤重其淳野王皷琴
造妙又善斵琴京師謂之琴王師後二十年主宫事
及宫庭災斥居九成觀政和中象先見之已八十矣
聞其歸亳靖康中象先子婿韓晦為酇縣丞聞其尚
在年九十矣
髙太尉留心醫術得所謂以意為主者常云京師姜
粥麻粉日活数千人不必藥也小民㦯癘飲一杯熟
熱粥出汗夏中暍食一杯冷麻粉即皆愈矣
祖父平生不信命術惟為南京幕時婺州衙前葛問
精扵星度常謂祖父如杜相公命説平生事殊不差
後每至京師必来見南京有衙校與富公同年月日
但生時不同尔使問閱之曰貴正在時此賤命與問
等耳
熈寕乙卯丁已間祖父在杭州天東南有聲如霹靂
而震不止明日問居人窓牖什器皆動摇㦯至破敗
祖父以爲疑廖㤙之祥小醜亦能動天然不知果何
祥也
曽祖權公安宰常㳺二聖院前此一長老不出院忤
府帥夏英公杖而俗之長老仍不出院乃謂院僧曰
某無可歸願留院中作行者洒掃寺中乆之益尊信
復有人貿祠牒披度府再使住持不辭亦不出人莫
測也
祖父最重釋氏四十二章經以謂佛法至中國此經
首傳猶儒書之論語也
祖父喜禅宗見達觀曇頴尤契奥妙頴将順化以書
貽祖父問及骨月委悉有托䕃之意既而生三十一
叔㓜而秀異生扵頴乃以頴士為名每書名以水為
字年十一侍祖父赴婺州舟敗沒于桐廬祖父言言
法師常見之但似無心人祖父俾書一帋後有頴字
人謂頴州之應　仁宗求嗣使書之末幅有十三字
　英宗行第十三祖父亦以其吃餑飥為無心
李文正公(沆)䔍好内典啟手足之際了然不亂其弟
尚書(維)亦無疾而終㓜措心浮圗之説尚書将終戒
其子以死則削髪披緇為比丘諸子謀扵楊大年大
年以謂儒者不當為異服而治命不可廢乃使置三
衣扵棺而葬
祖父常推京口居第乃林　肈之舊宅林仕江南為
檢校太師宣猛将軍忠扵所事乃為之立庙扵宅之
東北山間
祖父常云在京師雇一女童乃常為童子卜者所以
知人姓名年甲鄊里官爵皆有闗訣語皆誕妄不可
信也
祖父為舘職時常病寒不知人坐幃帳中覆以(缺一/字)
衾衣重裘而戦慄不已六七日幾絶家人號泣不知
所為有鄭叔熊監簿者泉州人鄊里號神醫適来京
師召使診視鄭曰此中熱耳乃盡脱衣去衾復使當
軒設浴斛坐扵中沃冷水寒慄不可奈氣𣣔絶懇求
止水不可増之不已乆乃覺氣蒸欎上騰如發甑釡
乃使挾置卧榻湏臾大汗数日良已鄭豪邁如義侠
在中都果以醫顯
丞相魏公譚訓卷第十
　雜事
祖父既拜大學士集禧觀使入謝乃徹盖服御仙花
帶盖寄祿官乃光祿大夫也兩宫嘆異降㫖張盖服
毬文帶告街鳴杖子立宰相班盖異恩也
八年九月出知揚州　哲宗始親政因陛辭尤加眷
禮問為政大畧與人才能否祖父奏對移時至郤御
膳且有召用意明年西京留守闕首命除祖父當過
闕陛對祖父以老再辭不聽既行次符離而衛國夫
人薨懇請南歸復知揚州時紹聖元年明年再請還
政章累上　哲宗特命拜中太乙宫使又一年復請
老　哲宗聖諭令且降詔而時宰奏得蘇某書𣣔得
致仕有㫖檢例遂用杜祁公例拜太子少師致仕國
史祁公傳言前宰相未有一上章以東宫三少致仕
者盖時相賈某嫉之也
章雷州既罷以特進知越州過潤祖父遣二十二叔
父四十叔父相見甚欵既而以簡謝祖父曰到㑹稽
不乆則丐閑将卜居京口異時當從公杖履之㳺也
翟思子乆祭祖父其云問萬事扵伯始無所不知梦
两楹扵殷商遽然求訣寔其子汝文代作常語人曰
此惟蘇丞相可以當之
元豐時彦榜二十二叔父登科是時祖父出從外補
有表謝上首言方主臣之負罪適孺子之逢辰報始
傳郵慶叢私室又曰一門在仕三世决科逮扵群從
之間繼有策名之美斯亦聖代衣冠之盛事不勝逺
方父子之遭逢盖是天禧至是盖四世九人登科矣
象先近見祖父是年四月與十六伯父書亦言念二
得科名家門之慶想同歡慰至元祐馬㳙榜象先䝉
㤙賜第至是五世矣(此六事合在前昨見伯父房<折 t="33"/>弟/植殘稿中有之今並見此卷之首)
祖父嘉祐中在舘閣曾祖召飰如期而往傳命者云
請帽皆就坐祖父令禀白京局小官自来衫帽不以
擕行欲幞頭簉席曽祖甚喜盖前軰雖燕居未常露
頭也祖父時子弟皆昏定晨省及侍膳白事率皆如
此不若近時之苟且也
祖父薨背賢士大夫祭文甚衆惟南豐曽相之文委
曲周盡頗無遺事若行状然學士畢公(仲/㳺)自言韓富
亡有司馬司馬亡忠宣是侔忠宣亡後舊相惟公今
公又亡故老遂空鄒道鄉曰某常聞公之緒言矣學
至扵絶學心至扵無心消息盈虚自與時㑹世雖欲
親疎利害之不可得也文皆冠絶一時陸農師挽詩
云始知夷險異髙卧㸔南行亦紀寔也(此二事亦殘/稿中所蔵者)
東坡常称東漢多名莭之士所以能扶危持顛者幾
百年雖曹孟徳之奸雄亦畏名莭故終躬不敢取漢
一日與大人語及大人云近見新貴人爲人作誌文
頗譏東漢之士專爲詭行盗名其風不可長東坡大
駭固問誰作不得已言之東坡云可作数字罵此小
子大人不應乃曰只教折了胡孫三十年艸料
安厚卿父爲三司吏曽祖爲判官見而異之以謂與
胥吏不同必有厚福每令祖父禮待之祖母兖國夫
人来歸使幹禮席之事安甚盡心後爲正議大夫致
仕年九十而卒每子孫在側必以曽祖教子以訓飭
之
祖父常言韓正獻教子嚴肅不可犯知亳州日第二
子舎人自西京倅謁告省覲康公與右相及姪柱史
宗彦皆中殊科歸公喜召僚属之厚者俾諸子坐扵
一隅惟持國多深思必有義方之訓託疾不赴坐中
忽云二郎吾聞西京吾疑獄奏讞者其詳云何舍人
思之未得已呵之再問未能對遂推案持梃大詬曰
汝食朝廷厚祿倅貳一府事無巨細皆當究心大辟
奏案尚不能記則細務不舉可知矣吾千里外無所
干預猶能知之尔叨冒廪祿何顔報國必𣣔撻之衆
賔力觧方已諸子股慄累日不能釋家法之嚴如此
所以多賢子弟也
祖宗時進士甲科推㤙無定制㩀人才收用陳堯咨
状元及第曽㑹第二人皆直史舘知大藩陳州人得
閬州㑹江南人得宣州而第三人才得職官　太宗
朝状元王世則止得司理參軍後至樞宻使
吕文靖少時伯父司空不以任子荐之宗親為言司
空曰彼當自致公輔豈可以門閱卑之後中甲科為
職官月俸五千八百乃約家人日用不過百金有餘
置竹筒盛之一千以供太夫人一千以卑内子八百
以備伏臘竹筒之積具飯以待同寮上下欣然無不
足之色後果繼世父官鈞慶院賜晏官食方暑不可
下箸曽祖居與相對兖國太夫人治家乃排五六十
位但具匕筯置白餅縷肉飯下飯瓜姜醎豉尔人人
至者自食飽足後吕司空每見必戯曰未常忘一飯
之德也
祖父常言在舘中時雇得一婢問其家何為云住曹
門外惟鎚石蓮問一家幾人各何為云十口皆然無
他業初甚訝之又云非􁑮某家一巷数十家皆然盖
夏末梁山泊諸道載蓮子百十車皆投此巷鎚取蓮
肉貨扵果子行乃知京師浩瀚何所不有非外方耳
目所及也
祖父為省判判剥馬案行衆争取死馬而不取駝牛
以謂馬肉耐乆埋之爛泥地中經宿出之如新為脯
腊可敵獐鹿皆税居曹門隣巷皆貨之醎豉者早行
其臭不可近晚過之香聞数百歩多馬肉為之
祖父又言常歩至門外見臭河中浸弊草破履皆将
為㳿子者京師無棄物所以皆人人粗給
祖父常言忠信度量豈惟士大夫貨殖猶然孫賜號
本行酒家博士誠寔不欺主人爱之假以百千使爲
脚店孫固辭主人曰不責還期也孫曰請以一歲爲
約先期已還足貨扵人者不計其可償其貨漸侈大
乃置圗畫扵壁間列書史扵几案爲雅戯之具皆不
凡人競趍之乆之遂𨳩正店建楼漸傾中都
太宗上元爲微行至其家孫巳預知盖耳目廣又結
中貴人得其歡心上與柴都尉数公往孫出致恭呼
大人先集京師名姬妙藝杯盤精好羅列扵外上大
喜酒十行将散乃前致謝曰家有間處願諸大人一
臨　太宗與諸公相頋駭喜及至其廳事杯杓器皿
陳設歌舞尤盛遂使其女弹琵琶献酒侍上傍通席
極歡而罷坐中使柴都尉取錦綺金銀卑之固不受
及明上使勞賜召其女入其後寵以正位號一日上
使扵奉宸庫取真珠擇其圎者為数珠不足妃侍傍
曰妾父好畜異物碩令一使往問之孫黙記曰数年
前有一行頭寄真珠一箧為信云絶大未常開也乃
引使扵蔵私帑室塵埃中取得之元未啟封發視乃
喜賜銀百星一日上置晏西蜀進酴醿種方開上與
妃后賞玩孫妃曰妾家亦有試遣問之乃進十合上
大駭以為竊禁中種使往視之則其本大扵禁中数
倍矣孫貸扵人者前期而還人貸之者不復問数月
則㷊其劵不可勝紀有一行頭貸萬緡三年為期不
至故以大珠為謝孫之致富皆以信與量而已孫居
與向相敏中為隣向闕宅後地一方未得完備及孫
死妃亦得罪以憂卒向𣣔圗其地孫氏鉅富豈可得
一牙儈見向曰相公𣣔得宅地乎請以十年為度某
将致之向初不為然後十年牙儈持帳来賀曰廣地
如期矣大喜不問價髙下亟售之又以百千與牙儈
而問曰始汝𣣔取孫氏地以廣吾居孫巨億萬無可
得之理今汝言果然固以異矣且汝必以十年為期
何也對曰孫氏諸子其隣扵相公者第幾子殿直不
惟日縦酒博奕狎㳺無度又日有㳺手数百人田獵
逰燕日賦無藝某計其所分不過若干十年必盡而
貿所居矣向大賞異之
胡武平樞宻䔍信鬼神任州縣事湖南有一士人家
世白屋旣登第母死𣣔迎父之官父不肯遂鬻一村
婦使侍父傍乆之父與之處如伉儷士人罷歸知其
父意稍加以禮後移令固復請迎父父又不肯在官
以書省其父乃以嬢子謂村婦以順適父意乆之父
與此婦失歡怒投觀中為道士数日復歸又遣召婦
及士人改著作郎知湖北一縣又固迎父父又不肯
踰年卒士人奔歸婦㩀堂上為真母久之呵罵子婦
不已䆮以杖捶之士人不勝其憤遂還其杖婦仆地
曰毆母不孝走之郡且持士人書以往郡如言究治
士人具陳本末然父既命為妻又常以母称之無以
自明遂承敺母每至錄問輙不承既三移獄使者乃
使武平鞫其情武平既至齋七日求梦扵神七日晨
起梦㦯呼曰何不問道士武平悟曰道士不當有室
家亟使訊觀中父既歸度牒何在乃尚留觀中未納
也武平曰此尚道士不當有室家如此非母矣報使
者士人遂自明武平為殿試詳定官長齋戒沐浴禱
於神求可為魁者首拈一卷帋藉精好書札真楷遂
定為第一乃章子平也
曽祖慶暦初為翰林學士所賜金帶後祖父為侍郎
尚書以至翰長皆服此帶以為傳世榮耀晚年復命
工人修治訓飭子孫它日官當服者即付之今緘蔵
季父位
大人元豐中為㐮邑丞髙䴡遣使趨闕隆冬過境邑
宰柯仲常與同寮部人卒擊凍挽舟提轄中官陳衍
風邑官戎服持柱斧行督大人曰吾軰豈可為此服
率不易坐胡牀臨視衍大怒劾慢令　神宗付提點
司體量楊康功保奏無它事遂平
大人為㐮邑丞王冲党侣侵軼京畿朝廷遣燕順為
提舉捉殺縣官迎見順自坐南面設邑官坐東西向
大人望見諭同寮曰此豈可就坐不揖而退其其事
扵府奏之　神宗大怒罷順罸銅三十觔人莫不称
快云所謂仁者之勇也
大人從三司使李奉世辟監景陽門後舉京官以啟
謝之曰凾谷著書遥想真人之氣夷門擊柝敢􁬸公
子之車李大称賞不已後見其子弟皆能記之
祖父宰江寕楊告諫議為守常曰公治邑無一事不
中理公無過矣祖父曰縣道繁劇多過公罪日積数
十但公過以百数某自知之出扵無可奈何但頋人
情何如而無私心尔豈容無責不敢不置懐也告驚
曰此三十年為吏者不能知公知之何患不治
大人宰富陽富陽大邑號難治既至究心民事辨滯
訴数十遂以大治子瞻見祖父曰聞富陽之政雖古
循吏無以過
祖父知婺州大人侍過㭇東坡為倅自明乆講宗盟
之好東坡称祖父為宗叔府㑹外自請逰西湖終日
将起曰明日欲復􁬸宗弟先是東坡錄近詩一卷呈
祖父祖父和之大人亦繼作大相称賞祖父謝其敦
䔍明日遂遍㳺湖山頗有詩什及大人還赴亳椽子
瞻謂曰鄊人楊元素守亳煩附一書并致子由一信
及常茶一瓶盖東坡𣣔致委曲荐大人於元素而不
欲言故託以附子由信後見書果言宗椽(乃丞/相字)子督
學有文而沉静若愚剛毅不可犯及見元素稍異待
既而陳述古自旁郡移南都過亳復有㫖還舊任大
人為作樂語云銅符方拜新留守竹馬還迎舊使君
楊陳大喜自此相知尤深督學字不知别有㩀否
象先常得髙祖以来所用李廷珪墨一挺於祖父使
寳之長四寸濶一寸厚一寸其色之黒世無物及者
研之無聲一面有李廷珪墨四字
象先常得楷木笏於叔祖奉職乃髙祖舊物孔墓之
三間槐也長尺有四寸厚五寸濶二寸半紋似松而
有鱗理兩邊二紋徹上下透内外如間道故謂之三
間他䖏所見殆未有及者
祖父初拜尚書左丞相請扵朝以潤之因勝院為墳
寺且乞以因勝報親禅院為額既得請仍以舊住持
人道澄主之適黄山谷見訪延之書院語論甚欵仍
俾作請疏黄坐上立成曰因勝得名舊矣報親自天
錫之山月林扉㦯改衆人之觀粥魚齋皷豈異嚮時
之聲舊住長老澄公透黄龍之三闗用林濟之一喝
􁑮以道為伴侣不随世而陳新瓶水爐香終借松楸
之潤曉猿夜鶴将從杖履之㳺今集中無此文故見
扵是
祖父常云俳優非􁇨稽㨗給善中事情能諷諫有足
取者　仁宗作賞花釣魚晏賜詩執政諸公洎禁從
館閣皆属和而徘徊二字無他義諸公進和篇皆押
徘徊在坐教坊雜戯為数人尋訪税第至一宅入觀
之至前堂之後問所以曰徘徊也又至後堂東西序
亦問之皆曰徘徊也一人笑曰可則可矣徘徊太多
尔
神宗勵精求治博訪人材雖州縣小吏亦引之登對
春晏優人引数軰牽一驢至殿階衛士叱之復来不
已問之曰汝何人敢牽驢子至此𣣔何之對曰我以
謂有脚者皆可上殿尔鄧綰為中丞時譏其不盡言
一日優人進戯作都水官数人共議秋水泛溢将閉
汴口以免泛濫之虞一人曰丁家口可開乎曰　多
良田不可又曰杜家口可開乎曰經渉州縣不可開
一人曰鄧家口可開乎乃曰此口奉勑不得開耳
哲宗為延安郡王奉晏侍坐上旁優人指曰此為誰
乎㦯曰皇子大王曰非也又曰太尉相公開府郡王
皆曰非也然則為誰曰假承務郎時新行官别任子
多為假承務郎位最卑四者皆得天顔一笑傳播都
下皆祖父侍晏所見者
於父言康定歲春間侍曾祖居西岡與二蔡賢良同
學時二蔡赴試畢榜将出率祖父同至巷前聼響卜
約以二姓皆執一物㦯鏡㦯磬㦯刀先聞而無情者
為凖才出巷忽聞一散從官執杖子呼云下(引作/去聲)諸
君相頋曰事可知矣乃中丞作考試官畢歸第尔既
而二蔡果不遇
於父平生喜讀荘子及守濠梁荘墓在開元寺乃賦
百韵詩理趣曲盡荘生之妙
祖父常言㓜時華直温相率至其家每日将晚群婢
取燈盞数十漬以水取易涸者去之恐其耗油也治
家有理盖事事可法如此
祖父常得徐鉉李王墓碣云武侯以﨑嶇之地拙扵
應變偃王以仁義之師終扵亡國當時以此得罪太
宗終躬不復召
祖父常説在滄州時有一漁師献一魚如戴作冠婦
人所戴謂之垂肩者因言海中色色有之世所有之
物皆有肖似者犀如牛江豚如猪腽肭臍如狸此衆
所知所見者竒形怪状不可勝紀每有献異物者皆
爆以為腊寄公庫甚多有如美婦人者有如嬰兒者
有如翁姥者皆可駭異一日漁人獻一腽肭臍置一
大桶中以水飬之鮮健善啖可乆飬祖父恐其失性
傷生不納之後元祐中有挈至京師者自王侯戚里
富豪之家無不取觀所得甚厚謂之海哥亦常轉入
禁中甚有謡詠不知是何祥也
祖父為尚書左丞劉莘老作詩感舊言懐祖父既和
盖是時執政侍從館閣朝士皆和李格非既編集又
作序以傳惟中書傅欽止和公字韵一聫云此時廊
廟聫三省它日貂蝉㝎兩公時以詩䜟盖祖公任左
丞相劉黄門傅中書范堯夫罷相劉公遷右揆明年
劉出而傅已前卒祖公遂大拜傅果不得相是乃它
日貂蝉定兩公之䜟也
陳秀公知揚州坟墓在潤常請扵朝每歲寒食十月
旦乞至郡展省如所請故林希後作公挽詩言傷心
父老江津路猶想當年上塜行謂此
元祐八年祖父罷相以集禧使居京師更厯之時出
守廣陵遂援前比亦乞以時過家上冡得請故祖父
謝上表云淮海奥區名在九州之列松椒故國地纔
一水之遥縁近歲守臣之文有過家上冡之例
揚州芍藥冠絶天下盖京洛牡丹之比慶曆中韓魏
公出鎮倅簽則禹玉介甫也春時後圃一本發四葩
竒甚魏公扵圃中㑹四客以賞之乃重䑓紫花金束
腰土俗謂之楼子芍藥宿約一客及期以疾不能赴
公命於河亭索牌欲命一客足之是日過客絶少􁑮
有一陳莭推公不熟何人乃令邀之即来乃陳暘叔
也後四公皆至宰輔祖父常對客話之後象先為郡
糾曹州人尚能言之
元祐七年祖父與吕微仲同為相暇日因言大人累
任京局且以宰執子弟例除館職欲以用之祖父荅
以館職乃朝廷育才之地豈可令子弟以例得之吕
唯唯而已
熊本侍郎常梦祖父遺之三硯熈寕三年祖父知制
誥以屡繳李定詞頭不艸制罷職熊遂召試元豐六
年祖父自吏部侍郎丁秦國太夫人憂熊乃除天官
貳卿元祐初祖父寝被知遇熊心不能無觖望而止
於侍郎以沒豈造梦者故相戯謔邪其偶然也
　　蘇魏公譚訓十卷公之意苐欲示訓子孫不祈
　　於傳也(泌)既得之於公之曾孫無為判官煇因
　　刻之郡府
　　紹熈癸丑孟夏八月濟南周泌
