#+TITLE: 穆天子傳-晉-郭璞
#+DATE: 2018-05-12 10:18:55
#+SOURCE: github.com/kanripo/KR3l0092 master 683f2871                
欽定四庫全書　　　　　子部十二
　穆天子傳　　　　　　　小説家𩔖二(異聞之屬/)
　　提要
　　　　(臣/)等謹案穆天子傳六卷晉郭璞注前有荀
　　　　朂序按束晳傳云太康二年汲縣人不凖盜
　　　　發魏襄王墓得竹書穆天子傳五篇又襍書
　　　　十九篇周食田法周書論楚事周穆王美人
　　　　盛姬事按今盛姬事載穆天子傳第六卷葢
　　　　即束晳傳所謂襍書之一篇也尋其文法應
　　　　歸此傳束晳傳别出之非也此書記事有月
　　　　日而無年又文多斷缺以今本竹書紀年較
　　　　之紀年載十二年冬王北巡狩遂征犬戎事
　　　　在傳之第一卷十四年夏王畋於軍邱五月
　　　　作范宫作虎牢事在傳之第五卷十五年作
　　　　重壁臺冬王觀於鹽澤事在傳之第六卷十
　　　　七年王西征崑崙邱見西王母事在傳之第
　　　　二卷第三卷第四卷兩書同時並出荀朂等
　　　　互校其文不應牴牾如此葢今本竹書紀年
　　　　乃明人摭諸書以為之非汲冢之舊本併郭
　　　　璞注中所引紀年之文尚掇拾未盡况暇考
　　　　其次第乎是亦今本紀年出於依托之一証
　　　　或乃謂當移五卷六卷於二卷之前以符竹
　　　　書之次第則削趾適屨矣書中所紀雖多夸
　　　　言寡寔然所謂西王母者不過西方一國君
　　　　所謂縣圃者不過飛鳥百獸之所飲食為大
　　　　荒之圃澤無所謂神仙怪異之事所謂河宗
　　　　氏亦僅國名無所謂魚龍變見之説較山海
　　　　經淮南子猶為近寔郭璞注爾雅西王母句
　　　　不過云西方昏荒之國於河出崑崙墟句雖
　　　　引大荒西經而不言其靈異其注此書乃頗
　　　　引志怪之談葢釋經不敢不謹嚴而箋釋襍
　　　　書則務矜博洽故也列子周穆王篇所載與
　　　　此傳相出入葢當時流俗有此記如後世小
　　　　説野乗之𩔖故列禦冦得捃採其文耳世所
　　　　傳汲冡書師春之𩔖已亡逸周書又屬後人
　　　　沿誤紀年偽妄顯然其獲存於今者惟此傳
　　　　矣然文字既古訛脱又甚學者多不究心封
　　　　膜晝於河水之陽見第二卷膜晝自是人名
　　　　封者錫以爵邑張彦逺厯代名畫記誤以晝
　　　　字為畫字遂以封膜為畫家之祖山䧙自出
　　　　乃西王母謡見第三卷方回瀛奎律髓注陳
　　　　子昂詩邱陵徒自出句乃云自出二字疑誤
　　　　第二卷云乃為銘迹於縣圃之上第三卷云
　　　　乃紀丌跡於弇山之石其文甚明朱珪名蹟
　　　　録乃謂取穆天子傳為名蹟於弇兹石上全
　　　　然舛迕其傳也亦在若存若亡之間固考古
　　　　者所宜寳重矣乾隆四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
穆天子傳序
穆天子傳出汲冢晉荀朂校定為六卷有序言其事雖
不典其文甚古頗可觀覽予考書序稱穆王饗國百年
耄荒太史公記穆王賔西王母事與諸傳説所載多合
則此書葢備記一時之詳不可厚誣也春秋之時諸侯
各有國史多龎雜之言下逮戰國王迹熄而聖言湮處
士横議而異端起人人家自為説求其欲不龎雜其可
得乎其書紀王與七萃之士廵行天下然則徒衛簡而
徴求寡矣非有如秦漢之千騎萬乘空國而出也王之
自數其過及七萃之規未聞以為迕也登羣玉山命邢
侯攻玉而不受其牢是先王恤民之法未嘗不行至遇
雨雪士皆使休獨王之八駿超騰以先待輙旬日然後
復發去是非督令致期也其承成康熈洽之餘百姓晏
然雖以徐偃王之力行仁義不足以為倡而揺天下以
知非有暴行虐政而君子猶以王為獲沒於祗宫為深
幸足以見人心之危之如此也是豈可效哉是豈可效
哉存其書者固可以覽其古徴其事者又安可不考其
是非與南臺都事海岱劉貞庭幹舊藏是書懼其無傳
暇日稍加讎校訛舛命金陵學官重刋與博雅之士共
之諗予題其篇端云時至正十年嵗在庚寅春二月二
十七日壬子北岳王漸𤣥翰序
穆天子傳序
序古文穆天子傳者太康二年汲縣民不准盜發古塚
所得書也皆竹簡素絲編以臣朂前所考定古尺度其
簡長二尺四寸以墨書一簡四十字汲者戰國時魏地
也案所得紀年葢魏惠成王子令王之塚也於世本葢
襄王也案史記六國年表自令王二十一年至秦始皇
三十四年燔書之歳八十六年及至太康二年初得此
書凡五百七十九年其書言周穆王逰行之事春秋左
氏傳曰穆王欲肆其心周行於天下將皆使有車轍馬
迹焉此書所載則其事也王好巡守得盜驪騄耳之乗
造父為御以觀四荒北絶流沙西登昆侖見西王母與
太史公記同汲郡收書不謹多毁落殘缺雖其言不典
皆是古書頗可觀覽謹以二尺黄紙寫上請事平以本
簡書及所新寫並付祕書繕寫藏之中經副在三閣謹
序
欽定四庫全書
　穆天子傳卷一　　　　　　晉　郭璞　註
　　古文
飲天子蠲(音/涓)山之上戊寅天子北征乃絶漳水(絶猶截/也漳水)
(今在/鄴縣)庚辰至于(闕/)觴天子于盤石之上(觴者所以進/酒因云觴耳)天
子乃奏廣樂(史記云趙簡子疾不知人七日而寤曰我/之帝所甚樂與百神逰于鈞天廣樂九奏)
(萬舞不𩔖三代之樂其/聲動心廣樂義見此)載立不舍(言在車上/立不下也)至于鈃山
之下(即鈃山今在常山/石邑縣鈃音邢)癸未雨雪天子獵于鈃山之西
阿(阿山/陂也)於是得絶鈃山之隊(隊謂谷中險/阻道也音遂)北循虖沱之
陽(虖沱河今在鴈門鹵城縣/陽水北沲音槖駝之駝)乙酉天子北升于(闕/)天子
北征于犬戎(國語曰穆王將征犬戎祭公謀父諌不從/遂征之得四白狼四白鹿以歸自是荒服)
(不至紀年又曰/取其五王以東)犬戎(闕/)胡觴天子于當水之陽天子乃
樂(闕/)賜七萃之士戰(萃集也聚也亦猶傳有輿大夫皆/聚集有智力者為王之爪牙也)
庚寅北風雨雪(詩曰北風其/凉雨雪其霶)天子以寒之故命王屬休
(令王之徒/屬休息也)甲午天子西征乃絶隃之關隥(隥阪也疑北/謂北陵西隃)
(西己亥隃鴈/門山也音俞)己亥至于焉居禺知之平(疑皆/國名)辛丑天子
西征至于䣙人(䣙國名音/叵肯切)河宗之子孫䣙栢絮(伯爵絮/名古伯)
(字多/从木)且逆天子于智之(闕/)先豹皮十良馬二六(古者為/禮皆有)
(以先之傳曰/先進乗韋)天子使井利受之(井利穆王/之嬖臣)癸酉天子舍
于漆□(一宿/為舍)乃西釣于河以觀(闕/)智之(闕/)甲辰天子獵
于滲澤於是得白狐𤣥狢焉以祭于河宗(以將有事于/河竒此獲故)
(用之漢武帝郊祀得一角白/鹿以為祥瑞亦將燎祭之𩔖)丙午天子飲于河水之阿
(阿水/峯也)天子屬六師之人于䣙邦之南滲澤之上(屬猶/㑹也)戊
寅天子西征鶩行至于陽紆之山(鶩猶馳也/紆音嘔)河伯無夷
之所都居(無夷馮夷也山/海經云冰夷)是惟河宗氏(河四瀆之宗主/河者目以為氏)
河宗伯天逆天子燕然之山(伯天/字也)勞用束帛加璧(勞郊/勞也)
(五兩為一束/兩今之二丈)先白(闕/)天子使􁀙父受之(􁀙父􁀙公謀父/作祈招之詩者)
癸丑天子大朝于燕(闕/)之山河水之阿(葢朝㑹羣官/告將禮河也)乃
命井利梁固(梁門/大夫)聿將六師(聿猶/曰也)天子命吉日戊午(詩/曰)
(吉日/庚午)天子大服冕禕(冕冠禕衣葢王后之上服/今帝服之所未詳禕音暉)帗帶(帗/韗)
(也天子赤/帗音弗)搢曶(曶長三尺杼上椎頭一名珽亦/謂之大圭搢猶帶也曶音忽)夾佩(左/右)
(兩/佩)奉璧南面立于寒下(寒下/未詳)曾祝佐之(曾重也傳/曰曽臣偃)官人
陳牲全五(闕/)具(牛羊之品曰牲體完曰全牲或/曰全色純也傳曰牲全肥腯)天子授
河宗璧河宗伯天受璧西向沉璧于河(河位載/崑崙)再拜稽
首(稽首首/至地也)祝沉牛馬豕羊河宗(闕/)命于皇天子(加皇者/尊上之)
河伯號之(呼穆/王)帝曰穆滿(以名應謙也言諡/葢後記事者之辭)女當永致
用旹事(語穆王當長幹/理世事也哉)南向再拜(穆王/拜)河宗又號之帝
曰穆滿示女舂山之珤(山海經舂字作鍾音同/耳言此山多珍寶竒怪)詔女崑
崙(闕/)舍四平泉七十(疑皆説崑崙/山上事物)乃至於崑崙之丘以
觀舂山之珤(皆河伯與/穆王詞語)賜語晦(月終為晦言葢/賜女受終福)天子受
命南向再拜(受河/伯命)己未天子大朝于黄之山(將禮河/而去)乃
披圖視典用觀天子之珤器(省河所/視禮圖)曰天子之珤(曰河/圖辭)
(也/)玉果(石似美玉所/謂大果者也)璿珠(璿玉𩔖/也音旋)燭銀(銀有精/光如燭)黄金之
膏(金膏亦猶玉膏/皆其精汋也)天子之珤萬金(闕/)珤百金士之珤五
十金庶人之珤十金(自萬金以下宜次言諸侯之珤千/金大夫之珤百金此書殘缺集錄)
(者不續以/見闕文耳)天子之弓射人歩劍牛馬犀(闕/)器千金(歩劍/疑歩)
(光之劍也犀似水牛/􁃦脚脚為三角黑色)天子之馬走千里勝人猛獸(言炁/勢傑)
(駭/也)天子之狗走百里執虎豹(言觔力/壮猛也)伯天曰征鳥使翼
曰(闕/)烏鳶(音緣/鵶也)鸛雞飛八百里(即鵾雞/鵠屬也)名獸使足(闕/)走
千里狻猊(闕/)野馬走五百里(狻猊獅子亦食虎豹野馬/亦如馬而小狻音酸猊音)
(倪/)卭卭距虚走百里(亦馬屬尸子曰距虚不擇地而走/山海經云蛩蛩距虚並言之耳)
麋(闕/)二十里(自麋以上似次第/獸能走里數逺近)曰伯天皆致河典(典禮/也自)
(此以上事物皆河圖數載/河伯以為禮禮穆王也)乃乗渠黄之乗為天子先(先/驅)
(導路/也)以極西土(極/竟)乙丑天子西濟于河(闕/)爰有温谷樂
都(温谷言冬暖也燕/有寒谷不生五榖)河宗氏之所遊居(伯天之/别州邑)丙寅天
子屬官效器(㑹官司閲/所得珤物)乃命正公郊父(正公謂三上公/天子所取正者)
(郊父/為之)受勑憲(憲教令也管/子曰皆受憲)用伸(闕/)八駿之乘(八駿名/在下)以
飲于枝洔之中(水岐成洔洔/小渚也音止)積石之南河(積石山名今/在金城河間)
(縣南河出北/山而東南流)天子之駿(駿者馬/之美稱)赤驥(世所謂/騏驥)盜驪(為馬/細頸)
(驪黑/色也)白義踰輪山子渠黄華騮(色如華而赤今名馬縹/赤者為棗騮棗騮赤也)
綠耳(綠耳曰北唐之君來見以一騮馬是生綠耳魏時/鮮卑獻千里馬白色而兩耳黄名曰黄耳即此𩔖)
(也八駿皆因其毛色以為名號耳案史記造父為穆王/得盜驪華騮綠耳之馬御以西廵逰見西王母樂而忘)
(歸皆與此同/若合符契)狗重工徹止雚猳(闕/)黄南(闕/)來白(皆淩狗/之名亦)
(猶宋鵲/之𩔖)天子之御造父三百(下云三百/為御者)耿翛芍及(造父/善御)
(穆王封之於趙/城餘未聞也)曰天子是與出(闕/)入藪田獵釣弋(弋繳/射也)
天子曰於乎予一人不盈于德(盈猶/充也)而辨於樂(辨作遊/樂之事)
後世亦追數吾過乎(穆王遊放過度行輙忘/歸故作此言以自警也)七萃之士
(闕/)天子曰後世所望無失天常(奉六/時也)農工既得(歳豐/登也)男
女衣食(無饑/寒也)百姓珤富(富者/安也)官人執事(各視/職事)故天有旹
(四/時)民(闕/)氏響(闕音/  國)何謀於樂(言不規樂/而樂自及)何意之忘(常慎/德也)
與民共利世以為常也天子嘉之(善其/有辭)賜以左佩華也
(玉華之佩/佩之精也)乃再拜頓首
　
　
　
　
　
　
　
　穆天子傳卷一
欽定四庫全書
　穆天子傳卷二　　　　　　晉　郭璞　註
　　古文
(闕/)伯天曰(闕/)封膜晝于河水之陽(膜晝人名/疑音莫)以為殷人
主(主謂主其祭/祀言同姓也)丁巳天子西南升(闕/)之所主居(以説古/之賢聖)
(以/居)爰有大木碩草(碩大/也)爰有野獸可以畋獵戊午昌(闕/)
之人居慮(古疇字/居慮名)獻酒百(闕/)于天子(百下脱盛/酒器名)天子已
飲而行遂宿于昆侖之阿赤水之陽(昆侖山有五色水/赤水出東南隅而)
(東北流皆/見山海經)爰有􁡎鳥之山(􁡎音甄/一名栴)天子三日舍于􁡎鳥
之山(闕/)吉日辛酉天子升于昆侖之丘以觀黄帝之宫
(黄帝廵遊四海登昆侖山/起宫室於其上見新語)而豐(闕/)隆之塟(隆上字疑作/豐豐隆筮御)
(雲得大壮卦遂為雷師亦猶黄帝橋山/有墓封謂增高其上土也以標顯之耳)以詔後世(詔謂/語之)
癸亥天子具蠲齊牲全以禋(闕/)昆侖之丘(蠲者潔也齊/祭神曰禋書)
(天子禋于六/宗蠲音圭)甲子天子北征舍于珠澤(此澤出珠因名/之曰今越嶲平)
(澤出青/珠是)以釣于流水曰珠澤之藪方三十里(澤中有草/者為藪)
爰有雚葦莞蒲(莞䓗蒲或曰莞蒲齊/名耳關西云莞音丸)芧萯(萯今菩/字音倍)蒹(蒹/荷)
(也似雚而/細音兼)葽(莠屬詩曰/四月秀葽)乃獻白玉(闕/)隻(闕/)角之一(闕/)三
可以(闕/)沐乃進食(闕/)酒十(闕/)姑劓九(闕/)亦味中糜胃而
滑(中猶/合也)因獻食馬三百(可以供/厨膳者)牛羊三千天子(闕/)昆侖
(此以上似說封/人於昆侖山旁)以守黄帝之宫南司赤水而北守舂山
之寶(欲以崇表聖德/因用顯其功迹)天子乃(闕/)之人(闕/)吾黄金之環三
五(空邊等/為環)朱帶貝飾三十(淮南子曰其貝/帶駿飜是也)工布之四(闕/)
吾乃膜拜而受(今之胡人禮佛舉手加頭稱/南膜拜者即此𩔖也音模)天子又與
之黄牛二六(以為犧/牲種)以三十(闕/)人于昆侖丘季夏丁卯
天子北升于舂山之上以望四野曰舂山是唯天下之
高山也孶木(闕/)華畏雪天子於是取孶木華之實(持歸/種之)
(孶音/滋)曰舂山之澤清水出泉温和無風(炁條/適也)飛鳥百獸
之所飲食先王所謂縣圃(淮南子曰昆侖去地一萬一/千里上有曽城九重或上倍)
(之是謂閬風或上倍之是謂𤣥圃以次相及山海經云/閬風昆侖𤣥圃各一山但相近耳又曰實唯帝之平圃)
(也/)天子於是得玉筞枝斯之英(英玉之精華也尸子曰/龍泉有玉英山海經曰)
(黄帝乃取宻山之玉筞/而投之鍾山之陽是也)曰舂山百獸之所聚也飛鳥之
所棲也爰有(闕/)獸食虎豹如麋而載骨盤(闕/)始如麕小
頭大鼻(麕麞/是也)爰有赤豹白虎(詩云赤/豹黄羆)熊羆豺狼野馬野
牛山羊野豕(今華陰山有野牛/山羊肉皆千斤)爰有白鳥青鵰執犬羊
食豕鹿(今之鵰亦/能食獐鹿)曰天子五日觀于舂山之上乃為銘
迹於縣圃之上以詔後世(謂勒石銘功德也秦始皇漢/武帝廵守登名山所在刻石)
(立表此/之𩔖也)壬申天子西征甲戍至于赤烏之人其獻酒千
斛于天子食馬九百羊牛三千穄麥百載(穄似黍/而不粘)天子
使祭父受之曰赤烏氏先出自周宗(與周同/始祖)大王亶父
(即古公亶/父字也)之始作西土(言作興於岐山之下今/邑在扶風美陽是也)封其兄
子吳太伯于東吳(太伯讓國入吳/因即封之于吳)詔以金刃之刑(南金/精利)
(故語其/刑法也)賄用周室之璧(賄贈/賄也)封丌璧臣長季綽于舂山
之虱妻以元女詔以玉石之刑(昆侖山出美玉/石處故以語之)以為周
室主天子乃賜赤烏之人(闕/)其墨乗四(周禮大夫/乗墨車)黄金
四十鎰(二十兩/為鎰)貝帶五十朱三百裹丌乃膜拜而受(裹/音)
(罪過之過丌名/赤烏人名也)曰(闕/)山是唯天下之良山也寳玉之所
在嘉榖生之草木碩美天子於是取嘉禾以歸樹于中
國(漢武帝取外國香/草美菜種之中國)曰天子五日休于(闕/)山之下乃奏
廣樂赤烏之人丌好獻女于天子(所以結/恩好也)女聽女列為
嬖人(一名聽名失/一女名下文)曰赤烏氏美人之地也寶玉之所在
也己卯天子北征趙行(闕/)舍(趙猶超騰/舍三十里)庚辰濟于洋水
(洋水出崑崙山西北/隅而東流洋音詳)辛巳入于曹奴之人戲觴天子于
洋水之上(戲國人/名也)乃獻食馬九百牛羊七千穄米百車
天子使逢固受之(逢固周/大夫)天子乃賜曹奴之人戲(闕/)黄
金之鹿銀(闕今所在地中得玉肫金狗之𩔖/  此皆古者以賂夷狄之竒貨也)貝帶四十
朱四百裹戲乃膜拜而受壬午天子北征東還(從東頭/而還歸)
甲申至於黑水(水亦出崑崙山西/北隅而東南流)西膜之所謂鴻鷺(西/膜)
(沙漠之鄉以言外域人名物與中華不同春秋叔弓敗/莒師于濆水穀梁傳曰狄人謂濆泉失名號以中國名)
(從主人/之𩔖也)於是降雨七日天子留骨六師之屬(穆王馬駿/而御良故)
(行輙出/從衆前)天子乃封長肱于黑水之西河(即長臂人也身/如中國臂長三)
(丈魏時在赤海中得此人𥚑也長/脚人國又在赤海東皆見山海經)是惟鴻鷺之上以為
周室主是曰留骨之邦(因以/名之)辛卯天子北征東還乃循
黑水癸巳至于羣玉之山(即山海云群玉山/西王母所居者)容(闕/)氏之
所守曰羣玉田山(闕/)知阿平無險(言邊無/險阻也)四徹中繩(言/皆)
(平/直)先王之所謂筞府(言往古帝王以為藏書冊/之府所謂藏之名山者也)寡草木
而無鳥獸(言純玉/石也)爰有(闕/)木西膜之所謂(闕/)天子於是
取玉三乗玉器服物(環佩/之屬)於是載玉萬隻(隻玉為瑴/見左氏傳)天
子四日休羣玉之山(休遊/息也)乃命邢侯待攻玉者(待留之/也邢今)
(廣平襄/邑縣)孟秋丁酉天子北征(闕/)之人潛時(潛時/名也)觴天子
于羽陵之上乃獻良馬牛羊天子以其邦之攻玉石也
不受其牢(重慎費其/牢牲禮也)伯天曰(闕/)氏檻(闕/)之後也天子乃
賜之黄金之罌三六(即盂也徐/州謂之罌)朱三百裹潛時乃膜拜而
受戊戍天子西征辛丑至于剞閭氏(音/倚)天子乃命剞閭
氏供食六師之人(天子六軍詩曰周/王于邁六師及之)于䥫山之下壬寅
天子登于䥫山乃徹祭器于剞閭之人(以祭餘/胙賜之)温歸乃
膜拜而受(温歸/名也)天子已祭而行乃遂西征丙午至于􁡎
韓氏爰有樂野温和穄麥之所草(此字作草下/早疑古茂字)犬馬牛
羊之所昌(昌猶/盛也)寶玉之所(闕/)丁未天子大朝于平衍之
中(衍墳之下/者見周禮)乃命六師之屬休己酉天子大饗正公諸
侯王吏七萃之士于平衍之中􁡎韓之人無鳬乃獻良
馬百匹用牛三百(可服/用者)良犬七千(調習/者)牥牛二百野馬
三百牛羊二千穄麥三百車天子乃賜之黄金銀罌四
七貝帶五十朱三百裹變(闕/)雕官無鳬上下乃膜拜而
受(疑古上下字今/夷狄官多復名)庚戍天子西征至于𤣥池天子三日
休于𤣥池之上乃奏廣樂三日而終是曰樂池(因改名/為廣樂)
(池猶漢武改祠/鄉為聞喜之𩔖)天子乃樹之竹(種竹/池邊)是曰竹林(竹林盛/者為林)
癸丑天子乃遂西征丙辰至于苦山西膜之所謂茂苑
天子於是休獵於是食苦(苦屮名/可食)丁巳天子西征己未
宿于黄䑕之山西(闕/)乃遂西征癸亥至于西王母之邦
　
　
　
　
　
　
　穆天子傳卷二
欽定四庫全書
　穆天子傳卷三　　　　　　晉　郭璞　註
　　古文
吉日甲子天子賔于西王母(西王母如人虎齒蓬髮戴/勝善嘯紀年穆王十七年)
(西征崑崙丘見西王母/其年來見賔于昭宫)乃執白圭𤣥璧以見西王母(執/贄)
(者致/敬也)好獻錦組百純(闕/)組三百純(純疋端名也周禮曰/純帛不過五兩組綬)
(屬音/祖)西王母再拜受之(闕/)乙丑天子觴西王母于瑶池
之上西王母為天子謡(徒歌/曰謡)曰白雲在天山䧙(陵/字)自出
道里悠逺山川間之(間音/諌)將子無死(將請/也)尚能復來(尚/庶)
(幾/也)天子答之曰予歸東土和治諸夏萬民平均吾顧見汝
(顧還/也)比及三年將復而野(復反此野/而見汝也)天子遂驅升于弇
山(弇弇兹山/日入所也)乃紀丌跡于弇山之石(銘題/之)而樹之槐眉
曰西王母之山(言是西王/母所居也)西王母之山還歸丌(闕/)世民
作憂以吟曰比徂西土(徂往/也)爰居其野虎豹為群於鵲
與處(於讀/曰烏)嘉命不遷(言守此/一方)我惟帝(帝天/帝也)天子大命而
不可稱顧世民之恩流涕芔隕吹笙鼓簧(簧在/笙中)中心翔
翔(憂無/薄也)世民之子唯天之望(所瞻/望也)丁未天子飲于温山
(闕/)考鳥(紀年曰穆王見西王母西王母止之曰/有鳥􁀙人疑説此烏脫治不可知也)己酉天
子飲于溽水之上(溽音/淑)乃發憲命(憲謂/法令)詔六師之人(闕/)
其羽爰有(闕/)藪水澤爰有陵衍平陸(大阜曰陵/高平曰陸)碩鳥解
羽六師之人畢至于曠原(言將獵也下云北至曠原之/野飛鳥之所解其羽山海經)
(云大澤方千里群鳥之所生及所解紀年/曰穆王北征行積羽千里皆謂此野耳)曰天子三月
舍于曠原(闕/)天子大饗正公諸侯王勒七萃之士(勒猶/勞也)
于羽琌之上(下有羽陵/疑亦同)乃奏廣樂(闕/)六師之人翔畋于
曠原(翔猶/遊也)得獲無疆(無疆無/限也)鳥獸絕羣(言取/盡也)六師之人
大畋九日乃駐于羽之(闕/)收皮效物(物謂毛色也詩/云九十維物)債
車受載(債猶/借也)天子於是載羽百緷(十羽為箴百羽為縳/十縳為緷見周官)
己亥天子東歸六師(闕/)起庚子至于(闕/)之山而休以待
六師之人庚辰天子東征癸未至于戊(闕/)之山智氏之
所處(闕/)智(闕/)往天子于戊(闕/)之山勞用白驂二疋(驂騑/馬也)
野馬野牛四十守犬七十(任守/備者)乃獻食馬四百牛羊三
千曰智氏(闕/)天子北遊于□子之澤智氏之夫獻酒百
(闕/)于天子天子賜之狗璅采(疑玉/名)黄金之罌二九貝帶
四十朱丹三百裹桂薑百(闕/)乃膜拜而受乙酉天子南
征東還己丑至于獻水乃遂東征飲而行乃遂東南己
亥至于𤓰纑之山三周若城(言山周匝三/重狀如城壘)閼氏胡氏(閼/音)
(遏/)之所保天子乃遂東征南絶沙衍(沙衍水中/有沙者)辛丑天
子渴于沙衍(沙中無/水泉)求飲未至七萃之士高奔戎刺其
左驂之頸取其青血以飲天子(今西方羌胡刺馬/咽取血飲渴亦愈)天子
美之乃賜奔戎佩玉一隻奔戎再拜䭫首(古稽/字)天子乃
遂南征甲辰至于積山之□爰有□栢曰□余之人命
懷(命懷/人名)獻酒于天子天子賜之黄金之罌貝帶朱丹七
十裹命懷乃膜拜而受乙巳(闕/)諸飦獻酒于天子(諸飦/亦人)
(名音犍/牛之犍)天子賜之黄金之罌貝帶朱丹七十裹諸飦乃
膜拜而受之
　
　
　穆天子傳卷三
欽定四庫全書
　穆天子傳卷四　　　　　　晉　郭璞　註
　　古文
庚辰至于滔水濁繇氏之所食(山海經曰有川名曰三/淖昆吾之所食亦此𩔖)
辛巳天子東征癸未至于蘇谷骨飦氏之所衣被(言谷/中有)
(草木皮可/以為衣被)乃遂南征東還丙戍至于長湠重􁀙氏之西
疆(疆界/也)丁亥天子升于長湠乃遂東征庚寅至于重􁀙
氏黑水之阿爰有野麥(自然/生也)爰有荅堇(祗謹/兩音)西膜之所
謂木禾(木禾粟𩔖也長五㝷/大五圍見山海經云)重􁀙氏之所食爰有采石
之山(出文采/之石也)重􁀙氏之所守曰枝斯璿瑰(璿瑰玉名左/傳曰贈我以)
(璿瑰旋/囘兩音)􁀙瑶(亦玉名/瑶音遥)琅玕(石似珠也/郎干兩音)玪□先□(皆玉名/字皆無)
(聞玪璅/音鈐瑣)玗琪(玉屬也于/其二音)□尾(無聞/焉)凡好石之器于是出
(盡出/此山)孟秋癸巳天子命重􁀙氏共食天子之屬(音共言/不及六)
(師/也)五日丁酉天子升于采石之山於是取采石焉天子
使重􁀙之民鑄以成器于黑水之上(今外國人所鑄作/器者亦皆石𩔖也)
器服物佩好無疆曰天子一月休秋癸亥天子觴重􁀙
之人􁀙􁁊乃賜之黄金之罌二九銀烏一隻貝帶五十
朱七百裹□箭桂薑百崗絲□雕官􁀙􁁊乃膜拜而受
乙丑天子東征􁀙􁁊送天子至于長沙之山(闕/)隻天子
使栢天受之栢天曰重􁀙氏之先三苗氏之(闕/)處以黄
木□銀采(闕/)乃膜拜而受(三苗舜所竄/於三危山者)丙寅天子東征
南還己巳至于文山西膜之所謂(闕/)觴天子于文山西
膜之人乃獻食馬三百牛羊二千穄米千車天子使畢
矩受之曰(闕/)天子三日遊于文山於是取采石(以有采/石故號)
(文/山)壬寅天子飲于文山之下文山之人歸遺(歸遺/名也)乃獻
良馬十駟(四馬/為駟)用牛三百守狗九十牥牛二百以行流
沙(此牛能行流/沙中如槖駝)天子之豪馬豪牛(豪猶髭也山海經云/髭馬如馬足四節皆)
(有/毛)尨狗(尨尨茸謂猛狗/或曰尨亦狗名)豪羊(似髦/牛)以三十祭文山又賜
之黄金之罌二九貝帶三十朱三百裹桂薑百崗歸遺
乃膜拜而受癸酉天子命駕八駿之乗右服□騮(疑驊/騮字)
而左綠耳右驂赤蘎(古驥/字)而左白􁀙(古義/字)天子主車造
父為御□􁁊為右次車之乗(次車/副車)右服渠黄而左踰輪
右盜驪而左山子栢天主車叅百為御奔戎為右天子
乃遂東南翔行馳驅千里(一舉轡千里/行如飛翔)至于巨蒐之人
□奴乃獻白鵠之血以飲天子(所以飲血/益人炁力)因具牛羊之
湩(湩乳也今江南人亦/呼乳為湩音寒凍反)以洗天子之足(令肌/膚滑)及二乗之
人(謂主天子車/及副車者也)甲戍巨蒐之□奴觴天子于焚留之山
乃獻馬三百牛羊五千秋麥千車(秋麥/禾也)膜稷三十車(稷/粟)
(也膜/未聞)天子使栢天受之好獻枝斯之石四十(精者/為英)□□
舅□珌佩百隻琅玕四十□□十篋(疑此紵/葛之屬)天子使造
父受之(闕/)乃賜之銀木□采黄金之罌二九貝帶四十
朱三百裹桂薑百□□奴乃膜拜而受乙亥天子南征
陽紆之東尾(尾後/山也)乃遂絶􁀙□之谷已至于□□河之
水北阿爰有□溲之(闕/)河伯之孫(今西有渠搜/國疑□渠字)事皇天
子之山有模堇其葉是食明后(模堇木名后/君也堇音謹)天子嘉之
賜以佩玉一隻栢天再拜稽首癸丑天子東征栢天送
天子至于䣙人䣙伯絮觴天子于澡澤之上□多之汭
(汭水/涯)河水之所南還(還回也/音旋)曰天子五日休于澡澤之
上以待六師之人戊午天子東征顧命栢天歸于丌邦
天子曰河宗正也栢天再拜稽首(辭去/也)天子南旋升于
長松之隥(坂有/長松)孟冬壬戍至于雷首(雷首山名今在河/東蒲坂縣南也)
犬戎胡觴天子于雷首之阿乃獻食馬四六天子使孔
牙受之曰雷水之平寒寡人具犬馬羊牛爰有黑牛白
角爰有黑羊白血(記異/也)癸亥天子南征升于髭之隥(音/訾)
丙寅天子至于鈃山之隊東升于三道之隥乃宿于二
邊命毛班(毛班毛伯/衛之先也)逢固先至于周以待天之命癸酉
天子命駕八駿之乗赤驥之駟造父為御(闕/)南征翔行
逕絶翟道(翟道在隴西/謂截隴坂過)升于太行南濟于河馳驅千里
遂入于宗周官人進白鵠之血以飲天子以洗天子之
足(亦謂/乳也)造父乃具羊之血以飲四馬之乗一(與王同車/御右之屬)
(左傳所謂/四乗是也)庚辰天子大朝于宗周之廟乃里西土之數
(里謂計其道里也紀年曰穆王/西征還里天下億有九萬里)曰自宗周瀍水以西(瀍/水)
(今在洛西洛即/成周也音纒)至于河宗之邦陽紆之山三千有四百
里自陽紆西至于西夏氏二千又五百里自西夏至于
珠余氏及河首千又五百里自河首襄山以西南至于
舂山珠澤昆侖之丘七百里自舂山以西至于赤烏氏
舂山三百里東北還至于羣玉之山截舂山以北(截由/沮也)
自羣玉之山以西至于西王母之邦三千里(闕/)自西王
母之邦北至于曠原之野飛鳥之所解其羽(所謂解/毛之處)千
有九百里(闕/)宗周至于西北大曠原(案山海經云群鳥/所集澤有兩處一)
(方百里一方千里/即此大曠原也)萬四千里乃還東南復至于陽紆七
千里還歸于周三千里各行兼數三萬有五千里吉日
甲申天子祭于宗周之廟(告行反也書大傳/曰反必告廟也)乙酉天子
(闕/)六師之人于洛水之上丁亥天子北濟于河(闕/)􁀙之
隊以西北升于盟門九河之隥(盟門山今在河北尸子/曰河出于盟門之上)
乃遂西南仲冬壬辰至□山之上乃奏廣樂三日而終
吉日丁酉天子入于南鄭(今京兆鄭縣也紀年穆王元/年築祗宫于南鄭傳所謂王)
(是以獲沒/于祗宫者)
　
　穆天子傳卷四
欽定四庫全書
　穆天子傳卷五　　　　　　晉　郭璞　註
　　古文
寶處曰天子四日休于濩澤(今平陽濩澤縣/是也音濩特)於是射鳥
獵獸丁丑天子(闕/)雨乃至祭父自圃鄭來謁(鄭有圃田/因云圃鄭)
(謁告/也)留昆歸玉百枝(留昆國/見紀年)陖翟致賂(陖翟隗姓/國也音峻)良馬
百駟(傳曰文/馬百駟)歸畢之寶(畢國名言翟/前取此寶也)以詰其成(成謂平/也詰猶)
(責/也)陖子□胡(闕/)東牡(夷狄有德者/稱子疇胡名)見許男于洧上(男爵/也許)
(國今許昌縣洧水/之所在音羽軌反)祭父以天子命辭曰去茲羔用玉帛
見(禮男執蒲璧許男/欲崇謙故執羔也)許男不敢辭(奉王/命)還取束帛加璧
(闕/)毛公舉幣玉(毛公即/毛班也)是日也天子飲許男于洧上天
子曰朕非許邦而恤百姓(闕/)也咎氏宴飲毋有禮(禮天/子稱)
(異姓諸侯為伯舅燕者私㑹不欲崇禮敬也/管子曰伯舅無下拜字亦作舅咎猶舅也)許男不敢
辭升坐于出尊(禮記曰反玷出尊唯兩君為好既獻反/爵玷上出尊葢此之𩔖也坐之於尊邊)
(使為酒魁欲/以盡歡酣也)乃用宴樂(言曲/宴也)天子賜許男駿馬十六(稱/駿)
(者名/馬也)許男降再拜空首(空首頭至于地/周禮三日空拜)乃升平坐及暮
天子遣許男歸癸亥天子乘鳥舟龍卒浮于大沼(沼池/龍下)
(有舟字舟皆以龍鳥為形制/今吳之青雀舫此其遗制者)夏庚午天子飲于洧上乃
遣祭父如圃鄭用(闕/)諸侯辛未天子北還釣于漸澤食
魚于桑野丁丑天子里圃田之路(盡規度以為苑圃/地而虞守之也)東
至于房(房房子屬趙/國地有巑山)西至于(闕/)丘南至于桑野北盡經
林煮(闕/)之藪南北五十(闕/)十虞東虞曰兔臺西虞曰櫟
丘(櫟今河南陽/翟縣音櫟)南虞曰(闕/)富丘北虞曰相其御虞曰(闕/)
來十虞所(闕/)辰天子次于軍丘以畋于藪(闕/)甲寅天子
作居范宫(范離宫/之名也)以觀桑者(桑採桑也詩云/桑者閒閒兮)乃飲于桑
中(桑林/之中)天子命桑虞(主桑/者也)出(闕/)桑者用禁暴人(不得令/妄􁀙犯)
(桑/木)仲夏甲申天子(闕/)所庚寅天子西遊乃宿于祭(祭祭/公邑)
壬辰祭公飲天子酒乃歌􁁜天之詩(詩頌有昊天有成/命二后受之成王)
(不敢康疑祭公/以此規諌也)天子命歌南山有□(詩小雅有南山有/臺樂只君子邦家)
(之基以荅祭公之言然/皆古字難曉所以未詳)乃紹宴樂(紹繼/也)丁酉天子作臺
以為西居壬寅天子東至于雀梁甲辰浮于滎水(今滎/陽滎)
(澤/是)乃奏廣樂季夏庚(闕/)休于范宫仲秋丁巳天子射鹿
于林中乃飲于孟氏爰舞白鶴二八(今之畜鶴孔雀馴/者亦能應節鼔舞)
還宿于雀梁季秋辛巳天子司戎于(闕/)來虞人次御(以/次)
(侍御備/有所問)孟冬鳥至(鴈來/翔也)王臣(闕/)弋(下云王臣諸侯姬姓/姓女疑是婦官也)
仲冬丁酉天子射獸休于深雚(雚葦/之藂)得麋麕豕鹿四百
有二十得二虎九狼乃祭于先王命庖人熟之(庖人主/飲食者)
戊戍天子西逰射于中(闕/)方落草木鮮命虞人掠林除
藪以為百姓材(以供人之材用/掠謂􁀙伐之)是日也天子北入于邴
(邴鄭邑/也音丙)與井公博三日而決(疑井公賢人而𨼆枋/故穆王就之逰戲也)辛丑
塞(戒不如故/進為塞也)至于臺乃大暑除天子居于臺以聽天下
之(因以/避暑)逺方(闕/)之數而衆從之是以選扐(音/勒)乃載之神
人(闕/)之能數也(有道/數也)乃左右望之(占候/也)天子樂之(愛其/術也)
命為(闕/)而時(闕/)焉(闕/)其名曰(闕/)公去乗人(闕/)猶(闕/)有虎
在乎葭中(葭/屮)天子將至七萃之士高奔戎請生捕虎必
全之乃生捕虎而獻之(詩所謂袒裼暴虎獻/于公所此之謂也)天子命之
為柙(柙檻也論語曰/虎兕出於柙)而畜之東虞是為虎牢(因以名其/地也今滎)
(陽成臯/縣是)天子賜奔戎畋馬十駟(爾雅曰畋獵/齊足尚疾也)歸之太牢
(牛羊豕/為太牢)奔戎再拜䭫首丙辰天子北逰于林中乃大受
命而歸仲秋甲戍天子東逰次于雀梁(一宿為舍再宿/為信過信為次)
(闕/)蠧書于羽林(謂暴書中蠧蟲/因云蠧書也)季秋(闕/)乃宿于􁀙畢人
告戎(告戎/難也)曰陖翟來侵天子使孟悆如畢討戎(悆音/豫)霍
侯舊告薨(霍國今在平陽永/安縣西南有城)天子臨于軍丘狩于藪季
冬甲戍天子東遊飲于留祈射于麗虎讀書于菞丘(君/舉)
(必書菞闕/音犂)獻酒于天子乃奏廣樂天子遺其靈鼓乃化
為黄蛇(周禮曰靈鼓四面/洪範所謂鼔妖也)是日天子鼓道其下而鳴(從/失)
(鼓而擊鼔也鼓在地下鳴道/從也韓非曰道南方來也)乃樹之桐(因以樹梧桐/桐亦響木也)以
為鼓則神且鳴則利於戎(宜以/攻戎)以為琴則利(闕/)于黄澤
東遊於黄澤宿于曲洛(洛水之回/曲地名也)廢(闕/)使宫樂謡(官樂/典樂)
(者/)曰黄之池其馬歕沙(歕䮧也/善問切)皇人威儀(威畏/也)黄之澤
其馬歕玉(皆諸/侯辭)皇人受榖(榖生/也)丙辰天子南遊于黄(闕/)
室之丘以觀夏后啟之所居(疑此言太室之丘嵩高山/啟母在此山化為石而子)
(啟亦登仙故其上有啓石/也皆見歸藏及淮南子)乃(闕/)于啓室(似謂入/啓室中)天子筮
獵苹澤(音/缾)其卦遇訟䷅(坎下/乾上)逢公占之曰訟之繇(繇爻/辭音)
(由/)藪澤蒼蒼其中(闕/)宜其正公戎事則從(水性平而天/無私兵不曲)
(撓而戎/事集也)祭祀則憙畋獵則獲(闕/)飲逢公酒賜之駿馬十
六絺紵三十篋(絺葛/精者)逢公再拜稽首賜筮史狐(闕/)有陰
雨夢神有事(有事/祭也)是謂重陰(因以/紀也)天子乃休日中大寒
北風雨雪有凍人天子作詩三章以哀民(哀猶/愍也)曰我徂
黄竹(闕/)員閟寒帝收九行(行道也言收羅九域之道/里也左傳曰經啟九道)嗟
我公侯百辟冢卿(辟君冢/卿冢宰)皇我萬民(皇正/也)旦夕弗忘(恒/念)
(之/也)我徂黄竹(闕/)員閟寒帝收九行嗟我公侯百辟冢卿
皇我萬民旦夕勿窮(令無/困也)有皎者鴼(鴼鳥名皎/白貌音路)翩翩其
飛(言得/意也)嗟我公侯(闕/)勿則□(自侯以下似當云百辟冢/卿皇我萬民闕勿則□)
居樂甚寡(言守一/居少樂)不如□土(居無/求安)禮樂其民(言當以禮/樂化其人)
(也/)天子曰余一人則淫(淫于/遊樂)不皇萬民(闕/)登乃宿于黄
竹天子夢羿射于塗山(羿有窮氏/帝善射者)祭公占之疏(闕/)之(闕/)
乃宿于曲山壬申天子西升于曲山(闕/)天子西征升九
阿(疑今西安縣/十里九坂也)南宿于丹黄戊寅天子西升于陽(闕/)過
于靈(闕/)井公博(穆王往返輙從井公博/逰明其有道德人也)乃駕鹿以逰于
山上為之石主而(闕/)窴軨(即軨坂也今在河東大陽縣/傳曰入于窴軨巔零二音)
乃次于浢水之陽(今之浢津也在河東/河北縣音項脰之脰)吉日丁亥天子
入于南鄭
　
　
　
　
　
　
　
　
　
　
　
　
　穆天子傳卷五
欽定四庫全書
　穆天子傳巻六　　　　　　晉　郭璞　註
　　古文
之虚皇帝之閭乃(闕/)先王九觀以詔後世(此復是登名/山有所銘勒)
(封建也殘缺字/多不可推考耳)己巳天子(闕/)征舍于菹臺辛未紐菹之
獸(管子曰菹菜之壤今吳人/呼田獵茸草地為菹音罝)於是白鹿一牾椉逸出走
(言突圍出牾觸也或/曰所駕鹿迕猶驚也)天子乗渠黄之乗(闕/)焉(自此已上/疑説遂得)
(鹿之/狀)天子丘之(丘謂為之名/號方言耳)是曰五鹿官人之(闕/)是丘
(闕/)其皮是曰(闕/)皮(闕/)其脯是曰(闕/)脯天子飲于漯水之
上(漯水今濟陰/漯陰縣音沓)官人膳鹿獻之天子天子美之是曰甘
(自此以上皆因鹿以名所在地用紀之也今元城/縣東郭有五鹿墟晉文公所一食於野人處者也)癸酉
天子南祭白鹿于漯(闕/)乃西飲于草中(草野/之中)大奏廣樂
(大謂盛/作之也)是曰樂人(亦以/紀之)甲戍天子西北(闕/)姬姓也盛栢
之子也(盛國名疑上說姬事公羊傳曰成者/何盛也者為諱之盛諱戚同姓者)天子賜之
上姬之長(今盛栢為姬姓之/長位位在上也)是曰盛門天子乃為之臺
(為盛姬/築臺也)是曰重璧之臺(言臺狀/如壘璧)戊寅天子東狃于澤中
逢寒疾(言盛姬在此/遇風寒得疾)天子舍于澤中盛姬告病天子憐
之(闕/)澤曰寒氏(以名/澤也)盛姬求飲天子命人取漿而給(得/之)
(速也傳曰/何其給也)是曰壺輲(壺器名輲音遄/速也與遄同)天子西至于重璧
之臺盛姬告病(闕/)天子哀之(上疑說盛/姬死也)是曰哀次(哭泣/之位)
(次/)天子乃殯盛姬于轂丘之廟(先王之廟有在此者闕/漢氏亦所在有廟焉)
壬寅天子命哭(令群臣/大臨也)啟為主(為之喪主即下伊扈也/上啓疑為開殯出棺也)
祭父賔喪(儐贊/禮儀)天子王女叔㛗為主(叔㛗穆王之/女也音癕痤)天子
(闕/)賔之命終喪禮(令持喪/終禮也)於是殤祀而哭(殤未成喪盛/姬年小也)
内史執筞(所以書贈賵之事/内史主冊命者)官人(闕/)丌職曾祝敷筵席
設几(敷猶鋪也周禮/曰喪事仍几)盛饋具(饋具/奠也)肺鹽羮(肉也當/以音行)胾(大/臠)
脯棗􁊭(粥清也/音移)醢(肉醤/也)魚腊(乾/魚)糗(寒粥/也)韭(韭/􁁊)百物(言備/有也)
乃陳腥俎十二乾豆九十鼎敦壺尊四十(敦似盤/音堆)器(雜/器)
(皿/也)曾祝祭食(禮雖喪祭皆祭/食示有所先也)進肺鹽祭酒(以肺換鹽中/以祭所謂振)
(祭也禮以肺見/少牢饋食也)乃獻喪主伊扈伊扈拜受(闕/)祭女又獻
女主叔㛗叔㛗拜受祭(闕/)祝報祭觴大師(樂/官)乃哭即位
(就喪/位也)畢哭内史(闕/)筞而哭(筞上宜作讀既夕禮曰/主人之史讀賵是也)曾祝
捧饋而哭(捧兩手/持也)御者(闕/)祈而哭(侍御者禮曰/御者入浴)抗者觴
夕而哭(抗猶舉也禮記曰/小臣四人抗衾也)佐者承斗而哭(佐斂者也斗/斟水杓也)
佐者(佐飲/食者)衣衾佩(闕/)而哭樂(闕/)人陳琴瑟(闕/)竽(疑竽上/宜作笙)
(笙亦/竽屬)籥(如笛/三孔)􁐗(今㦸吏/所吹者)筦(筦如併兩/笛音管)而哭百(闕/)衆官人
各(闕/)其職事以哭(百衆猶/百族也)曰士女錯踊九(闕/)乃終(錯互/也哭)
(則三踊三哭而九/踊所謂成踊者也)䘮主伊扈哭出造舍(倚廬/也)父兄宗姓
及在位者從之佐者哭(佐斂/者也)且徹饋及壺鼎俎豆(皆佐/者主)
(為/之)衆宫人各(闕/)其職皆哭而出(事/畢)井利(闕/)事後出而收
(井利所以獨後出者典喪祭器物收斂之/也或曰井利稽慢出不及軰故牧縛之)癸卯大哭殤
祀而載(載祖/載也)甲辰天子南葬盛姬於樂池之南(即𤣥/池也)天
子乃命盛姬(闕/)之䘮視皇后之葬法(視猶/比也)亦不拜後于
諸侯(疑字錯誤/所未詳也)河濟之間共事(供給/事也)韋榖黄城三邦之
事輦䘮(輦謂挽輴車發三/國之衆以示榮侈)七萃之士抗者即車(舉棺以/就車)
曾祝先䘮(導/也)大匠御棺(為棺御也周禮曰䘮祝為御禮/記曰諸侯御柩以羽葆謂在前)
(為行止/之節)日月之旗七星之文(言旗上畫日月及北斗星/也禮記曰日月為旗常亦)
(通/名)鼓鍾以葬龍旗以(闕/)鳥以建鼓獸以建鍾龍以建旗
曰喪之先後及哭踊者之間畢有鍾旗(闕/)百物䘮器井
利典之列于䘮行靡有不備(行行/伍)擊鼓以行䘮舉旗以
勸之(令盡/哀也)擊鍾以止哭彌旗以節之(為節音節/彌猶低也)曰(闕/)祀
大哭九而終䘮出于門喪主即位(就哭/位也)周室父兄子孫
倍之(倍倍列/位也)諸侯屬子(宗屬/群子)王吏倍之外官王屬七萃
之士倍之(外官所主/在外者)姬姓子弟倍之(盛姬之/族屬也)執職之人
倍之(執職猶/職事也)百官衆人倍之哭者七倍之(列七/重)踊者三
十行行萃百人(百人為一/倍萃聚也)女主即位嬖人羣女倍之(嬖/人)
(王所幸/愛者)王臣姬姓之女倍之(疑同姓之女為大夫/士妻者所謂内宗也)宫官
人倍之(宫官為/内也)宫賢庶妾倍之(庶妾衆/散妾也)哭者五倍踊者
次從(以次/相從)曰天子命喪一里而擊鍾止哭曰匠人哭于
車上(御棺不/得下也)曾祝哭于䘮七萃之士哭于喪所曰小哭
錯踊三踊而行五里而次(次猶/止也)曰喪三舍至于哀次五
舍至于重璧之臺(三十里為舍也/傳曰避君三舍)乃休(休駐/也)天子乃周
姑繇之水以圜喪車(決水周繞之也/繇音遥圜音員)是曰冏車(以號/水也)曰
殤祀之(於此/復祭)孟冬辛亥邢侯曹侯來弔(曹國今濟陰/定陶縣是也)内
史將之以見天子天子告不豫而辭焉(不豫辭病也尚/書曰武王不豫)
邢侯曹侯乃弔太子太子哭出廟門以迎邢侯(曹侯/不進)再
拜勞之(問勞/之也)侯不答拜(謙不敢與/太子抗禮)邢侯謁哭于廟(謁告/也)
太子先哭而入西向即位内史賔侯(儐/相)北向而立大哭
九邢侯厝踊三而止(與太子/拾踊)太子送邢侯至廟門之外
邢侯遂出太子再拜送之曹侯廟弔入哭太子送之亦
如邢侯之禮(雖弔異/而禮同)壬子天子具官見邢侯曹侯(具官/備禮)
(相/見)天子還返(將/歸)邢侯曹侯執見拜天子之武一(義所/未聞)天
子見之乃遣邢侯曹侯歸于其邦王官執禮共于二侯
如故(言不以/䘮廢禮)曰天子出憲(憲/命)以或襚賵(此以上似説賵/贈事衣物曰襚)
(音/遂)癸丑大哭而(闕/)甲寅殤祀大哭而行喪五舍于大次
曰喪三日于大次(停三/日也)殤祀如初辛酉大成百物皆備
(送葬之/物具備)壬戌葬史錄繇鼓鍾以赤下棺(窆/也)七萃之士(闕/)
士女錯踊九(闕/)䘮下(下謂/入土)昧爽天子使嬖人(所愛/幸者)贈用
文錦明衣九領(謂之明衣言/神明之衣)䘮宗伊扈贈用變裳(宗亦/主變)
(裳裳/名也)女主叔㛗贈用茵組(茵/褥)百嬖人官師畢贈(言盡有/襚賵也)
(官師群士號也禮/記曰官師一廟)井利乃藏(藏之於/墓所)報哭于大次(報猶/反也)
(大次有次/神次也)祥祠(闕/)祝䘮罷哭辭于逺人(辭謝/遣歸)為盛姬諡
曰哀淑人(恭仁短/折曰哀)天子丘人(為丘/作名)是曰淑人之丘乙丑
天子東征舍于五鹿叔㛗思哭(思哭/盛姬)是曰女㛗之丘(因/以)
(名五/鹿也)丁卯天子東征釣于漯水以祭淑人是曰祭丘己
巳天子東征食馬于漯水之上乃鼓之棘是曰馬主(未/詳)
(所/云)癸酉天子南征至于菹臺仲冬甲戍天子西征至於
因氏(國/名)天子乃釣于河以觀姑繇之木(姑繇大木也山/海經云㝷木長)
(千里生海邊/謂此木𩔖)丁丑天子北征戊寅舍于河上乃致父兄
子弟王臣姬(闕/)祥祀畢哭(上云王臣姬姓之/女疑此亦同也)終䘮于囂
氏(服/闋)己卯天子西濟于河囂氏之遂庚辰舍于茅尺(地/名)
於是禋祀除䘮始樂素服而歸(哀未/忘也)是曰素氏天子遂
西南癸未至於野王(今河/内縣)甲申天子北升于大北之隥
(疑此太/行山也)而降休于兩栢之下(有兩/栢也)天子永念傷心乃思
淑人盛姬於是流涕七萃之士葽豫上諫于天子曰自
古有死有生豈獨淑人天子不樂出於永思永思有益
莫忘其新(言思之有益者/莫忘更求新人)天子哀之乃又流涕(聞此言/愈更増)
(感/也)是日輟己未乙酉天子西絶鈃隥(即鈃山之坂一云/癸巳逰于井鈃之)
(山吉日/癸巳)乃遂西南戊子至于盬(盬盬池今在河/東解縣盬音古)己丑天
子南登于薄山窴軨之隥(今軨橋西南懸/絶中央有兩道)乃宿于虞(虞/國)
(名今太/陽縣)庚申天子南征吉日辛卯天子入於南鄭
　
　
　
　
　
　
　
　
　
　
　穆天子傳卷六
