#+TITLE: 蟹畧-宋-高似孫
#+DATE: 2016-06-11 12:23:31
#+SOURCE: github.com/kanripo/KR3i0047 master 62b1cc1e                
欽定四庫全書
　蟹畧卷一
　　　　　　　　　　　　宋　髙似孫　撰
　　郭索傳
太𤣥經鋭之初一曰蟹之郭索後蚓黄泉測曰蟹之郭
索心不一也范明叔曰郭索多足貌司馬公曰荀子曰
蚓無爪牙之利筋骨之强下飲黄泉用心一也蟹六跪
而二螯用心躁也(劉貢父蟹詩/後蚓智不足)杜詩草泥行郭索陸龜
蒙詩自是揚雄知郭索且非何𦙍敢餦餭黄太史詩朝
泥看郭索暮鼎調酸辛又詩黄泥本自行郭索玉人為
開桃李顔毛友詩沙頭郭索衆横行豈料身歸五鼎烹
陸放翁詩未嘗鱠喁噞况敢烹郭索曽裘父詩好事不
知誰爾汝還能郭索到樽前疎寮詩硯濕舂鋤雨罏腥
郭索泥
郭索字介夫(皮日休龍潭詩左右擁介臣縱横守鱗卒/臣字太竒故曰介夫李方叔作趙徳麟徳)
(隅堂畫品其一武洞清所三界朝元圖下有水神腰/間挿一蟹足沙文其滑稽因書于此觀者必一笑)系
生於呉越江淮間孶種光盛而在松陵苕霅間者巂秀
特傑有聲名蓋孕氣儲精上應辰次而羲翁之畫義至
漢揚雄氏草太𤣥經獨推稱之惟耿介不受擾觸外甚
剛果若奮矛甲中實柔脆殊無他腸人皆愛之稱其為
無腸公子嵗至西風髙爽霜深月峭嘉穀登實之秋更
甚得志至采雙穂以朝其魁是為智且義者至若風味
開爽如老於騷者而世欲樂而食之不亦愚且昩乎惟
畢茂世與之狎最為相知者陸龜蒙黄太史更能知其
可嘉相與擊節於酒盃筆硯中其他騷人墨客固多推
尚未有二三公之心相知者他支不一曰蛑曰蟳往往
過美如樂於甘佚而畧不通騷者又有蜞螖輩皆六六
么陋幾草茅窶人不足道矣惟介夫有稜韻有風豪幾
於直而温寛而栗亦一代之雄天下之竒乎贊曰
畢茂世有云左手持蟹螯右手持酒杯拍浮酒池中豈
不了一生乎(晉春秋曰畢卓/字茂世云云)郭子曰一手持蟹螯一手
持酒杯拍浮酒池中可了一生哉
　　蟹原
易説卦曰離為蟹孔頴達疏曰取其剛在外
禮記月令曰季秋行冬令介蟲為妖註曰後漢五行志
丑為鼈蟹
月令章句曰介者甲也蟹之屬
大戴禮曰甲蟲三百六十神龜為之長蟹亦蟲之一
廣雅曰蟹蚭(音/尼)也其雄曰蜋螘其雌曰博帶(玉篇/作蜋)
　　蟹象(陳藏器本草伊洛中蟹形狀不同孟詵曰形/狀雖惡食甚宜人皮日休蟹詩形容好箇似)
　　　　(蟛蜞黄太史蟹詩形模終/入婦女笑今表之曰蟹象)
　　匡　箱
禮記曰蠶則績而蟹有匡任昉述異記曰騰嶼之南溪
淡水清有蟹焉匡大如笠皮日休蟹詩紺甲青匡染菭
衣島夷初寄北人時錢起詩漫把樽中物無人啄蟹匡
張文潜詩匡實黄金重螯肥白玉香齊唐詩歲貴波熬
素時珍蟹有箱箱即匡也
　　甲　殻　斗
甲匡也宋元憲詩露夕梨津飽霜天蟹甲脱宋景文蟹
詩楚人故使衷留甲齊客何妨死願烹章甫詩殻重貯
黄金螯肥擘香玉疎寮詩魚帶淞江月盈缶雋處依稀
開蟹斗
　　膏
嶺表録異曰蟹殻内有黄赤膏皮日休詩蟹因霜重金
膏溢橘為風多玉腦圎梅聖俞詩滿腹紅膏肥似髓貯
盤青殻大於杯陶商翁詩黄柑鱸鱠金膏蟹使我秋風
未拂衣又詩紫蟹膏應滿丹楓葉未凋
　　臍
廣韻曰厴蟹腹下厴即臍也黄太史詩三歳在河外霜
臍常食新又詩想見霜臍當大嚼夢回雪厴摩山圍王
疎寮糟蟹詩烹不能鳴渠幸生含糊終作醉鄉行裂臍
已腐人誰照折股猶腥犬謾爭李商老詩霜臍貴抱黄
雀醢誇挾纊韓子蒼詩先生便腹惟思睡不用殷勤設
小團謝幼槃詩分付廚人苦見嫌十臍原有九臍尖胡
澹翁詩如今竹閣多清興紫蟹尖團不數蝦陸放翁詩
傳方那解烹羊脚破戒猶慙擘蟹臍章甫詩呼兒破團
臍進此杯中緑踈寮詩僧釡菘分甲漁篝蟹闘臍
　　二螯
大戴禮曰二螯八足孝經援神契曰蟹二螯兩端傍行
注曰螯猶兵也小蟲而傾兩端自衛故使傍行玉篇曰
蟹二螯八足荀子曰蟹六跪二螯注曰跪足也蟹皆八
足許慎説文曰蟹六足二螯者也本草圗經曰六足者
名跪四足者名􁁉吳筠詩所以傾家釀為君一解螯許
渾詩蟹螯只恐相如渴鱸鱠應防曼倩饑東坡詩對飲
待雙螯酒酣箕踞坐陳純益詩謾憶蓴千里先嘗蟹二
螯王元之詩搘牀難死慙龜殻把酒狂歌憶蟹螯毛友
詩長安酒苦貴蟹初臂著霜用臂字良奇外無人用也
李商老詩不知底事真奇語且向樽前嚼二螯陸放翁
詩染丹梨半頰斫雪蟹雙螯又詩兩螯何鼎蟹喪軀一
臠可憐牛喪領疎寮詩有桂叢生須譲菊為鱸歸去也
輸螯
　　爪
本草經曰蟹爪破墮胎
　　目
博物志曰蟹目相向者毒尤甚又有赤目者有獨目者
皆不可食黄太史詩怒目横行與虎爭寒沙奔火禍胎
成
　　無腸
抱朴子曰山中無腸公子者蟹也一本作無腹混俗頤
生論魚無氣蟹無腹禀氣不足不可多食顧况曰螟蛉
之子蝦目蟹腹即即周周兩不相掩此之謂體異而氣
同梅聖俞詩定知有口能嘘沫休説無腸便畏雷曽文
清詩舊交髯簿久相忘公子相從獨味長醉死糟丘終
不悔㸔來端的是無腸章甫詩公子雖無腸心躁行亦
遲
　　心躁
大戴禮曰蟹二螯八足非蟺之穴無所寄託者心躁也
荀子同陸龜䝉賦曰中躁外撓兮􁋛炮之蟹陳簡齋詩
但見横行疑是躁不知公子實無腸吕居仁詩竹間新
笋大如椽樹頭黄耳肥於肉亦不見蟹躁擾亦不見牛
觳觫此亦是蟹箴
　　香
陸龜䝉詩藥盃應阻蟹螯香却乞江邊採捕郎宋景文
詩鱠縷薦盤鯿項縮酒盃行算蟹螯香又詩為尋李
白髙吟地酒熟螯香左右持張文潜詩匡實黄金重螯
肥白玉香蔣頴叔淞江詩秀蹙青螺髻香持白蟹螯疎
寮詩小山花落渠如别右手螯香我欠肥
　　沫
陸龜蒙蟹詩骨清猶似含春靄沫白還疑帶海霜梅聖
俞詩定知有口能嘘沫休説無腸便畏雷黄太史詩序
曰得蟹數枚吐沫相濡
　　肥
林和靖詩水痕秋落蟹螯肥閒過黄公酒食歸宋元憲
詩露夕梨津飽霜天蟹甲肥蘇欒城詩蟹肥螯正滿石
破髓初堅顧臨詩如逢公醸年來富鬬虎匡螯稻正肥
黄太史詩用之酌蘇李蟹肥杜醅熟俞紫芝詩莫怪野
人經宿住白蘋霜落蟹螯肥齊唐詩身閒婚嫁畢秋老
蟹螯肥滕甫詩主人留客醉酒美蟹螯肥陸放翁詩村
場酒薄何妨醉菰米堪烹蟹正肥疎寮詩菊報酒初熟
橙催蟹又肥
　　性味
本草曰蟹性寒味醎孟詵曰蟹子散諸熱日華子曰蟹
性涼張文潜詩中炎若逢蟹其快如冰霜踈寮詩江空
蟹急窘於蒐滿腹清凉做盡秋幾與此合
　　風味(惟黄太史稱其味孟詵曰能去五臟中煩悶/氣此句絶奇陸龜䝉又稱其骨清有㫖哉)
黄太史蟹詩形模雖入婦女笑風味可解壯士顔又詩
不比二螯風味好那堪把酒對江山又詩也知觳觫元
無罪奈此樽前風味何又詩趨蹌雖入笑風味極可人
章甫蟹詩那知風味美以此遭縛辱疎寮詩有魚有蟹
美如玉胡不醉呼黄鶴樓又詩有晉風姿如此蟹箇箇
能空無能解
　　仄行
本草經曰蟹足節屈曲行則旁横鄭康成周禮注曰蟲
有仄行者蟹屬也唐賈公彦周禮䟽曰今之螃蟹以其
仄行也孝經緯曰蟹兩端傍行者也黄太史詩横行葭
葦中不自貴其身强至蟹詩横行竟何從躁心固已息
陸放翁詩堪思妄想緣香餌尚想横行向草泥
　　走
周禮大司樂注曰蟹走則遲疎寮詩蟹遁迫衆隙鶴饑
拳兩階
　　朝魁
陸龜蒙蟹志曰執穂以朝其魁孟詵本草曰蟹至八月
啣稻芒兩莖長寸許東向至海輸海王之所按山海經大
蟹在海中有大可十里者又曰女丑有大蟹十里𤣥中
記曰天下之大物北海之蟹舉一螯能加於山身故在
水中豈所謂魁而王乎謝幼槃詩誰能不累口腹事莫
趁秋風銜稻芒章甫詩江淮九月時輸海稻盈腹
　　治療
邪氣　　熱結痛　　喎癖　　面腫　　解結
散血　　疽瘡(以黄/塗之)　漆瘡　　養筋　　益氣
殺莨菪毒　　　　　解鱔毒(蟹鱔/類也)　　　疥瘡(折傅/之)
金瘡(螯黄納/瘡中)　　　　續筋接骨(取蟹髓及腦與黄微/熬納瘡自然連續謝)
(幼槃詩椎髓方嫌大痩生出又方神效全蟹一隻紙裹/外以鹽泥封固煅紅去土  火一毫一脚不可失去研)
(細末無灰好酒送下飲醉骨瑟瑟/有聲睡醒續好如故又催生大妙)
　　治瘧
沈存中筆談曰關中無螃蟹土人惡其形狀以為怪物
秦州人家收得一乾蟹有病瘧者則借去懸門上徃徃
遂差不但人不識鬼亦不識曽文清食蟹詩横行足使
斑寅懼乾死能令瘧鬼亡
　　食忌
赤目者不可食　獨目者不可食　兩目相向者不可
食　四足者不可食　姙者不可食
　　毒
陶隠居曰蟹未被霜者甚有毒(被霜二字/詩材也)以其食水莨
也人中之不療而死至八月腹有稻芒食之無毒博物
志曰秋蟹毒者無藥可療目相向者尤甚本草曰蟹性
寒有毒治毒之法用大黄紫蘓冬𤓰汁出食忌張文潜
詩世言蟹毒甚過食風乃乗謝幼槃詩有國常憂以味
亡須知有毒味中藏曽裘父詩甘飡不美鴆毒終非可
戒章甫詩江淮九月時輸海稻盈腹紛紛來入市衆口
誇無毒
　
　
　
　
　蟹畧卷一
欽定四庫全書
　蟹畧卷二
　　　　　　　　　　　　宋　髙似孫　撰
　蟹鄉
　　蟹澤
本草圗經曰蟹生伊洛池澤中注曰淮海京東河北陂
澤中多有之
　　蟹浦
南齊建武四年崔慧景作亂到都下不克單馬至蟹浦
投漁人陸龜蒙蟹志曰漁捕於江浦間陸放翁詩今朝
有奇事江浦得霜螯
　　蟹洲
吳志曰蘇最多蟹鬱洲者尤肥大
　　蟹浪
吳人夜執火於水濱紛然而集謂之蠏浪
　　蟹穴
大戴禮曰蟹非鱣之穴而無所寄托者心躁也荀子曰
蟹非蛇蟺之穴無所寄託強至墨蟹詩初自鱣穴來
猶帶浮泥黒毛友詩身綴鵷鸞集鳳池夢尋麋鹿遊
蟹堁唐韻曰堀堁塵起貌
　　蟹窟
梅聖俞詩肥大窟深淵曷虞遭食啄
　　蟹舍
張志和漁父歌淞江蟹舍主人歡蘇庠淞江詩東隣蟹
舍如著我已辦蓑笠懸牛衣張徽之淞江詩蕭蕭蘆葦
黄蟹舍何瀟灑陸放翁詩數椽蟹舍償初志九陌塵衣
洗舊痕又詩洞庭八萬四千頃蟹舍正對蘆花洲
　蟹具(淞江有漁具圖本草圗經曰南方人捕蟹差早/王維為人作捕漁圖今之捕蟹良佳陸龜蒙詩)
　　　(却乞江邊/採捕郎)
　　蟹籪
陸龜蒙蟹志曰今之採捕於江浦間承峻流葦蕭而障
之其名曰籪廣五行記曰元嘉中富陽民作蟹籪司馬
温公詩稻肥初籪蟹桑宻不通鴉金嘉謨魚籪詩芒葦
織簾箔横當湖水秋寄言魚與蟹機穽在中流陸放翁
詩水落枯萍粘蟹籪疎寮詩籪頭蟹大須都買篘下醪
香且竟酣
　　蟹簾
吳越之人取蟹編簾以障謂之蟹簾石守道淞江賦云
小􁁉槮􁁉罶之所施陸龜蒙迎潮辭曰鷗巢卑兮魚箔
短黄太史賦曰聊生涯於葦竹即陸氏所謂葦蕭也
　　蟹簄
簄葉亦如簾陸龜䝉漁具詩序曰倒竹於澨曰滬其詩
曰萬植禦洪波森然倒林薄石處道淞江賦曰􁁉簄筍
􁁉以森布􁉺罾罛罟以交曳踈寮詩水生奔蟹簄樹雜
䕃魚牀又詩明夜定依漁父宿簄頭呼蟹碧丸丸
　　蟹篝
篝者以竹為簍上接籪簾者也陸龜䝉曰筍即篝也踈
寮詩自擕筆具呼西舟好風吹蟹歸魚篝
　　蟹􁫌
纂文曰取蟹者曰􁫌
　　蟹網
吳人引舟取蟹沈鐵脚網謂之蕩浦又引徐行兩舟中
間施網謂之揺江黄太史詩誰憐一網盡大法河北民
　　蟹釣
梅聖俞蟹詩老蟹飽經霜紫膏青石殻肥大窟深淵曷
虞遭食啄香餌與長絲下沈寧自覺未免利者求潜潭
不為邈又詩霜蟹肥可釣水鱗活堪斫
　　蟹火
吳人取魚執火而攻之蟹則易集黄太史詩憶觀淮南
夜火攻不及晨又詩怒目横行與虎爭寒沙奔火禍胎
成
　　蟹户
錢氏治杭越置漁户蟹户劉禹錫詩宛洛魚書至江村
雁户歸用雁户亦奇少有人用此晏元獻詩曰白草沙
場多雁户黄榆關迥絶狼烟
　蟹品
　　洛蟹
本草圗經曰蟹生伊洛池澤中(注曰伊洛/蟹極難得)今淮海京東
河北陂澤中多有之沈存中筆談曰關中無蟹
　　吳蟹
羅處約蘇州圗經其敘蟲魚蟹居其末可為無風度之
甚况大欠表章乎姑蘓婁縣即崑山也有鬱吳塘蟹特
肥大鬱州者孫恩所保之地石處道淞江賦曰魚則蟹
鼈蝦螺杜牧詩越浦黄柑嫩吳溪紫蟹肥梅聖俞詩幸
與陸機還往熟毎分吳味不嫌猜陸放翁詩細粒新沙來
左輔巨螯斫雪出東吳章甫詩吳淞魚蟹熟安穏泛江
流
　　越蟹
宋景文詩越蟹丹螯美吳蓴紫線縈謝景初詩越俗
嗜海物鱗介毎一遺蝦臝味已厚况乃蟹與蜞張祐歸
越詩好老寧雞口加飡及蟹螯
　　楚蟹
蘇欒城詩楚蟹吳柑初著霜梁園髙酒試羔羊韓子蒼
蟹詩饞涎不避吳儂笑香稻兼嘗楚客飡章甫詩乃知
楚人饞不待秋霜熟
　　淮蟹
梅聖俞詩淮南秋物盛稻熟蟹正肥黄太史蟹詩憶觀
淮南夜火攻不及晨張文潜詩遥憐漣水蟹九月已經
霜
　　江蟹
許渾詩江上蟹螯沙渺渺隖中蝸殻雪漫漫宋景文
詩秋水江南紫蟹生寄來千里佐蓴羮梅聖俞詩年年
收稻買江蟹二月得從何處來陸放翁詩山暖已無梅
可折江清獨有蟹堪持注曰蜀中惟嘉州有蟹又詩今
朝有奇事江浦得霜螯
　　湖蟹
淞苕之蟹太湖蟹也陸放翁詩尚無千里蓴那有鏡湖
蟹又詩團臍霜螯四腮鱸尊俎芳鮮十載無塞月征塵
身萬里夢魂也復到西湖西湖蟹稱天下第一又詩久
厭羶葷愁下筯眼前湖上得雙螯
　　溪蟹
吳興志云九月間溪蟹大如盌極稱美張籍詩越嶺黄
柑嫩吳溪紫蟹肥束坡詩溪邊石蟹小如錢喜見輪囷
至玉盤李商老詩溪友提擕紫蟹肥形模郭索就羈縻
疎寮詩山梅能摘索溪蟹更清癯不言肥而言癯可表
溪蟹之雋又詩蟹生溪味爽梅報野香疎
　　潭蟹
陶商翁詩逺草牛羊動暗潭蝦蟹明
　　渚蟹
宋景文詩晨杯鬭䜴江蓴滑夕俎供糖渚蟹肥
　　泖蟹
三泖屬華亭蟹大而美人呼為泖蟹
　　水中蟹
晉解系與趙王倫同討叛羌後倫以憾收系兄弟梁王彤
救之倫曰我於水中見蟹且惡况此人輕我耶遂害之
(莊子秋水篇公子牟曰子獨不聞夫井底之蛙乎謂東/海之鼈曰吾樂與爾跳梁於井幹之上入休乎缺甃之)
(崖赴水則接掖持頤蹶泥則滅足/没胕還虷蟹與科斗莫吾能若也)本草圗經曰蟹生諸
水中取無時曽裘父詩逺及水中蟹直以投葅醢謝幼
槃詩論功直與酒杯同何事生涯在水中
　　石蟹
本草圗經曰伊洛水中有石蟹東坡詩溪邊石蟹小如
錢曽文清詩斫雪流膏乃如許也容石蟹趁時新踈寮
詩翠驚苕影亂蟹過石隂空又秋蘭臨澗活石蟹帶霜
饑又詩蟹遨離罅石翠狎跂枯蓮又詩沙清幽蟹露樹
蔚野禽留僧頤詩石凉幽蟹過枝脆雨蟬休幽蟹二字
良佳
　　潮蟹
陸放翁詩潮壯知多蟹霜遲不換􁙩
　　新蟹
温公詩鴈隨斜柱絃隨指蟹薦新螯酒滿船陸放翁詩
鮮鱸出網重兼觔新蟹登盤大盈尺又詩啄黍黄雞嫩
迎霜紫蟹新又詩溪女留新蟹園公飽晚𤓰又詩輪囷
新蟹黄欲滿磊落香橙緑堪摘又詩半榼浮蛆初試釀
兩螯斫雪又嘗新
　　早蟹
本草圗經曰今南方人捕蟹差早蘇欒城詩曰白魚紫
蟹早霜前有酒何須問聖賢張耒詩早蟹肥堪薦村醪
濁可斟
　　老蟹
梅聖俞詩老蟹飽經霜紫螯青石殻又詩秋葉蕭蕭蟹應
老憶昔共歸江上初踈寮詩相次西風吹蟹老眼前且
作鱠殘圗又詩大川足鳬雁蟹老魚亦老又詩菊報香
篘熟橙催宿蟹肥宿字亦前人未用
　　螃蟹
吳興志曰十月雄鬭大蟲謂蟹大而有力亦曰螃蟹周
禮疏曰祭器以螃蟹為飾施於祭用者也又曰今之螃
蟹其仄行也日華子曰螃蟹凉凉字宜入詩元微之詩
池清漉螃蟹𤓰蠧拾蝦蟇毛友謝送螃蟹詩沙頭郭
索衆横行豈料身歸五鼎烹
　　毛蟹
海物志曰螃蠏曰毛蟹
　　活蟹
梅聖俞有答吳正仲送活蟹詩(見卷/四)
　　春蟹
梅聖俞詩年年收稻買江蟹二月得從何處來
　　夏蟹
吳越人採夏蟹曰蘆根蟹謂止食菱蘆根也陶商翁詩
蘆根紫蟹團臍少楓葉青鯿縮項來章甫詩今朝忽至
前郭索當炎伏也知楚人饞不待秋霜熟疎寮詩夏蟹
新中食初菘脆入虀
　　秋蟹
林和靖詩水痕秋落蟹螯肥閒過黄公酒食歸宋景文
詩秋水江南紫蟹生梅聖俞詩秋來魚蟹不知數秋
葉蕭蕭蟹應老齊唐詩身閒婚嫁畢秋晚蟹螯肥趙潼
垂虹亭詩露垂曉橘金丸重霜飽秋螯玉股肥疎寮詩
不是桂菊蟹如何能好秋
　　霜蟹
宋景文詩秋蓴未下䜴霜蟹恣持螯梅聖俞詩欲攬整
白帽酒壺及霜蟹又詩老蟹飽經霜紫螯青石殻劉貢
父詩霜蟹人人得春醪盎盎浮蘓欒城詩黄花簇短籬
霜蟹正堪持又詩勝處舊聞荷覆水此行猶及蟹經霜又
風髙熊正白霜落蟹初肥謝民師詩秋風鱠鱸絲霜月
持蟹螯俞紫芝詩莫怪野人經宿住白蘋霜落蟹螯肥陸
放翁詩霜蟹薦肥螯絲蓴小添䜴
　　稻蟹
彭器資詩玉粒稻初熟霜螯蟹正肥强至詩漵浪檣烏
急吳霜稻蟹肥又詩木奴競熟饒千樹稻蟹初肥嗜二
螯陸放翁詩稻蟹泖中盡海氣秋後空
　　樂蟹
吳人以稻秋蟹食既足腹􁁬朝江為樂蟹
　　冬蟹
月令曰季冬行秋令介蟲為妖注曰丑為鼈蟹孫真人
月令曰十二月勿食蟹傷神陸龜蒙詩强作南朝風雅
客夜來偷醉早梅旁陸放翁食蟹詩東崦夜來梅已動一
樽芳醖竟須擕與大陸意同則是冬持螯矣
　　燈蟹
吳越及中都以上元時蟹為貴謂之燈蟹踈寮詩風流
誇老㸔元宵
　　大蟹
震澤漁者得蟹大如斗老漁曰鼈蟹之殊常者必江湖之
使烹之不祥乃縱之横行水面一里方没陸放翁詩蟹
束寒蒲大盈尺鱸穿細栁重兼行
　　尺蟹
陸放翁詩紫蟹迎霜徑一尺白魚脱水重兼觔又詩一
尺輪囷霜蟹美十分瀲灔杜醅香又詩白鵞作鮓天下
無潯陽糖蟹一尺餘疎寮詩硯八百年今懶進蟹一尺
大何能烹又詩壮尺大貪持蟹匡十分香憐破橙黄
　　斤蟹
吳人以蟹及斤者為奇陸放翁詩黄柑磊落圍三寸尺
蟹輪囷可一斤
　　箇蟹
食療曰八月前毎箇蟹腹中稻榖一顆輸海神遇八月
即好經霜更美
　　子蟹
海物志曰蟹之有子者曰子蟹孟詵曰蟹子散諸熱
　　紫蟹
李邦直詩紫蟹黄柑新酒熟夜間船尾唱伊州張文潜
詩黄柑紫蟹見江梅紅稻白魚飽兒女又詩秋風五千
里碧蕨見紫蟹東坡詩紫蟹鱸魚賤如土得錢相付何
曽數裴若訥詩漁人借問去何處白酒香甜紫蟹肥趙
令畤詩紫蟹黄橙知有思天教出向夜凉時疎寮詩月
洗黄蘆雪天生紫蟹秋
　　健蟹
黄太史詩螘臂怒兮專車蟹螯强兮鬬虎曽文清詩横
行足使斑寅懼乾死能令瘧鬼亡陸放翁詩芋肥一本
可專車蟹壯兩螯堪敵虎疎寮詩鴈愁奔舊菊蟹健敵
新醪又詩蟹與人同健詩如酒怕陳又詩笑逼花皆立
騷添蟹越遒又詩最覺黄花如有意却憐豪蟹欲相疎
用遒字豪字强於健字又詩沙空擒逸蟹泉熟煮寒青
逸字亦未經用又詩菊纔重九破蟹却十分遨遨字又
佳於逸字
　　生蟹
濟衆方曰小兒頭顱不合用生蟹足骨擣敷
　　魚蟹
陸龜蒙詩直至葭菼少歌言魚蟹肥黄亞夫詩菱芡與魚
蟹居人足不東坡詞漁父引飲誰家去魚蟹一時分付
蘇欒城詩飲食從魚蟹封疆入斗牛吕居仁詩連年湖
海病未免魚蟹罸陳璹詩活計魚蝦蟹此事屬漁舟疎
寮詩迴舟指淞江徑奔魚蟹海
　　蝦蟹(蝦亦六/跪兩螯)
虞預㑹稽典録曰吞舟之魚不啖蝦蟹東坡詩一魚中
刄萬魚驚蝦蟹奔忙誤跳躑胡澹翁詩鮭魚還抵店蝦
蟹不論錢
　蟹占
　　蟹官
天文録曰十二星有巨蟹官黄太史詩雖居天上三辰
次未免人間五鼎烹陸放翁詩魚長三尺催繪玉蟹巨
兩螯仍斫雪用巨蟹本乎此良佳
　　蟹灾
月令曰季冬行秋令介蟲為妖注曰丑為鼈蟹軍畧灾
篇曰地忽生蟹當急遷砦柵不遷將亡廣五行記曰軍
行地無故生蟹砦宜急移魚蟹之類水失其性則有此
孽抱朴子曰兵地生蟹者宜急移軍太乙在玉帳之中
不可攻也
　　蟹食
國語曰越王問范蠡曰今吳稻蟹食不遺種伐其可乎
捜神記晉太康中㑹稽郡蟹皆為鼠食稻陶隠居
曰蟹食水莨有節陶商翁詩注曰蘆根與稻蟹之所
食
　　蟹漆
淮南子曰磁石引針蟹脂敗漆注曰置蟹漆中則漆敗
也抱朴子曰蟹之化漆麻之壊酒不可以理推也博物
志曰蟹漆相合成水陶隠居曰投蟹漆中化水飲之長
生又見神仙服食方
　　蟹䑕
淮南萬畢術曰燒蟹致䑕淮南子曰釋大道而任小數
無以異於蟹捕䑕蟾蜍捕蚤注曰以火灼蟹匡上内置
穴中乃熱足走窮穴能捕二䑕又曰使蟹捕䑕必不得
劉貢父蟹捕䑕功豈具謝幼槃詩焚臍未用集䑕軰椎
髓方嫌太瘦生
　　蟹亂
吳語曰蝦荒蟹亂
　
　
　
　
　
　
　
　
　
　蟹畧卷二
欽定四庫全書
　蟹畧卷三
　　　　　　　　　　　　宋　髙似孫　撰
　蟹貢
　　獻蟹
汲冢周書王㑹篇曰成王時海陽獻蟹
　　供蟹
劉聰以襄陵王櫖坐魚蟹不供被誅
　　貢蟹
韓子蒼糖蟹注曰舊説平原歳貢糖蟹黄太史蟹詩誰
知揚州貢此物真絶倫
　　登蟹
陳克詩小楫登魚蟹平原聚鳥烏
　　禁蟹　取蟹
本草曰蟹取無時三國典畧曰齊王禁取蟹蛤之類惟
許捕魚沈立為兩浙漕奏罷魚蟹之征
　　孝蟹
田彦升奉母孝母嗜蟹逺市於蘇霅之間熟之以歸楊
行密將田碩兵暴至人皆竄避餒死獨彦升挈囊負母
竟以蟹免時以為孝報古者有孝魚有孝泉今表以孝
蟹云
　　遺蟹
張敞集朱登為東海相遺敞蟹報書曰蘧伯玉受孔子
之賜必及鄉老敞謹分斯貺于尊行者何敢獨烹之梅
聖俞詩姚江遺魚蟹稽山奉筍蕨
　　送蟹
梅聖俞謝人送蟹詩幸與陸機還徃熟毎分吳味不嫌
猜曽裘父蟹詩故人憐我貧走送不待買陸放翁詩客
送輪囷霜後蟹僧分磊落社中薑
　　買蟹
梅聖俞詩年年收稻買江蟹二月得從何處來踈寮詩
多買潮來蟹催烹帶得魚
　　烹蟹
張敞以蟹分於尊者不敢獨烹梅聖俞詩邀飲奉醪醴
案杯烹蟹螯王初寮糟蟹詩烹不能鳴渠幸生含糊終
作醉鄉行韓子蒼蟹詩海上奇烹不計錢枉教陋質上
金盤疎寮詩近澗取白水初篘烹石蟹
　　煮蟹
御食經有煮蟹法諺曰百無使解燒湯煮蟹謝幼槃詩
不使落湯頻下筯正此謂也陶商翁詩落成序嘉賓煮
蟹膾溪鱸疎寮詩天差鶴管烹茶水風夹花吹煮蟹烟
　　熟蟹
見前田彦升孝母逺市蟹煮熟以歸陶商翁詩蟹螯紅
熟鯔魚活此興重來未有時
　　斫蟹
東坡詩半殻含黄宜㸃酒兩螯斫雪勸加餐陸放翁詩
披綿黄雀麴糝羮斫雪紫蟹柑橙香
　　持蟹
皮日休詩病中無用雙螯處寄與夫君左手持宋元憲
詩左手螯初美東籬菊向開宋景文詩下箸未休資
快嚼持螯有味散朝酲又詩蟹味持螯日魴甘抑鮓天
晏元獻詩蟹螯今在左願拍酒池浮王岐公詩誰共危
樓凌爽氣右持樽酒左持螯東坡詩主人有酒豈獨辭蟹
螯何不左手持又詩定煩左手持新蟹謾繞東籬嗅落
英汪彥章詩寒無蟹螯持猶覺非故園李商老詩却笑
思鱸膾應須持蟹螯疎寮詩蟹纔逢畢卓酒不了劉伶
又詩小山花落渠如别右手螯香我欠肥又詩折得花
相伴消渠酒拍浮又詩未教剪初韭全如持左螯又詩
雁老已忘蘇武節蟹危猶愛畢郎奇此方是用事可以
揜羣作矣
　　把蟹
杜詩二螯堪把持晏元獻詩未暇南浮海何妨右把螯
宋景文詩對把蟹螯何處酒橙虀蓴菜此時美蘇魏公詩
盤豐介象膾手把畢生螯東坡詩書空漸覺新詩健把
蟹行㸔樂事全汪彦章詩左手蟹螯行可把新醅早晚
定堪持黄太史詩此中亦有無絃意相對樽前把蟹螯
齊唐詩春波池上搘琴薦秋月桐隂把蟹螯吕居仁詩
漸須把蟹螯慎莫貸雞肋陸放翁詩何由共杯酒把蟹
擘黄柑
　　擘蟹
陸龜蒙詩相逢便倚蒹葭宿更唱菱歌擘蟹螯范忠宣
公詩堆盤白玉鱸魚美手擘黄金蟹殻肥陸放翁詩尖
團擘雙蟹丹漆飣山梨又詩蟹螯暫擘饞涎堕渌酒初
傾甕眼㣲明又詩挑燈剩欲開書帙擘蟹時須近酒船
　　啖蟹　食蟹
蔡謨渡江不識蟛蜞以為蟹而啖之梅聖俞詩食蟹易
美(闕/)
　蟹饌(本草圖經云今人以蟹為食品之佳味佳味/二字良佳此彚也以存古非有意於饌也序)
　　　　(曰蟹箴其此義乎然昌黎聨句有曰楚膩鱓/鮪亂獠羞螺蟹并以為獠羞則寃矣元微之)
　　　　(詩官醪半清濁夷饌雜腥羶夷饌即獠羞也至/若何曾有食闕𢎞君舉有食檄皆不可以為法)
　　洗手蟹　酒蟹
黄太史賦云蟹微糟而帶生今人以蟹沃之鹽酒和以
薑橙是蟹生亦曰洗手蟹東坡詩半殻含黄宜㸃酒即
此也宋景文詩曲長溪舫逺宴暮酒螯香黄太史詩解
縛華堂一座傾忍堪支解見香橙王初寮詩熟㸃醯薑
洗手生樽前此物正施行哺糟晚出尤無頼尚有饞夫
染指爭陸放翁詩披綿珍鮓經旬熟斫雪雙螯洗手供
　　蟹蝑　鹽蟹
周禮注曰蟹醢也唐韻曰鹽藏蟹又曰蝑亦鹽藏也本
草圗經曰蟹蝑味鹹性寒有毒食療之蟹以鹽淹之作
􁀙崔徳符詩曰團臍紫蟹初欲嘗染指腥鹽還復輟陶
商翁詩玉版淡魚千片白金膏鹽蟹一團紅
　　蟹􁰲
蟹醢之類惟松苕間精乎此曽裘父詩逺及水中蟹直
以投葅醢
　　蟹羮
宋景文詩秋水江南紫蟹生寄來千里佐呉羮疎寮誓
蟹羮詩年年作誓蟹為羮倦不支吾畧放行
　　糟蟹(糟法茱萸一粒置/厴中經年不沙)
黄太史賦云蟹微糟而帶生蘇魏公詩右把巵酒左持
螯慷慨酣歌藉麴糟王初寮詩醉死楊家郭索生此曹
平日要横行謝幼槃蟹詩不使洛陽頻下筯終令骨醉
奈春風章甫蟹詩藉糟行萬里醉死甘為戮疎寮糟蟹
詩啜醨正自强持酒衆醉如何敢獨醒
　　糖蟹
南史何𦙍侈於食味去其甚者猶有糖蟹使門人議之鍾岏
云蟹之將糖躁擾彌甚仁人用意深懐惻怛地志云青州貢
糖蟹宋景文詩訟失閒卿犴糖螯佐夀杯黄太史詩海饌糖
蟹肥江醪白螘醇蘇舜卿詩霜柑糖蟹新醅美醉覺人生萬
事非韓子蒼糖蟹詩只訝平原驛使稀不嗔彭澤寄來遲勸
君莫以無腸故忍見紛紛躁擾時注曰舊説平原嵗貢糖蟹
此可為蟹箴矣謝幼槃詩變相驚蜊異將糖嫌蟹躁
　　蟹虀
吳人虀橙全濟蟹腥韓昌黎詩所謂芼以椒與橙腥臊始發
越也蔣頴叔松江亭詩品待秋風鱸味美重來桂玉啜
虀橙此明言橙虀也白樂天詩老去齒衰嫌橘醋橘醋
二字極佳枚乗七發曰酢以越裳之梅梅酢對橙虀為
佳未有人用也陸放翁詩醢醬㸃橙虀美不數魚蟹邵
迎詩鹽豉調羮金液膩橙虀薦鱠玉絲肥疎寮詩笋早
趨禽腹橙香適蟹虀又詩蓴逢鱸始服橙入蟹偏香
　　蟹黄
游京録云京師買蟹黄包絶勝嶺表録異曰廣人取蟹
肉膏如黄蘓加以五味和殻􁥔之張佑詩蟹黄鹽滿箸
熊白軟加籩黄太史詩長安千門雪蟹黄熊有白韓子
蒼詩君家自有甔石儲蟹黄熊白能俱設李商老詩食
蟹貴抱黄食魚先腹腴謝幼槃詩端為懐黄取蟹烹豈
因多足恣傍横
　　蟹饆饠
嶺表録異云以蟹黄淋以五味蒙以細麫為饆鑼珍美
可尚
　　蟹包
陸放翁詩蟹饌牢丸美(聞人封徳言餅賦中/所謂牢丸今包子是)魚煮鱠殘
香疎寮蟹包詩妙手能誇薄様梢桂香分入蟹為包也
知不枉持螯手便是持螯亦草茅
　　蟹飯
李頎詩炊飯蟹螯熟下筯鱸魚鮮疎寮詩蟹豪留客飯
芎細約僧茶
　蟹牒(陶隠居蟹類最多類/字雖可采目系曰牒)
　　蝤蛑
明越風物志云蝤蛑并螯十足生海邊泥穴中大者曰
青蟳小者曰黄甲陳藏器本草云蝤蛑隨潮退殻一退
一長日華子曰蝤蛑性冷無毒解熱氣陳藏器云治小
兒悶痞嶺表録異云螯足無毛兩小足薄而闊謂之撥
棹子埤雅曰蝤蛑兩螯至强能與豹鬬栁子厚詩蝤蛑
願親燎茶熏甘自薅歐陽公詩為我辦酒殽羅列蛤與
蛑東坡蝤蛑詩溪邊石蟹小如錢喜見輪囷赤玉盤半殻
含黄宜㸃酒兩螯斫雪勸加餐蠻珍海錯聞名乆怪雨
腥風入座寒堪笑吳興饞太守一詩換得兩尖團鄭毅
夫詩正是西風吹酒熟蝤蛑霜飽蛤蜊肥踈寮詩老蟹
自應强雋逸壯蛑還只象膏粱又詩斫雪蝤蛑鱠生香
茉莉盃曽文清詩使君領客未經旬更以蝤蛑作小春
　　蟳
明越風物志曰蝤蛑大者曰青蟳晉安記云蝤蛑斷物
若芟如牟焉又曰武蟳本草圗經云蟳隨潮退殻一退
一長其力至强能與豹鬬豹不能勝洪玉父詩丹荔薦
盤驚北客赤蟳供饌識南州疎寮詩豆蔲雨分霽翠蟳
雪炊香又詩蟳肥和雪鱠梅早夾春篘又富次律送蟳詩鱗
甲錯夏物懐青莫如蟳蘇公今張華何微不知音入手
巨螯健斫雪雋莫禁宛然如玠輩曽是秉玉心蟹因龜
蒙傑酒與畢郎深二者不可律食之當酌斟
　　蟛蜞
世説云蔡司徒過江見蟛蜞大喜曰蟹有八足加以兩
螯令烹之既食委頓吐下方知非蟹後向謝仁祖説此
事謝曰卿讀爾雅不熟幾為勸學誤爾雅曰螖蠌小者蟧
即蟛螖也似蟹而小按蟛蜞小蟹文似螖所謂螖蠌者
也蔡謨不精於大小食而至於斃故曰讀爾雅不熟陶
隠居曰蟛蜞生海邊似蟛􁥦而大似螖而小皮日休蟹
詩族類分明連□蛣形容好箇似蟛蜞宋景文蟹詩定
知不作蟛蜞悞曽厠西都學士名李商老詩大嚼故應
羞海鏡嗜甘乃悞食蟛蜞欲將磊落慚爾雅委頓深憐
蔡克兒陶商翁詩蠢囷發嬉笑蟛蜞生嘔洩
　　蟛螖
爾雅云螖蠌小者蟧(力刀/反)郭璞曰即蟛螖也膏可塗癬
埤蒼曰蟧螺屬或曰即蠌也似蟹而小海人曰彭螖辣
螺所化螖又化為蟬中華古今注云彭螖小蟹也小蟹
二字亦佳嶺表録異曰吳越間以鹽藏貨之晉書曰夏
統孝海邊拾彭螖以資養劉馮事始曰世傳漢醢彭越
賜諸侯英布不忍視之覆江中化此故曰彭越白居易
詩鄉味珍彭越時鮮煮鷓鴣張祐詩鸂鶒穿蘆葉彭
蜞上竹根章甫詩外事添蛇足餘生嚼越螯
　　擁劍
唐韻曰擁劍若蟹古今注云一名執火以其螯赤也本
草圖經一螯大一螯小者名擁劍陶隠居曰擁劍似蟛
螖而大似蟹而小
　　桀步
海物志曰蟛螖一種曰桀步埤雅曰蜞横行謂之桀步
　　江􁇧
唐韻曰􁇧若蝤蛑生海中今廣潮間有􁇧乾本草圗經
曰闊殻而多黄者名蠘生南海
　　蠞
廣韻曰蠞若蟹生海中
　　􁢺
唐韻曰􁢺蛤屬若蟹
　　􁈡(普流/反)
玉篇云􁈡若蟹二足又出郭璞江賦
　　蜅䗚(上方布反/下布莫反)
玉篇曰角蟹也
　　䲊(以水反一/曰他果反)
唐韻曰蟹子也海物志曰有子者曰子蟹
　蟹牒二
　　海蟹　缸蟹　母蟹　赤蟹　紅蟹　白蟹
海物志云蠞俗呼曰蟹經霜有膏曰赤蟹無膏曰白蟹
海人以鹵鹽之曰缸蠞嶺表録異曰有赤母蟹又有紅
蟹即赤蟹也秀之華亭亭林湖近顧野王宅天聖間忽生
白蟹一年而絶蘓欒城詩奉親魚蟹無臨海退食琴書
有定菴胡澹翁詩赤魚白蟹何足數風味未可松江鱸
陸放翁詩蟹白魚肥初上市輕舟無數去乗潮
　　江蟹
郭璞江賦曰□蛣腹蟹水母目蝦松陵集注曰□蛣似
蜯有一小蟹在腹中為□蛣出求食蟹或不至蛣餒死
淮海呼為蟹奴皮日休詩蟹奴晴上臨湘檻鴈婢秋隨
過海船梅聖俞詩一開明月腹中有小碧蟹即此也
　　沙蟹
海物志曰一種小於彭越曰沙蟹許渾詩江上蟹螯沙
𣺌𣺌隖中蝸殻雪漫漫
　　水蟹
嶺表録異曰水蟹螯殻内皆鹽水
　　虎蟹
嶺表録異曰蟹殻上虎斑可為酒器
　　石蟹
廣州記曰石蟹出南海蟹化為石過潮漂出主消眼澁
細研和水入藥相佐用以㸃眼
　
　蟹畧卷三
欽定四庫全書
　蟹畧卷四
　　　　　　　　　　　　宋　髙似孫　撰
　蟹雅
　　蟹圗
唐畫斷曰韓滉畫妙於螃蟹本朝名畫評曰閻士安宛
丘人善畫棊蟹於架中有易元吉蟹圗郭忠恕蟹圗又
有金門羽客李徳柔郭索鉤輈圗劉貢父畫蟹詩後蚓
智不足捕䑕功豈具一為丹青録能使萬目顧氣凌龜
龍蟄勢經滄海渡微物亦有動将非逢學誤强至墨蟹
詩瑣瑣江湖中忽在幽人壁短螯利雙鉞長跪生六㦸
骨眼驚自然熟視審精墨初疑蟺穴束猶帶浮泥墨横
行竟何從躁心固已息終朝墻壁間頗有肥霜色我來
空持杯左手莫汝食誰奪造化功生成歸筆力
　　蟹琴聲
琴録曰履霜操有蟹行聲齊唐詩槐楓親黼扆畫蟹播
朱絃
　　蟹眼茶湯
茶録曰煎茶之泉視之如蟹眼皮日休煎茶詩時㸔蟹
目濺乍見魚鱗起東坡詩蟹眼已過魚眼生颼颼欲作
松風鳴又詩蟹眼翻波湯已作龍頭拒火柄猶寒黄太
史詩遥憐蟹眼湯已作鵞管玉蘓欒城詩蟹眼煎來聲
未老兎毛傾㸔色尤宜蔡君謨詩兎毫紫鷗新蟹眼青
泉煮曽裘父詩朝來蟹眼方新試昨夜燈花早得知
　　蟹杯
嶺表録異曰虎蟹殻上有虎斑又有五色者可為杯皮
陸詩注南人目螺之有色者曰雲螺用以酌酒亦此類
也
　蟹志賦咏
　　蟹志　　　　　　　　　　　　陸龜蒙
蟹水族之微者其為蟲也有籍見於禮經載於國語揚
雄太𤣥魏晉春秋勸學等篇考於易象為介類與龜鼈
剛其外者皆乾之屬也周公所謂傍行者歟參於藥録
食疏蔓延乎小説其智則未聞也惟左氏記其為災子
雲譏其躁以為郭索後蚓而已蟹始窟穴於沮洳中秋
冬交必大出江東人曰稻之登也率執一穗以朝其魁
然後從其所之也早夜觱沸指江而奔漁者緯蕭承其
流而障之曰籪(音/鍛)籪斷其入江之道焉爾然後扳援逸
遯而徃者十六七既入於江則形質寖大於舊自江復
趨於海如江之状漁者又籪而求之其越逸遯去者又
加多焉既入於海形質益大海人亦異其稱謂矣嗚呼
執穗而朝其魁不近於義耶捨沮洳而之江海自微而
務著不近於智耶今之學者始得百家小説而不知孟
軻荀卿揚氏之道或知之又不汲汲於聖人之言求大
中之要何也百家小説沮洳也孟荀揚氏聖人之瀆也
六籍者聖人之海也茍不能捨沮洳而求瀆而至於海
是人之智反出於水蟲下能不悲夫吾是以志其蟹
　　松江蟹舍賦　　　　　　　　　髙似孫
鴟夷子皮既相勾踐讐闔閭殄夫差弔子胥無懴恨於
越人迄騁懐於西吳乃昻然作喟然吁曰兎死犬烹鴻
罹於罟古人所危吾其亟圗方将朝三江夕五湖一去
不回樂哉此桴屣其遺於人間情嫋嫋於姑蘇水繞乎笠
澤天包乎具區松陵互潮太湖交瀦川納壑府波畫村墟石
罅碕岸崖釐别區波程杳𣺌水路盤紆洄渚棊布聚落星敷
采之於山則緑膩女桑黄包橘奴牧菽貢梨剥棗擷荼
取之於水則絲破紫蓴筍食青菰采菱舂芡食稻燒蘆是
皆舟子所鄉漁郎所廬葭菼兮為域萑葦兮為墟鴻鷺
兮為隣鶄鵜兮為徒時則天澄月靜風恬靄舒或霧氣
之濛沫或烟雨之扶踈掉歌亂發漁榜疾徐命儔嘯侣
靡不一魚䕃栁邊之罺槮挂隔苑之罾䍢兒奉輕笱婦
手飛罛水禽潑潑一發靡虛乃有鱠殘之鯽四腮之
鱸瓌異叢毓鱗甲紛拏鯉皆奔於漁市羨足給於魚租
至於露老霜來日月其徂萬螯生凉含黄脂膚其武郭
索其雄睢盱其心易躁其腸實枯鼔勇而喧集齊奔而
並驅鴟夷公顧而笑曰昔者吳之将微民甚難虞厥有
躁亂害於菑畬是固汝輩之所逞者歟吳人趨而告曰
當是時善有鮮鑑貞有罕孚樂鴆乎毒習甘乎諛一艷
方妍漂香沈珠樂極危生淪胥以鋪是故非蟹罪也惟
我吳人以漁為娛施勤於簄籪皆得志於江途方洞庭
兮始霜熟萬稼兮豐腴執一穗兮朝魁目洪溟兮爭趨
工緯蕭兮承流截觱沸兮防逋燎以乾葦檻以青笯喧
動凉􁁉驚飛宿鳬其多也如涿野之兵其露也如太原
之俘蟹事卓犖八荒所無今敢藉以凉荻束之風蒲願
奉一醉獻諸大夫大夫嗒然笑曰嗟汝吳兮巨麗樂太
伯兮開初括於越兮自裕跨荆蠻兮逺摹干星紀兮經
畧控軫野兮車書至若藪澤幽靈川瀆納洿灌注於天
下之半鬱拂兮瀛洲之居忘越矢之倐西嗟麋䑓之交
蕪余方超萬物兮如蜕豈一蟹兮樂且吳人再拜進曰
大夫髙矣儂聞宅金湯之固者莫崇乎徳者也建竹帛
之功者莫勇乎謀者也自吳越成敗愾君臣之嗟吁然
儂者生長水國子孫澤隅朝暮一艇寒暑一笛老魚鱉
以為命狎鷗鸕而不孤乆與世以相忘亦傷今而欲痡
大夫方将謝軒冕樂樵漁幹𤣥機兮相髙庶幾遯兮不
渝今儂有粳可炊有酒可沽幸江山兮如待朝風月兮
無辜大夫為之愕然曰君子者事豈以蟹為業者歟非
渭水之遺智必山澤之修癯深樂其言藏道於愚欲去
兮徘徊欲逝兮勤劬舉酒酬酢何其悲歟與之釋縛使
之拍浮刳甲如山虀橙如鋪意悟㤀言酒酣相扶指青
天兮自誓幸來世兮知余𣺌烟水兮莫能留泛孤舟兮
不可呼蟹翁者三嘆於悒四顧躊蹰揖長江兮脱如矢
歌浩浩兮何能俱其歌曰天髙兮月寒天風兮水急鴻
逺兮汲汲人有慕兮嘆何及木葉落兮洞庭波江有汜
兮漢有沱把酒答天聊自歌歌月落兮愁如何又歌曰
楓落兮隕霜菰香兮如雪一舟兮太决智者樂兮樂者
哲蟹健兮鱸肥風吹酒兮酒淋衣知有蟹兮不知時若
斯人兮其庶幾
　詩
　　蟹寄魯望　　　　　　　　　　皮日休
紺甲青匡染菭衣島夷初寄北人時離居定有石帆覺
失伴惟應海月知族類分明連□蛣(□蛣似小蚌有一/小蟹在腹中時出)
(求食淮海人/呼為蟹奴)形容好個似蟛蜞病中無用雙螯處寄與
夫君左手持
　　襲美寄蟹　　　　　　　　　　陸龜蒙
藥杯應阻蟹螯香却乞江邊採捕郎自是揚雄知郭索
且非何𦙍敢餦餭骨清猶似含春靄沫白還疑帶海霜
强作南朝風雅客夜來偷醉早梅傍
　　容惠湖蟹　　　　　　　　　　宋　祁
秋水江南紫蟹生寄來千里佐吳羮楚人故使衷留甲
齊客何妨死願烹下箸未休資快嚼持螯有味散朝酲
定知不作蟛蜞悞曽厠西都學士名
　　吳正仲遺活蟹　　　　　　　　梅堯臣
年年收買吳江蟹二月得從何處來滿腹紅膏肥似髓
貯盤青殻大於杯定知有口能嘘沬休信無腸便畏雷
幸與陸機還徃熟每分吳味不嫌猜
　　釣蟹
老蟹飽經霜紫膏青石殻肥大窟深淵曷虞遭食啄香
餌與長絲下垂寧可覺未免利者求潜潭不為邈
　　食蟹　　　　　　　　　　　　黄庭堅
海饌糖蟹肥江醪白蟻醇毎恨腹未厭誇啖齒生津三
歳河外霜團臍常食新朝泥㸔郭索暮鼎調酸辛趨蹌
雖入笑風味極可人憶觀淮南夜火攻不及晨横行葭
葦中不自貴其身誰憐一網盡大法河北民鼎司費萬
錢玉食常羅珍吾評揚州貢此物真絶倫
　　謝何十三送蟹
形容雖入婦人笑風味可解壯士顔寒蒲束縛十六輩
已覺酒興生江山
　　借答送蟹韻戯小何
草泥本自行郭索玉人為開桃李顔恐似曹瞞説雞肋
不比東阿舉玉山
　　代二螯解嘲
仙儒昔日卷龜殻蛤蜊自可洗愁顔不比二螯風味好
那堪把酒對江山
　　又借前韵
招潮瘦惡無永味海鏡纎毫只强顔想見霜臍當大嚼
夢回雪厴摩圍山
　　鄂渚絶無蟹偶得數枚吐沬相濡乃可憫笑
怒目横行與虎爭寒沙奔火禍胎成雖為天上三辰次
未免人間五鼎烹
　　其二
勃崒盤跚蚤涉波草泥出没尚横戈也知觳觫元無罪
奈此樽前風味何
　　其三
解縛華堂一座傾忍㸔支解見香橙東歸却為鱸魚鱠
未敢知言許李膺
　　食蟹　　　　　　　　　　　　　張　耒
世言蟹毒甚過食風乃乗風淫為末疾能敗股與肱我
讀本草書美惡未有􁛫筋絶不可理蟹續牢如絙骨痿
用螯補可使無搴騰凡風待火出熱甚乃騰升炎若遇
其快如霜致堅冰俗傳未必妄但恐殊愛憎本草起東漢要
之出賢能雖失諒不逺堯跖終殊稱書生自信書俚説
徒營營
　　寄文剛求蟹
遥知漣水蟹九月已經霜匡實黄金重螯肥白玉香塵
埃離故國詩酒寄他鄉若乏西來使何縁致洛陽
　　次韻震子磐送糟蟹　　　　　　　王履道
醉死揚家郭索生此曹平日要横行不須覆醢煩諸子
試比糟蟹幾許爭
　　其二
熟㸃醯薑洗手生樽前此物正施行哺糟晚出尤無賴
尚有饞夫染指爭
　　其三
烹不能鳴渠幸生含糊終作醉郷行裂臍已腐人誰照
折股猶腥犬謾爭
　　其四
塞上秋殘百萬生書囊旁午此時行聾丞自薦牋雖妙
未必持螯手肯爭
　　其五
莫笑頭陀飯出生要將戒殺勸修行霜螯斷命終妨道
身作人為了不爭
　　康判官寄螃蟹　　　　　　　　毛　友
沙頭郭索衆横行豈料身歸五鼎烹支解樽前供大嚼
胸中戈甲也虚名
　　食蟹　　　　　　　　　　　　韓　駒
海上奇烹不計錢枉教陋質上金盤饞涎不避吳儂笑
香稻兼償楚客餐寄逺定須宜酒漬嘗新猶喜及霜寒
先生便腹惟思睡不用殷勤破小團
　　謝江州送糖蟹
故人書札訪林泉郭索相隨到酒邊未擘團臍先一笑
二螯能覆幾觥船
　　其二
只訝平原驛使稀不嗔彭澤寄來遲勸君莫以無腸故
忽見紛紛躁擾時
　　食蟹　　　　　　　　　　　　謝幼槃
端為懐黄取醢烹豈勝多足恣傍横焚臍未用集䑕輩
椎髓方嫌太瘦生
　　其二
分付㕑人苦見嫌十臍元有九臍尖要知其中未必有
輸與蛤蜊如蜜甜
　　其三
論功直與酒杯同何事生憎在水中不使洛陽頻下筯
終令骨醉奈春風
　　其四
有國常憂以味亡浪知有毒味中藏誰能不累口腹事
莫趁秋風含稻芒
　　食蟹　　　　　　　　　　　　李商老
溪友提擕紫蟹肥形模郭索就羈縻抱黄斫雪老饕事
㸔碧成朱露醉時大嚼故知羞海鏡嗜甘易誤食蟛蜞
欲将磊落輕周雅委頓深憐蔡克兒
　　咏蟹　　　　　　　　　　　　陳與義
量才不數鰲魚額四海神交顧長康但見横行疑是躁
不知公子實無腸
　　糟蟹　　　　　　　　　　　　曽　幾
風味端宜配麴生無腸公子藉糟成可憐不作空虚腹
尚想能為郭索行張翰蓴鱸休發興洞庭蝦蟹可忘情君
㸔醉死真奇事不受人間五鼎烹
　　錢仲修餉新蟹
開􁁉破殻喜新黄此物移來所未嘗一手正宜深把酒
二螯已是飽經霜横行足使班寅懼乾死能令瘧鬼亡
畢竟爬沙能底事祗應大嚼慰枯腸
　　趙嘉甫致松江蟹　　　　　　　髙似孫
鴈知楓已落松江催得書來急蟹綱消一兩螯如斵雪
强三百橘未經霜無詩莫學天隨子有酒當呼吏部郎
不解持經聊戒殺省嫌無板去燒湯
　　李迅甫送蟹
小橘枚枚菊未黄蟹肥全不待些霜莫嫌草草相知少
猶是曽為吏部郎
　　其二
平生嗜此龜蒙蟹便無錢也多多買瞥見風姿已瀟瀟
一呷橙虀酒如澥
　　誓蟹羮
年年作誓蟹為羮倦不能支畧放行但是草泥行郭索
莫愁豕腹脹膨亨酒今到此都空了詩亦隨渠太瘦生
吏部一生豪到底此時得意孰為爭
　　趙嘉父送松江蟹
青天肯為蟹飛霜蟹亦貪詩老更狂楓葉已隨詩共冷
菊花能為酒先忙平生爾雅誰能熟此去𤣥經孰敢荒
剪取吳淞半江水漁翁不敢叫滄浪
　　同父送松江蟹
人間寧有幾松江蟹到强時橙也黄非是龜蒙無此雋
自從茂世孰為忙乾坤大半漁為宅雪月從頭筆做牀
不讀晉書誰了此晉書曽讀也蒼茫
　　趙廣徳送松江蟹
江空蟹急窘於蒐滿腹清凉做盡秋茶竈筆牀新意思
寝香衛㦸戰風流生拚不入吳王鱠死亦相尋越女舟
得一好詩無可憾無詩也不作騷愁
　　趙崇暉送魚蟹
秋驅鴈至至猶稀且饌新蒭理舊衣蟹為龜蒙何惜死
鱸非張翰且休肥五湖已去無遺恨三徑方歸有昨非
更欲借渠茶竈火蕭蕭葉滿洞庭蘆
　　趙君海惠蟳
早揮鱠手作雲鼇雪帶晴飛且拍熬安得輪囷如此壯
也知郭索許多騷翰林風月從來别太史江山一味豪
今夜筆牀船上去已輸吏部十分髙
　　江寺丞送蟹
苦無多雨便重陽憶殺池頭煮蟹凉政用此時消幾輩
菊花先作故山香
　　吳中致蟹
天雨洞庭霜寒驅蟹力忙全然空俗味只是作詩香酒
已方纔熟橙猶未肯黄譲渠茶竈火和月煮滄浪
　　汪彊仲郎中送蟹
連日天街候駕歸且呼酒對早梅飛從來吏部髙情别
右手分将老蟹肥
　　荅癯菴致糟蟹
秋入丹楓聲怒號吳兒得志飛輕舠緯以萬竹瀾寒濤
有法如兵勇於鏊彼蟹甚武殊驛騷一霜二霜如此膏
物生固忌風味髙最以風味無一逃塟之酒鄉泣醨糟
一醉竟死俱陶陶了我一身凡幾醪死生大矣惟所遭
飲中諸公人中豪左手酒杯右手螯醉魂浩蕩不可招
為君以酒博葡萄世間萬事真牛毛一醉一死俱蓬蒿
恭惟不殺心忉忉視民如蟹鳴呼饕
　　䤌蟹
西風送冷出湖田一夢酣春落酒泉介甲盡為香玉軟
脂膏猶作紫霞堅魂迷楊栁灘頭月身老松花甕裏天
不是無腸貪麴蘖要將風味與人傳
　
　
　
　
　
　
　
　蟹畧卷四
