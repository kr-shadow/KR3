#+TITLE: 難經本義-周-秦越人
#+DATE: 2016-06-11 12:23:00
#+SOURCE: github.com/kanripo/KR3e0004 master 3868a3b1                
欽定四庫全書　　　　　子部五
　難經本義　　　　　　　醫家類
　　提要
　　　　(臣/)等謹案難經本義二卷元滑夀撰夀字伯
　　　　仁明史方技傳稱為許州人寄居鄞縣案朱
　　　　右攖寧生傳曰世為許州襄城大家元初祖
　　　　父官江南自許徙儀真而夀生焉又曰在淮
　　　　南曰滑夀在呉曰伯仁氏在鄞越曰攖寧生
　　　　然則許乃祖貫鄞乃寄居實則儀真人也夀
　　　　卒於明洪武中故明史列之方技傳然戴良
　　　　九靈山房集有懐滑攖寧詩曰海日蒼涼兩
　　　　鬢絲異鄉飄泊已多時欲為散木居官道故
　　　　託長桑説上池蜀客著書人豈識韓公賣藥
　　　　世偏知道塗同是傷心者只合相從賦黍離
　　　　則夀亦抱節之遺老託于醫以自逃耳是書
　　　　首有張翥序稱夀家去東垣近早傳李杲之
　　　　學攖寧生傳則稱學醫于京口王居中學鍼
　　　　法于東平髙洞陽考李杲足迹未至江南與
　　　　夀時代亦不相及翥所云云殆因許近東明
　　　　附會其説歟難經八十一篇漢藝文志不載
　　　　隋唐志始載難經二卷秦越人著呉太醫令
　　　　吕廣嘗註之則其文當出三國前廣書今不
　　　　傳未審即此本否然唐張守節著史記扁鵲
　　　　列傳所引難經悉與今合則今書猶古本矣
　　　　其曰難經者謂經文有疑各設問難以明之
　　　　其中有此稱經云而素問靈樞無之者則今
　　　　本素問傳冩有脱今本靈樞乃王冰依託而
　　　　作非其舊也其文辨析精㣲詞致簡逺讀者
　　　　不能遽曉故歴代醫家多有註釋夀所採摭
　　　　凡十一家今惟夀書傳於世其書首列彚考
　　　　一篇論書之名義源流次列闕誤總類一篇
　　　　記脱文誤字又次圖説一篇皆不入巻數至
　　　　其註則融會諸家之説而以巳意折衷之辨
　　　　論精核考證亦極詳審攖寧生傳稱難經本
　　　　靈樞素問之㫖設難釋義其間榮衛部位藏
　　　　府脉法與夫經絡腧穴辨之博矣而闕誤或
　　　　多愚將本其指義註而讀之即此本也夀本
　　　　儒者能通解古書文義故其所註視他家所
　　　　得為多云乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
難經本義序
醫之為道聖矣自神農氏凡草木金石可濟夫夭死札
瘥悉列諸經而八十一難自秦越人推本軒岐鬼臾區
之書發難析疑論辯精詣鬼神無遁情為萬世法其道
與天地並立功豈小補也哉且夫以人七尺之軀五藏
百骸受病六氣之沴乃繫於三指㸃按之下一呼一吸
之間無有形影特切其洪細濡伏若一髮苟或謬誤則
脉生而藥死之矣而可輕以談醫而可易以習醫邪寓
鄞滑伯仁故家許許去東垣近蚤為李氏之學遂名于
醫予雅聞之未識也今年秋來遺所譔難經本義閲之
使人起敬有是哉君之精意於醫也條釋圖陳脉絡尺
寸部候虚實蕳而通决而明予雖未嘗學而思亦過半
矣嗚呼醫之道生道也道行則生意充宇宙澤流無窮
人以夀死是則徃聖之心也世之學者能各置一通於
側而深求力討之不為良醫也者㡬希嗚呼越人我師
也伯仁不為我而刋諸梓與天下之人共之是則伯仁
之心也故舉其大指為序至正二十五年龍集甲辰十
月旣望翰林學士承㫖榮禄大夫知制誥國史張翥序
難經本義序
粤自神農咀百藥而寒温辛酸甘苦品製之宜君臣佐
使之用具諸本草治藥者於焉依據由黄帝作素問内
經凡受病根源俞府皆切脉而知故秦越人因之設為
八十一難問荅究竟精微盡醫師之道焉世之醫者率
熟胗而察腓而審證而治藥若難經一書誠大本領苟
不由難經而出其亦庸醫乎余觀註本草者若今東陽
朱彦脩氏所著已無餘蘊而觧難經者不知其㡬家求
諸精詣十無一二許昌滑君伯仁甫挾岐黃之術學出
於東垣李先生精於胗而審於劑者也愈痾起痼活人
居多余坐落足疾人人治而弗痊有言伯仁善治法余
致之聽其議論皆自難經而來逈異於世之言醫者豈
異哉究理義之精微衆人固弗識也因出示所述難經
本義二卷發前人所未發之㫖首列圖後䟽本義盖其
人者積學二十餘年凡醫之書無不叅考而折𠂻巳意
各條問荅之下於戯其用心亦仁矣得之者可以趨黄
帝岐伯之庭而問崆峒夀域也雖然吾聞之望而知其
病者謂之神聞而知者謂之聖又問而知之謂之工至
於胗脉淺深呼吸至數而後能療治者得巧之道焉神
聖工詎得見矣今所求者巧耳於巧之中又不可以言
語文字𫝊者若扁之起虢緩之視膏肓於難經乎何有
然與否也吾其審於伯仁甫云至正二十有一年重光
赤奮若之嵗臘月既望奉直大夫温州路總管管内務
農兼防禦事天台劉仁本叙
難經本義序
素問靈樞醫之大經大法在焉後世諸方書皆本於此
然其言蕳古淵涵未易通曉故秦越人發為八十一難
所以推明其義也然越人去古未逺其言亦深一文一
字意周㫖宻故為之註釋者亦數十家但各以臆見而
卒無歸一之論或得此而得失彼或舉前而遺後非惟
自誤又以誤人識者病焉許昌滑君伯仁篤實詳敏博
極羣書工於醫者三四十年起廢愈痼不可勝紀遂晝
惟思夕旁推逺索作難經本義二卷析其精㣲探其隠
賾鈎其𤣥要疑者辯之誤者正之諸家之善者取之於
是難經之書辭逹理明條分縷觧而素問靈樞之奥亦
由是而得矣夫人之生死係於醫醫之本原出於經經
之㫖不明其害可勝言哉然則伯仁之功豈小補者耶
至正二十六年二月工部即中掲汯序
難經本義序
難經本義者許昌滑夀本難經之義而為之說也難經
相傳為渤海秦越人所著而史記不載隋唐書經籍藝
文志廼有秦越人黄帝八十一難經二卷之目豈其時
門人弟子私相授受太史公偶不及見之耶考之史記
正義及諸家之說則為越人書不誣矣盖本黄帝素問
靈樞之㫖設為問荅以釋疑義其間榮衛度數尺寸部
位隂陽王相藏府内外脉法病能與夫經絡流注鍼刺
俞穴莫不該偹約其辭慱其義所以擴前聖而啓後世
為生民慮者至深切也歴代以來註家相踵無慮數十
然而或失之繁或失之蕳醇疵殽混是非攻擊且其書
經華佗煨燼之餘缺文錯蕳不能無遺憾焉夫天下之
事循其故則其道立浚其源則其流長本其義而不得
其㫖者未之有也若上古易書本為卜筮設子朱子推
原象占作為本義而四聖之心以明難經本義竊取諸
此也是故考之樞素以探其原逹之仲景叔和以繹其
緒凡諸說之善者亦旁蒐而博致之缺文斷蕳則委曲
以求之仍以先儒釋經之變例而傳疑焉於乎時有先
後理無古今得其義斯得其理得其理則作者之心曠
百世而不外矣雖然斯義也不敢自謂其巳至也後之
君子見其不逮改而正之不亦宜乎至正辛丑秋九月
己酉朔自序
難經本義凡例
一難經正文周仲立李子野軰擅加筆削今並不從
一紀齊卿於經中盛字多改作甚字豈國諱或家諱有
　所避耶葢昧於臨文不諱之義也今不從
一經中錯蕳衍文辨見各篇之下仍為缺誤總類以見
　其義
一八十一難經隋唐書經籍藝文志俱云二巻後人或
　釐而為三或分而為五今仍為二巻以復書志之舊
　楊𤣥操復為十三類以統之今亦不從說見後彚考
　中
一本義中引諸書者具諸書之名引諸家者具諸家之
　名其無所引具及愚按愚謂者則區區之臆見也其
　設為或問亦同
一本義引諸家之說有以文義相湏為先後者有以論
　說髙下為先後者無是二者則以說者之世次為先
　後云
一難經八十一篇葢越人取内經靈樞之言設為問荅
　前此註家皆不考所出今並一一考之其無可考者
　於七難内發其例
難經本義彚考
史記越人傅載趙蕳子虢太子齊桓候三疾之治而無
著難經之說隋書經籍志唐書藝文志俱有秦越人黄
帝八十一難經二卷之目又唐諸王侍讀張守節作史
記正義於扁鵲倉公傳則全引難經文以釋其義傳後
全載四十二難與第一難三十七難全文由此則知古
傅以為越人所作者不誣也詳其設問之辭稱經言者
出於素問靈樞二經之文在靈樞者尤多亦有二經無
所見者豈越人别有摭於古經或自設為問荅也耶
邵菴虞先生嘗曰史記不載越人著難經而隋唐書經
籍藝文志定著越人難經之目作史記正義者直載難
經數章愚意以為古人因經設難或與門人弟子荅問
偶得此十一章耳未必經之當難者此止八十一條難
由維發不特立言且古人不求托名於書故傳之者唯
專門名家而已其後流傳寢廣官府得以録而著其目
註家得以引而成文耳
圭齊歐陽公曰切脉於手之寸口其法自秦越人始盖
為醫者之祖也難經先秦古文漢以來荅客難等作皆
出其後又文字相質難之祖也
楊𤣥操序謂黄帝有内經二帙其義幽頥殆難究覧越
人乃採摘二部經内精要凡八十一章伸演其道名八
十一難經以其理趣深逺非卒易了故也
紀天錫云秦越人将黄帝素問疑難之義八十一篇重
而明之故曰八十一難經
宋治平間京兆黎秦辰序虞庶難經注云世傳黄帝八
十一難經謂之難者得非以人之五藏六府隠於内為
邪所千不可測知唯以脉理究其彷彿耶若脉有重十
二菽者又有如按車葢而若循雞羽者復考内外之證
以叅校之不其難乎(按歐虞說則難字當/為去聲餘皆奴丹切)
丁徳用補註題云難經歴代傳之一人至魏華佗乃燼
其文於獄下於晋宋之間雖有仲景叔和之書然各示
其文而濫觴其說及呉太醫令吕廣重編此經而尚文
義差迭按此則難經為燼餘之文其編次復重經吕廣
之手固不能無缺失也
謝氏謂難經王宗正註義圖觧大槩以胗脉之法心肺
俱浮肝腎俱沉脾在中州為正而已至於他註家所引
寸關尺而分兩手部位及五藏六府之脉並時分見於
尺寸皆以為王氏脉經之非殊不知脉之所以分兩手
者出於素問脉要精微論其文甚明越人復推明之於
十難中言一脉變為十以五藏六府相配而言非始於
叔和也且三部之說有二一則四難所謂心肺俱浮肝
腎俱沉脾者中州與五難菽法輕重同而三部之中又
各自分上中下云一則脉要精微論之五藏部位即二
難之分寸關尺十難之一脉變為十者也若止以心肺
俱浮肝腎俱沉脾為中州一法言之則亦不必分寸關
尺而十難所謂一脉十變者何從而推之
蘄水龎安常有難經觧數萬言惜乎無傳
諸家經觧馮氏丁氏傷於鑿虞氏傷於巧李氏周氏傷
於任王吕晦而舛楊氏紀氏大醇而小疵唯近世謝氏
說殊有理致原委及袁氏者古益人著難經本㫖佳處
甚多然其因襲處未免踵前人之非且失之冗爾
㓗古氏藥註疑其草藁姑立章指義例未及成書也今
所見者徃徃言論於經不相渉且無文理㓗古平日著
述極醇正此絶不相似不知何自遂乃板行反為先生
之累豈好事者為之而托為先生之名耶要之後來東
垣海藏羅謙甫軰皆不及見若見必當與足成其說不
然亦回䕶之不使輕易流傳也
難經八十一篇辭若甚蕳然而榮衛度數尺寸位置隂
陽王相藏府内外脉法病能與夫經絡流注鍼刺俞穴
莫不該盡昔人有以十三類綂之者於乎此經之義大
無不包細無不舉十三類果足以盡之與八十一篇果
不出於十三類與學者求之篇章之問則其義自見矣
(此書固有類例但當如太學朱子分章以見記者之意/則可不當以巳之立類綂經之篇章也今觀一難至二)
(十一難皆言脉二十二難至二十九難論經絡流注始/終長短度數竒經之行及病之吉凶也其間有云脉者)
(非謂尺寸之脉乃經隧之脉也三十難至四十三難言/榮衛三焦藏府腸胃之詳四十四五難言七衝門乃人)
(身資生之用八㑹為熱病在内之氣穴也四十六七難/言老㓜寐窹以明氣血之盛衰言人靣耐寒以見隂陽)
(之走㑹四十八難至六十一難言該候病能藏府積聚/泄利傷寒雜病之别而繼之以望聞問切醫之能事畢)
(矣六十二難至八十一難言藏府榮俞用針補㵼之法/又全體之學所不可無者此記者以類相從也始終之)
(意備/矣)
　十一難云肝有兩葉四十一難云肝左三葉右四葉
　凡七葉言兩葉者舉其大言七葉者盡其詳左三右
　四亦自相隂陽之義肝屬木木為少陽故其數七肺
　屬金金為太隂故六葉兩耳其數八心色赤而中虚
　離之象也脾形象馬蹄而居中土之義也腎有兩枚
　習坎之謂也此五藏配合隂陽皆天地自然之理非
　人所能為者若馬之無膽免之無脾物固不得其全
　矣(周子云木陽穉/金隂穉是也)
東坡先生楞伽經䟦云如醫之有難經句句皆理字字
皆法後世逹者如槃走珠如珠走槃無不可者若出新
意而棄􁁉學以為無用非愚則狂而已譬如俚俗醫師
不由經論直授藥方以之療病非不或中至於過病輙
應縣斷死生則與知經學古者不可同日語矣世人徒
見其有一至之功或㨗於古人因謂難經不學而可豈
不誤哉
晦庵先生䟦郭長陽醫書云予嘗謂古人之於脉其察
之固非一道矣然今世通行惟寸關尺之法為最要且
其說其於難經之首篇則亦非下俚俗說也故郭公此
書偹載其語而并取丁徳用宻排三指之法以釋之夫
難經則至矣至於徳用之法則予竊意診者之指有肥
瘠病者之臂有長短以是相求或未得為定論也盖嘗
細考經之所以分寸尺者皆自關而前郤以距手魚際
尺澤是則所謂闗者必有一定之處亦若魚際尺澤之
可以外見而先識也然今諸書皆無的然之論惟千金
以為寸口之處其骨自髙而闗尺皆由是而郤取焉則
其言之先後位之進退若與經文不合獨俗閒所傳脉
訣五七言韻語者詞最鄙淺非叔和本書取其能直指
髙骨為關而分其前後以為尺寸隂陽之位似得難經
本㫖然世之髙醫以其贗也遂委棄而羞言之予非精
於道者不能有以正也附姑見其說以俟明者而折中
焉
　廬陵謝堅白曰㤗定四年丁卯愚敎授龍興建言憲
　司請刻叔和脉經本書十卷時儒學提舉東陽桞公
　道傳序其端曰朱文公云俗傳脉訣辭最鄙淺而取
　其直指髙骨為關之說為合於難經雖文公亦似未
　知其正出脉經正謂此跂也然文公雖未見脉經而
　其言與脉經脗合脉訣雖非叔和書其人亦必知讀
　脉經者但不當自立七表八裏九道之目遂與脉經
　所載二十四種脉之名義大有抵牾故使後人疑焉
項氏家說曰凡經絡之所出為井所留為榮所注為俞
所過為原所行為經所入為合井象水之泉滎象水之
陂腧象水之竇竇即窬字也經象水之流合象水之歸
皆取水之義也
藏五而府六藏冗五而府穴六猶千五而支六聲五而
律六皆隂陽之數自然之理雖増手厥隂一藏其實心
之包絡不異於心即一藏而二經也經之必為十二猶
十二支十二辰十二月十二律不可使為十一亦自然
之理也寅卯為木巳午為火申酉為金亥子為水四行
皆二支耳而土行獨當辰戌丑未四支以成十二肺肝
脾腎四藏皆二經而心與包絡共當四經以成十二此
豈人之所能為哉
難經本義闕誤總類
七難三隂三陽次第脉經與此不同脉經於三陽則少
　陽太陽陽明三隂則少隂太隂厥隂
十二難馮氏謂此篇合入用鍼補瀉之類當在六十難
　之后以類相從也
十四難反此者至於收病也當作至脉之病也於收二
　字誤
十六難問三部九候以下共六件而篇中並不畣所問
　似有缺誤
十七難所問者三所荅者一疑有缺漏
十八難第三莭謝氏謂當是十六難中荅辭第四節或
　謂當是十七難中或連年月不巳荅辭
二十難重陽者狂重隂者顛脫陽者見鬼脫隂者目肓
　當是五十九難結句之文錯蕳在此
二十一難謝氏曰按本經所畣辭意不屬似有脫誤
二十三難經云明知終始云云一節謝氏謂合在下篇
　之前不必然也只叅看
二十八難溢畜不能環流灌漑諸經者也十二字當在
　十二經亦不能拘之之下其受邪氣畜則腫熱砭射
　之也十二字謝氏直以為衍文或云當在三十六難
　關格不得盡其命而死矣之下因邪在六府而言也
二十九難陽維為病苦寒熱隂維為病苦心痛諸本皆
　在腰溶溶若坐水中下謝氏移置溶溶不能自收持
　下文理順從必有所考而然今從之
三十一難其府在氣街一句疑錯蕳或衍文三焦自屬
　諸府與手心主配各有所不應又有府也
四十八難診之虚實下濡者為虚牢者為實八字脉經
　無之謝氏以為衍文楊氏謂按之皮肉柔濡為虚牢
　强者為實然則有亦無害
四十九難第五節虚為不飲食實為飲食二句於上下
　文無所關疑錯蕳或衍
六十難其真心痛者直字下當有一頭字盖總結上兩
　節也
六十九難當先補之然後瀉之八字疑衍
七十四難篇中文義似有缺誤今且依此觧之俟後之
　知者
七十難五金不得平木不字疑衍詳見本篇
八十一難是病二字非誤即衍

　
　
　
　
　
　
　
　
右寸手太隂陽明金生左尺足太陽少隂水太陽少隂
水生左闗足厥隂少陽木厥隂少陽木生左寸手太陽
少隂火太陽少隂火通右尺手心主少陽火手心主少
陽火生右闗足太隂陽明土足太隂陽明土復生右寸
手太隂陽明金此皆五行子母更相生養者也
　
　
　
　
　
　
　
　
虞氏曰經言男子生於寅女子生於申謂其父母之
年㑹合於巳上男左行十月至寅而生女右行十
月至申而生也故推命家言男一嵗起丙寅女一
嵗起壬申難經不言起而言生謂生下已為一嵗
矣丙壬二干水火也水火為萬物之父母寅申二
支金木也為生物成實之終始木胞在申金胞在
寅二氣自胞相配故用寅申也金生於巳巳與
申合故女子取申木生於亥亥與寅合故男子
取寅所以男年十嵗順行在亥女年七嵗逆行亦在亥
男子十六癸天至左行至巳巳者申之生氣女年十四
天癸至右行亦在巳與男年同在本宫生氣之位隂陽
相配成夫婦之道故有男女也上古天真論曰男子二
八而天癸至精氣溢㵼隂陽和故能有子女子二七天
癸至任脉通太衝脉盛故能有子此之謂也
清者體之上也陽也火也離中之一隂降故午後一隂
生即心之生血也故曰清氣為榮(天之清不降天之/濁能降為六隂駈)
(而使之下也云清氣/者總離之體而言之)濁者體之下也隂也水也坎中之
一陽升故子後一陽生即腎之生氣也故曰濁氣為衛
(地之濁不升地之清能升為六陽舉而/使之上也云濁氣者總坎之體而言之)
　
　
　
　
　
　
　
　
肺主聲肝主色心主臭脾主味腎主液是五蔵各有
所主也然而一蔵之中又各有聲色臭味液五五二
十有五五行錯綜之道也


　
　
　
　
　
　
　
　
右六十六宂為手足三隂三陽十二經所出入之㑹剛
柔配遇之道也五蔵以俞為原六府則别置一原者三
焦行於　陽乃原氣之别使也項安世云凡經絡之所
出為井所流為滎所注為俞所過為原所行為經所入
為合井象水之源滎象水之陂俞象水之竇經象水之
流合象水之歸皆取水之義也
　　　　　　　　　火者木之子子能令母實謂子有
　　　　　　　　　餘則不食於母今㵼南方者奪子
　　　　　　　　　之氣使之食其母也金者水之母母
　　　　　　　　　能令子虚謂母不足則不能䕃其
　　　　　　　　　子今補北方者益子之氣則不食
　　　　　　　　　至其母也此與八十一難義正相發
　　　　　　　　　其曰不能治其虚安問其餘則隠
　　　　　　　　　然實實虚虚之意也
書之有圖所以彰明其義使人易曉也可圖則圖之先
儒於諸經每有圖説各附篇章之後今是圖悉著之編
首讀者參攷可也
欽定四庫全書
　難經本義卷上
　　　　　　　　　　　　　元　滑夀　撰
一難曰十二經皆有動脈獨取寸口以決五藏六府死
生吉㐫之法何謂也
　十二經謂手足三隂三陽合為十二經也手經則太
　隂肺陽眀大腸少隂心太陽小腸厥隂心包少陽三
　焦也足經則太隂脾陽眀胃少隂腎太陽膀胱厥隂
　肝少陽膽也皆有動脈者如手太隂脈動中府雲門
　天府俠白手陽眀脈動合谷陽谿手少隂脈動極泉
　手太陽脈動天窻手厥隂脈動勞宫手少陽脈動禾
　窌足太隂脈動箕門衝門足陽眀脈動衝陽大迎人
　迎氣衝足少隂脈動太谿隂谷足太陽脈動委中足
　厥隂脈動太沖五里隂㢘足少陽脈動下闗聽㑹之
　類也謂之經者以榮衛之流行經常不息者而言謂
　之脈者以血氣之分袤行體者而言也故經者徑也
　脈者陌也越人之意盖謂凡此十二經經皆有動脈
　如上文所云者今置不取乃獨取寸口以決藏府死
　生吉㐫何耶
然寸口者脈之太㑹手太隂之脈動也(然者答辭/諸篇倣此)
　此一篇之大指下文乃詳言之寸口謂氣口也居手
　太隂魚際却行一寸之分氣口之下曰闗曰尺云者
　皆手太隂所厯之處而手太隂又為百脈流注朝㑹
　之始也五藏别論帝曰氣口何以獨為五藏主岐伯
　曰胃者水穀之海六府之大源也五味入口藏於胃
　以養五藏氣而變見於氣口也靈樞第一篇云脈㑹
　太淵玉版論云行奇恒之法自太隂始注謂先以氣
　口太隂之脈定四時之正氣然後度量奇恒之氣也
　經脈别論云肺朝百脈又云氣口成寸以決死生合
　數論而觀之信知寸口當手太隂之部而為脈之大
　㑹眀矣此越人立問之意所以獨取夫寸口而後世
　宗之為不易之法著之篇首乃開卷第一義也學者
　詳之
人一呼脈行三寸一吸脈行三寸呼吸定息脈行六寸
人一日一夜凡一萬三千五百息脈行五十度周於身
漏水下百刻榮衛行陽二十五度行隂亦二十五度為
一周也故五十度復㑹於手太隂寸口者五藏六府之
所終始故法取於寸口也
　承上文言人謂平人不病而息數匀者也呼者氣之
　出陽也吸者氣之入隂也内經平人氣象論云人一
　呼脈再動一吸脈再動呼吸定息脈五動閏以太息
　命曰平人故平人一呼脈行三寸一吸脈行三寸呼
　吸定息脈行六寸以呼吸之數言之一日一夜凡足
　萬三千五百息以脈行之數言之則五十度周於身
　而榮衛之行於陽者二十五度行於隂者亦二十五
　度出入隂陽叅交互注無少間斷五十度畢適當漏
　下百刻為一晬時又眀日之平旦矣迺復㑹於手太
　隂此寸口所以為五藏六府之所終始而法有取於
　是焉盖以榮衛始於中焦注手太隂陽眀陽眀注足
　陽眀太隂太隂注手少隂太陽太陽注足太陽少隂
　少隂注手心主少陽少陽注足少陽厥隂計呼吸二
　百七十息脈行一十六丈二尺漏下二刻為一周身
　於是復還注手太隂積而盈之人一呼一吸為一息
　毎刻一百三十五息毎時八刻計一千八十息十二
　時九十六刻計一萬二千九百六十息刻之餘分得
　五百四十息合一萬三千五百息也一息脈行六寸
　毎二刻二百七十息脈行一十六丈二尺毎時八刻
　脈行六十四丈八尺榮衛四周於身十二時計九十
　六刻脈行七百七十七丈六尺為四十八周身刻之
　餘分行二周身得三十二丈四尺總之為五十度周
　身脈得八百一十丈也此呼吸之息脈行之數周身
　之度合晝夜百刻之詳也行陽行隂謂行晝行夜也
二難曰脈有尺寸何謂也然尺寸者脈之大要㑹也
　尺說文云□度名十寸也人手郤十分動脈為寸
　口十寸為尺䂓矩事也古者寸尺只尋常仭諸度量
　皆以人之體為法故以□以□象布指之状□十分
　也人手郤一寸動脈謂之寸口従□従一今按如說
　文所紀尤可見人體中脈之尺寸也尺隂分寸陽分
　也人之一身經絡榮衛五藏六府莫不由於隂陽而
　或過與不及於尺寸見焉故為脈之大要㑹也一難
　言寸口為脈之大㑹以肺朝百脈而言也此言尺寸
　為脈之大要㑹以隂陽對待而言也大抵手太隂之
　脈由中焦出行一路直至兩手大指之端其魚際郤
　行一寸九分通謂之寸口於一寸九分之中曰尺曰
　寸而闗在其中矣
從闗至尺是尺内隂之所治也從闗至魚際是寸口内
陽之所治也
　闗者掌後髙骨之分寸後尺前兩境之間隂陽之界
　限也従闗至尺澤謂之尺尺之内隂所治也従闗至
　魚際是寸口寸口之内陽所治也故孫思邈云従肘
　腕中横文至掌魚際後文却而十分之而入取九分
　是為尺(此九分者自肘腕入至魚際為一尺十分之/為十寸取第九分之一寸中為脈之尺位)
　従魚際後文却還度取十分之一則是寸(此寸字非/寸闗尺之)
　(寸乃従肘腕横文至魚際却而取十分中之一是一/寸也以此一寸之中取九分為脈之寸口故下文云)
　寸十分之而入取九分之中則寸口也
故分寸為尺分尺為寸
　寸為陽尺為隂陽上而隂下寸之下尺也尺之上寸
　也闗居其中以為限也分寸為尺分尺為寸此之謂
　歟分猶别也
故隂得尺内一寸陽得寸内九分
　老隂之數終於十故隂得尺内之一寸(此尺字指魚/際至尺澤通)
　(計十寸/者而言)老陽之數極於九故陽得寸内之九分(此寸/字指)
　(入手郤/寸而言)
尺寸終始一寸九分故曰尺寸也
　寸為尺之始尺為寸之終云尺寸者以終始對待
　而言其實貯寸得九分尺内一寸皆隂陽之盈數也
　龎安常云越人取手太隂之行度魚際後一寸九分
　以配隂陽之數盖謂此也
三難曰脈有太過有不及有隂陽相乘有覆有溢有闗
有格何謂也(有/圖)
　太過不及病脈也闗格覆溢死脈也闗格之說素問
　六節藏象論及靈樞第九篇第四十九篇皆主氣口
　人迎以陽經取決於人迎隂經取決於氣口也今越
　人乃以闗前闗後言者以寸為陽而尺為隂也
然闗之前者陽之動也脈當見九分而浮過者法曰太
過減者法曰不及
　闗前為陽寸脈所動之位脈見九分而浮九陽數寸
　之位浮陽脈是其常也過謂過於本位過於常脈不
　及謂不及本位不及常脈是皆病脈也
遂上魚為溢為外闗内格此隂乘之脈也
　遂者遂也徑行而直前也謝氏謂遂者直上直下殊
　無迴旋之生意有㫖哉經曰隂氣大盛則陽氣不得
　相營也以陽氣不得營於隂隂遂上出而溢於魚際
　之分為外闗内格也外闗内格謂陽外閉而不下隂
　従而内出以格拒之此隂乘陽位之脈也
闗以後者隂之動也脈當見一寸而沈過者法曰太過
減者法曰不及
　闗後為隂尺脈所動之位脈見一寸而沈一寸隂數
　尺之位沈隂脈是其常也過謂過於本位過於常脈
　不及謂不及本位不及常脈皆病脈也
遂入尺為覆為内闗外格此陽乘之脈也
　經曰陽氣大盛則隂氣不得相營也以隂不得營於
　陽陽遂下陷而覆於尺之分為内闗外格也内闗外
　格謂隂内閉而不上陽従而外入以格拒之此陽乘
　隂位之脈也
故曰覆溢
　覆如物之覆由上而傾於下也溢如水之溢由内而
　出乎外也
是其真藏之脈人不病而死也
　覆溢之脈乃孤隂獨陽上下相離之診故曰真藏之
　脈謂無胃氣以和之也凡人得此脈雖不病猶死也
　　此篇言隂陽之太過不及雖為病脈猶未至危殆
　若遂上魚入尺而為覆溢則死脈也此遂字最為切
　𦂳盖承上起下之要言不然則太過不及隂陽相乘
　闗格覆溢混為一意漫無輕重矣或問此篇之隂陽
　相乘與二十篇之說同異曰此篇乃隂陽相乘之極
　而為覆溢二十篇則隂陽更相乘而伏匿也更之一
　字與此篇遂字大有逕庭更者更互之更遂者直遂
　之遂而覆溢與伏匿又不能無辨盖覆溢為死脈伏
　匿為病脈固不可同日語也　此書首三篇乃越人
　開卷第一義也一難言寸口統隂陽闗尺而言二難
　言尺寸以隂陽始終對待而言闗亦在其中矣三難
　言覆溢以隂陽闗格而言尤見闗為津要之所合而
　觀之三部之義備矣一二難言隂陽之常三難言隂
　陽之變
四難曰脈有隂陽之法何謂也然呼出心與肺吸入腎
與肝呼吸之間脾受穀味也其脈在中
　呼出為陽吸入為隂心肺為陽肝腎為隂各以部位
　之髙下而應之也一呼再動心肺主之一吸再動腎
　肝主之呼吸定息脈五動閏以太息脾之候也故曰
　呼吸之間脾受穀味也其脈在中在中者在隂陽呼
　吸之中何則以脾受穀味灌溉諸藏諸藏皆受氣於
　脾土主中宫之義也
浮者陽也沈者隂也故曰隂陽也
　浮為陽沈為隂此承上文而起下文之義
心肺俱浮何以别之然浮而大散者心也浮而短濇者
肺也腎肝俱沈何以别之然牢而長者肝也按之濡舉
指来實者腎也脾者中州故其脈在中是隂陽之法也
　心肺俱浮而有别也心為陽中之陽故其脈浮而大
　散肺為陽中之隂其脈浮而短濇肝腎俱沈而有别
　也肝為隂中之陽其脈牢而長腎為隂中之隂其脈
　按之濡舉指来實古益袁氏謂腎屬水脈按之濡舉
　指来實外柔内剛水之象也脾說見前
脈有一隂一陽一隂二陽一隂三陽有一陽一隂一陽
二隂一陽三隂如此之言寸口有六脈俱動耶然此言
者非有六脈俱動也謂浮沈長短滑濇也浮者陽也滑
者陽也長者陽也沈者隂也短者隂也濇者隂也所謂
一隂一陽者謂脈来沈而滑也一隂二陽者謂脈来沈
滑而長也一隂三陽者謂脈来浮滑而長時一沈也所
謂一陽一隂者謂脈来浮而濇也一陽二隂者謂脈来
長而沈濇也一陽三隂者謂脈来沈濇而短時一浮也
各以其經所在名病逆順也
　又設問答以眀隂陽脈見於三部者不單至也惟其
　不單至故有此六脈相兼而見浮者輕手得之長者
　過度本位滑者往来流利皆陽脈也沈者重手得之
　短者不及本位濇者往来凝滯皆隂脈也惟其相兼
　故有一隂一陽又一陽一隂如是之不一也夫脈之
　所至病之所在也以脈與病及經絡藏府叅之某為
　宜某為不宜四時相應不相應以名病之逆順也
五難曰脈有輕重何謂也然初持脈如三菽之重與皮
毛相得者肺部也如六菽之重與血脈相得者心部也
如九菽之重與肌肉相得者脾部也如十二菽之重
與筋平者肝部也按之至骨舉指来疾者腎部也故曰
輕重也
　肺最居上主候皮毛故其脈如三菽之重心在肺下
　主血脈故其脈如六菽之重脾在心下主肌肉故其
　脈如九菽之重肝在脾下主筋故其脈如十二菽之
　重腎在肝下主骨故其脈按之至骨舉指来實腎不
　言菽以類推之當如十五菽之重今按此法以輕重
　言之即浮中沈之意也然於樞素無所見将古脈法
　而有所授受耶抑越人自得之見邪廬陵謝氏曰此
　寸闗尺所主藏府各有分位而一部之中脈自有輕
　重因舉陵陽虞氏說云假令左手寸口如三菽之重
　得之乃知肺氣之至如六菽之重得之知本經之至
　餘以類推之夫如是乃知五藏之氣更相溉灌六脈
　因兹亦有准繩可以定吉㓙言疾病矣闗尺皆然如
　十難中十變脈例而消息之也
六難曰脈有隂盛陽虚陽盛隂虚何謂也然浮之損小
沈之實大故曰隂盛陽虚沈之損小浮之實大故曰陽
盛隂虚是隂陽虚實之意也
　浮沈以下指輕重言盛虚以隂陽盈虧言輕手取之而
　見減小重手取之而見實大知其為隂盛陽虚也重
　手取之而見損小輕手取之而見實大知其為陽盛
　隂虚也大扺輕手取之陽之分重手取之隂之分不
　拘何部率以是推之
七難曰經言少陽之至乍大乍小乍短乍長陽眀之至
浮大而短太陽之至洪大而長太隂之至𦂳大而長少
隂之至𦂳細而微厥隂之至沈短而敦此六者是平脈
耶将病脈耶然皆王脈也
　六者之王說見下文
其氣以何月各王㡬日然冬至之後得甲子少陽王復
得甲子陽眀王復得甲子太陽王復得甲子太隂王復
得甲子少隂王復得甲子厥隂王王各六十日六六三
百六十日以成一嵗此三陽三隂之王時日大要也
　上文言三陽三隂之王脈此言三陽三隂之王時當
　其時則見其脈也厯家之說以上古十一月甲子合
　朔冬至為厯元盖取夫氣朔之分齊也然天度之運
　與日月之行遲速不一嵗各有差越人所謂冬至之
　後得甲子亦以此歟是故氣朔之不齊節候之早晩
　不能常也故丁氏注謂冬至之後得甲子或在小寒
　之初或在大寒之後少陽之至始於此餘經各以次
　繼之紀氏亦謂自冬至之日一陽始生於冬至之後
　得甲子少陽脈王也若原其本始以十一月甲子朔
　合冬至常例推之則少陽之王便當従此日始至正
　月中餘經各以次繼之少陽之至陽氣尚微故其脈
　乍大乍小乍短乍長陽眀之至猶有隂也故其脈浮
　大而短太陽之至陽盛而極也故其脈洪大而長陽
　盛極則變而之隂矣故夏至後為三隂用事之始而
　太隂之至隂氣尚㣲故其脈来𦂳大長少隂之至隂
　漸盛也故其脈𦂳細而㣲厥隂之至隂盛而極也故
　其脈沈短而敦隂盛極則變而之陽仍三陽用事之
　始也此則三陽三隂之王脈所以周六甲而循四時
　率皆従㣲以至乎著自漸而趨於極各有其序也袁
　氏曰春温而夏暑秋涼而冬寒故人六經之脈亦隨
　四時隂陽消長迭運而至也　劉温舒曰至真要論
　云厥隂之至其脈弦少隂之至其脈鈎太隂之至其
　脈沈少陽之至大而浮陽眀之至短而濇太陽之至
　大而長有隨天地之氣卷舒也如春弦夏洪秋毛冬
　石之類則五運六氣四時亦皆應之而見於脈爾若
　平人氣象論太陽脈至洪大而長少陽脈至乍數乍
　疎乍短乍長陽眀脈至浮大而短難經引之以論三
　陽三隂之脈者以隂陽始生之淺深而言之也　篇
　首稱經言二字考之樞素無所見平人氣象論雖畧
　有其說而不詳豈越人之時别有所謂上古文字耶
　將内經有之而後世脫柬耶是不可知也後凡言經
　言而無所考者義皆倣此
八難曰寸口脈平而死者何謂也然諸十二經脈者皆
係於生氣之原所謂生氣之原者謂十二經之根本也
謂腎間動氣也此五藏六府之本十二經脈之根呼吸
之門三焦之原一名守邪之神故氣者人之根本也根
絶則莖葉枯矣寸口脈平而死者生氣獨絶於内也
　腎間動氣人所得於天以生之氣也腎為子水位乎
　坎北方卦也乃天一之數而火木金土之先也所以
　為生氣之原諸經之根本又為守邪之神也原氣勝
　則邪不能侵原氣絶則死如木根絶而莖葉枯矣故
　寸口脈平而死者以生氣獨絶於内也　此篇與第
　一難之說義若相悖然各有所指也一難以寸口決
　死生者謂寸口為脈之大㑹而穀氣之變見也此篇
　以原氣言也人之原氣盛則生原氣絶則寸口脈雖
　平猶死也原氣言其體穀氣言其用也
九難曰何以别知藏府之病邪然數者府也遲者藏也
數則為熱遲則為寒諸陽為熱諸隂為寒故以别知藏
府之病也(有/圖)
　凡人之脈一呼一吸為一息一息之間脈四至閏以
　太息脈五至命曰平人平人者不病之脈也其有増
　減則為病焉故一息三至曰遲不足之脈也一息六
　至曰數太過之脈也藏為隂府為陽脈數者属府為
　陽為熱脈遲者属藏為隂為寒不特是也諸陽脈皆
　為熱諸隂脈皆為寒藏府之病由是别之
十難曰一脈為十變者何謂也然五邪剛柔相逢之意
也假令心脈急甚者肝邪干心也心脈㣲急者膽邪干
小腸也心脈大甚者心邪自干心也心脈㣲大者小腸
邪自干小腸也心脈緩甚者脾邪干心也心脈㣲緩者
胃邪干小腸也心脈濇甚者肺邪干心也心脈㣲濇者
大腸邪干小腸也心脈沈其者腎邪干心也心脈㣲沈
者膀胱邪干小腸也五藏各有剛柔邪故令一脈輒變
為十也
　五邪者謂五藏五府之氣失其正而為邪者也剛柔
　者陽為剛隂為柔也剛柔相逢謂藏逢藏府逢府也
　五藏五府各有五邪以脈之来甚者属藏㣲者属府
　特以心藏發其例餘可類推故云一脈輒變為十也
十一難曰經言脈不滿五十動而一止一藏無氣者何
藏也然人吸者隨隂入呼者因陽出今吸不能至腎至
肝而還故知一藏無氣者腎氣先盡也
　靈樞第五篇曰人一日一夜五十營以營五藏之精
　不應數者名曰狂生所謂五十營者五藏皆受氣持
　其脈口數其至也五十動不一代者五藏皆受氣四
　十動一代者一藏無氣三十動一代者二藏無氣二
　十動一代者三藏無氣十動一代者四藏無氣不滿
　十動一代者五藏無氣予之短期按五藏在下吸氣
　是逺若五十動不滿而一止者知腎無所資氣當先
　盡盡猶衰竭也衰竭則不能隨諸藏氣而上矣
十二難曰經言五藏脈已絶於内用鍼者反實其外五
藏脈已絶於外用鍼者反實其内内外之絶何以别之
然五藏脈已絶於内者腎肝氣已絶於内也而醫反補
其心肺五藏脈已絶於外者其心肺脈已絶於外也而
醫反補其腎肝陽絶補隂隂絶補陽是謂實實虚虚損
不足益有餘如此死者醫殺之耳
　靈樞第一篇曰凡将用鍼必先診脈視氣之劇易乃
　可以治之也又第三篇曰所謂五藏之氣已絶於内
　者脈口氣内絶不至反取其外之病處與陽經之合
　有留鍼以致陽氣陽氣至則内重竭重竭則死矣其
　死也無氣以動故静所謂五藏之氣已絶於外者脈
　口氣外絶不至反取其四末之輸有留鍼以致其隂
　氣隂氣至則陽氣反入入則逆逆則死矣其死也隂
　氣有餘故躁此靈樞以脈口内外言隂陽也越人以
　心肺腎肝内外别隂陽其理亦由是也　　紀氏謂
　此篇言鍼法馮氏玠謂此篇合入用鍼補瀉之類當
　在六十難之後以例相従也
十三難曰經言見其色而不得其脈反得相勝之脈者
即死得相生之脈者病即自巳色之與脈當叅相應為
之奈何
　靈樞第四篇曰見其色知其病命曰眀按其脈知其
　病命曰神問其病知其處命曰工色脈形肉不得相
　失也色青者其脈弦赤者其脈鈎黄者其脈代白者
　其脈毛黒者其脈石見其色而不得其脈謂色脈之
　不相得也色脈既不相得看得何脈得相勝之脈即
　死得相生之脈病即自巳巳愈也叅合也
然五藏有五色皆見於面亦當與寸口尺内相應假令
色青其脈當弦而急色赤其脈浮大而散色黄其脈中
緩而大色白其脈浮濇而短色黒其脈沈濡而滑此所
謂五色之與脈當叅相應也
　色脈當叅相應夫如是則見其色得其脈矣
脈數尺之皮膚亦數脈急尺之皮膚亦急脈緩尺之皮
膚亦緩脈濇尺之皮膚亦濇脈滑尺之皮膚亦滑
　靈樞第四篇黄帝曰色脈已定别之奈何岐伯曰調
　其脈之緩急大小滑濇肉之堅脆而病變定矣黄帝
　曰調之奈何岐伯答曰脈急尺之皮膚亦急脈緩尺
　之皮膚亦緩脈小尺之皮膚亦減而少氣脈大尺之
　皮膚亦賁而起脈滑尺之皮膚亦滑脈濇尺之皮膚
　亦濇凡此變者有㣲有甚故調尺者不待於寸善調
　脈者不待於色能叅合而行之者可以為上工上工
　十全九行二者為中工中工十全七行一者為下工
　下工十全六　此通上文所謂色脈形肉不相失也
五藏各有聲色臭味當與寸口尺内相應其不相應者
病也假令色青其脈浮濇而短若大而緩為相勝浮大
而散若小而滑為相生也
　若之為言或也舉色青為例以眀相勝相生也青者
　肝之色浮濇而短肺脈也為金尅木大而緩脾脈也
　為木尅土此相勝也浮大而散心脈也為木生火小
　而滑腎脈也為水生木此相生也此所謂得相勝之
　脈即死得相生之脈病即自已也
經言知一為下工知二為中工知三為上工上工者十
全九中工者十全七下工者十全六此之謂也
　說見前三謂色脈皮膚三者也　此篇問答凡五節
　第一節為問辭第二第三節言色脈形肉不得相失
　第四節言五藏各有聲色臭味當與寸尺相應然假
　令以下但言色脈相叅不言聲臭味殆闕文歟抑色
　之著於外者将切於叅驗歟第五節則以所知之多
　寡為工之上下也
十四難曰脈有損至何謂也然至之脈一呼再至曰平
三至曰離經四至曰奪精五至曰死六至曰命絶此至
之脈也何謂損一呼一至曰離經再呼一至曰奪精三
呼一至曰死四呼一至曰命絶此損之脈也至脈従下
上損脈従上下也
　平人之脈一呼再至一吸再至呼吸定息脈四至加
　之則為過減之則不及過與不及所以為至為損焉
　離經者離其經常之度也奪精精氣衰奪也至脈従
　下而逆上由腎而之肺也損脈従上而行下由肺而
　之腎也謝氏曰平人一呼再至脈行三寸今一呼三
　至則脈行四寸半一息之間至九寸二十息之間一
　百八十丈比平人行逺過六十丈此至脈之離經也
　平人一呼脈二至行三寸今一呼一至只得一寸半
　二十息之間脈遲行六十丈此損脈之離經也若夫
　至脈之奪精一呼四至則一息之間行一尺二寸損
　脈之奪精二呼一至則一息之間行三寸其病人甚
　矣過此者死而命絶也
損脈之為病奈何然一損損於皮毛皮聚而毛落二損
損於血脈血脈虚少不能榮於五藏六府三損損於肌
肉肌肉消瘦飲食不能為肌膚四損損於筋筋緩不能
自收持五損損於骨骨痿不能起於牀反此者至於收
病也従上下者骨痿不能起於牀者死従下上者皮聚
而毛落者死
　至於收病也當作至脈之病也於收二字誤肺主皮
　毛心主血脈脾主脾肉肝主筋腎主骨各以所主而
　見其所損也反此為至脈之病者損脈従上下至脈
　則従下上也
治損之法奈何然損其肺者益其氣損其心者調其榮
衛損其脾者調其飲食適其寒温損其肝者緩其中損
其腎者益其精此治損之法也
　肺主氣心主血脈腎主精各以其所損而調治之榮
　衛者血脈之所資也脾主受穀味故損其脾者調其
　飲食適其寒温如春夏食涼食冷秋冬食温食熱及
　衣服起居各當其時是也肝主血血虚則中不足一
　云肝主怒怒則傷肝故損其肝者緩其中經曰肝苦
　急急食甘以緩之緩者和也
脈有一呼再至一吸再至有一呼三至一吸三至有一
呼四至一吸四至有一呼五至一吸五至有一呼六至
一吸六至有一呼一至一吸一至有再呼一至再吸一至
有呼吸再至脈来如此何以别知其病也
　此再舉損至之脈為問答也盖前之損至以五藏自
　病得之於内者而言此則以經絡血氣為邪所中之
　㣲甚自外得之者而言也其曰呼吸再至即一呼一
　至一吸一至之謂疑衍文也
然脈来一呼再至一吸再至不大不小曰平一呼三至
一吸三至為適得病前大後小即頭痛目眩前小後大
即胸滿短氣一呼四至一吸四至病欲甚脈洪大者苦
煩滿沈細者腹中痛滑者傷熱濇者中霧露一呼五至
一吸五至其人當困沈細夜加浮大晝加不大不小雖
困可治其有小大者為難治一呼六至一吸六至為死
脈也沈細夜死浮大晝死一呼一至一吸一至名曰損
人雖能行猶當着牀所以然者血氣皆不足故也再呼
一至再吸一至呼吸再至(此四字即/前衍文)名曰無魂無魂者
當死也人雖能行名曰行尸
　一息四至是為平脈一呼三至一吸三至是一息之
　間脈六至比之平人多二至故曰適得病未甚也然
　又以前大後小前小後大而言病能也前後非言寸
　尺猶十五難前曲後居之前後以始末言也一呼四
　至一吸四至病欲甚矣故脈洪大者苦煩滿病在髙
　也沈細者腹中痛病在下也各以其病脈言之滑為
　傷熱者熱傷氣而不傷血血自有餘故脈滑也濇為
　中霧露者霧露之寒傷入榮血血受寒故脈濇也一
　呼五至一吸五至其人困矣若脈更見浮大沈細則
　各隨晝夜而加劇以浮大順晝陽也沈細順夜隂也
　若不見二者之脈人雖困猶可治小大即沈細浮大
　也一呼六至一吸六至増之極也故為死脈沈細夜
　死浮大晝死隂遇隂陽遇陽也一呼一至一吸一至
　名曰損以血氣皆不足也再呼一至再吸一至謂兩
　息之間脈再動減之極也經曰形氣有餘脈氣不足
　者死故曰無魂而當死也
上部有脈下部無脈其人當吐不吐者死上部無脈下
部有脈雖困無能為害所以然者譬如人之有尺樹之
有根枝葉雖枯槁根本将自生脈有根本人有元氣故
知不死
　譬如二字當在人之有尺下　此又以脈之有無眀
　上下部之病也紀氏曰上部有脈下部無脈是邪實
　并於上即當吐也若無吐證為上無形而下氣竭故
　云當死東垣李氏曰下部無脈此木鬱也飲食過飽
　填塞於胸中太隂之分而春陽之令不得上行故也
　是為木鬱木鬱則達之謂吐之是也謝氏曰上部無
　脈下部有脈者隂氣盛而陽氣㣲故雖困無能為害
　上部無脈如樹枝之槁下部有脈如樹之有根惟其
　有根可以望其生也　四眀陳氏曰至進也陽獨盛
　而至數多也損減也隂獨盛而至數少也至脈従下
　上謂無隂而陽獨行至於上則陽亦絶而死矣損脈
　従上下謂無陽而隂獨行至於下則隂亦盡而死矣
　　一難言寸口以決藏府死生吉㓙謂氣口為五藏
　主也四難言脾受穀味其脈在中是五藏皆以胃為
　主其脈則主闗上也此難言人之有尺譬如樹之有
　根脈有根本人有元氣故知不死則以尺為主也此
　越人所以錯綜其義散見諸篇以見寸闗尺各有所
　歸重云
十五難曰經言春脈弦夏脈鈎秋脈毛冬脈石是王脈
耶將病脈也然弦鈎毛石者四時之脈也春脈弦者肝
東方木也萬物始生未有枝葉故其脈之来濡弱而長
故曰弦夏脈鈎者心南方火也萬物之所茂垂枝布葉
皆下曲如鈎故其脈之来疾去遲故曰鈎秋脈毛者肺
西方金也萬物之所終草木華葉皆秋而落其枝獨在
若毫毛也故其脈之来輕虚以浮故曰毛冬脈石者腎
北方水也萬物之所藏也盛冬之時水凝如石故其脈
之来沈濡而滑故曰石此四時之脈也
　此内經平人氣象玉機真藏論叅錯其文而為篇也
　春脈弦者肝主筋應筋之象夏脈鈎者心主血脈應
　血脈来去之象秋脈毛者肺主皮毛冬脈石者腎主
　骨各應其象兼以時物之象取義也来疾去遲劉立
　之曰来者自骨肉之分而出於皮膚之際氣之升而
　上也去者自皮膚之際而還於骨肉之分氣之降而
　下也
如有變奈何
　脈逆四時之謂變
然春脈弦反者為病何謂反然其氣来實强是為太過
病在外氣来虚㣲是謂不及病在内氣来厭厭聶聶如
循榆葉曰平益實而滑如循長竿曰病急而勁益强如
新張弓弦曰死春脈㣲弦曰平弦多胃氣少曰病但弦
無胃氣曰死春以胃氣為本夏脈鈎反者為病何謂反
然其氣来實强是謂太過病在外氣来虚㣲是謂不及
病在内其脈来累累如循琅玕曰平来而益數如雞舉
足者曰病前曲後居如操帶鈎曰死夏脈㣲鈎曰平鈎
多胃氣少曰病但鈎無胃氣曰死夏以胃氣為本秋脈
毛反者為病何謂反然其氣来實强是謂太過病在外
氣来虚㣲是謂不及病在内其脈来藹藹如車盖按之
益大曰平不上不下如循雞羽曰病按之蕭索如風吹
毛曰死秋脈㣲毛曰平毛多胃氣少曰病但毛無胃氣
曰死秋以胃氣為本冬脈石反者為病何謂反然其氣
来實强是謂太過病在外氣来虚㣲是謂不及病在内
脈来上大下兊濡滑如雀之啄曰平啄啄連属其中㣲
曲曰病来如解索去如彈石曰死冬脈㣲石曰平石多
胃氣少曰病但石無胃氣曰死冬以胃氣為本
　春脈太過則令人善怒忽忽眩暈癲疾不及則令人
　胸痛引背下則兩脇胠滿夏脈太過則令人身熱而
　膚痛為浸淫不及則令人煩心上見咳唾下為氣泄
　秋脈太過則令人逆氣而背痛愠愠然不及則令人
　喘呼吸少氣而欬上氣見血下聞病音冬脈太過則
　令人解㑊脊脈痛而少氣不欲言不及則令人心懸
　如饑䏚中清脊中痛少腹滿小便赤此岐伯之言也
　越人之意盖本諸此變脈言氣者脈不自動氣使之
　然且主胃氣而言也循撫也按也春脈厭厭聶聶如
　循榆葉弦而和也益實而滑如循長竿弦多也急而
　勁益强如新張弓弦但弦也夏脈累累如環如循琅玕
　鈎而和也如雞舉足鈎多而有力也前曲後居謂按
　之堅而摶尋之實而据但鈎也秋脈藹藹如車盖按
　之益大㣲毛也不上不下如循雞羽毛多也按之蕭
　索如風吹毛但毛也冬脈上大下兊大小適均石而
　和也上下與来去同義見前篇啄啄連属其中㣲曲
　石多也来如解索去如彈石但石也大扺四時之脈
　皆以胃氣為本故有胃氣則生胃氣少則病無胃氣
　則死於弦鈎毛石中毎有和緩之體為胃氣也此篇
　與内經中互有異同馮氏曰越人欲使脈之易曉重
　立其義爾按内經第二卷平人氣象論篇云平肝脈
　来軟弱招招如掲長竿末梢平肺脈来厭厭聶聶如
　落榆莢平腎脈来喘喘累累如鈎按之而堅病腎脈
　来如引葛之益堅死腎脈如發奪索辟辟如彈石此
　為異也
胃者水穀之海主稟四時皆以胃氣為本是謂四時之
變病死生之要㑹也
　胃属土土之數五也萬物歸之故云水穀之海而水
　火金木無不待是以生故云主稟四時稟供也給也
脾者中州也其平和不可見衰乃見耳来如雀之啄如
水之下漏是脾衰見也
　脾者中州謂呼吸之間脾受穀味其脈在中也其平
　和不得見盖脾寄王於四季不得獨主於四時四藏
　之脈平和則脾脈在中矣衰乃見者雀啄屋漏異乎
　常也雀啄者脈至堅銳而斷續不定也屋漏者脈至
　緩散動而復止也
十六難曰脈有三部九候有隂陽有輕重有六十首一
脈變為四時離聖乆逺各自是其法何以别之
　謝氏曰此篇問三部九候以下共六件而本經並不
　答所問似有缺文今詳三部九候則十八難中第三
　章言之當属此篇錯柬在彼隂陽見四難輕重見五
　難一脈變為四時即十五難春弦夏鈎秋毛冬石也
　六十首按内經方盛衰篇曰聖人持診之道先後隂陽
　而持之奇恒之勢乃六十首王註謂奇恒六十首今
　世不存則失其傳者由来逺矣
然是其病有内外證
　此盖答辭然與前問不相蒙當别有問辭也
其病為之奈何
　問内外證之詳也
然假令得肝脈其外證善潔面青善怒其内證臍左有
動氣按之牢若痛其病四肢滿閉淋溲便難轉筋有是
者肝也無是者非也
　得肝脈診得肝脈也肝與膽合為清浄之府故善潔
　肝為将軍之官故善怒善猶喜好也面青肝之色也
　此外證之色脈情好也臍左肝之部也按之牢若痛
　謂其動氣按之堅牢而不移或痛也馮氏曰肝氣䐜
　鬱則四肢滿閉傳曰風淫末疾是也厥隂脈循隂器
　肝病故溲便難轉筋者肝主筋也此内證之部属及
　所主病也
假令得心脈其外證面赤口乾喜笑其内證臍上有動
氣按之牢若痛其病煩心心痛掌中熱而啘有是者心
也無是者非也
　掌中手心主脈所過之處盖真心不受邪受邪者手
　心主耳啘乾嘔也心病則火盛故啘經曰諸逆衝上
　皆属於火諸嘔吐酸皆属於熱
假令得脾脈其外證面黄善噫善思善味其内證當臍
有動氣按之牢若痛其病腹脹滿食不消體重節痛怠
惰嗜卧四支不收有是者脾也無是者非也
　靈樞口問篇曰噫者寒氣客於胃厥逆従下上散復
　出於胃故為噫經曰脾主四肢
假令得肺脈其外證面白善嚏悲愁不樂欲哭其内證
臍右有動氣按之牢若痛其病喘嗽咳洒浙寒熱有是
者肺也無是者非也
　岐伯曰陽氣和利滿於心出於鼻故為嚏洒浙寒熱
　肺主皮毛也
假令得腎脈其外證面黒善恐欠其内證臍下有動氣
按之牢若痛其病逆氣小腹急痛泄如下重足脛寒而
逆有是者腎也無是者非也
　腎氣不足則為恐隂陽相引則為欠泄而下重少隂
　泄也
十七難曰經言病或有死或有不治自愈或連年月不
已其死生存亡可切脈而知之耶然可盡知也
　此篇所問者三答云可盡知也而止答病之死證餘
　無所見當有闕漏
診病若閉目不欲見人者脈當得肝脈强急而長而反
得肺脈浮短而濇者死也
　肝開竅於目閉目不欲見人肝病也肝病見肺脈金
　克木也
病若開目而渇心下牢者脈當得𦂳實而數反得浮濇
而㣲者死也
　病實而脈虚也
病若吐血復􁉿衂血者脈當沈細而反浮大而牢者死
也
　脫血脈實相反也
病若譫言妄語身當有熱脈當洪大而反手足厥逆脈
沈細而㣲者死也
　陽病見隂脈相反也
病若大腹而泄者脈當㣲細而濇反𦂳大而滑者死也
　洩而脈大相反也大腹腹脹也
十八難曰脈有三部部有四經手有太隂陽眀足有太
陽少隂為上下部何謂也
　此篇立問之意謂人十二經脈凡有三部每部之中
　有四經今手有太隂陽眀足有太陽少隂為上下部
　何也盖三部者以寸闗尺分上中下也四經者兩兩
　相比則每部各有四經矣手之太隂陽眀足之太陽
　少隂為上下部肺居右寸腎居左尺循環相資肺髙
　腎下母子之相望也經云藏真髙於肺藏真下於腎
　是也
然手太隂陽眀金也足少隂太陽水也金生水水流下
行而不能上故在下部也足厥隂少陽木也生手太陽
少隂火火炎上行而不能下故為上部手心主少陽火
生足太隂陽眀土土居中宫故在中部也此皆五行子
母更相生養者也
　手太隂陽眀金下生足太陽少隂水水性下故居下
　部足少隂太陽水生足厥隂少陽木木生手少隂
　太陽火及手心主火火炎上行是為上部火生足太
　隂陽眀土土居中部後生肺金此五行子母更相生
　養者也此盖因手太隂陽眀足太陽少隂為上下部
　通推廣五行相生之道(越人亦以五藏生成之後因/其部分之髙下而推言之非)
　(謂未生之前必待/如是而後生成也)而又演為三部之說即四難所謂
　心肺俱浮肝腎俱沈脾者中州之意但彼直以藏言
　此以經言而藏府兼之以上問答眀經此下二節俱
　不相蒙疑他經錯簡
脈有三部九候各何主之然三部者寸闗尺也九候者
浮中沈也上部法天主胸已上至頭之有疾也中部法
人主鬲以下至臍之有疾也下部法地主臍以下至足
之有疾也審而刺之者也
　謝氏曰此一節當是十六難中答辭錯簡在此而剔
　出脈有三部九候各何主之十字審而刺之紀氏云
　欲診脈動而中病不可不審故云審而刺之刺者言
　其動而中也陳萬年傳曰刺候謂中其候與此義仝
　或曰刺鍼刺也謂審其部而鍼刺之
人病有沈滯乆積聚可切脈而知之耶
　此下問答亦未詳所属或曰當是十七難中或連年
　月不已答辭
然診在右脇有積氣得肺脈結脈結甚則積甚結㣲則
氣㣲
　結為積聚之脈肺脈見結知右脇有積氣右脇肺部
　也積氣有㣲甚脈従而應之
診不得肺脈而右脇有積氣者何也然肺脈雖不見右
手脈當沈伏
　肺脈雖不見結右手脈當見沈伏沈伏亦積聚脈右
　手所以候裏也
其外痼疾同法耶将異也
　此承上文復問外之痼疾與内之積聚法將同異
然結者脈来去時一止無常數名曰結也伏者脈行筋
下也浮者脈在肉上行也左右表裏法皆如此
　結為積聚伏脈行筋下主裏浮脈行肉上主表所以
　異也前舉右脇為例故此云左右同法
假令脈結伏者内無積聚脈浮結者外無痼疾有積聚
脈不結伏有痼疾脈不浮結為脈不應病病不應脈是
為死病也
　有是脈無是病有是病無是脈脈病不相應故為死
　病也
十九難曰經言脈有逆順男女有恒(句/)而反者何謂也
　恒胡登反常也　脈有逆順據男女相比而言也男
　脈在闗上女脈在闗下男子尺脈恒弱女子尺脈恒
　盛此男女之别也逆順云者男之順女之逆也女之
　順男不同也雖然在男女則各有常矣反謂反其常
　也
然男子生於寅寅為木陽也女子生於申申為金隂也
故男脈在闗上女脈在闗下是以男子尺脈恒弱女子
尺脈恒盛是其常也(有/圖)
　此推本生物之初而言男女隂陽也紀氏曰生物之
　初其本原皆始於子子者萬物之所以始也自子推
　之男左旋三十而至於巳女右旋二十而至於已是
　男女昬嫁之數也自已而懐娠男左旋十月而生於
　寅寅為木陽也女右旋十月而生於申申為金隂也
　謝氏曰寅為木木生火又火生在寅而性炎上故男
　脈在闗上申為金金生水又水生於申而性流下故
　女脈在闗下愚謂陽之體輕清而升天道也故男脈
　在闗上隂之體重濁而降地道也故女脈在闗下此
　男女之常也
反者男得女脈女得男脈也
　男女異常是之謂反
其為病何如
　問反之為病也
然男得女脈為不足病在内左得之病在左右得之病
在右隨脈言之也女得男脈為太過病在四肢左得之
病在左右得之病在右隨脈言之此之謂也
　惟其反常故太過不及在内在外之病見焉
二十難曰經言脈有伏匿伏匿於何藏而言伏匿邪然
謂隂陽更相乘更相伏也脈居隂部而反陽脈見者為
陽乘隂也脈雖時沈濇而短此謂陽中伏隂也脈居陽
部而反隂脈見者為隂乘陽也脈雖時浮滑而長此謂
隂中伏陽也
　居猶在也當也隂脈尺陽脈寸也乘猶乘車之乘出
　於其上也伏猶伏兵之伏隠於其中也匿藏也丁氏
　曰此非特言寸為陽尺為隂以上下言則肌肉之上
　為陽部肌肉之下為隂部亦通
重陽者狂重隂者癲脫陽者見鬼脫隂者目盲
　此五十九難之文錯簡在此
二十一難曰經言人形病脈不病曰生脈病形不病曰
死何謂也然人形病脈不病非有不病者也謂息數不
應脈數也此大法
　周仲立曰形體之中覺見憔悴精神昬憒食不忺美
　而脈得四時之従無過不及之偏是人病脈不病也
　形體安和而脈息乍大乍小或至或損弦𦂳浮滑沈
　濇不一戕賊沖和之氣是皆脈息不與形相應乃脈
　病人不病也仲景云人病脈不病名曰内虚以無穀
　氣神雖困無苦脈病人不病名曰行尸以無生氣卒
　眩仆不識人短命則死　謝氏曰按本經答文詞意
　不属似有脫誤
二十二難曰經言脈有是動有所生病一脈變為二病
者何也然經言是動者氣也所生病者血也邪在氣氣
為是動邪在血血為所生病氣主呴之血主濡之氣留
而不行者為氣先病也血壅而不濡者為血後病也故
先為是動後所生也
　呴香勾反濡平聲　呴煦也氣主呴之謂氣煦嘘往
　来薫蒸於皮膚分肉也血主濡之謂血濡潤筋骨滑
　利闗節榮養藏府也此脈字非尺寸之脈乃十二經
　隧之脈也此謂十二經隧之脈每脈中輒有二病者
　盖以有在氣在血之分也邪在氣氣為是而動邪在
　血血為所生病氣留而不行為氣病血壅而不濡為
　血病故先為是動後所生病也先後云者抑氣在外
　血在内外先受邪則内亦従之而病歟然邪亦有只
　在氣亦有徑在血者又不可以先後拘也詳見靈樞
　經第十篇
二十三難曰手足三隂三陽脈之度數可曉以不然手
三陽之脈従手至頭長五尺五六合三丈手三隂之脈
従手至胸中長三尺五寸三六一丈八尺五六三尺合
二丈一尺足三陽之脈従足至頭長八尺六八四丈八
尺足三隂之脈従足至胸長六尺五寸六六三丈六尺
五六三尺合三丈九尺人兩足蹻脈従足至目長七尺
五寸二七一丈四尺二五一尺合一丈五尺督脈任脈
各長四尺五寸二四八尺二五一尺合九尺凡脈長一
十六丈二尺此所謂十二經脈長短之數也
　此靈樞廿七篇全文三隂三陽靈樞皆作六隂六陽
　義尤眀白按經脈之流注則手之三陽従手走至頭
　手之三隂従腹走至手足之三陽従頭下走至足足
　之三隂従足上走入腹此舉經脈之度數故皆自手
　足言人兩足蹻脈指隂蹻也隂蹻脈起於跟中自然
　骨之後上内踝之上直上循隂股入隂循腹上胸裏
　行缺盆出人迎之前入頄内㢘属目内􁏱合太陽脈
　為足少隂之别絡也足三陽之脈従足至頭長八尺
　考工記亦云人身長八尺盖以同身尺寸言之
經脈十二絡脈十五何始何窮也然經脈者行血氣通
隂陽以榮於身者也其始従中焦注手太隂陽眀陽眀
注足陽眀太隂太隂注手少隂太陽太陽注足太陽少
隂少隂注手心主少陽少陽注足少陽厥隂厥隂復還
注手太隂别絡十五皆因其原如環無端轉相灌溉朝
於寸口人迎以處百病而決死生也(有/圖)
　因者隨也原者始也朝猶朝㑹之朝以用也因上文
　經脈之尺度而推言經絡之行度也直行者謂之經
　旁出者謂之絡十二經有十二絡兼陽絡隂絡脾之
　大絡為十五絡也謝氏曰始従中焦者盖謂飲食入
　口藏於胃其精㣲之化注手太隂陽眀以次相傳至
　足厥隂厥隂復還注手太隂也絡脈十五皆隨十二
　經脈之所始轉相灌溉如環之無端朝於寸口人迎以
　之處百病而決死生也寸口人迎古法以俠喉兩旁
　動脈為人迎至晉王叔和直以左手闗前一分為人
　迎右手闗前一分為氣口後世宗之愚謂昔人所以
　取人迎氣口者盖人迎為足陽眀胃經受穀氣而養
　五藏者也氣口為手太隂肺經朝百脈而平權衡者
　也
經云眀知終始隂陽定矣何謂也然終始者脈之紀也
寸口人迎隂陽之氣通於朝使如環無端故曰始也終
者三隂三陽之脈絶絶則死死各有形故曰終也
　謝氏曰靈樞經第九篇曰凡刺之道畢於終始眀知
　終始五藏為紀隂陽定矣又曰不病者脈人迎應四
　時也少氣者脈口人迎俱少而不稱尺寸也此一節
　因上文寸口人迎處百病決死生而推言之謂欲曉
　知終始於隂陽乃能定之盖以陽經取決於人迎隂
　經取決於氣口也朝使者朝謂氣血如水潮應時而
　灌溉使謂隂陽相為用也始如生物之始終謂生物
　之窮欲知生死脈以候之隂陽之氣通於朝使如環
　無端則不病一或不相朝使則病矣況三隂三陽之
　脈絶乎絶必死矣其死之形状具如下篇尤宜叅㸔
二十四難曰手足三隂三陽氣已絶何以為候可知其
吉㓙否然足少隂氣絶即骨枯少隂者冬脈也伏行而
温於骨髓故骨髓不温即肉不着骨骨肉不相親即肉
濡而却肉濡而却故齒長而枯髪無潤澤無潤澤者骨
先死戊日篤已日死
　此下六節與靈樞第十篇文皆大同小異濡讀為軟
　腎其華在髪其充在骨腎絶則不能充於骨榮於髪
　肉濡而却謂骨肉不相着而肉濡縮也戊巳土也土
　勝水故以其所勝之日篤而死矣
足太隂氣絶則脈不榮其口唇口唇者肌肉之本也脈
不榮則肌肉不滑澤肌肉不滑澤則肉滿肉滿則唇反
唇反則肉先死甲日篤乙日死
　脾其華在唇四白其充在肌脾絶則肉滿唇也肉滿
　謂肌肉不滑澤而𦂳急䐜膹也
足厥隂氣絶則筋縮引卵與舌卷厥隂者肝脈也肝者
筋之合也筋者聚於隂器而絡於舌本故脈不營則筋
縮急筋縮急引卵與舌故舌卷卵縮此筋先死庚日篤
辛日死
　肝者筋之合其華在爪其充在筋筋者聚於隂器而
　絡於舌本肝絶則筋縮引卵與舌也王充論衡云甲
　乙病者生死之期常於庚申
手太隂氣絶即皮毛焦太隂者肺也行氣温於皮毛者
也氣弗營則皮毛焦皮毛焦則津液去津液去即皮節
傷皮節傷則皮枯毛折毛折者則毛先死丙日篤丁日
死
　肺者氣之本其華在毛其充在皮肺絶則皮毛焦而
　津液去皮節傷以諸液皆㑹於節也
手少隂氣絶則脈不通脈不通則血不流血不流則色
澤去故面色黑如黧此血先死壬日篤癸日死
　心之合脈也其榮色也其華在面其充在血脈心絶
　則脈不通血不流色澤去也
三隂氣俱絶者則目眩轉目瞑目瞑者為失志失志者
則志先死死即目瞑也
　三隂通手足經而言也靈樞十篇作五隂氣俱絶則
　以手厥隂與手少隂同心經也目眩轉目瞑者即所
　謂脫隂者目盲此又其甚者也故云目瞑者失志而
　志先死也四眀陳氏曰五藏隂氣俱絶則其志喪於
　内故精氣不注於目不見人而死
六陽氣俱絶者則隂與陽相離隂陽相離則腠理泄絶
汗乃出大如貫珠轉出不流即氣先絶旦占夕死夕占
旦死
　汗出而不流者陽絶故也陳氏曰六府陽氣俱絶則
　氣敗於外故津液脫而死
二十五難曰有十二經五藏六府十一耳其一經者何
等經也然一經者手少隂與心主别脈也心主與三焦
為表裏俱有名而無形故言經有十二也
　此篇問答謂五藏六府配手足之隂陽但十一經耳
　其一經者則以手少隂與心主各别為一脈心主與
　三焦為表裏俱有名而無形以此一經并五藏六府
　共十二經也謝氏曰難經言手少隂心主與三焦者
　凡八篇三十一難分豁三焦經脈所始所終三十六
　難言腎之有兩左曰腎右曰命門初不以左右腎分
　兩手尺脈三十八難言三焦者原氣之别主持諸氣
　復申言其有名無形三十九難言命門者精神之所
　舎男子藏精女子係胞其氣與腎通又云六府正有五
　藏三焦亦是一府八難六十二難六十六三篇言腎間動
　氣者人之生命十二經之根本也其名曰原三焦則
　原氣之别使也通此篇叅互觀之可見三焦列為六
　府之乂惟其有名無形故得與手心主合心主為手厥
　隂其經始於起胸中終於循小指次指出其端若手少
　隂則始於心中終於循小指之内出其端此手少隂與心
　主各别為一脈也　或問手厥隂經曰心主又曰心包絡
　何也曰君火以名相火以位手厥隂代相火行事以用
　而言故曰手心主以經而言則曰心包絡一經而兩名實
　相火也　虞庶云諸家言命門為相火與三焦相表
　裏按難經止言手心主與三焦為表裏無命門三焦表
　裏之說夫左寸火右寸金左闗木右闗土左尺水右尺火職
　之部位其義灼然於乎如虞氏此說則手心主與三
　焦相為表裏而攝行君火眀矣三十六難謂命門其氣與
　腎通則亦不離乎腎也其習坎之謂歟手心主為火之
　閏位命門則水之同氣歟命門不得為相火三焦不
　與命門配亦眀矣虞氏之說良有㫖哉諸家所以紛
　紛不決者盖有惑於金匱真言篇王注引正理論謂
　三焦者有名無形上合手心主下合右腎遂有命門
　三焦表裏之說夫人之藏府一隂一陽自有定耦豈
　有一經兩配之理哉夫所謂上合手心主者正言其
　為表裏下合右腎者則以三焦為原氣之别使而言
　之爾知此則知命門與腎通三焦無兩配而諸家之
　言可不辨而自眀矣若夫診脈部位則手厥隂相火
　居右寸之分而三焦同之命門既與腎通只當居左
　尺而謝氏據脈經謂手厥隂即手少隂心脈同部三
　焦脈上見寸口中見於闗下焦與腎同也前既云初
　不以左右腎分兩手尺脈矣今如脈經所云則右尺
　當何所候耶
二十六難曰經有十二絡有十五餘三絡者是何等絡
也然有陽絡有隂絡有脾之大絡陽絡者陽蹻之絡也
隂絡者隂蹻之絡也故絡有十五焉
　直行者謂之經傍出者謂之絡經猶江漢之正流絡
　則沱潛之支派毎經有絡十二經有十二絡如手太
　隂属肺絡大腸手陽眀属大腸絡肺之類今云絡有
　十五者以其有陽蹻之絡隂蹻之絡及脾之大絡也
　陽蹻隂蹻見二十八難謂之絡者盖奇經既不拘於
　十二經直謂之絡亦可也脾之大絡名曰大包出淵腋
　三寸布胸脇其動應衣宗氣也四眀陳氏曰陽蹻之
　絡統諸陽絡隂蹻之絡統諸隂絡脾之大絡又總統
　隂陽諸絡由脾之能溉養五藏也
二十七難曰脈有奇經八脈者不拘於十二經何也然
有陽維有隂維有陽蹻有隂蹻有衝有督有任有帶之
脈凡此八脈者皆不拘於經故曰奇經八脈也
　脈有奇常十二經者常脈也奇經八脈則不拘於十
　二經故曰奇經奇對正而言猶兵家之云奇正也虞
　氏曰奇者奇零之奇不偶之義謂此八脈不係正經
　隂陽無表裏配合别道奇行故曰奇經也此八脈者
　督脈督於後任脈任於前衝脈為諸陽之海隂陽維
　則維絡於身帶脈束之如帶陽蹻得之太陽之别隂
　蹻本諸少隂之别云
經有十二絡有十五凡二十七氣相隨上下何獨不拘
於經也然聖人圖設溝渠通利水道以備不然天雨降
下溝渠溢滿當此之時霶霈妄作聖人不能復圖也此
絡脈滿溢諸經不能復拘也
　經絡之行有常度矣奇經八脈則不能相従也故以
　聖人圖設溝渠為譬以見絡脈滿溢諸經不能復拘
　而為此奇經也然則奇經盖絡脈之滿溢而為之者
　歟或曰此絡脈三字越人正指奇經而言也既不拘
　於經直謂之絡脈亦可也　此篇兩節舉八脈之名
　及所以為奇經之義
二十八難曰其奇經八脈者既不拘於十二經皆何起
何繼也然督脈者起於下極之俞並於脊裏上至風府
入属於腦任脈者起於中極之下以上毛際循腹裏上
闗元至喉咽衝脈者起於氣衝並足陽眀之經夾臍上
行至胸中而散也帶脈者起於季脇迴身一周陽蹻脈
者起於跟中循外踝上行入風池隂蹻脈者亦起於跟
中循内踝上行至咽喉交貫衝脈陽維隂維者維絡於
身溢畜不能環流灌溉諸經者也故陽維起於諸陽㑹
也隂維起於諸隂交也比於聖人圖設溝渠溝渠滿溢
流於深湖故聖人不能拘通也而人脈隆盛入於八脈
而不環周故十二經亦不能拘之其受邪氣畜則腫熱
砭射之也
　繼脈經作繋　督之為言都也為陽脈之海所以都
　綱乎陽脈也其脈起下極之俞由㑹隂厯長强循脊
　中行至大椎穴與手足三陽脈之交㑹上至瘖門與
　陽維㑹至百㑹與太陽交㑹下至鼻柱人中與陽眀
　交㑹任脈起於中極之下曲骨穴任者姙也為人生
　養之本衝脈起於氣衝穴至胸中而散為隂脈之海
　内經作並足少隂之經按衝脈行於幽門通谷而上
　皆少隂也當従内經此督任衝三脈皆起於㑹隂盖
　一原而分三岐也帶脈起季脇下一寸八分回身一
　周猶中帶然陽蹻脈於足跟中中脈穴循外踝而行
　隂蹻脈亦於跟中照海穴循内踝而行蹻者捷也以
　二脈皆起於足故取蹻捷超越之義陽維隂維維絡
　於身為隂陽之綱維也陽維所發别於金門以陽交
　為郄與手足太陽及蹻脈㑹於臑俞與手足少陽㑹
　於天􁎜及㑹肩井與足少陽㑹於陽白上本神臨泣
　正營腦空下至風池與督脈㑹於風府瘂門此陽維
　之起於諸陽㑹也隂維之郄曰築賓與足太隂㑹於
　腹哀大横又與足太隂厥隂㑹於府舎期門又與任
　脈㑹於天突亷泉此隂維之起於諸隂交也溢畜不
　能環流灌溉諸經者也十二字當在十二經亦不能
　拘之之下則於此無所間而於彼得相従矣其受邪
　氣畜云云十二字謝氏則以為於本文上下當有缺
　文然脈經無此疑衍文也或云當在三十七難闗格
　不得盡其命而死矣之下因邪在六府而言也
二十九難曰奇經之為病何如然陽維維於陽隂維維
於隂隂陽不能自相維則悵然失志溶溶不能自收持
陽維為病苦寒熱隂維為病苦心痛隂蹻為病陽緩而
隂急陽蹻為病隂緩而陽急衝之為病逆氣而裏急督
之為病脊强而厥任之為病其内苦結男子為七疝女
子為瘕聚帶之為病腹滿腰溶溶若坐水中此奇經八
脈之為病也(陽維為病云云十四/字說見缺誤總類)
　此言奇經之病也隂不能維於陽則悵然失志陽不
　能維於隂則溶溶不能自收持陽維行諸陽而主衛
　衛為氣氣居表故苦寒熱隂維行諸隂而主榮榮為
　血血属心故苦心痛兩蹻脈病在陽則陽結急在隂
　則隂結急受病者急不病者自和緩也衝脈従闗元
　至咽喉故逆氣裏急督脈行背故脊强而厥任脈起
　胞門行腹故病苦内結男為七疝女為瘕聚也帶脈
　回身一周故病狀如是溶溶無力貌此各以其經脈
　所過而言之自二十七難至此義實相因最宜通玩
三十難曰榮氣之行常與衛氣相隨不然經言人受氣
於穀穀入於胃乃傳與五藏六府五藏六府皆受於氣
其清者為榮濁者為衛榮行脈中衛行脈外營周不息
五十而復大㑹隂陽相貫如環之無端故知榮衛相隨
也􁀙
　此篇與靈樞第十八篇岐伯之言同但穀入於胃乃
　傳與五藏六府五藏六府皆受於氣靈樞作穀入於
　胃以傳與肺五藏六府皆以受氣為少殊爾皆受於
　氣之氣指水穀之氣而言五十而復大㑹說見一難
　中四眀陳氏曰榮隂也其行本遲衛陽也其行本速
　然而清者滑利濁者慓悍皆非濇滯之體故凡衛行
　於外榮即従行於中是知其行常得相隨共周其度
　滹南王氏曰清者體之上也陽也大也離中之一隂
　降故午後一隂生即心之生血也故曰清氣為榮(天/之)
　(清不降天之濁能降為六隂驅而使/之下也云清氣者總離之體言也)濁者體之下也
　隂也水也坎中之一陽升故子後一陽生即腎之生
　氣也故曰濁氣為衛(地之濁不升地之清能升為六/陽舉而使之上也云濁氣者總)
　(坎之體/言也)經云地氣上為雲天氣下為雨雨出地氣雲
　出天氣此之謂也愚謂以用而言則清氣為榮者濁
　中之清者也濁氣為衛者清中之濁者也以體而言
　則清之用不離乎濁之體濁之用不離乎清之體故
　謂清氣為榮濁氣為衛亦可也謂榮濁衛清亦可也
　紀氏女云素問曰榮者水谷之精氣則清衛者水谷
　之悍氣則濁精氣入於脈中則濁悍氣行於脈外則
　清或問三十二難云血為榮氣為衛此則榮衛皆以
　氣言者何也曰經云榮者水谷之精氣衛者水谷之
　悍氣又云清氣為榮濁氣為衛盖統而言之則榮衛
　皆水谷之氣故悉以氣言可也析而言之則榮為血
　而衛為氣固自有分矣是故榮行脈中衛行脈外猶
　水澤之於川澮風雲之於太虚也
　
　
　
　
　
　
　
　
　
　
　
　
　
　
　
　難經本義卷上
欽定四庫全書
　難經本義卷下
　　　　　　　　　　　　　元　滑夀　撰
三十一難曰三焦者何禀何生何始何終其始常在何
許可曉與否然三焦者水穀之道路氣之所終始也上
焦者在心下下鬲在胃上口主内而不出其治在膻中
王堂下一寸六分直兩乳間陷者是中焦者在胃中脘
不上不下主腐熟水穀其治在臍傍下焦者在胃下脘
膀胱上口主分别清濁主出而不内以傳道也其治在
臍下一寸故名曰三焦其府在氣街(一本/作衝)
　人身之藏府有形有狀有禀有生如肝氣禀於木生
　於水心禀氣於火生於木之類莫不皆然唯三焦既
　無形狀而所禀所生則元氣與胃氣而已故云水糓
　之道路氣之所終始也上焦其治在膻中中焦其治
　在臍膀天樞宂下焦其治在臍下一寸隂交宂治猶
　司也司猶郡縣治之治謂三焦處所也或云治作平
　聲讀謂三焦有病當各治其處葢刺法也三焦相火
　也火能腐熟萬物焦從火亦腐物之氣命名取義或
　有在於此歟靈樞第十八篇曰上焦出於胃上口並
　咽以上大膈而布胸中走腋循太隂之分而行還至
　陽明上至舌下足陽明常與營衛俱行於陽二十五
　度行於隂亦二十五度一周也故五十度而復大㑹
　於手太隂矣中焦亦傍胃口出上焦之後此所受氣
　者泌糟粕蒸津液其化精㣲上注於肺脉乃化而為
　血以養生身莫貴於此故獨得行於經隧命曰營氣
　下焦者别四腸注扵膀胱而滲入焉故水糓者常并
　居于胃中成糟粕而俱下于大小腸而成下焦滲而
　俱下濟泌别汁循下焦而滲入膀胱焉謝氏曰詳
　靈樞本文則三焦有名無形尤可見矣古益袁氏曰
　所謂三焦者於膈膜脂膏之内五藏五府之隙水穀
　流化之闗其氣融㑹於其間熏蒸膈膜發達皮膚分
　肉運行四旁曰上中下各隨所屬部分而名之實元
　氣之别使也是故雖無其形倚内外之形而得其名
　雖無其實合内外之實而為位者也愚按其府在氣
　街一句疑錯簡或衍三焦自屬諸府其經為手少陽
　與手心主配且各有治所不應又有府也
三十二難曰五藏俱等而心肺獨在鬲上者何也然心
者血肺者氣血為榮氣為衛相隨上下謂之榮衛通行
經絡營周於外故令心肺在鬲上也
　心榮肺衛通行經絡營周於外猶天道之運于上也
　鬲者隔也凡人心下有鬲膜與脊脇周囘相著所以遮
　隔濁氣不使上熏於心肺也四明陳氏曰此特言其
　位之高下耳若以五藏徳化論之則尤有說焉心肺
　既能以血氣生育人身則此身之父母也以父母之
　尊亦自然君于上矣内經曰鬲育之上中有父母此
　之謂也
三十三難曰肝青象木肺白象金肝得水而沉木得水
而浮肺得水而浮金得水而沉其意何也然肝者非為
純木也乙角也庚之柔(一句/)大言隂與陽小言夫與婦
釋其㣲陽而吸其㣲隂之氣其意樂金又行隂道多故
令肝得水而沉也肺者非為純金也辛啇也丙之柔(一/)
(句/)大言隂與陽小言夫與婦釋其㣲隂之氣婚而就火
其意樂火又行陽道多故令肺得水而浮也肺熟而復
沉肝熟而復浮者何也故知􁅪當歸庚乙當歸甲也
　四明陳氏曰肝屬甲乙未應角音而重濁析而言之
　則甲為木之陽乙為木之隂合而言之則皆陽也以
　其屬少陽而位於人身之隂分故為隂中之陽夫
　陽者必合隂甲乙之隂陽本自為配合而乙與庚通
　剛柔之道乙乃舍甲之㣲陽而反樂金故吸受庚金
　㣲隂之氣為之夫婦木之性本浮以其受金之氣而
　居隂道故得水而沉也及熟之則所受金之氣去乙
　復歸之甲而木之本體自然還浮也肺屬庚􁅪金應
　啇音而輕清析而言之則庚為金之陽􁅪為金之隂
　合而言之則皆隂也以其屬太隂而位于人身之陽
　分故為陽中之隂夫隂者必合陽庚辛之隂陽本自
　為配合而􁅪與丙通剛柔之道􁅪乃舍庚之㣲隂而
　反樂夫火故就丙火之陽為之夫婦金之性本沉以
　其受火之氣炎上而居陽道故得水而浮也又熟之
　則所受之氣乃去􁅪復歸之庚而金之本體自然還
　沉也古益袁氏曰肝為隂木乙也肺為隂金辛也角商
　各其音也乙與庚合丙與􁅪合猶夫婦也故皆暫舍
　其本性而隨夫之氣習以見隂陽相感之義焉况肝
　位鬲下肺居鬲上上陽下隂所行之道性隨而分故
　木浮而反肖金之沉金沉而反肖火之上行而浮也
　凢物極則反及其經制化變革則歸根復命焉是以
　肝肺熟而各肖其木金之本性矣紀氏曰肝為隂中
　之陽隂性尚多不隨於木故得水而沉也肺為陽中
　之隂陽性尚多不隨於金故得水而浮也此乃言其
　大者耳若言其小則乙庚丙􁅪夫婦之道也及其熟
　而沉浮反者各歸所屬是其本性故也周氏曰肝畜
　血血隂也多血少氣體凝中窒雖有脉絡内經非玲
　瓏空虚之比故得水而沉也及其熟也濡而潤者轉
　為乹燥凝而窒者變為通虚宜其浮也肺主氣氣陽
　也多氣少血體四垂而輕泛孔竅玲瓏脉絡旁達
　故得水而浮也熟則體皆揫歛孔竅窒寔輕紓者變
　而緊縮宜其沉也斯物理之當然與五行造化黙相
　符合耳謝氏曰此因物之性而推其理也愚謂肝為
　陽隂中之陽也隂性尚多故曰㣲陽其居在下行隂
　道也肺為隂陽中之隂也陽性尚多故曰微隂其居
　在上行陽道也熟則無所樂而反其本矣何也物熟
　而相交之氣散也
三十四難曰五藏各有聲色臭味皆可曉知與否然十
變言肝色青其臭臊其味酸其聲呼其液泣心色赤其
臭焦其味苦其聲言其液汗脾色黄其臭香其味甘其
聲歌其液涎肺色白其臭腥其味辛其聲哭其液涕腎
色黒其臭腐其味醎其聲呻其液唾是五藏聲色臭味
也
　此五藏之用也聲色臭味下欠液字肝色臭青臊木
　化也呼出木也味酸曲直作酸也液泣通乎目也心
　色赤臭焦火化也言揚火也味苦炎上作苦也液汗
　心主血汗為血之屬也脾色黄臭香土化也歌緩土
　也一云脾神好樂故其聲主歌甘稼穡作甘也液涎
　通乎口也肺色白臭腥金化也哭慘金也味辛從革
　作􁅪也液涕通乎鼻也腎色黒臭腐水化也呻吟
　誦也象水之聲味鹹潤下作鹹也液唾水之屬也四明
　陳氏曰腎位逺非伸之則氣不得及於息故聲之呻
　者自腎出也然肺主聲肝主色心主臭脾主味腎主
　液五藏錯綜互相有之故云十變也
五藏有七神各何所藏耶然藏者人之神氣所舍藏
也故肝藏魂肺藏魄心藏神脾藏意與智腎藏精與志
也
　藏者藏也人之神氣藏於内焉䰟者神明之輔弼
　也隨神徃来謂之魂魄者精氣之匡佐也並精而
　出入者謂之魄神者精氣之化成也兩精相薄謂之
　神脾主思故藏意與智腎者作强之官伎巧出焉故
　藏精與志也此因五藏之用而言五藏之神是故五
　用著於外七神藴于内也
三十五難曰五藏各有所(句/)皆府相近而心肺獨去大
腸小腸逺者何也然經言心榮肺衛通行陽氣故居在
上大腸小腸傳隂氣而下故居在下所以相去而逺也
　心榮肺衛行陽氣而居上大腸小腸傳隂氣而居下
　不得不相逺也
又諸府者皆陽也清浄之處今大腸小腸胃與膀胱皆
受不净其意何也
　又問諸府既皆陽也則當為清净之處何故大腸小
　腸胃與膀胱皆受不净耶
然諸府者謂是非也經言小腸者受盛之府也大腸者
傳寫行道之府也膽者清净之府也胃者水糓之府也
膀胱者津液之府也一府猶無兩名故知非也小腸者
心之府大腸者肺之府膽者肝之府胃者脾之府膀
胱者腎之府
　謂諸府為清浄之處者其說非也今大腸小腸胃與
　膀胱各有受任則非陽之清净矣各為五藏之府固
　不得而兩名也葢諸府體為陽而用則隂經所謂濁
　隂歸六府是也云諸府皆陽清淨之處唯膽足以當
　之
小腸謂赤腸大腸謂白腸膽者謂青腸胃者謂黄腸膀
胱者謂黒腸下焦之所治也
　此以五藏之色分别五府而皆以腸名之也下焦所
　治一句屬膀胱謂膀胱當下焦所治主分别清濁也
三十六難曰藏各有一耳腎獨有兩者何也然腎兩者
非皆腎也其左者為腎右者為命門命門者諸神精之
所舍原氣之所繋也男子以藏精女子以繋胞故知腎
有一也
　腎之有兩者以左者為腎右者為命門也男子於此
　而藏精受五藏六府之精而藏之也女子於此而繫
　胞是得精而能施化胞則受胎之所也原氣謂臍下
　腎間動氣人之生命十二經之根本也此篇言非皆
　腎也三十九難亦言左為腎右為命門而又云其氣
　與腎通是腎之兩者其實則一爾故項氏家說引沙
　隨程可乆曰北方常配二物故惟坎加習於物為龜
　為蛇於方為朔為北於大𤣥為㒺為㝠難經曰藏有
　一而腎獨兩此之謂也　此通三十八三十九難諸篇
　前後參攷其義廼盡
三十七難曰五藏之氣於何發起通於何許可曉與否
然五藏者當上闗於九竅也故肺氣通於鼻鼻和則知
香臭矣肝氣通於目目和則知黒白矣脾氣通於口口
和則知糓味矣心氣通於舌舌和則知五味矣腎氣通
於耳耳和則知五音矣
　謝氏曰本篇問五藏之氣於何發起通於何許答文
　止言五藏通九竅之義而不及五藏之發起恐有缺
　文愚按五藏發起當如二十三難流注之說上闗九
　竅靈樞作七竅者是下同
五藏不和則九竅不通六府不和則畱結為癰
　此二句結上起下之辭五藏隂也隂不和則病於内
　六府陽也陽不和則病於外
邪在六府則陽脉不和陽脉不和則氣畱之氣畱之則
陽脉盛矣邪在五藏則隂脉不和隂脉不和則血畱之
血畱之則隂脉盛矣隂氣太盛則陽氣不得相營也故
曰格陽氣太盛則隂氣不得相營也故曰闗隂陽俱盛
不得相營也故曰闗格闗格者不得盡其命而死矣
　此與靈樞十七篇文大同小異　或云二十八難其
　受邪氣畜則腫熱砭射之也十二字當為此章之結
　語蓋隂陽之氣太盛而至於闗格者必死若但受邪
　氣畜則宜砭射之其者指物之辭因上文六府不和
　及邪在六府而言之也
經言氣􁐴行於五藏不營於六府者何也然夫氣之所
行也如水之流不得息也故隂脉營於五藏陽脉營於
六府如環無端莫知其紀終而復始其不覆溢人氣内
温於藏府外濡於腠理
　此因上章營字之意而推及之也亦與靈樞十七篇
　文大同小異所謂氣獨行於五藏不營於六府者非
　不營於六府也謂在隂經則營於五藏在陽經則營
　於六府脉氣周流如環無端則無闗格覆溢之患而
　人之氣内得以温於藏府外得以濡於腠理矣　四
　明陳氏曰府有邪則陽脉盛藏有邪則隂脉盛隂脉
　盛者隂氣闗于下陽脉盛者陽氣格于上然而未至
　於死隂陽俱盛則既闗且格格則吐而食不下闗則
　二隂閉不得大小便而死矣藏府氣和而相營隂不
　覆陽不溢又何闗格之有
三十八難曰藏惟有五府獨有六者何也然所以府有
六者謂三焦也有原氣之别焉主持諸氣有名而無形
其經屬手少陽此外府也故言府有六焉
　三焦主持諸氣為原氣别使者以原氣頼其導引潛
　行黙運于一身之中無或間斷也外府指其經為手
　少陽而言葢三焦外有經而内無形故云詳見六十
　六難
三十九難曰經言府有五藏有六者何也然六府者正
有五府也五藏亦有六藏者謂腎有兩藏也其左為腎
右為命門命門者精神之所舍也男子以藏精女子以
繫胞其氣與腎通故言藏有六也府有五者何也然五
藏各一府三焦亦是一府然不屬於五藏故言府有五
焉
　前篇言藏有五府有六此言府有五藏有六者以腎
　之有兩也腎之兩雖有左右命門之分其氣相連寔
　皆腎而已府有五者以三焦配合手心主也合諸篇
　而觀之謂五藏六府可也五藏五府亦可也六藏六
　府亦可也
四十難曰經言肝主色心主臭脾主味肺主聲腎主液
鼻者肺之候而反知香臭耳者腎之候而反聞聲其意
何也然肺者西方金也金生於巳巳者南方火火者心
心主臭故令鼻知香臭腎者北方水也水生於申申者
西方金金者肺肺主聲故令耳聞聲
　四明陳氏曰臭者心所主鼻者肺之竅心之脉上肺
　故令鼻知香臭也耳者腎之竅聲者肺所主腎之脉
　上肺故令耳能聞聲也愚按越人此說葢以五行相
　生之次而言且見其相因而為用也
四十一難曰肝獨有兩葉以何應也然肝者東方木
也木者春也萬物始生其尚㓜小意無所親去太隂尚
近離太陽不逺猶有兩心故有兩葉亦應木葉也
　四明陳氏曰五藏之相生母子之道也故腎為肝之
　母屬隂中之太隂心為肝之子屬陽中之太陽肝之
　位切近乎腎亦不逺乎心也愚謂肝有兩葉應東方
　之木木者春也萬物始生草木甲拆兩葉之義也越
　人偶有見於此而立為論說不必然不必不然也其
　曰太隂太陽固不必指藏氣及月令而言但隆冬為
　隂之極首夏為陽之盛謂之太隂太陽無不可也凡
　讀書要湏融活不可滯泥先儒所謂以意逆志是謂
　得之信矣後篇謂肝左三葉右四葉此云兩葉總其
　大者爾
四十二難曰人腸胃長短受水糓多少各幾何然胃大
一尺五寸徑五寸長二尺六寸横屈受水糓三斗五升
其中常畱(句/)糓二斗水一斗五升小腸大二寸半徑八分
分之少半長三丈二尺受糓二斗四升水六升三合合
之太半囘腸大四寸徑一寸半長二丈一尺受糓一斗
水七升半廣腸大八寸徑二寸半長二尺八寸受糓九
升三合八分合之一故腸胃凡長五丈八尺四寸合受
水糓八斗七升六合八分合之一此腸胃長短受水穀
之數也
　囘腸即大腸廣腸肚門之緫稱也
肝重二斤四兩左三葉右四葉凡七葉主藏魂心重十
二兩中有七孔三毛盛精汁三合主藏神脾重二斤三
兩扁廣三寸長五寸有散膏半斤主裹血温五藏主藏
意肺重三斤三兩六葉兩耳凡八葉主藏魂腎有兩枚
重一斤二兩主藏志膽在肝之短葉間重三兩三銖盛
精汁三合胃重二斤十四兩紆曲屈伸長二尺六寸大
一尺五寸徑五寸盛糓二斗水一斗五升小腸重二斤
十四兩長三丈二尺廣二寸半徑八分分之少半左囘
疊積十六曲盛穀二斗四升水六升三合合之太半大
腸重二斤十二兩長二丈一尺廣四寸徑一寸當臍右
廻十六曲盛榖一斗水七升半膀胱重九兩二銖縱廣
九寸盛溺九升九合口廣二寸半唇至齒長九分齒以
後至㑹厭深三寸半大容五合舌重十兩長七寸廣二
寸半咽門重十二兩廣二寸半至胃長一尺六寸㗋嚨
重十二兩廣二寸長一尺二寸九節肛門重十二兩大
八寸徑二寸太半長二尺八寸受糓九升三合八分合
之一
　此篇之義靈樞三十一三十二篇皆有之惟越人併
　為一篇而後叚増入五藏輕重所盛所藏雖覺前後
　重複不害其為丁寧也但其間受盛之數各不相同
　然非大義之所闗姑闕之以俟知者
四十三難曰人不食飲七日而死者何也然人胃中常
有畱糓二斗水一斗五升故平人日再至圊一行二升
半日中五升七日五七三斗五升而水糓盡矣故平人
不食飲七日而死者水糓津液俱盡即死矣
　此篇與靈樞三十篇文大同小異平人胃滿則腸虚
　腸滿則胃虚更虚更滿故氣得上下五藏安定血脉
　和利精神乃居故神者水糓之精氣也平人不食飲
　七日而死者水榖津液皆盡也故曰水去則榮散榖
　消則衛亾榮散衛亾神無所依此之謂也
四十四難曰七衝門何在然唇為飛門齒為戸門㑹厭
為吸門胃為賁門太倉下口為幽門大腸小腸㑹為䦨
門下極為魄門故曰七衝門也
　衝衝要之衝㑹厭為咽㗋嗌㑹合也厭猶掩也謂當
　咽物時合掩㗋嚨不使食物悞入以阻其氣之嘘吸
　出入也賁與奔同言物之所奔嚮也太倉下口胃之
　下口也在臍上二寸下脘之分大腸小腸㑹在臍上
　一寸水分穴下極肚門也云魄門亦取幽隂之義
四十五難曰經言八㑹者何也然府㑹太倉藏㑹季脇
筋㑹陽陵泉髓㑹絶骨血㑹膈俞骨㑹大杼脉㑹太淵
氣㑹三焦外一筋直兩乳内也熱病在内者取其㑹之
氣穴也
　太倉一名中脘在臍上四寸六府取禀於胃故為府
　㑹季脇期門穴也在大横外直齊季脇端為脾之募
　五藏取禀於脾故為藏㑹足少陽之筋結於膝外亷
　陽陵泉也在膝下一寸外亷陷中又膽與肝為配肝
　者筋之合故為筋㑹絶骨一名陽輔在足外踝上四
　寸輔骨前絶骨端如前三分諸髓皆屬於骨故為髓
　㑹鬲俞在背第七椎下去脊兩旁各一寸半足太陽
　脉氣所發也太陽多血入血乃水之象故為血㑹大
　杼在項後第一椎下脊去西旁各一寸半大淵在掌
　後陷中動脉所謂寸口者脉之大㑹也氣㑹三焦外
　一筋直兩乳内即膻中為氣海者也在玊堂下一寸
　六分熱病在内者各視其所屬而取之㑹也謝氏曰
　三焦當作上焦四明陳氏曰髓㑹絶骨髓屬於腎腎
　主骨於足少陽無所闗腦為髓海腦有枕骨宂則當
　㑹枕骨絶骨誤也血㑹鬲俞血者心所統肝所藏鬲
　俞在七椎下兩旁上則心俞下則肝俞故為血㑹骨
　㑹大杼骨者髓所養髓自腦下注於大杼滲入脊心
　下貫尾􁀙滲諸骨節故骨之氣皆㑹於此亦通古益
　袁氏曰人能徤歩以髓㑹絶骨也肩能任重以骨㑹
　大杼也
四十六難曰老人寤而不寐少壯寐而不寤者何也然
經言少壯者血氣盛􁃉肉滑氣道通榮衛之行不失於
常故晝日精夜不寤也老人血氣衰􁃉肉不滑榮衛之
道濇故晝日不能精夜不得寐也故知老人不得寐也
　老人之卧而不寐少壯之寐而不寤係乎榮衛血氣
　之有餘不足也與靈樞十八篇同
四十七難曰人面獨能耐寒者何也然人頭者諸陽之
㑹也諸隂脉皆至頸胸中而還獨諸陽脉皆上至頭耳
故令面耐寒也
　靈樞第四篇曰首面與身形也屬骨連筋同血合於
　氣耳天寒則裂地凌冰其卒寒或手足懈惰然而其
　面不衣何也岐伯曰十二經脉三百六十五絡其血
　氣皆上于面而走空竅其精陽氣上走于目而為睛
　其别氣上走于耳而為聽其宗氣上出于鼻而為臭
　其濁氣出於胃走唇口而為味其氣之津液皆上煄
　於面而皮又厚其肉堅故大熱甚寒不能勝之也愚
　按手之三陽從手上走至頭足之三陽從頭下走至
　足手之三隂從腹走至手足之三隂從足走入腹此
　所謂諸隂脉皆至頸胸中而還􁐴諸陽脉皆至上頭
　耳也
四十八難曰人有三虚三實何謂也然有脉之虚實有
病之虚實有診之虚實也脉之虚實者濡者為虚緊牢
者為實病之虚實者出者為虚入者為實言者為虚不
言者為實緩者為虚急者為實診之虚實者濡者為虚
牢者為實痒者為虚痛者為實外痛内快為外實内虚
内痛外快為内實外虚故曰虚實也
　濡者為虚緊牢者為實此脉之虚實也出者為虚是
　五藏自病由内而之外東垣家所謂内傷是也入者
　為實是五邪所傷由外而之内東垣家所謂外傷是
　也言者為虚以五藏自病不由外邪故惶惶而不妨
　於言也不言者為實以人之邪氣内欝故昬亂而不
　言也緩者為虚緩不急也言内之出者徐徐而遲非
　一朝一夕之病也急者為實言外邪所中風寒温熱
　等病死生在五六日之間也此病之虚實也診按也
　候也按其外而知之非診脉之診也濡者為虚牢者
　為實脉經無此二句謝氏以為衍文楊氏謂按之皮
　肉柔濡者為虚牢强者為實然則有亦無害夫按病
　者之處所知痛者為實則知不痛而痒者非實矣又
　知外痛内快為邪盛之在外内痛外快為邪盛之在
　内矣大抵邪氣盛則實精氣奪則虚此診之虚實也
四十九難曰有正經自病有五邪所傷何以别之然憂
愁思慮則傷心形寒飲冷則傷肺恚怒氣逆上而不下
則傷肝飲食勞倦則傷脾乆坐濕地强力入水則傷腎
是正經之自病也
　心主思慮君主之官也故憂愁思慮則傷心肺主皮
　毛而在上是為嫩藏故形寒飲冷則傷肺肝主怒怒
　則傷肝脾主飲食及四肢故飲食勞倦則傷脾腎主
　骨而屬水故用力作强坐濕入水則傷腎此盖憂思
　恚怒飲食動作之過而致然也夫憂思恚怒飲食動
　作人之所不能無者發而中節烏能為害過則傷人
　必矣故善養生者去太去甚適其中而已昧者拘焉
　乃欲一切拒絶之豈理也哉　此與靈樞第四篇文
　大同小異但傷脾一節作若醉入房汗出當風則傷
　脾不同爾謝氏曰飲食勞倦自是二事飲食得失饑
　飽失時勞倦者勞形力而致倦怠也此本經自病者
　病由内作非外邪之干所謂内傷者也或曰坐濕入
　水亦從外得之也何為正經自病曰此非天之六淫
　也
何謂五邪然有中風有傷暑有飲食勞倦有傷寒有
中濕此之謂五邪
　風木也喜傷肝暑火也喜傷心土爰稼穡脾主四肢
　故飲食勞倦喜傷脾寒金氣也喜傷肺左氏傳狐突
　云金寒是也濕水也喜傷腎霧雨蒸氣之類也此五
　者邪由外至所謂外傷者也謝氏曰脾胃正經之病
　得之勞倦五邪之傷得之飲食
假令心病何以知中風得之然其色當赤何以言之肝
主色自入為青入心為赤入脾為黄入肺為白入腎為
黒肝為心邪故知當赤色其病身熱脇下滿痛其脉浮
大而弦
　此以心經一部設假令而發其例也肝主色肝為心
　邪故色赤身熱脉浮大心也脇痛脉弦肝也
何以知傷暑得之然當惡臭何以言之心主臭自入為
焦臭入脾為香臭入肝為臊臭入腎為腐臭入肺為腥
臭故知心病傷暑得之當惡臭其病身熱而煩心痛其
脉浮大而散
　心主臭心傷暑而自病故惡臭而證狀脉診皆屬乎
　心也
何以知飲食勞倦得之然當喜苦味也虚為不欲食實
為欲食何以言之脾主味入肝為酸入心為苦入肺為
􁅪入腎為鹹自入為甘故知脾邪入心為喜苦味也其
病身熱而體重嗜卧四肢不收其脉浮大而緩
　脾主味脾為心邪故喜苦味身熱脉浮大心也體重
　嗜卧四肢不收脉緩脾也虚為不欲食實為欲食二
　句於上下文無所發疑錯蕳衍文也
何以知傷寒得之然當譫言妄語何以言之肺主聲入
肝為呼入心為言入脾為歌入腎為呻自入為哭故知
肺邪入心為譫言妄語也其病身熱洒洒惡寒甚則喘
咳其脉浮大而濇
　肺主聲肺為心邪故譫言妄語身熱脉浮大心也惡
　寒喘咳濇肺也
何以知中濕得之然當喜汗出不可止何以言之腎主
濕入肝為泣入心為汗入脾為涎入肺為涕自入為唾
故知腎邪入心為汗出不可止也其病身熱而小腹痛
足脛寒而逆其脉沉濡而大此五邪之法也
　腎主濕濕化五液腎為心邪故汗出不可止身熱脉
　大心也小腹痛足脛寒脉沉濡腎也　凡隂陽藏府
　經絡之氣虚實相等正也偏虚偏實失其正也失其
　正則為邪矣此篇越人葢言隂陽藏府經絡之偏虚
　偏實者也由偏實也故内邪得而生由偏虚也故外
　邪得而入
五十難曰病有虚邪有實邪有賊邪有㣲邪有正邪何
以别之然從後來者為虚邪從前來者為實邪從所不
勝來者為賊邪從所勝來者為㣲邪自病者為正邪
　五行之道生我者休其氣虚也居吾之後而來為邪
　故曰虚邪我生者相氣方實也居吾之前而來為邪
　故曰實邪正邪則本經自病者也
何以言之假令心病中風得之為虚邪傷暑得之為正邪
飲食勞倦得之為實邪傷寒得之為㣲邪中濕得之為
賊邪
　假心為例以發明上文之義中風為虚邪從後而來
　大前木後也傷暑為正邪火自病也飲食勞倦為實
　邪從前而來土前火後也傷寒為㣲邪從所勝而來
　火勝金也中濕為賊邪從所不勝而來水剋火也與
　上篇互相發宜通攷之
五十一難曰病有欲得温者有欲得寒者有欲得見人
者有不欲得見人者而各不同病在何藏府也然病欲
得寒而欲見人者病在府也病欲得温而不欲見人者
病在藏也何以言之府者陽也陽病欲得寒又欲見人
藏者隂也隂病欲得温又欲閉戸獨處惡聞人聲故以
别知藏府之病也
　紀氏曰府為陽陽病則熱有餘而寒不足故飲食衣
　服居處皆欲就寒也陽主動而應乎外故欲得見人
　藏為隂隂病則寒有餘而熱不足故飲食衣服居處
　皆欲就温也隂主靜而應乎内故欲閉戸獨處而惡
　聞人聲也
五十二難曰府藏發病根本不等其不等也奈何
然藏病者止而不移其病不離其處府病者彷彿賁嚮
上下行流居處無常故以此知藏府根本不同也
　丁氏曰藏為隂隂主靜故止而不移府為陽陽主動
　故上下流行居處無常也與五十五難文義互相發
五十三難曰經言七傳者死間藏者生何謂也然七傳
者傳其所勝也間藏者傳其子也何以言之假令心病
傳肺肺傳肝肝傳脾脾傳腎腎傳心一藏不再傷故言
七傳者死也(有圖/)
　紀氏曰心火傳肺金肺金傳肝木肝木傳脾土脾土
　傳腎水腎水傳心火心火受水之傳一也肺金復受
　火之傳再也自心而始以次相傳至肺之再是七傳
　也故七傳死者一藏不受再傷也
假令心病傳脾脾傳肺肺傳腎腎傳肝肝傳心是子母
相傳竟而復始如環無端故曰生也
　呂氏曰間藏者間其所勝之藏而相傳也心勝肺脾
　間之脾勝腎肺間之腎勝心肝間之肝勝脾心間之
　此謂傳其所生也　按素問標本病傳論曰謹察間
　甚以意調之問者并行甚者獨行盖并者竝也相並
　而傳傳其所間如吕氏之說是也獨者特也特傳其
　所勝如紀氏之說是也越人之義葢本諸此詳見本
　篇及靈樞四十二篇但二經之義則以五藏與胃勝
　七者相傳發其例而其篇題皆以病傳為名今越人
　則以七傳間藏之目推明二經假心為例以見病之
　相傳若傳所勝至一藏再傷則死若間其所勝是子
　母相傳則生也尤簡而明
五十四難曰藏病難治府病易治何謂也然藏病所以
難治者傳其所勝也府病易治者傳其子也與七傳間
藏同法也
　四明陳氏曰五藏者七神内守則邪之㣲者不易傳
　若火氣入之則神亦失守而病深故病難治亦或至
　于死矣六府為轉輸傳化者其氣常通况膽又清净
　之處雖邪入之終難深留故府病易治也愚按以越
　人之意推之則藏病難治者以傳其所勝也府病易
　治者以傳其所主也雖然此特各舉其一偏而言爾
　若藏病傳其所生亦易治府病傳其所勝亦難治也
　故龎安常云世之醫書惟扁鵲之言為深所謂難經
　者也越人寓術於其書而言之有不詳者使後人自
　求之歟今以此篇詳之龎氏可謂得越人之心者矣
五十五難曰病有積有聚何以别之然積者隂氣也聚
者陽氣也故隂沉而伏陽浮而動氣之所積名曰積氣
之所聚名曰聚故積者五藏所生聚者六府所成也積
者隂氣也其始發有常處其痛不離其部上下有所終
始左右有所窮處聚者陽氣也其始發無根本上下無
所畱止其痛無常處謂之聚故以是别知積聚也
　積者五藏所生五藏屬隂隂主靜故其病沉伏而不
　離其處聚者六府所成六府屬陽陽主動故其病浮
　動而無所畱止也楊氏曰積蓄也言血脉不行蓄積
　而成病也周仲立曰隂沉而伏初亦未覺漸以滋長
　日積月累是也聚者病之所在與血氣偶然邂逅故
　無常處也與五十二難意同
五十六難曰五藏之積各有名乎以何月何日得之然
肝之積名曰肥氣在左脇下如覆杯有頭足乆不愈令
人發咳逆㾬瘧連歲不已以季夏戊巳日得之何以言
之肺傳於肝肝當傳脾脾季夏適王王者不受邪肝復
欲還肺肺不肯受故畱結為積故知肥氣以季夏戊巳
日得之
　肥之言盛也有頭足者有大小本末也咳逆者足厥
　隂之别貫膈上注肺肝病故胸中欬而逆也二日一
　發為㾬瘧内經五藏皆有瘧此在肝為風瘧也抑以
　瘧為寒熱病多屬少陽肝與之為表裏故云左脇肝
　之部也
心之積名曰伏梁起臍上大如臂上至心下乆不愈令
人病煩心以秋庚辛日得之何以言之腎病傳心心當
傳肺肺以秋適王王者不受邪心復欲還腎腎不肯受
故畱結為積故知伏梁以秋庚辛日得之
　伏梁伏而不動如梁木然
脾之積名曰痞氣在胃脘覆大如盤乆不愈令人四肢
不收黄發疸飲食不為肌膚以冬壬癸日得之何以言
之肝病傳脾脾當傳腎腎以冬適王王者不受邪脾復
欲還肺肝不肯受故留結為積故知痞氣以冬壬癸日
得之
　痞氣痞塞而不通也疸病發黄也濕熱為疸
肺之積名曰息賁在右脇下覆大如杯乆不已令人洒
淅寒熱喘欬發肺鬰以春甲乙日得之何以言之心病
傳肺肺當傳肝肝以春適王王者不受邪肺復欲還心
心不肯受故畱結為積故知息賁以春甲乙日得之
　息賁或息或賁也右脇肺之部肺主皮毛故洒浙寒
　熱或謂藏病止而不移今肺積或息或賁何也然或
　息或賁非居處無常如府病也特以肺主氣故其病
　有時而動息爾腎亦主氣故賁豚亦然
腎之積名曰賁豚發於少腹上至心下若豚狀或上或
下無時乆不已令人喘逆骨痿少氣以夏丙丁日得之
何以言之脾病傳腎腎當傳心心以夏適王王者不
受邪腎復欲還脾脾不肯受故畱結為積故知賁豚
以夏丙丁日得之此五積之要法也
　賁豚言若豚之賁突不常定也豚性躁故以名之令
　人喘逆者足少隂之支從肺出絡心注胸中故也
　此難但言藏病而不言府病者紀氏謂以其發無常
　處也楊氏謂六府亦相傳行如五藏之傳也　或問
　天下之物理有感有傳感者情也傳者氣也有情斯
　有感有氣斯有傳今夫五藏之積特以氣之所勝傳
　所不勝云爾至於王者不受邪是固然也若不勝者
　反欲返所勝所勝不納而畱結為積則是有情而為
　感矣且五藏在人身中各為一物猶耳司聽目司視
　各有所職而不能思非若人之感物則心為之主而
　乗氣機者也然則五藏果各能有情而感乎曰越人
　之意盖以五行之道推其理勢之所有者演而成文
　耳初不必論其情感亦不必論其還不還與其必然
　否也讀者但以所勝傳不勝及王者不受邪遂畱結
　為積觀之則不以辭害志而思過半矣　或人問子
　言情感氣傳先儒之言則曰形交氣感是又氣能感
　矣於吾子之言何如曰先儒之說雖曰氣感由形交
　也形指人身而言所以感之之主也
五十七難曰泄凡有幾皆有名否然泄凡有五其名不
同有胃泄有脾泄有大腸泄有小腸泄有大瘕泄名曰
後重
　此五泄之目下文詳之
胃泄者飲食不化色黄
　胃受病故食不化胃屬土故色黄
脾泄者腹脹滿泄注食即嘔吐逆
　有聲無物為嘔有聲有物為吐脾受病故腹脹泄注
　食即嘔吐而上逆也
大腸泄者食已窘迫大便色白腸鳴切痛
　食方已即窘迫欲利也白者金之色謝氏曰此腸寒
　之證也
小腸泄者溲而便膿血少腹痛
　溲小便也便指大便而言溲而便膿血謂小便不悶
　大便不裏急後重也
大瘕泄者裏急後重數至圊而不能便莖中痛此五泄
之要法也
　瘕結也謂因有凝結而成者裏急謂腹内急迫後重
　謂肛門下墜惟其裏急後重故數至圊而不能便莖
　中痛者小便亦不利也　謝氏謂小腸大瘕二泄今
　所謂痢疾也内經曰腸澼故下利赤白者灸小腸俞
　是也穴在第十六椎下兩傍各一寸五分累驗　四
　明陳氏曰胃泄即飱泄也脾泄即濡泄也大腸泄即
　涸泄也小腸泄謂凡泄則小便先下而便血即血泄
　也大瘕泄即腸癖也
五十八難曰傷寒有幾其脉有變否然傷寒有五有中
風有傷寒有濕温有熱病有温病其所苦各不同
　變當作辨謂分别其脉也　紀氏曰汗出惡風者謂
　之傷風無汗惡寒者謂之傷寒一身盡疼不可轉側
　者謂之濕温冬傷於寒至夏而發者謂之熱病非其
　時而有其氣一歲之中病多相佀者謂之温病
中風之脉陽浮而滑隂濡而弱濕温之脉陽濡而弱隂
小而急傷寒之脉隂陽俱盛而緊濇熱病之脉隂陽俱
浮浮之而滑沉之散濇温病之脉行在諸經不知何經
之動也各隨其經所在而取之
　上文言傷寒之目此言其脉之辨也隂陽字皆指尺
　寸而言楊氏曰温病乃是疫癘之氣非冬感於寒春
　變為温病者散行諸經故不可預知臨病人而診之
　在何經之動乃隨而治之　謝氏曰仲景傷寒例云
　冬時嚴寒萬類收藏君子周宻則不傷於寒觸冐者
　乃名傷寒耳其傷於四時之氣皆能為病以傷寒為
　毒者以其最成殺厲之氣也中而即病者名曰傷寒
　不即病者寒毒藏於肌膚至春變為温病至夏變為
　暑病暑病者熱極重於温也又曰陽脉浮滑隂脉濡
　弱更遇於風變為風温今按仲景例風温與難經中
　風浮同而無温緼之說又曰難經言温病即仲景傷
　寒例中所言温瘧風温温毒温疫四温病也越人言
　其慨而未詳仲景則發其秘而條其脉可謂詳矣龎
　安常傷寒總論云難經載五種傷寒言温病之脉行
　在諸經不知何經之動隨其經所在而取之據難經
　温病又是四種傷寒感異氣而變成者也所以王叔
　和云陽脉浮滑隂脉濡弱更遇於風變成風温陽脉
　洪數隂脉實大更遇濕熱變為温毒温毒為病最重
　也陽脉濡弱隂脉弦緊更遇濕氣變為濕温脉隂陽
　俱盛重感於寒變為温瘧斯乃同病異名同脉異經
　者也所謂隨其經所在而取之者此也龎氏此說雖
　不與難經同然亦自一義例但傷寒例言温疫而無
　濕温叔和言濕温而無温疫此亦異耳
傷寒有汗出而愈下之而死者有汗出而死下之而愈
者何也然陽虚隂盛汗出而愈下之即死陽盛隂虚汗
出而死下之而愈
　受病為虚不受病者為盛唯其虚也是以邪凑之唯
　其盛也是以邪不入即外臺所謂表病裏和裏病表
　和之謂指傷寒傳變者而言之也表病裏和汗之可
　也而反下之表邪不除裏氣復奪矣裏病表和下之
　可也而反汗之裏邪不退表氣復奪矣故云死所以
　然者汗能亾陽下能損隂也此隂陽字指表裏言之
　經曰誅伐無過命曰大惑此之謂歟
寒熱之病候之如何也然皮寒熱者皮不可近席毛髮
焦鼻藁不得汗肌寒熱者皮膚痛唇舌藁無汗骨寒熱
者病無所安汗注不休齒本藁痛
　靈樞二十一篇曰皮寒熱者不可附席毛髪焦鼻藁
　腊不得汗取三陽之絡以補手大隂肌寒熱者肌痛
　毛髮焦而唇槁腊不得汗取三陽於下以去其血者
　補足太隂以出其汗骨寒熱者病無所安(謂一身百/脉無有是)
　(處/也)汗注不休齒本槁取其少隂(闕/)之絡齒已槁死不
　治愚按此盖内傷之病因以類附之東垣内外傷辨
　其兆於此乎
五十九難曰狂癲之病何以别之然狂疾之始發少卧
而不飢自高賢也自辨智也自尊貴也妄笑好歌樂妄
行不休是也癲疾始發意不樂僵仆直視其脉三部隂
陽俱盛是也
　狂疾發於陽故其狀皆自有餘而主動癲疾發於隂
　故其狀皆自不足而主靜其脉三部隂陽俱盛者謂
　發於陽為狂則陽脉俱盛發於隂為癲則隂脉俱盛
　也按二十難中重陽者狂重隂者癲脫陽者見鬼脫
　隂者目盲四句當屬之此下重讀如再重之重(去/聲)重
　陽重隂於以再明上文隂陽俱盛之意又推其極至
　脫陽脫隂則不止於重陽重隂矣盖隂氣而極陽之
　脫也鬼為幽隂之物故見之陽盛而極隂之脫也一
　水不勝五火故目肓　四明陳氏曰氣并於陽則為
　重陽血并於隂則為重隂脫陽者見鬼氣不守也脫
　隂者目肓血不榮也　狂癲之病靈樞二十一篇其
　論詳矣越人特舉其槩正龎氏所謂引而不發使後
　人自求之歟
六十難曰頭心之病有厥痛有真痛何謂也然手三陽
之脉受風寒伏畱而不去者則名厥頭痛
　詳見靈樞二十四篇厥逆也
入連在腦者名真頭痛
　真頭痛其痛甚腦盡痛手足青至節死不治盖腦為
　髓海真氣之所聚卒不受邪受邪則死
其五藏氣相干名厥心痛
　靈樞載厥心痛凢五胃心痛腎心痛脾心痛肝心痛
　肺心痛皆五藏邪氣相干也
其痛甚但在心手足青者即名真心痛其真心痛者旦
發夕死夕發旦死
　靈樞曰真心痛手足青至節心痛甚為真心痛又七
　十一篇曰少隂者心脉也心者五藏六府之大主也
　心為帝王精神之所舍其藏堅固邪不能容容之則
　傷心心傷則神去神去則死矣其真心痛者真字下
　當欠一頭字盖闕文也手足青之青當作清冷也
六十一難曰經言望而知之謂之神聞而知之謂之聖
問而知之謂之工切脉而知之謂之巧何謂也然望而
知之者望見其五色以知其病
　素問五藏生成篇曰已見青如草滋者死黄如枳實
　者死黒如炲者死赤如衃血者死白如枯骨者死此
　五色之見死者也青如翠羽者生赤如雞冠者生黄
　如蠏腹者生白如豕膏者生黒如烏羽者生此五色
　之見生也生於心欲如以縞裹朱生於肺欲如以縞
　裹紅生於肝欲如以縞裹紺生於脾欲如以縞裹栝
　樓實生於腎欲如以縞裹紫此五藏主色之外榮也
　靈樞四十九篇曰青黒為痛黄赤為熱白為寒又曰
　赤色出於兩額大如拇指者病雖小瘉又卒死黒色
　出於庭(庭者/顔也)大如拇指必不病而卒又七十四篇曰
　診血脉者多赤多熱多青多痛多黒為乆痺多黒多
　赤多青皆見者為寒熱身痛面色㣲黄齒垢黄爪甲
　上黄黄疸也又如驗産婦面赤舌青母活子死面青
　舌青沫出母死子活唇口俱青子母俱死之類也袁
　氏曰五藏之色見於面者各有部分以應相生相剋
　之候察之以知其病也
聞而知之者聞其五音以别其病
　四明陳氏曰五藏有聲而聲有音肝聲呼音應角調
　而直音聲相應則無病角亂則病在肝心聲笑音應
　徴和而長音聲相應則無病徴亂則病在心脾聲歌
　音應宮大而和音聲相應則無病宮亂則病在脾肺
　聲哭音應商輕而勁音聲相應則無病商亂則病在
　肺腎聲呻音應羽沉而深音聲相應則無病羽亂則
　病在腎袁氏曰聞五藏五聲以應五音之清濁或互
　相勝負或其音嘶嗄之類别其病也　此一節當於
　素問隂陽應象論金匱真言諸篇言五藏聲音及三
　十四難云云求之則聞其聲足以别其病也
問而知之者問其所欲五味以知其病所起所在也
　靈樞六十三篇曰五味入口各有所走各有所病酸走
　筋多食之令人癃醎走血多食之令人渇辛走氣多
　食之令人洞心辛與氣俱行故辛入心而與汗俱出
　苦走骨多食之令人變嘔甘走肉多食之令人恱心
　(恱音/悶)推此則知問其所欲五味以知其病之所起所
　在也袁氏曰問其所欲五味中偏嗜偏多食之物則
　知藏氣有偏勝偏絶之候也
切脉而知之者診其寸口視其虚實以知其病病在何
藏府也
　診寸口即第一難之義視虚實見六難并四十八難
　王氏脉法讃曰脉有三部尺寸及闗榮衛流行不失
　衡銓腎沉心洪肺浮肝弦此自常經不失銖分出入
　升降漏刻周旋水下二刻脉一周身旋復寸口虚實
　見焉此之謂也
經言以外知之曰聖以内知之曰神此之謂也
　以外知之望聞以内知之問切也神㣲妙聖通明也
　又總結之言聖神則工巧在内矣
六十二難曰藏井滎有五府獨有六者何謂也然府者
陽也三焦行於諸陽故置一俞名曰原府有六者亦與
三焦其一氣也
　藏之井滎有五謂井滎俞經合也府之井滎有六以
　三焦行於諸陽故又置一俞而名曰原所以府有六
　者與三焦共一氣也虞氏曰此篇疑有缺誤當與六
　十六難參攷
六十三難曰十變言五藏六府滎合皆以井為始者何
也然井者東方木也萬物之始生諸蚑行喘息蜎飛蠕
動當生之物莫不以春生故歲數始於春月數始於甲
故以井為始也
　十二經所出之穴皆謂之井而以為滎俞之始者以
　井主東方木木者春也萬物發生之始諸蚑者行喘
　者息息謂嘘吸氣也公孫洪傳作蚑行喙息義尤明
　白蜎者飛蠕者動皆蟲之屬凡當生之物皆以春而
　生是以歲之數則始於春日之數則始於甲人之滎
　合則始於井也馮氏曰井谷井之井泉源之所出也
　四明陳氏曰經穴之氣所生則自井始而澑滎注俞
　過經入合故以萬物及歲數日數之始為譬也
六十四難曰十變又言隂井木陽井金隂滎火陽滎水
隂俞土陽俞木隂經金陽經火隂合水陽合土(有圖/)
　十二經起於井穴隂井為木故隂井木生隂滎火隂
　滎火生隂俞土隂俞土生隂經金隂經金生隂合水
　陽井為金故陽井金生陽滎水陽滎水生陽俞木陽
　俞木生陽經火陽經火生陽合土
隂陽皆不同其意何也然是剛柔之事也隂井乙木陽
井庚金陽井庚庚者乙之剛也隂井乙乙者庚之柔也
乙為木故言隂井木也庚為金故言陽井金也餘皆倣
此
　剛柔者即乙庚之相配也十干所以自乙庚而言者
　盖諸藏府穴皆始於井而隂脉之井始於乙木陽脉
　之井始於庚金故自乙庚而言剛柔之配而其餘五
　行之配皆倣此也丁氏曰剛柔者謂隂井木陽井金
　庚金為剛乙木為柔隂滎火陽滎水壬水為剛丁火
　為柔隂俞土陽俞木甲木為剛已土為柔隂經金陽
　經火丙火為剛辛金為柔隂合水陽合土戊土為剛
　癸水為柔盖五行之道相生者母子之義相剋相制
　者夫婦之類故夫道皆剛婦道皆柔自然之理也易
　曰分隂分陽迭用剛柔其是之謂歟
六十五難曰經言所出為井所入為合其法奈何然所出
為井井者東方春也萬物之始生故言所出為井也所
入為合合者北方冬也陽氣入藏故言所入為合也
　此以經穴流注之始終言也
六十六難曰經言肺之原出於太淵心之原出于太陵
肝之原出于太衝脾之原出于太白腎之原出于太谿
少隂之原出于兊骨(神門/穴也)膽之原出于丘墟胃之原出
于衝陽三焦之原出于陽池膀胱之原出于京骨大腸
之原出于合谷小腸之原出于腕骨
　肺之原太淵至腎之原太谿見靈樞第二篇其第二
　篇曰肺之俞太淵心之俞太陵肝之俞太衝脾之俞
　太白腎之俞太谿膀胱之俞束骨過于亰骨為原膽
　之俞臨泣過于丘墟為原胃之俞谷陷過於衝陽為
　原三焦之俞中渚過于陽池為原小腸之俞後豀過
　于腕骨為原大腸之俞三間過于合谷為原盖五藏
　隂經止以俞為原六府陽經既有俞仍别有原或曰
　靈樞以太陵為心之原難經亦然而又别以兊骨為
　少隂之原諸家鍼灸書並以太陵為手厥隂心主之
　俞以神門在掌後兊骨之端者為心經所注之俞似
　此不同者何也按靈樞七十一篇曰少隂無輸心不
　病乎岐伯曰其外經病而藏不病故獨取其經於掌
　後兊骨之端也其餘脉出入屈折其行之疾徐皆如
　手少隂心主之脉行也又第二篇曰心出於中衝澑
　扵勞宫注于太陵行於間使入于曲澤手少隂也(按/中)
　(衝以下並手心主經俞靈樞直指為/手少隂而手少隂經俞不别載也)又素問繆刺篇
　曰刺手心主少隂兊骨之端各一瘉立已又氣宂篇
　曰藏俞五十宂王氏註五藏俞惟有心包經井俞之
　穴而亦無心經井俞穴又七十九難曰假令心病瀉
　手心主俞補手心主井詳此前後各經文義則知手
　少隂與心主同治也
十二經皆以俞為原者何也然五藏俞者三焦之所行
氣之所畱止也三焦所行之俞為原者何也然臍下腎
間動氣人之生命也十二經之根本也故名曰原三焦
者原氣之别使也主通行三氣經歴於五藏六府原者
三焦之尊號也故所止輙為原五藏六府之有病者皆
取其原也
　十二經皆以俞為原者以十二經之俞皆係三焦所
　行氣所畱止之處也三焦所行之俞為原者以臍下
　腎間動氣乃人之生命十二經之根本三焦則為原
　氣之别使主通行上中下之三氣經歴於五藏六府
　也通行三氣即紀氏所謂下焦禀真元之氣即原氣
　也上逹至于中焦中焦受水穀精悍之氣化為榮衛
　榮衛之氣與真元之氣通行逹於上焦也所以原為
　三焦之尊號而所止輙為原猶警蹕所至稱行在所
　也五藏六府之有病者皆于是而取之宜哉
六十七難曰五藏募皆在隂而俞在陽者何謂也然隂
病行陽陽病行隂故令募在隂俞在陽
　募與俞五藏空宂之總名也在腹為隂則謂之募在
　背為陽則謂之俞募猶募結之募言經氣之聚於此
　也俞史扁鵲傳作輸猶委輸之輸言經氣由此而輸
　於彼也五藏募在腹肺之募中府二宂在胸部雲門
　下一寸乳上三筋間動脉陷中心之募巨闕一宂在
　鳩尾下一寸脾之募章門二宂在季脇下直臍肝之
　募期門二宂在不容兩旁各一寸五分腎之募亰門
　二穴在腰中季脇本五藏俞在背行足太陽之經肺
　俞在第三椎下心俞在五椎下肝俞在九椎下脾俞
　在十一椎下腎俞在十四椎下皆俠脊兩旁各一寸
　五分隂病行陽陽病行隂者隂陽經絡氣相交貫藏
　府腹背氣相通應所以隂病有時而行陽陽病有時
　而行隂也鍼法曰從陽引隂從隂引陽
六十八難曰五藏六府皆有井滎俞經合皆何所主然
經言所出為井所流為滎所注為俞所行為經所入為
合井主心下滿滎主身熱俞主體重節痛經主喘咳寒
熱合主逆氣而泄此五藏六府井滎俞經合所主病也
　主主治也井谷井之井水源之所出也滎絶小水也
　井之源本㣲故所流尚小而為滎俞輸也注也自滎
　而注乃為俞也由俞而經過於此乃謂之經由經而
　入於所合謂之合合者㑹也靈樞第一篇曰五藏五
　俞五五二十五俞六府六俞六六三十六俞(此俞字/空穴之)
　(總名凡諸空穴/皆可以言俞)經脉十二絡脉十五凡二十七氣所
　行皆井滎俞經合之所係而所主病各不同井主心
　下滿肝木病也足厥隂之支從肝别貫鬲上注肺故
　井主心下滿滎主身熱心火病也俞主體重節痛脾
　土病也經主喘咳寒熱肺金病也合主逆氣而泄腎
　水病也謝氏曰此舉五藏之病各一端為例餘病可
　以類推而互取也不言六府者舉藏足以該之
六十九難曰經言虚者補之實者瀉之不虚不實以經
取之何謂也然虚者補其母實者瀉其子當先補之然
後瀉之不虚不實以經取之者是正經自病生不中他
邪也當自取其經故言以經取之
　靈樞第十篇載十二經皆有盛則瀉之虚則補之不
　盛不虚以經取之虚者補其母實者瀉其子子能令
　母實母能令子虚也假令肝病虗即補厥隂之合曲
　泉是也實則瀉厥隂之滎行間是也先補後瀉即後
　篇陽氣不足隂氣有餘當先補其陽而後瀉其隂之
　意然於此義不屬非闕誤即衍文也不實不虚以經
　取之者即四十九難憂愁思慮則傷心形寒飲冷則
　傷肺(云云/)者盖正經之自病者也楊氏曰不實不虚
　是諸藏不相乘也故云自取其經
七十難曰經言春夏刺淺秋冬刺深者何謂也然春夏
者陽氣在上人氣亦在上故當淺取之秋冬者陽氣在
下人氣亦在下故當深取之
　春夏之時陽氣浮而上人之氣亦然故刺之當淺欲
　其無太過也秋冬之時陽氣沉而下人氣亦然故刺
　之當深欲其無不及也經曰必先歲氣無伐天和此
　之謂也四明陳氏曰春氣在毛夏氣在皮秋氣在分
　肉冬氣在骨髓是淺深之應也
春夏各致一隂秋冬各致一陽者何謂也然春夏温必
致一隂者初下鍼沉之至腎肝之部得氣引持之隂也
秋冬寒必致一陽者初内鍼淺而浮之至心肺之部得
氣推内之陽也是謂春夏必致一隂秋冬必致一陽
　致取也春夏氣温必致一隂者春夏養陽之義也初
　下鍼即沈之至腎肝之部俟其得氣乃引鍼而提之
　以至於心肺之分所謂致一隂也秋冬氣寒必致一
　陽者秋冬養隂之義也初内鍼淺而浮之當心肺之
　部推鍼而内之以達於腎肝之分所謂致一陽也
　此篇致隂致陽之說越人特推其理有如是者耳凡
　用鍼補瀉自有所宜初不必以是相拘也
七十一難曰經言刺榮無傷衛刺衛無傷榮何謂也然鍼
陽者卧鍼而刺之刺隂者先以左手攝按所鍼滎俞之
處氣散乃内鍼是謂刺榮無傷衛刺衛無傷榮也
　榮為隂衛為陽榮行脉中衛行脉外各有所淺深也
　用鍼之道亦然鍼陽必卧鍼而刺之者以陽氣輕浮
　過之恐傷於榮也刺隂者先以左手按所刺之宂良
　乆令氣散乃内鍼不然則傷衛氣也無毋通禁止辭
七十二難曰經言能知迎隨之氣可令調之調氣之方
必在隂陽何謂也然所謂迎隨者知榮衛之流行經脉
之往來也隨其逆順而取之故曰迎隨
　迎隨之法補瀉之道也迎者迎而奪之隨者隨而濟
　之然必知榮衛之流行經脉之徃來榮衛流行經脉
　徃來其義一也知之而後可以視夫病之逆順隨其
　所當而為補瀉也四明陳氏曰迎者迎其氣之方來
　而未盛也以瀉之隨者隨其氣之方徃而未虛也以
　補之愚按迎隨有二有虚實迎隨有子母迎隨陳氏
　之說虗實迎隨也若七十九難所載子母迎隨也
調氣之方必在隂陽者知其内外表裏隨其隂陽而調
之故曰調氣之方必在隂陽
　在察也内為隂外為陽表為陽裏為隂察其病之在
　隂在陽而調之也楊氏曰調氣之方必在隂陽者隂
　虚陽實則補隂瀉陽陽虚隂實則補陽瀉隂或陽并
　於隂隂并於陽或隂陽俱虚俱實皆隨其所見而調
　之謝氏曰男外女内表陽裏隂調隂陽之氣者如從
　陽引隂從隂引陽陽病治隂隂病治陽之類
七十三難曰諸井者肌肉淺薄氣少不足使也刺之奈
何然諸井者木也滎者火也火者木之子當刺井者以
滎瀉之故經言補者不可以為瀉瀉者不可以為補此
之謂也
　諸經之井皆在手足指補肌肉淺薄之處氣少不足
　使為補瀉也故設當刺井者只瀉其榮以井為木滎
　為火火者木之子也詳越人此說專為瀉井者言也
　若當補井則必補其合故引經言補者不可以為瀉
　瀉者不可以為補各有攸當也補瀉反則病益篤而
　有實實虚虚之患可不謹歟
七十四難曰經言春刺井夏刺滎季夏刺俞秋刺經冬
刺合者何謂也然春刺井者邪在肝夏刺滎者邪在心
季夏刺俞者邪在脾秋刺經者邪在肺冬刺合者邪在
腎
　滎俞之繫四時者以其邪各有所在也
其肝心脾肺腎而繫於春夏秋冬者何也然五藏一病
轍有五也假令肝病色青者肝也臊臭者肝也喜酸者
肝也喜呼者肝也喜泣者肝也其病衆多不可盡言也
四時有數而並繫於春夏秋冬者也鍼之要妙在於秋
毫者也
　五藏一病不止於五其病尤衆多也雖其衆多而四
　時有數故並繫於春夏秋冬及井滎俞經合之屬也
　用鍼者必精察之　詳此篇文義似有缺誤今且依
　此解之以俟知者
七十五難曰經言東方實西方虚瀉南方補北方何謂
也然金木水火土當更相平東方木也西方金也木欲
實金當平之火欲實水當平之土欲實木當平之金欲
實火當平之水欲實土當平之東方肝也則知肝實西
方肺也則知肺虗瀉南方火補北方水南方火火者木
之子也北方水水者木之母也水勝火子能令母實母
能令子虚故瀉火補水欲令金不得平木也經曰不能
治其虚何問其餘此之謂也(有圖/)
　金不得平木不字疑衍　東方實西方虚瀉南方補
　北方者木金火水欲更相平也木火土金水之欲實
　五行之貪勝而務權也金木水火主之相平以五行
　所勝而制其貪也經曰一藏不平所不勝平之東方
　肝也西方肺也東方實則知西方虚矣若西方不虚
　則東方安得而過於實邪或瀉或補要亦抑其甚而
　濟其不足損過就中之道也水能勝火子能令母實
　母能令子虚瀉南方火者奪子之氣使食母之有餘
　補北方水者益子之氣使不食於母也如此則過者
　退而抑者進金得平其木而東西二方無復偏勝偏
　虧之患矣越人之意大抵謂東方過於實而西方之
　氣不足故瀉火以抑其木補水以濟其金是乃使金
　得與木相停故曰欲令金得平木也若曰欲令金不
　得平木則前後文義窒碍竟說不通使肝木不過肺
　不虚復瀉火補水不幾于實實虚虚耶八十一難文
　義正與此互相發明九峯蔡氏謂水火金木土穀惟
　修取相勝以淺其過其意亦同故結句云不能治其
　虚何問其餘盖為知常而不知變者之戒也此篇大
　意在肝實肺虗瀉火補水上　或問子能令母實母
　能令子虚當瀉火補土為是盖子有餘則不食母
　之氣母不足則不能䕃其子瀉南方火乃奪子之氣
　使食母之有餘補中央土則益母之氣使得以䕃其
　子也今乃瀉火補水何歟曰此越人之妙一舉而兩
　得之者也且瀉火一則以奪木之氣一則以去金之
　克補水一則以益金之氣一則以制火之光若補土
　則一於助金而已不可施於兩用此所以不補土而
　補水也或又問母能令子實子能令母虚五行之道
　也今越人乃謂子能令母實母能令子虚何哉曰
　是各有其說也母能令子實子能令母虚者五行之
　生化子能令母實母能令子虚者鍼家之與奪固不
　相侔也　四明陳氏曰仲景云木行乘金名曰横内
　經曰氣有餘則制已所勝而侮所不勝木實金虚是
　木横而凌金侮所不勝也木實本以金平之然其氣
　正强而横金平之則兩不相伏而戰戰則實者亦傷
　虗者亦敗金虚本資氣於土然其時土亦受制未
　足以資之故取水為金之子又為木之母於是瀉火
　補水使水勝火則火餒而取氣於木木乃减而不復
　實水為木母此母能令子虚也木既不實其氣乃平
　平則金免木凌而不復虚水為金子此子能令母實
　也所謂金不得平木不得徑以金平其木必瀉火補
　水而旁治之使金木之氣自然兩平耳今按陳氏此
　說亦自有理但為不之一字所纒未免牽强費辭不
　若直以不字為衍文爾觀八十一篇中當知金平木
　一語可見矣
七十六難曰何謂補瀉當補之時何所取氣當瀉之時
何所置氣然當補之時從衛取氣當瀉之時從榮置氣
其陽氣不足隂氣有餘當先補其陽而後瀉其隂隂氣
不足陽氣有餘當先補其隂而後瀉其陽榮衛通行此
其要也
　靈樞五十二篇曰浮氣之不循經者為衛氣其精氣
　之行於經者為榮氣盖補則取浮氣之不循經者以
　補虚瀉則從榮置其氣而不用也置猶棄置之置然
　人之病虚實不一補瀉之道亦非一也是以陽氣不
　足而隂氣有餘則先補陽而後瀉隂以和之隂氣不
　足而陽氣有餘則先補隂而後瀉陽以和之如此則
　榮衛自然通行矣補瀉法見下篇
七十七難曰經言上工治未病中工治已病者何謂也
然所謂治未病者見肝之病則知肝當傳之與脾故先
實其脾氣無令得受肝之邪故曰治未病焉中工者見
肝之病不曉相傳但一心治肝故曰治已病也
　見肝之病先實其脾使邪無所入治未病也是為上
　工見肝之病一心治肝治已病也是為中工靈樞五
　十五篇曰上工刺其未生也其次刺其未盛者也其
　次刺其已衰者也下工刺其方襲者也與其形之盛
　者也與其病之與服相逆者也故曰方其盛也勿□
　毁傷刺其已衰事必大昌故曰上工治未病不治已
　病此之謂也
七十八難曰鍼有補瀉何謂也然補瀉之法非必呼吸
出内鍼也知為鍼者信其左不知為鍼者信其右當刺
之時先以左手厭按所鍼滎俞之處彈而努之爪而下
之其氣之來如動脉之狀順鍼而刺之得氣因推而内
之是謂補動而伸之是謂瀉不得氣乃與男外女内不
得氣是謂十死不治也
　彈而努之鼔勇之也努讀若怒爪而下之搯之稍重
　皆欲致其氣之至也氣至指下如動脉之狀乃乘其
　至而刺之順猶循也乘也停鍼待氣氣至鍼動是傳
　氣也因推鍼而内之是謂補動而伸之是謂瀉此越
　人心法非呼吸出内者也是固然也若停鍼候氣乆
　而不至乃與男子則淺其鍼而候之衛氣之分女子
　則深其鍼而候之榮氣之分如此而又不得氣是謂
　其病終不可治也篇中前後二氣字不同不可不辨
　前言氣之來如動脉狀未刺之前左手所候之氣也
　後言得氣不得氣鍼下所候之氣也此有兩節周仲
　立乃云凡候氣左手宜略重之候之不得乃與男則
　少輕其手於衛氣之分以候之女則重其手於榮氣
　之分以候之如此則既無前後之分又昧停氣之道
　尚何所据而為補瀉耶
七十九難曰經言迎而奪之安得無虚隨而濟之安得
無實虚之與實若得若失實之與虚若有若無何謂也
　出靈樞第一篇得求而獲也失縱也遺也其第二篇
　曰言實與虚若有若無者謂實者有氣虚者無氣也
　言虚與實若得若失者謂補者佖然若有得也瀉者
　怳然若有失也亦第一篇之義
然迎而奪之者瀉其子也隨而濟之者補其母也假令
心病瀉手心主俞是謂迎而奪之者也補手心主井是
謂隨而濟之者也
　迎而奪之者瀉也隨而濟之者補也假令心病心火
　也土為火之子與心主之俞太陵也實則瀉之是迎
　而奪之也木者火之母手心主之井中衝也虚則補
　之是隨而濟之也迎者迎於前隨者隨其後此假心
　為例而補瀉則云手心主即靈樞所謂少隂無俞者
　也當與六十六難並觀
所謂實之與虚者牢濡之意也氣來實牢者為得濡虚
者為失故曰若得若失也
　氣來實牢濡虚以隨濟迎奪而為得失也前云虚之
　與實若得若失實之與虚若有若無此言實之與虚
　若得若失盖得失有無義實相同互舉之省文爾
八十難曰經言有見如入有見如出者何謂也然所謂
有見如入者謂左手見氣來至乃内鍼鍼入見氣盡乃
出鍼是謂有見如入有見如出也
　所謂有見如入下當欠有見如出四字如讀若而孟
　子書望道而末之見而讀若如盖通用也　有見而
　入出者謂左手按宂待氣來至乃不鍼鍼入候其氣
　應盡而出鍼也
八十一難曰經言無實實虚虚損不足而益有餘是寸
口脉耶將病自有虚實耶其損益奈何然是病非謂寸
口脉也謂病自有虚實也假令肝實而肺虚肝者木也
肺者金也金木當更相平當知金平木假令肺實而肝
虚㣲少氣用鍼不補其肝而反重實其肺故曰實實虚
虗損不足而益有餘此者中工之所害也
　是病二字非誤即衍肝實肺虚金當平木如七十五
　難之說若肺實肝虚則當抑金而抉木也用鍼者乃
　不補其肝而反重實其肺此所謂實其實而虚其虚
　損不足而益有餘殺人多矣中工中常之工猶云粗
　工也　按難經八十一篇篇辭甚簡然而榮衛度數
　尺寸位置隂陽王相藏府内外脉法病能經絡流注
　鍼刺俞宂莫不該盡而此篇尤創艾切切盖不獨為
　用鍼者之戒凢為治者皆所當戒又絶筆之㣲意也
　於乎越人當先秦戰國時與内經靈樞之出不逺必
　有得以口授面命傳聞曄曄者故其見之明而言之
　詳不但如史家所載長桑君之遇也邵肍乃謂經之
　當難者未必止此八十一條噫猶有望於後人歟
　
　
　
　
　
　
　
　
　
　
　
　
　
　難經本義卷下
