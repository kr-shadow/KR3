#+TITLE: 珊瑚木難-明-朱存理
#+DATE: 2016-06-11 12:23:24
#+SOURCE: github.com/kanripo/KR3h0044 master 536606f9                
欽定四庫全書　　　　　子部八
　珊瑚木難　　　　　　　藝術類一(書畫之屬/)
　　提要
　　　　臣等謹案珊瑚木難八卷明朱存理編存理
　　　　字性父長洲人朱彞尊詩話稱存理自少至
　　　　老未嘗一日忘學問人有異書必從訪求以
　　　　必得為志所纂集凡數百卷既老不厭坐貧
　　　　無以自資其書旋亦散去江南通志稱元季
　　　　明初中吳南園何氏笠澤虞氏廬山陳氏書
　　　　籍金石之富甲於海内繼其後者存理其尤
　　　　也兹編悉載所見字畫題跋其卷中前人詩
　　　　文世所罕覩者亦附録焉前有文徵明文嘉
　　　　王穉登王騰程四人姓氏葢出於其家收藏
　　　　者為多徵明等皆以賞鑒自許故所貯並屬
　　　　名蹟存理又工於評隲大抵品題允當不愧
　　　　馴雅之目與真贗雜糅者不同惟其書從無
　　　　刻本流傳抄帙相沿頗多訛脱今詳加釐訂
　　　　而闕其所不可知者著之於録至世别有鐵
　　　　網珊瑚一書為趙琦美所編輯而傳者誤以
　　　　為存理作遂與此書混而一之益非其實矣
　　　　乾隆四十三年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　珊瑚木難卷一　　　　　明　朱存理　編
　　擊蛇笏
　　　銘
天地至大有邪氣干於其間為凶暴殘賊聽其肆行如
天地卵育之而莫禦也人生最靈或異類出於其表為妖
怪信其異端如人蔽覆之而莫露也祥符年間寜州天
慶觀有蛇妖極怪異郡刺史日兩至於其庭焉人以為
龍舉州人内外逺近罔不駿奔於門以觀恭肅莊祗無
敢怠者今龍圖待制孔公時佐幕在是邦亦隨郡刺史
於其庭公乃曰明則有禮樂幽則有鬼神是蛇不以誣
乎惑吾民亂吾俗殺無赦以手版擊其首遂斃於前則
蛇無異矣郡刺史暨州内外逺近庶民昭然若發蒙見
青天睹白日故不能肆其凶殘而成其妖惑易曰是故
知鬼神之情狀公之謂乎夫天地間有純剛至正之氣
而或鍾於物或鍾於人人有死物有盡此氣不滅烈烈
然彌亘萬世而長在在堯時為指佞草在魯則為孔子
誅少正夘刑在齊為南史簡在晉為董史筆在漢武帝
朝為東方朔㦸在成帝朝為朱雲劍在東漢為張綱輪
在唐為韓愈論佛骨表逐鱷魚文為段太尉擊朱泚笏
今為公擊蛇笏故佞人去堯徳聰少正夘戮孔法舉罪
趙盾晉人懼辟崔子齊刑明拒董偃折張禹劾梁冀漢
室乂佛老㣲聖徳行鱷魚徙潮患息朱泚傷唐朝振怪
蛇死妖氣散噫天地鍾純剛至正之氣在公之笏豈徒
斃一蛇而已軒陛之下有罔上欺民先意順㫖者公以
此笏指之廟堂之上有蔽賢蒙惡違法亂紀者公以此
笏麾之朝廷之内有䛕容佞色附邪背正者公以此笏
擊之夫如是則軒陛之下有不仁者去廟堂之上無奸
臣朝廷之内無佞人則笏之功也豈必在一蛇公以笏
為任笏得公而用公方為朝廷正人笏方為公之良器
敢稱徳於公作笏銘曰
至正之氣天地則有笏惟靈物笏廼能受笏之為物純
剛正直公惟正人公乃能得笏之在人能破淫妖公之
在朝䜛人乃消靈氣未竭斯笏不折正道未亡斯笏不
藏惟公寳之烈烈其光(徂徠石介守道/)
於烈孔公碩大耳方麟鳯在郊百怪斂藏爾蟲何知乃
罔畏忌怵彼蚩蚩改聽易視維是手版猶古璧圭千金
則重鼷鼠則㣲憤激於中有弗遑計寜使妖血狼籍沾
漬展也先覺俾民不迷九原可作物是人非人之非兮
鰌鱓之舞尚有聞孫曰予禦侮(金華黄溍/)
寜州帝封天慶道宫何物詭仄諱蛇誣龍公初奮擊惟
笏在手不復有龍於蛇何有衛公故物魏公甘棠誰無
孫子人笏俱亡桓桓鉅公異栁之宥磔怪破惑百世不
疚(天台周仁榮字本心/)
雨露植風雲力匪圭璋豈金石奮英氣揮勁質扶正道
踣妖慝光殷紅血凝碧傳百代如一日(嚴陵吳暾字朝/陽)
中丞孔公在宋祥符間職寜州推官於時妖蛇憑神熾
擅禍福民駿奔以祀官於郡者亦昧昧以從事公至奮
笏擊蛇首以斃妖息惑解世譽其偉故笏傳於家今八
世孫濤守之蛇隂類也易知而易辨萬民之惑罔一察
矧君子小人人類一也有異心異行焉惟公克知言飬
氣於先故剛大之發臨事明而弗為外物汩清忠毅直
為宋名臣嗚呼觀斯笏其有因物而反躬者乎於人原
其心觀其行以辨其君子小人其或立朝司牧而附表
之而激揚之使天下之人亦皆知所從違則知言飬氣
本乎素勉怪不語也奚惑守者不辱觀者克慕能反躬
矣皇慶元年九月七日式觀公笏(闕/)　　　　　敬為
銘銘曰
彼蜿蜒兮擅廟食公來觀兮奮一擊妖電埽兮惑氷釋
公知言兮氣剛直開民心兮如覩日笏斯藏兮銳盈尺
(戴起宗/)
　　　賛
烈烈孔公禀是正直疾惡如仇秋隼初擊毅氣寒霜嚴
顔夏日張髯决眥出聲動色杓芒嶽静電流雷激鉅奸
奪氣萬里辟易矧此虺蛇夭形蕞質委窮茂草春啟冬
蟄蜿蜒尊爼若歆以食媒神憑姦汩聽生惑好惡易處
民志由辟釋此不誅曷示軌則公銳徃偵曰惟吾職無
矛無戈投之以笏其笏伊何匪金匪石廣不三寸長止
過尺削槐成簡竒文間錯波濤晝翻雲霧朝欝月引日
長敷膏輸液堅於陶冶黒過㸃漆亦有朱殷腥血餘迹
磨刮更著豈不洗滌遺履在廟藏簡去壁守之或渝猶
云墜逸此若忠臣直前批賊非比清談看山拄頰嫓羙
公孫寳同尺璧孺也為賛永彰幽徳(永康胡長孺/)
余嘗讀宋神宗實録及國史兩朝御史中丞孔公列傳
觀其事親孝居官理使契丹不辱君命廢瑶華叩閽力
争平生大節盖炳如也惜其才不充用澤不大施緬仰
風猷為之永嘅今公八世孫濤以公在寜州日擊蛇妖
笏示予語在本傳兹不復述予謂孔子作春秋凡物之
災祥變異舛於常而害於民者事雖小必謹而書之故
隕霜不殺草李梅實大雨雪無氷雨木氷隕霜殺菽皆
災之小者也以其干時令之常則屢書之所以儆天災
廣修懲也其害不及民非吉凶之所由生者異雖大則
削而不書故蛇二闘於鄭南門蛇十七出於魯泉臺神
降於虢莘石言於晉魏榆皆異之大者也以其非隂陽
之孽則不書所以逺妖惑一民志也夫蛇山澤之所生
也窟宅靈宇蜿蜒闖首用誣於神以惑於民公奮是正
直擊之以斃廟妖遂息民乃不惑可謂不昧於理不餒
於氣得春秋之㫖矣乃肅恭再拜而為之賛賛曰
猗歟孔公蹇蹇王臣義動羣辟色正氣信有蜿者蛇誣
民惑神公笏擊斃曽不動心絶妖去惑聖經是循孰云
百年凜凜猶今匪笏斯珍而人斯欽(東陽張樞/)
正氣烈烈川融山結降生英傑至聖雲仍心炳丹青早
讞於寜寜有蛇孽時出於穴守臣是謁卓哉孔公誠激
於衷義所不容直前奮笏風生霆擊蛇首碎折妖不能
神竟斃厥身正理以伸迨掌風紀表表愈偉名照青史
維昔李唐魏笏傳芳儷羙甘棠舉笏擊泚逆儔披靡太
尉忠死笏乎笏乎金石弗如異世同符槐木赤理其長
尺咫妖血凝只公有耿光公笏不亡世寳其藏(宇文公/諒)
　　　賦
若有物兮良木之英虚宿之精抗金石而比質厠圭璧
而聨榮睠朝章之故物漬妖虺之餘腥摩挲睥睨髮竪
風生豈非孔氏之祖笏而擊蛇其名者乎粤若古先縁
禮創物貴賤有等垂紳正笏君臣殊制以被章服珠玉
象齒效珍薦骨兼頒竹木齊位稱徳爰書思而對命備
君臣之指畫維此古槐木徳可稱蓊垂䕃於公位儼列
植於公庭(闕/)雲敷(闕/)欎乎翠層澡貞姿於雨露受勁氣
於風霆抱觸麑之遺烈藴鑚火之剛明是度是斷以削
以繩長僅踰尺剡首鋒稜文章爛然非髹非頳範信桓
之榘度秉朝覲之儀刑宋治遹隆濟濟在廷有偉正臣
宣尼雲礽秪服寵章司臬於寜胡蛇妖之憑附託神棲
而假靈或恍惚而炫異亦蜿蜒而來歆彼蚩蚩其何知
豐媚祀而醪牲時則孔公義發於中以此隂類誣明惑
聰殺之勿宥予力可庸越班聨而前邁奮一擊於埃塳
若砲落而流電若矢激而乗風刜腥顱之拳曲剪斷爪
之蒙茸欻毆除於攘袂之頃曽假手於百錬之鋒使呥
舌摇尾之毒螫不若馬蚿尺蠖之㣲蟲輸智勇之緒餘
破鬼蜮之瞢聾糾糾乎擊奸之憤烈烈乎擊賊之忠彷
彿赤帝斬蛇之劍想像寄奴射目之弓是皆英君傑士
之所施任諒直而屏奸雄者也宜其正色立朝流聲臺
閣勁氣干雲讜言排岳撼環疏瑶華之寃廷奏掃璫竪
之惡眷一言於睿思斥伶優於朔幕則是笏也可以排
閶闔而腹披指險䛕而膽落條疏奏陳則伸諍舌以回
天籌畫事宜則出竒謀於帷幄扶綱常於朝端凛英猷
之謇諤彼蠢然之么麽何足以窺抱負之廓落也哉噫
嘻徃哲不留青氊猶在奕世九傳歴三百載翼翼裔孫
敬守不怠手澤如新揚芒發彩繽鳯翥而鸞鶱粲濤驅
而波滙辟䕫罔之不祥獨黝然而不改靈氣翕欻目怵
心駭㸃萇碧之微汙彰神明之司宰骨何貴乎忠賢角
何求乎靈豸匹休鄭國之甘棠化美河南之鳯彩豈徒
詫垂裳之藴藉誇拄頰之瀟洒而已邪嗟予小子載瞻
載持授我毫素俾述以辭仰先正之偉節誦徂徠之銘
詩慚倒執之戰兢虞畫足之貽譏肅正襟而作頌昭盛
徳於無期頌曰
於鑠孔木繄笏之珍殄除怪妖磔腦殲鱗是維正直有
嚴斧鑕山摧石裂笏則不屈(闕/)石在朝冠履在堂克配
厥祖厚徳流光簮紱有傳寳兹宗器見笏若公欽於世
世彼欎者槐維徳之符尚爾後人貞固弗渝(㑹稽趙俶/本初)
　　　詩
以笏擊蛇有孔公義與段公擊賊同事之巨細雖有異
正氣憤激生於中偉哉孔公聖人裔豈聽妖邪亂民志
即今槐木一尺强氣象凛凛含風霜子孫傳之慎寳藏
不羡象牙堆滿床(吳興趙孟頫/)
怒擊妖蛇血未乾一痕槐面猶朱殷他時御史飛白簡
誅死奸䛕知不難孔廟寳藏同魏笏生氣稜稜著靈物
雷丁獻斧豸廌角文理不邪剛不屈爾孫北上慎保持
諸公色動驚見之西山爽氣頰可拄手版倒執夫何為
(仇/逺)
孔明廟前柏手版賊其枝枯稊無生氣衆目炫一時何
如孔公笏鉄面含霜姿虺蛇何足道正氣屢奸欺祥符
慶厯間豈無纖人斯聞之膽為落不在彼在兹聖學億
萬年聖源浩無涯八傳得巨源憤學求似之遺經與遺
物保䕶如嬰兒萬里去復逺見者咸齎咨况此一尺槐
千載孔林思非無原壤杖非無少正鈹用舍各有時小
大各有施疇能啟段公共賦甘棠詩(白珽/)
蹇蹇諫議公魁儒負才傑寜州邈西土讞獄慎司臬惟
神賛𤣥㝠北岳氣栗烈肸饗有慿附蜿蜒此穿穴俗情
尚詭怪牲醪走豐潔譬彼僉壬類朋奸巧媒蘖不一剪
夷之正論曷昭晰時公儼端弁孤憤眥欲裂手版僅逾
尺用過百鍊鐡老槐不生火黝質漬腥血公當寳元際
抗疏多論列力排霄漢路義動風雷舌兹事特𤨏細亦
足厲風節歴階諫兩觀先聖有遺轍彼哉堆床笏華榮
等電滅我歌激寸肝天長暮飛雪(鄧文原/)
茫茫宇宙間一氣陶庶彚流行有天常偏馭乃為沴惟
人萬物靈順正補其弊所以致中和能使天地位中州
際明時和氣與善治偏方或湮鬱逖彼西南裔神人糅
雜居詛盟成蠱媚虺妖據琳室奔走傳詭異潔牲祀朝
夕牧守帥羣吏孔公聖人胄天質抱剛毅直飬氣已充
平素有集義憐彼衆人愚惡此醜物厲抽笏奮而前一
擊首遂碎壮心發陽剛排斥隂險類諒兹咫尺簡寜比
劍㦸利敬存勝百邪妖孽何用避遂能格君心蹇蹇居
諫議君家愛甘棠什襲傳百世豈惟子孫珍觀者咸起
畏勿謂寳此傳肖徳惟尚志(東陽許謙益之/)
嗟嗟怪與神凛凛子不語所以祀爰居不為聖門許孔
公剛毅姿徃訓率厥祖謂兹𤣥武庭饞蛇穴憑附妖孽
今弗祛民惑政兹螙我笏秉正直一擊銳刀斧斃之所
不誣敬逺非敢侮笏今八世傳漬血殷尚睹擊賊宜比
倫堆床奚足數儼然人若存想此氣甚武可為智者言
語怪神亦吐(臨海陳恕可如心/)
老槐不爇柯突兀裁作東家孔公笏風霜勁氣鍾此物
拈起放下神出沒蛇妖憑穴檀修窟怙毒肆擊惡勃窣
叢祠牲血姿磨拂寜料碎首僅俄忽千年信史忠誼骨
雲仍寳藏丑倉猝腥班穢梁意牽率嵗月安得埃坌汩
孔公在天獨擊鶻欃槍掃净况彗孛傳之世守堪黻黼
韻語盥澡更三袚向來段公恨咄咄逐泚中額幾袂捽
兩公襟膽䕃濃芾餘子蟲豸聊勿勿
　孔世平家有髙規曽榘之的燈其擊蛇之笏與錦綈
　俱襲一日為予出其所藏歛衽持之久之其妖血猶
　漬三數百載之下使正人端士聞孔公之風者皆有
　腦裂鼠子肝軌不制之懐則世平之寳之也豈止於
　魏謩之寳鄭公之笏也耶是日霜作凛冬凍墨欲氷
　之泓為書倉卒句如此世平家學模範他日必能嗣
　諫苑之清志恨予老矣(海粟馮子振/)
仲尼魯祀訊爰居泉臺虵數史不書後來諌議克繼志
抗行絶世莫與俱妖蛇蜿蜒惑西土老稚相傳争快睹
殷勤叩齒薦苾芬為爼孔碩酒且藇惟公正色嚴霜威
有笏剡上除慝圭裂眦怒施霹靂手妖氛掃蕩皆清夷
餘血朱斑漬木紋家藏手澤歴世珍堆床象牙時所有
或愧此笏難共陳段公擊賊可配羙拄頰清談何足齒
(天日凌𢡟/翁師徳)
祥符曲阜孫疾惡出天性如豸必觸邪如草能指佞老
槐千載枝風霜飬剛勁斵之為手版外直中則正拄頰
睨妖蛇一擊新衆聽腥血留餘斑光采牛斗映宗器慎
藏之家乗君甚稱魏笏何足言斯文紹將聖(鄱陽吳存/仲復)
曝龍成脯擊蛇笏三百餘年只二人義膽忠肝動天地
情知怪物豈能神(西江鄧楀覺非/)
中丞故笏重魚須合寘魯庭弓玉間二尺古槐凝勁氣
一痕妖血𢃄餘斑看山曠士徒勞拄叩陛忠臣只漫還
珍重錦嚢傳不墜千年猶足竦人奸(張翥/)
蛇神狙怪同牛鬼子不語來非所畏異言異服疑衆殺
何異寜州神鬼事中丞見笏不見蛇奮一擊去思無邪
神無聲影接耳目吾聞吾見非昏花碎首不妨同石佛
從此妖蛇無復出可憐章聖降帛書争信先天一畫無
三百年来血存跡我知不是看山笏問言朱泚便何如此
笏有靈能擊賊(合沙俞焯元明/)
有物蜿蜒欲耀靈老槐生氣激風霆妖形拳首随聲斃
殷血留痕著面腥廷諍兩宫成憤烈家傳八世想儀型
甘棠一睹存忠義三復徂徠舊日銘(金華張道中率性/)
正人操氣義槐簡叱風霆度不滿三尺威能攝六丁蜿
蜒空漬血象罔盡潜形諫議今除害無人再乞靈(五羊/林宦)
(東/齋)
洙泗餘波固不群擊蛇手版至今存一時正氣扶民極
千載英風凛血痕故物信為稀世寳異端彌覺聖人尊
相逢共話寜州事籍甚中丞九世孫(潘純/)
漢祖蛇劍穿屋飛孔孫蛇笏世守之精金百錬尚磨滅
此物不朽非人為擬是當年孔林植風霜為剪蒼龍枝
百怪歛迹莫敢視終夜牛斗光離離寜州蛇妖在琳宫
州人争拜妖為龍幕府賔僚聖人後觀聽不與庸凡同
持笏奮擊蛇腦碎再覩白日醒群蒙妖魂已變山鬼泣
妖血浸漬猶殷紅生民免化為蛇虺屹若砥柱頺波中
摩挲爾笏三太息利豈干將長僅尺殄除妖慝非無刑
不惜輕身與妖敵丈夫烈烈固如此忠義自得神明力
為公叩笏慷慨歌英風西來海天碧(錢用士成夫/)
笏本記事之端緒以備君前敷奏之用龍圖孔公佐幕
古寜乃以碎妖蛇之首而斃之也何居予嘗思之事莫
大於陳善閉邪笏固可以致知亦何嫌於力行想公推
讞外服與郡刺史歩趣琳宫盖朝服未嘗須臾去身一
時目擊隂類惡物蠱惑民衆大而為政教之累怒激於
衷固不及手版之期妖靡勝徳宜就死地而不得以去
也昔孫叔敖斷蛇二首周子隱斬蛟九洞皆未聞笏從
事以此較彼更為卓絶石徂徠以大手筆為之銘於天
地間純剛至正之氣深致意焉豈溢美於公哉顧此一
笏自宋祥符以來於今幾三百祀中間日引月長經渉
兵燹不知其幾千百變乃巍然獨存八世孫巨源甫尚
永寳之非夫神物呵護以章前修剛正之舉詎能爾耶
故嘗謂巨源什襲祖笏奉以周旋使朔南名彦詠歌不
足賢於魏文貞公之孫逺矣暇日當須齋沐以希快覩
荆溪許應祈題
原魯孔公登進士第初筮寜州推官州天慶觀有蛇出
入神座下衆以為神州守率僚佐拜祭之蛇出公即衆
列直前奮笏擊蛇首蛇斃衆大驚已而皆嘆服宋舊史
及王偁東都事畧具載其事然不紀其嵗月考公履歴
自寜州推官轉大理丞知仙源縣入為太常博士仁宗
天聖九年擢右正言劾曹利用羅崇勲以是推之公在
寜州時非真宗末年即仁宗初年也夫信道篤者不見
怵於邪用心剛者不詭随於俗此君子之恒也原魯此
舉切於救時弊正人心故有㓛於世教也甚大章聖之
世神仙禱祀之事方盛所謂天慶觀者大中祥符間創
於郡國者也時丁謂為相每齋禬必奏鶴降宰相以奏鶴
固寵推官以擊妖蛇知名其救世弊正人心之功為何
如哉他日使契丹方燕優人以先聖為戲公艴然出主
客邀還廷中强之謝公曰兩國通好以禮徘優悔聖人
而弗之禁是北朝之過也又何謝既還言者論其生事
開衅詔詰公公對曰契丹見漢使輙悔易不較恐益慢
中國仁宗然之此意與擊蛇正同切於救時激於為義
不自知其勇也公豈立異駭俗者哉裔孫之居三衢者
曰世平甫寳藏是笏殆三百年其子思搆至京師擕以
眎予木色蒼勁節理疏直異他笏材妖漬猶在而公之
剛方正大之氣與笏俱存者使人悚息而増敬焉名大
夫士題詠盈軸因識予言於别卷云至正乙酉七月辛
夘後學廬陵歐陽𤣥書
禮云笏度二尺有六寸諸侯以象大夫以魚須文竹士
竹本又云將適公所史進象笏書思對命備忽忘也秦
自荆軻之變謁者持匕首從官執刀劍以備不虞漢髙
脩文治制以手版侍宋祥符元年始賜進士袍笏五年
而四十五世祖中丞公登進士第亦與焉初任寜州幕
官州天慶觀真武象下有虵妖咸以為神刺史率僚佐
日謁其廷公曰眀則有禮樂幽則有鬼神惑吾民亂吾
俗殺無赦而以笏擊之斃衆驚嘆云神龍尚殛况其他
乎其笏長尺餘槐為之非它木材與古制異實登第時
所賜也公之季孫四十七代族長中奉公藏於家世守
之後遭靖康之亂髙宗南渡與姪四十八代襲封拜疏
行闕賜田宅居三衢延祐元祀文運肇興中奉公六世
平叔父歸闕里與上計之偕㑹宗族接教氣之感因出
所藏笏以示諸故老思立時方總角侍諸父肅拜而觀
之質理竒秀妖血殷漬手澤具存凛乎莫不袛懼自分
據隔絶祖庭子孫不得見者百八十三年矣又三十二
年思立㕘議中書日從弟思搆復擕入京師謁選再獲
一覩故得畧叙本末嗚呼魏謩守鄭公之笏纔五世而
唐人猶比之甘棠况於詩禮遺書又豈甘棠之比哉予
小子敢不夙夜兢業尚祖宗之丕靈正道未喪斯笏必
能夀其傳幸寳之至正丙戌春九月世孫思立謹識
　　　　右擊蛇銘羅元所録本楷法精妙李内翰甚
　　　　愛其書因出示得借歸一録盖不能效其筆
　　　　意乃復草草
　　水徳婦李氏節行
　　　序
彛倫風教之所由生也聖人筆之經昭乎若日月之垂
天而有目者覩矣然予觀乎詩王道得而王化淳者二
南之正其風渾渾爾也降而至弼鄘以下之詩之風之
變則有美有刺矣當是時詩亡而春秋作春秋則有褒
有貶矣夫婦居室之常婚􁇢端本之要尤聖經之所慎
重而十三國變風之詩其所羙者衛莊姜而止耳衛共
姜而止耳若牆茨諸篇抑何其刺多而美寡耶二百四
十二年之春秋其所褒者紀叔姬而止耳宋共姬而止
耳若孫於齊諸筞抑何其貶多而褒寡耶予之感於斯
久矣適有以蘓之崑邑水節婦傳示予者其文則錢塘
陳君潜夫為之其播之詠歌者則皆四方之聞人其信
而有徴者耶當節婦之早嫠邑人争聘之而不貳至自
縊以絶群望此與衛共姜之矢靡他奚以異及其身在
胥靡或勸之無以居孀對冀弗與同産連坐者而節婦
堅莫之從此與紀叔姬之不歸宗國而歸於􁊉奚以異
彼豪獷吏又乗其危讋之以威而利以怵之節婦又慷
慨拒於辭色此與宋共姬之寜逮火而死不肯少避火
以生者其志亦不大相異也凡此三節者能聞古人之
風而興起有如萬一遇夫婦之變尚豈異於衛莊姜之
無怨懟哉嗚呼賢矣夫賢而得書春秋之法也賢而宜
詩歌之詩人之㫖也予是以知斯世之不幸而有斯事
也予是以知斯世之不幸而有斯人也予是以知斯人
之不幸而有斯哀也予是以知斯人之不幸而有斯名
也作節行詩序(蘓人金文徴/)
　　　傳
節婦李名惠蘓之崑邑人也水徳之妻也㓜專静不妄
言笑聞女以貞烈著行者則欣然慕之年十九而嫁嫁
二年而寡即屏去繁飾誓死以守義服闋里人争以禮
聘者至十數不為之變媒氏則以言動之曰夫人年少
而無子其如衰老無托何節婦毅然曰是誠何言夫天
也天可貳乎夫不夀予無子是命也吾則守義而已安知
其他若亟去無汙吾遂引繩自經頼其姊䕶之得不死
聘者遂止洪武癸丑其宗以事系京獄同産當連坐邑
吏之任事者以勢要之曰若適人則可存李氏後不然
俱蹈禍無為也節婦忿然曰若然則禮義可以危急去
也吾志决矣雖萬被誅戮無悔也至或有勉其無以居
孀對者節婦不之從一以實對上官髙其行以聞得䕶
送還家業已沒於官無所歸矣節婦依貸所親僦屋而
居紡織縫紉以自給其兄姊之孤女嫁而寡者嫁而失
所依者幼而未有歸者咸聚而食之閨門雍睦泊如也
節婦年若干距夫卒已二十四年矣
賛曰吾嘗觀古節義行事凛凛在人耳目竊謂天地剛
直之氣流行於兩間其鍾在人者固不以古今異也是
何今之世獨無有哉李氏誓死守義當流離顛沛之際
言論慷慨益久愈堅毅然有丈夫氣謂非得天地剛正
之氣乎彼朝哭其夫而志已他徃聞李氏行事而不之
慚者無人心者也故為傳其事以俟觀風者采焉(錢塘/陳潜)
(夫/)
　　　題後
右崑邑水徳之妻李氏年少夫亡無子守義孀居雖貧
窮患難㷀㷀無依而志益堅能為其無所為而為可無
媿於曹文叔之妻也今世之齪齪屈身苟活者能無愧
於李氏也哉錢塘陳先生潜夫為之傳而李貞節彰矣
盖潜夫學行卓卓少許可其言足徴予三覆之餘并識
於後(豐城余銓/)
　　　詩
繄節婦李剛而毅伉儷再期所天逝蓬首垢面屏簮珥
隣媪媒蘖言以說下無兒息旁無恃㷀然孑立非逺計
上指天日矢不貳引繩自經明已意伯姊徃救出死地
絶而復蘓息浮議薦罹變故投荒裔執言不囬身免竄
放還鄉里行益厲朝夕紡織供飲食聚兄姊孤一室内
撫育教語若己出貞哉沉江逮火斃之死靡他柏舟誓
悲歌黄鵠以見志禮宗罵賊速盡惠景行義桓旌厥懿
縊車刺(闕/)刀割鼻剪髪投井斧斷臂繄節婦李誠可儷
陳子作傳庶無愧於戲偷生等犬彘(汝陽袁華/)
良人應早世貞婦自名門鏡缺人虧影蘭衰命在根斂
容知顇色翻袂掩嗁痕易斷生前誼難㤀死後恩柏舟
詩在昔愧我若為論(丹丘吳儁/)
彼美水家婦節行端可許藁砧既云沒銜哀告無所疎
􁂻月流光形影相弔與一以貞自守長年事機杼厥志
莫我奪矢言惟死拒托身比松柏肯受氷雪阻嗟嗟桃
李花酣春媚芳墅朝開暮還落曷能久延佇載歌節婦
詩敦風振頺靡(吳興盧焕/)
崑丘故鄉邑一别三十年歸來訪陳迹衰草迷寒烟峩
峩貞節門屹立山之前云是水徳婦二十失所天黄鵠
去不返泣涕徒漣漣之死矢弗貳節行金石堅吏以威
福説媒以笙簧言了若耳不聞此心如井泉機杼玉指
寒孤燈照愁眠僦居蔽風兩撫育諸顛連寥寥千載下
睹彼節婦賢(東陽沈中/)
水家婦李家女生長深閨好眉嫵適人未久移所天日
日靈前哭如雨百年大義不可孤此心今知鬼是夫蕭
條白屋風雨夕青燈照影寒蛩呼東家媒娘曽致語誘
以黄金百端綺古今一醮無改更妾身念之惟有死寡
居紡織三十年生計粗遣天垂憐剪髮截鼻良自苦柏
舟永矢同稱賢持家守道非求衒節行貞堅端可羡鄉
里嘖嘖播芳名千載清風著家傳(髙平范中立/)
水家貞婦蘭蕙姿念載孀居節自持陶女矢詩黄鵠􁎎
共姜誓死柏舟詩感時顧影臨鸞鏡舉案傷心對繐帷
只恨同生未同穴九原無路不勝悲(曲阜孔克讓/)
　　　右崑山李節婦傳國子學正潜夫陳先生所作
　　　節婦二十而夫死夫死無子守節者二十又四
　　　年今年幾五十嗚呼李氏誠可書也余嘗居崑
　　　山惟聞有王節婦一人不知有李氏盖王素多
　　　貲李甚貧鄉里不為表白故不見稱於人也觀
　　　李氏之不見稱於人則天下之無聞於世者多
　　　矣是可傷也是可傷也今制天下鄉保郡縣立
　　　申眀亭以罰惡繼又立旌善亭以賞善余行南
　　　北見申眀所列姓名甚多而旌善獨無一人豈
　　　真無其人耶人之不樂稱人之善善人之不得
　　　聞於世豈細故哉雖然李氏節行能使國子先
　　　生文之名公卿詩之天理豈不較然明白耶他
　　　日良有司必首能承上㫖意列名旌善光表其
　　　門者矣李氏之夫水氏名徳為賦崑山五章章
　　　四句
崑山之陽有玉温兮惠也如玉不可焚兮崑山之隂有
石儼兮惠也如石不可轉兮下有别鶴巢於山松鶴唳
皎月松號悲風上有孤鸞棲於山柏鸞翔間雲柏老積
雪松柏可摧鸞鶴可伍惟此玉石勒名千古(齊郡張紳/)
　　　水節婦李能以貞義自誓臨難不回廬陵易恒
　　　作詩以紀之
厥俗靡義是履孝婦令女事有矣陳子作傳遲良史海
枯石爛婦不死吁嗟乎節孝李(易恒/)
　予觀節婦臨難時小人乗間以利誘其陷於不義婦
　拒以正論而止固婦之罪人又能育族中無歸之子
　女五人俾其得所則視世之享富貴而以途人待故
　人饑餓者又何如哉尤婦之罪人也吁其可尚也已
　矣時洪武壬戌立春前二日書於李氏之書堂(恒又/識)
婉而淑静且寜玉之瑩氷之清一與醮同死生早不天
守㷀㷀矢弗貳遂自經志益勵行益貞事紡績撫嫠惸
拯頺俗是宜旌(松南法詢/)
寒水無波不離井古磚作鏡何人信崑山節婦水徳妻
持鏡照心不照影捲下鴛鴦衾擲下鴛鴦枕嗟嗟未亡
人所天身已殞碧梧老去鳯单棲半㸃殘燈照孤影(廬/陵)
(廖敬/先)
人倫重綱常婦道無二天良人失和聲擘斷瑟琹絃孀
居誓不續風化天下先既遭里人毁貞立何所偏自比
青山石心如古井泉聴使外物誘不􁑳亦不遷遂令汙
濁婦尤當思静專雖得秉彛理更用文章宣潜光表淑
徳萬古日月懸(淞南張澂/)
　　　䟦
古之人以忠孝節義自見者必見録於史官以為天下
後世勸善則立言君子以發潜闡幽為事者亦從而書
之以告當世誠以天理民彛所繫不可得而已也夫豈
尋常細故哉崑山李節婦惠水徳之配也年二十未有
子而寡誓死以守義今廿有四年矣吾師潛齋陳先生
實為傳其事而節婦之幽光頓以白矣且吾師之言信
必傳世而行後而一時聞人又播為詩歌以美之節婦
雖云不可而托斯文以傳不朽則有甚幸者焉其姪李
進伯裒集若干篇装潢成軸以示于予伏覩聖朝崇尚
節義使者行部必孳孳以詢察咨訪為務有以上聞將
見龍光下賁表異其門則於天理民彛益増重矣豈不
偉歟故感而為之書洪武十四年十月十日奉議大夫
通政使司試左通政余愾題
人之有生不可不知其道且夫女事夫臣事君厥志終
始無可渝者盖夫乃天也可不盡其道乎同郡水徳婦
李氏年少寡居徳容兼備紡績自飬或以勢利誘之毅
然拒之則見其志􁎎堅確儼若秋霜烈日不可犯錢塘
陳潜夫端友也既為之傳言豈誣哉李氏能守其道而
不失其節貞可尚矣余雖不文每讀前代節行諸傳未
嘗不掩卷起敬况乎今日目擊而親睹之耶嗟時之人
徒知有生之榮不知有生之辱大義淪䘮小徳奚足論
歟使其知有李氏之風焉得無愧於心乎斯言膚淺尚
俟國史采摭以警流俗云(婁東曺亨字長通/)
　　　又詩
崑有李女俶且貞兮爰配君子鳯凰和鳴兮夢未維熊
夫歸杳㝠兮晝哭素帷洒淚盈盈兮夜績青燈抱影惸
惸兮巧言蠱惑欲效雉經兮之死靡它艱險履氷兮終
焉允臧天理足徴兮義撫孤弱鞠育望成兮岩谷無人
蘭蕙自馨兮霜雪沍寒松柏獨青兮一身秉節千載著
名兮孰與為儔共姜陶嬰兮旌表可待光賁門庭兮彼
貳心者靦顔偷生兮鑒以衆目涇濁渭清兮老人作頌
庶示勸懲兮洪武十六年秋七月既望司業王嘉㑹書
於彛倫堂
　　　周道興二南之詩為正風漢廣白茅上作下應
　　　婦無有不由於正者周之教也陵夷之久變風
　　　於是乎作焉然則謂之正者性正而習亦正也
　　　上之人能庶之富之而教之也謂之變風者性
　　　未有不正而習或變也上失其道則下遂失其
　　　教非其性之罪也故有天命之性不可無修道
　　　之教然變風之世去文王之教逺矣鶉之奔奔
　　　信醜矣無共姜之柏舟乎株林澤陂信無禮矣
　　　無宋伯姬夜不下堂而火乎此性也不與變風
　　　俱變者也正變懸絶人品相去逺矣性與習之
　　　累耳若夫兵革前驅衣食内廹苟且活性命權
　　　宜狥風俗者屢變矣獨崑山李氏惠年十九歸
　　　水徳二年而寡且無子邑人争委禽焉誓不奪
　　　志於今二十餘年鄉里以節稱而士大夫賛咏
　　　之盈軸夫然後知夫性之自然有不待於邦國
　　　之教嫠婦之生全其良心是何美也
壯士在險身或辱婦也秉義㓗氷玉崑岡孕秀氣清淑
脱笄觧髢弃膏沐粒聚絲蓄佐不足速於訟終不從婦
也髙節烈士同自奮單弱保厥躬懐清臺髙齊玉峰名
與婁水流無窮(吳郡周南老題/)
李氏女水徳妻生來蕙質多令儀年方十九始擇歸二
十有一身已嫠崩城哭聲淚交堕化石望回情轉悲掩
却嫁時鏡愁對孤鸞影蜂媒來徃漫自狂浄洗孤粧容
不整髪似春風楊栁花也随蝴蝶過東家誓將守志只
如一任自穿墉作䑕牙將老無兒息夜夜挑燈事機織
縱令石爛海揚塵皎皎如初總不易陳君傳述名乃聞
宛勝官長表其門北里西隣美貞節死前艱難那可説
(吉文郭子翀竹西/)
彼美閨中質居寡當盛年柏舟曽有誓玉貌忍重妍寒
暑頻交代貞堅自不遷儒林争頌述文石看新鐫(金華/吳沉)
(濬仲/)
朱絲托寳瑟流萍寄緑水水枯萍尚在瑟碎絃不弛憶
昨箕帚初結言共終始錦衾幾何時潜寐長不起羅襟
為誰開鬢髪為誰理蹇修何為來悲嘯發皓齒飛藿不
再陽豈無桃與李保此氷玉身見彼黄泉裡(潯陽張來/儀)
荼生根不移菊謝枝不離婦天一醮終不改天且可改
三綱隳傷哉古道久凋䘮况乃造昧雲雷時昔為東家
婦今作西家妻小草有貞性人反禽犢為世無障川手
瀾倒誰能支彼羙節婦李卓卓見所稀早嵗事良人舉
案與眉齊一朝破鏡飛上天二十四載甘空閨不事治
容粧不着嫁時衣皎皎玉雪􁎎暗室生光輝繭絲麻枲
躬績紡晝响刀尺宵鳴機女紅為飬不自飽族有嫠女
咸相依嫗言來簧惑彼寜知秉彛此心匪石不可轉憤
怒竟欲以死辭貞義凛莫奪上有天公知㝠㝠之中隂
相之介爾景福錫爾遐夀樂哉黄髪以為期我歌節婦
詩警彼薄俗漓惸惸女子能若斯男兒節義胡可虧嗚
呼男兒節義何可虧節義不立非男兒(華亭黄章/)
玉之山麓滄海漘清淑氣萃生令人水家有婦抱氷節
早嵗即傷所天折髻螺不整鏡鸞空色槁形枯淚成血
淚成血心愈悲不比世間生别離生離原有重來日死
别竟無相見時舊業不復存辟纑禦寒饑饑寒廹身節
敢虧艱難萬變志不移清芬誦江左奕奕無盡期况能
薫爾類同作蘭與芝山靈嘖嘖海神喜豈愁人世無人
知滄海或可填玉山或可摧貞婦之心不可回(淮南石/光霽)
狂瀾奔注障者孰節婦李惠名最暴惠歸水氏再伏臘
忽然一旦夫不禄荆釵布裙休膏沐之死靡他分幽獨
還諸女姪家穆穆女工惟勤胥勸朂媒氏簧言汚貞淑
欲使冠裳等禽犢忿然自經兄觧縳良人夜臺應瞑目
同宗連坐係天獄僉言飾對罪可贖婦見上官以情告
官為上請回鄉曲吁嗟節婦義尤篤共姜令女真其屬
清燈半世守苑屋松柏同操梅同馥皇華不日覧風俗
東觀直筆書汗竹(婁江沈丙/)
崑峰李婦世稱賢二十孀居失所天氷蘗素持心匪石
衰麻忍着淚如泉機窓竹暗霜飛曉鏡匣塵昏月下弦
無子營生遭亂裏有身甘老未亡前自經不憤媒言惑
訴實寜教族禍連已報陳情㤙特降即時歸里節仍全
閤門孤㓜能垂撫多士詞章喜甚傳誓比共姜名益著
歌諧陶女志逾堅昔年勵行應難並此日觀風孰敢先
自是綱常千古事好將貞烈續遺編(廬陵伍介貞/)
　　　又䟦
余讀共姜柏舟詩未嘗不嘉其貞烈而嗟嘆之也今觀
崑山之節婦李氏盖亦類乎共姜者故大夫士歌咏之
若其顛沛之際詞色慷慨與夫事女工以活族之孤嫠
則共姜之所無而李之所有者若其詩見録於聖人而
列於三百篇傳之天下後世者則共姜之所有而李之
所無也如論其志行卓然自守而卒不可摇奪斯二人
盖異世而同符也嗚呼禮義之在人心不以盛衰存亡
而變易之者於斯可見傳所謂嵗寒然後知松柏之後
凋余於節婦亦云洪武丁夘五月八日河東片石山人
克明吕昭題
　　　又詩
鳴雎在河洲飛鴻度河流嗟鴻非雎屬兩志能相投雎
生有定偶鴻孤無再儔繄彼物情正胡乃人不修崑峯
水徳婦志㓗澂潭秋新粧識夫面年華纔二周良人倐
奄逝嫠居終白頭持此不二心誓死同一丘玉顔紅粉
盡翠幔蘭香收泣血每自誌悲思追柏舟世有未亡人
朝哭朝歌謳豈非節婦恥重為雎鴻羞(胡漣/)
當途既失御典午紛披猖大樸日以漓薄俗悲風傷孀
居惟令女獨以禮自防孤貞照日月雅􁎎凌氷霜悠悠
百世下擅美誰聨芳近聞李名惠廼能負劍膓守節志
不貳臨危行猶良事輕鴻毛並義重金石芳撫此異今
昔感歎心難㤀緬懐穹壤間曄曄同耿光於焉表風化
庶足扶綱常(長沙謝文字明逺/)
昔擕箕帚順民風林末歸霞忽堕紅字冩桐花題品滿
眼明水碧海雲空治平好在共姜並紡績今歸豳頌中
崑玉髙寒三百丈山青不與舊時同(王起/)
　　　又跋
女之事夫猶士之事君當秉天地剛正之氣忠節雖殊
其分一也予嘗怪司馬公之作史也㳺俠者傳焉貨殖
者傳焉而不傳烈女行何耶盖是時去古未逺風節尚
存人知守一而已而不知他也降及東漢猶庶幾焉雖
曹操之奸雄終其身不敢簒漢皇甫規妻寜死而不負
其夫亦可知矣噫世道日降風俗日漓自元迄今吾邑
得婦之貞烈者三其中亦有幸不幸也其幸者朱虎妻
茅氏旌表門閭名照青史水徳妻李氏䇿名天府播之
聲詩亦已至矣嗚呼其不幸者則太倉周氏女于白刃
之下從容就死可謂難矣而采風者遺之獨錢翁一傳
存焉是可嘆也雖然君子盡其在我者而已豈復論其
幸哉為臣婦者觀此亦可以少助剛正之氣矣(邑人盧/彭祖字)
(長/嬰)
婦以節行旌非古也世弊俗偷情勝禮欲奪義其能以
節名者不有以章别之則奚足以振頽靡昭貞烈也節
婦李氏事筆於吾友陳潜夫之文言可徴也足為世教
勸嗚呼秉彛在人貞節恒有而世不盡聞者言未足以
取徴耳深可歎也洪武壬戌夏六月望日周敏跋
　　　又詩
孀婦青年志不羣鉛華寂寞㡬經春簫中已斷孤鸞曲
機上誰分采鳯文甘與寒梅同勁操肯將白璧涴緇塵
惟應行義譽前古贏得清名表縉紳(章貢黄莊字伯敬/)
禮義在人心耿耿不可滅所以忠烈人之死保名節世
降習俗移斯事豈云缺今觀節婦行禀操早竒絶景慕
節義事臨危見貞烈平居尚所難况當值縲絏慷慨出
語言丹心更昭晰凛然範薄偷上與古先列崑丘秀而
髙婁水清且澈先生為作傳端厚風教設(後學朱吉/)
元氏失其馭綱常日以淪如何見婦人節義乃紛紜含
笑蹈白刃謾罵損厥身下至里巷間逺邇風化聞崑山
水節婦賦質婉且淳閨門著懿行及嫁母命申二載失
所天哀號感比隣生死不再適願從泉下人或者諷非
議忿然興怒嗔禽行欲相汙雉經豈無因豪吏乗我急
要之結婚􁇢無由得上請戮彼滄江濆連逮獲賜宥仰
荷再造恩歸來家室盡觸目皆荒榛僦屋庇風雨女工
度朝昏寒食一盂飯淚洒水氏坟自從䘮亂來大義久
不振屈膝幸苟活多是厚禄臣亷耻道已喪臨危竟㤀
君庶幾愧此輩正氣時一伸聖朝有盛典旌表節行倫
皇華米民風願以行實陳傳之史册内炳炳垂千春(吳/人)
(錢震/)
衆人皆有偶孤生獨不辰既笄去親側于歸畢婚姻克
配承君子率徳義與仁好合如琴瑟和樂兩相親執手
與偕老誓言豈昧陳誰云一朝異中道忽先淪瓶沉傷
綆斷鏡破惜鸞分空梁弔落月殘燈照孤魂幽閨離寒
暑獨處慎苦心眷眷懐昔時愴惻淚沾巾生同世上匹
死願穴中塵堅秉從一言終此百年身(盧儒/)
　　　又跋
予觀古之君子固樂道人之善然亦未嘗有名之而不
副其實者誠以天下後世之不可欺也錢塘陳潜夫先
生傳李氏貞節事歴歴可考其必因其實而名之者耳
不然則何以取信於諸名人又從而詠歌之邪嗚呼世
道降矣節義之人不易得矣若傳稱李氏者可謂風雨
之鷄鳴晦㝠之日月矣然則君子不知其實則已知其
實又安可不揄揚之以為薄俗勸哉抑又聞潜夫明春
秋必知慎予奪之㫖余故書此以表其言之足徴若夫
敘其事之本末則見於諸作者屢矣予奚庸贅(西河林/鍾)
　　　　此卷在李内翰處借歸吳才為録今聞此卷
　　　　在沈石田家
　　聽雨樓
　　　篆
　　　　　　(玉雪坡翁/)
　至正廿五年四月廿七日黄鶴山人王叔明於盧生
　聽雨樓中晝坐盧名恒字士恒時林東海雲林生同
　在此樓
　　　詩
雨中市井迷烟霧樓底雨聲無著處不知雨到耳根來
還是耳根随雨去好將此語問風帆聞見何時得暫閒
鐘動鷄鳴雨還作依然布被擁春寒樵人張雨為盧山
甫題至正八年二月十一日
河濶樓低雨如洗祗疑身宿孤蓬底清晨倚檻看新晴
依舊山光青滿几聽雨憐君隱市中我憂徭役苦為農
田間那得風波險朝朝愁雨又愁風(荆蠻民倪瓉/)
虚牖濛濛含宿霧瀑流磵響來何處江湖近向枕邉鳴
林風又向簷前去挾水随雲自徃還塵根不染性安閒
多情一種嬌兒女淚滴天明翠被寒
　至正廿五年嵗在乙巳盧士恒攜至緑綺軒見示因
　次貞居外史詩韻以寄意云陶篷寄亭中山人暨諸
　名流當不黙然也後十又八年四月九日瓉記
　　　擬張外史倪隱君聽雨樓詩韻
湘簾蹙浪縈香霧幽人髙卧雲深處月明叢桂小山空
疎烟白鳥滄江去沉浮里社樂蕭閒大隐何妨市井間
抛却喧咻清浄耳草樓六月雨聲寒
塵生兩耳何由洗喜聽雨聲茅屋底洒然心地自清凉
静對爐熏時隐几乾坤納入懸壺中書田霑潤稱書農
也勝江河風浪急客舟飄泊怨秋風(西磵老樵蘓大年/)
城市不著耳江湖留此心樓髙人更静惟有夜懐深(醉/翁)
　　　倪隐君索和張外史聽雨樓詩走筆二首答之
海氣雜嵐霧聽雨宜髙處風雨無時無倐來復倐去摇
摇心懸幡胡為不自閒世人曽聽雪無被不知寒
頭白嘗不洗聽雨車屋底兩耳任喧聒坐隐烏皮几筆
耕墨畦中自適如老農二仙(闕/)今古神交在閬風(堅白/老人)
(書於素行精舍/)
一榻春聲雨滿樓杏梢㣲濕五更頭東風更緑江南岸
賣劍家家盡買牛
荷影香飄竹外樓雨聲滴碎採菱舟南風一夜生新漲
魚鳥還知此樂不
積雨新凉轉蓐收碧梧初霽滿城秋隣家不識予心樂
也愛書聲在小樓
天地嚴凝萬壑氷不堪寒雨洒孤燈一樓佳氣尤宜雪
紙帳生春睡未成(曲江錢惟善/)
春雲靄江郭鳩鳴朝夢餘樓中雨颯至煩抱淡云除歴
歴樹頭亂蕭蕭忩影虚如何門外水泥潦沒行車(渤海/髙啓)
山忩孤春雨冷氣襲病膚鋪床閉齋閣衣被熏香爐風
燈苦屢挑夜茗更再呼煩囂悉屏逐妙理在跏趺問子
草樓底兹情還有無
　　　承平時貞居張道師與雲林倪徴君並以翰墨
　　　致髙名於吳中二人亦雅相引重先君子與貞
　　　居㳺最早予時以童子侍坐隅尚能聆其風采
　　　今先君久已棄諸孤貞居亦化去天下多故而
　　　予始得從雲林君㳺至正乙巳季夏之九日予
　　　謁君於盧士恒氏之聽雨樓獲覩近製詩若畵
　　　冲澹雅論令人塵襟洒然既而士恒出此卷徴
　　　題二君之作具在因賦存歿口號附於卷末以
　　　寓感慨之思云
華陽洞裏烟霞閟靈石山中草樹荒惟有小樓曽宿處
年年春雨滿滄浪
黄冠野服人逾玉畵卷詩篇老更竒白首故人無在者
小樓殘燭雨忩時(潯陽張附鳯/)
江雨飛來夜氣澄小樓髙處冷於氷聲留蕉葉頻欹枕
影亂簷花獨對燈逺客異鄉生白髪故人今夕擁青綾
致君堯舜慚無術思入湖天睡未能(淮南馬玉麟/)
草樓聽夜雨春燈隔重簾瓶中新茗煑奩裡舊香添風
珮潜歸浦雲璈亂綴簷忽驚來湛湛更覺去纎纎頗被
風相妬還冝雪與兼喜随漁艇泊愁怕客忩淹頭白盧
貞士髙情苦未厭(張紳重題/)
山風滿樓來雨脚耳底蕭蕭生逺情還丹化鶴度句曲
破屋無人住洛城酒停深夜蒼燈在簾近餘寒濕葉鳴
板上(闕/)書空爪跡繞簷依舊落春深
　觀張外史所題山甫盧隐君聽雨樓詩詞翰瀟洒令
　人有超然之想噫故物也士恒其慎藏之四月三十
　日王謙冩於客居
更深樓外何蕭瑟半𢃄滄江逺樹風疑是千林(闕/)
坐聽一穗燭花紅斯人雅致今安在此夕幽懐孰與同
老我題詩成感慨雨聲有盡思無窮
　吳郡盧君山甫舊有聽雨樓山甫歿二十年而斯樓
　尚存予抵吳惜不及見其人今其子士恒攜張外史
　所題詩來示予予覽之不勝感慨遂為賦此至正二
　十五年四月一日檇李鮑恂書
飛樓何凝隂雨氣正含霧瀟洒集群(闕/)淅瀝散髙樹聲
懸長風外坐想當瀑布習喧久漸息静聽乃真趣隂晴
造化(闕/)年芳暗中度白髪如散絲憑君冩幽素(開封鄭/元)
雲林夜澄寂有雨彌更佳漠漠着樹稳霏霏度檐斜人
静意所便争諠競浮誇弛張任槖籥細大無根牙妙運
出𤣥造至理忘紛拏變化本无妄聲聞自生瑕不如且
置之攝心静無譁危坐不須寐呼童剪燈花(卧龍山民/王宥)
　　　又跋
勝國之季兵燹之餘前軰翰墨存者無幾間或獲一見
如遇蜼彛兕敦不能不使人忻艶也聽雨樓詩句曲外
史及一時名流所作詞翰兼美亦稀世之寳也吳中盧
氏恒甫藏於篋中一日出示於予予展卷觀之卷中作
者多余故友兹睹翰墨便若親彼風度而不忍釋手也
士恒宜珍藏於家慎勿輕以示人焉洪武二年春二月
二日吳僧道衍書
　　　又詩
層檐集飛雷深砌走鳴瀑餘聲殷天籟清風入林屋風
波任喧洶燕坐瞑雙目寘身得蕭爽洗耳絶塵俗香檖
鬱水沉蘆花映湘竹篝燈動春酌剪韭留夜宿與客對
床眠清談未云足(金陵嚴瑄/)
幽人愛樓居燕坐風雨夕髙檐㵼飛湍空除堕殘滴傾
耳疑枕流屏喧時岸幘江聲晩蕭蕭樹葉寒􁀙􁀙境絶
迹更佳趣淡情自適霽暁愜凭䦨春深杏花色(浚儀趙/俶)
一年過京口帆飛疾於走半江疎雨隔篷聽㵼下驪珠
三百斗一年過漢陽雪山翻怒瀧黄鵠磯頭泊船住醉
聼秋雨眠西江一年過東海急雨亂洒船忩外洞庭帝
子鳴鈞天蓬萊仙人鏘玉佩今年過長洲故人邀宿聼
雨樓玉山傾倒恍然醉一笑使人消離愁公本拏雲夫
我亦聼雨客明朝天晴當奮飛萬里天風振鵬翼(淞上/鈎鰲)
(生書於百花洲上/)
少年聼雨歇樓上銀燭生惆悵壮年聼雨客舟中天濶
雲低斷雁呌西風　而今聼雨僧廬下雙髩蕭蕭也悲
歡離合總無情一任空階㸃滴到天明
　右竹山先生所賦之詞予偶獲觀此卷因舉是詞成
　甫俾書卷末夫聼雨一也而詞中所云不同如此盖
　同者耳也不同者心也心之所發情也情之遇於景
　接於物其感有不同耳成甫中年(闕/)有樓聼雨(闕/)
　其與在僧廬之下者同其情成甫乃曰吾聼雨吾知
　在吾之樓而已遂書竹山姓蔣名㨗字勝慈義興人
　也卷中諸先輩之先輩詞之腔虞美人也(韓奕/)
　　　聼雨樓諸賢記
張雨字伯雨號句曲外史武林人學道三茅峰而才名
滿天下若虞文靖公黄文獻公咸稱重焉先生妙於書
人得片紙咸以為寳至今好事之家多蓄之客至則相
與展玩先生書法黄太史清新髙邁不流於衆雖元氏
翰林諸公亦自以為不逮也
倪瓉字元鎮號雲林無錫人家最饒而先生脱畧紈綺
一事於翰墨作為詩章妙絶一世人欲不服自不能不
服也虞文靖公張外史伯雨深相契焉然先生性癖傲
物多忤於時元末棄家業泛舟五湖三􁆢間興至則提
筆冩烟林小景或竹枝偶流於市好事者争貿之雖千
金不靳也
王蒙字叔明吳興人號黄鶴山人趙松雪之外孫也素
好畵得外氏法然不妍求於時惟假筆意以寓其天機
之妙為文章不尚矩度頃刻數千言可就君子咸以豪
士目之
蘓大年字昌齡揚州人元之翰林編修天下亂寓姑蘇
為文章有氣不喜衰颯江海襟懐亦人中之豪也
饒介之號醉翁江西人元氏時寓姑蘇以跌宕自任工
於書君子評之者謂其不减懐素至今人家多有之
周伯温號玉雪坡翁饒州人為人慎重為元氏左丞天下
亂流寓胥臺而無所就然妙於古篆得趙文敏公遺意
字頗化而玉潤可愛士君子至今寳之
錢惟善字思復松江人元末進士精於詩得杜子羙法
不苟作作必致其妙
張紳字仲紳渭南人慷慨激烈不𤨏𤨏於世事作為詩
文雖不經意而自成一家能議論終日亹亹不能休盖
北方豪傑之士也歟為本朝浙江布政而歿
馬玉麟髙郵人元氏為長洲縣尹有政聲括蒼鄭明徳
先生有碑卒於偽吳
鮑恂字仲孚嘉禾人元氏乙亥科易經進士為本朝文
淵閣學士為人慎重不可狎而學行名天下有學易舉
隅行於世後以事累卒於外
趙俶字本初紹興人元氏乙亥科書經進士龍馬賦為
時所稱許先生性耿介不易與人交交必久為本朝太
學博士而歿
張羽字來儀一名附鳳與髙啟行輩也文學歐陽子甚
縝宻婉轉可愛雖前輩視為不及也君本潯陽人元氏
亂寓湖洲為本朝太學博士而歿
道衍字斯道姓姚氏姑蘓人𢎞才茂思為時所稱與張
來儀髙季廸輩為文詞相頡頏而澡神浴徳則非諸君
所能及皇上龍興以賛佐功封少師賜名廣孝盖又以
元之劉秉忠並稱云
髙啟字季廸姑胥人身長七尺而好於詩詩得唐人體
裁語精而意員句稳而情暢雖前輩有所不及焉為本
朝編修官後歸家卒
王謙字鳴吉姑胥人以春秋學為府學教授
王宥字(闕/)助與髙啟逰能為文
陶振吳江人有詩才然性不羈人或易之
韓奕字公望吳之良醫也好與名僧逰所云蔣竹山者
則義興蔣氏也以宋詞名世其清新雅麗雖宋人周美
成張玉田不能過焉
　右聼雨樓詩卷其間所載皆一時名士誠可寳也然
　予觀此卷而人品有三其至髙者聞而知之其次者
　事而知之其又次者交而知之若伯雨張公元鎮倪
　公其殆最髙聞而知之者歟自叔明先生以下予髫
　年皆事之自來儀以下予少年時曽交之總若干人
　皆能以文章名世者也然自衍公外多湮沒無名至
　如伯雨元鎮二先生若精金羙玉不可冺滅况其負
　超邁之才遺世獨立髙㓗無累周游六合盡大觀而
　無遺乎予初在鄉里時嘗聞吳城盧士恒家存此卷
　欲一見而不可得見者無不愛惜今吾友沈成甫偶
　得之誠可賀也成甫寄至京都求題始得一覽焚香
　展卷清風凛然使人毛骨頓爽予復何言姑述卷中
　作者諸先輩出處大畧以為諸賢之記成甫姓沈字
　睿號存耕有才識善吟詩好與吳士大夫㳺予之布
　衣交然則觀斯卷者當仰其清風素範益勵其徳哉
　勿以吾言為謬矣峕永樂五年嵗在丁亥二月初吉
　翰林侍讀學士奉訓大夫錫山後學王達識
　　　又跋
右聼雨樓詩畵一卷元季及國初諸名公為吾蘇盧山
甫父子之所作也永樂間流落錫山沈成甫氏成甫嘗
求王内翰達記述卷中諸公出處之大畧藏之以為至
寳葢聞淳熬𢷬珍非遇易牙不足以知其味之羙雲門
韶濩非遇師曠不足以知其音之妙使後或非人其不
視為匣中之故紙而覆之醬瓿者鮮矣聞吾相城沈翁
孟淵博雅好古其子若孫多矣而且才必能鑑賞乎此
可以寳藏於永久不逺百里持以奉翁一見之喜乃以
厚禮答之既而即瀕浮小樓扁以聼雨置卷坐右暇日
輙㳺玩諷咏恍若接諸公之光儀而聆其謦欬也一時
名人勝士登斯樓披斯卷未嘗不心醉神怡斯樓之名
遂擅勝於南東是雖翁之髙致所就然亦豈不以斯卷
之所在乎或曰諸公無恙日翁多親灸之者惜乎斯卷
不為翁作而為盧氏故物也予謂不然夏后氏之璜封
父之繁弱豈為魯之所制耶魯之先公所得分器子孫
世守之以為至寳也斯卷也其璜也其繁弱也翁之子
孫寳而守之又奚知其盧氏物邪翁之孫啟南出以示
予予僣賛於左方成化庚子清明日長洲陳頎識
　　　　此卷石田家藏石田攜至李内翰處
　　秀野軒
　　　篆
　　　　　　　(玉雪坡翁書/)
　　　記
一元之氣生物而得其氤氲扶輿以成其精英淑粹者
為秀焉故卿雲景星天之秀也崇崖繚溪山之秀也麒
麟鳳凰羽毛之秀也羙材碩徳人之秀也人介乎兩間
又能覽其物之秀而歸之好樂寓之㳺息如昔人棲霞
之樓醒心之亭見諸傳記者不一也吳人周君景安居
餘杭山之西南其背則倚錦峰之文石面則挹貞山之
麗澤右則肘玉遮之障左則盼天池之陂雙溪介其南
北四山之間平疇沃野草木葱蒨卓然而軒者景安之
所逰息也軒之旁幽溪曲逕佳木秀卉翠輧玉映於䦨
楯之間得江浙行省左丞周公題其軒之顔曰秀野以
志其羙此其是歟嗟乎物有托而傳野得人而秀雷塘
謝池是己景安居是軒也又將觀列史諸書以鑑其事
服前言徃行以進其學使他日有偉然秀出於餘杭之
野者吾於景安有望焉因書以為記至正二十四年嵗
在甲辰四月十日睢陽山人時年七十又一朱徳潤畵
并記(字澤民别號眉宇山人/)
余昔逰吳中諸山至周氏秀野軒領覽天池玉遮之勝
今數年矣近歸寓軒獲視周侍御之大篆朱提學之新
圖恍然若夢㳺也景安求予著語聊爾塞責耄餘材盡
愧無佳語耳至正二十五年五月既望京口張監天民
書時年八十五
　　　詩
我憶天池與玉遮幽軒淡木水清華笙竽逺振風林竹
錦綺晴連曉徑花山罽敷牀朝看雨澗泉潄玉夜分茶
番陽大篆睢陽畵不負舂陵處士家
昔年曽作軒中客今日重題秀野詩四檻采雲晴縹緲
遶墻蒼雪䁱參差雨餘山氣侵茶鼎風過林香落酒巵
嘆我松楸渾咫尺倚䦨長是不勝思(吳郡朱斌/)
屋裡青山屋外溪水流雲度坐中知粲花翠竹春來好
古木蒼藤曉更竒教子讀書兼學稼留人炊黍復烹葵
蓬門風景饒天趣都在斜陽曳杖時(張吉/)
髙士閒門日日開逺山如髪水如苔幾時税却塵中鞅
布襪青鞋屢徃來(瞿莊/)
琅玕芝草遶軒幽日静簾垂不下鈎憶得玩㳺聨玉麈
仍同騎鶴赴髙洲
朶朶峰巒擁玉鬟桐隂滿地(闕/)尤慳居人一覽鍾神秀
霽月光風詠笑間
香裊洞邉春晝遲忩分花影覆參差只輸我軰烟霞侶
恒得憑軒歌紫芝
靄靄凉雲雨後隂抱琹開酒愒中林睂山不獨知司馬
安也還能識(闕/)心(比澗生薛穆/)
結茒近東臯清曠接平衍新春㣲雨過芳草緑如剪攜
書坐深竹自讀自舒卷興至䇿杖行初不頼輂輦西隣
鷄豚社落日牛羊圏至貴在無求何勞事冠冕(嘉陵楊/基)
江晩洲渚交雨晴艸霏霏前山靄欲開罟師度水歸望
烟知君家花竹隂半扉乍休田中來獨响林下機此鄉
即桃源亂後世有稀開圖身已到不知塵境非(孟渚野/人髙啟)
何處問幽尋軒居湖上林竹隂看坐釣苔跡想行吟嶂
日斜明牖渚風凉到琹相過有鄰叟應共爾論心(郯郡/徐賁)
霽色青蕪外開軒此獨幽竹深頻理逕山近不為樓茶
興邀僧共花期報客逰㸔圖(闕/)到晩借屐(闕/)相求(張羽/)
濕翠浮草芽空青散林杪輕舟理横塘歸人渡清曉棲
鴉返故巢潜鱗躍新藻倒景淡斜暉廽颷蕩晴昊衡門
夜不扄燕坐事幽討落葉秋自飄殘花春漸埽愛此圖
中人朱顔常不老我欲徃從之税駕苦未早揮手謝孤
雲去去沒蒼繳(菜薖余堯臣唐卿/)
髙舘罷零雨前(闕/)颺㣲風霏霏碧蘿花吹落酒斚中移
席俯流水揮絃度秋鴻遥思獨樂意邈哉誰與同(太原/王行)
古苔十畆青山麓窈窕幽華映深竹中有髙人晝掩扉
裊裊藤梢上書屋清風出谷洒秋香返照穿林破春緑
不省睢陽畫裏看(闕/)路經丘秋黍熟(王彛/)
東山淑氣暁環翠南畆斜陽晚映紅物我兩㤀天理見
欣欣花木總春風(徐珪/)
遥遥烟際村村上君家屋雜花映洲綺春山繞門緑所
居非鹿門避亂良已足月牕古苔詩松琹緑水曲不記
來客多惟當酒恒熟(沈純徳乾/)
不識餘杭縣今知秀野軒溪聲長在耳山影正當門人
自千鍾禄君猶獨樂園樵漁不許到車馬幾曽喧(江隂/張端)
積雨初開霽郊霏野色新蒼茫連落景迢逓映(闕/)春簷
樹隂方合庭蕪緑乍匀豈知多難日獨樂有斯人(韓奕/)
時雨靄泉緑開軒欣景幽烟樹籠逺墟風苖際平疇(闕/)
　林間户射鴨溪上舟居幽絶俗地(闕/)　　　　(髙隅/)
結搆分平埜開軒挹翠岑輕雲生晝暝佳木翳春隂曖
曖烟墟緑森森華竹深明當謝塵鞅杖履一追尋(勾吳/)
(樊圃孟學/)
門掩雨餘苔時因看竹開客閒棋响罷犬吠履聲來雲
冷理琹薦花繁近酒杯髙情與幽思只是覔詩材(吳郡/)
(田畊仲耘/)
聞君溪上結幽居地僻時通長者車山愛夕陽留几席
竹因凉雨潤琹書碧香已漉新篘酒白味兼分小艇魚
我亦有家山水窟十年無地著茅廬(㑹稽張文震/)
澗户掩春隂鶯啼晩山寂殘花落逕多處處迷行跡渾
似入桃源令人恨難識(桂泉金震/)
　秀野軒僕數年前曽為景安茂異賦之恒愧草草塵
　語不足記録今一展卷諸傑作在前甚覺形窳俛書
　此圖後日更賦之也
秀野軒開瞰水濱無邉光景四時新(此用晦菴先生/語當是起句)十
畆餘隂多是雨一庭草色自生春好山似畫開屏障啼
鳥如歌送酒廵晴色錦紋題不盡幽花秀竹總清真(青/)
(城山學樵虞堪/)
背郭幽居如畵裏斷林春水緑廻環樹連烟外啼猿寺
門對湖中過雨山送客馬嘶清䕃去鈎簾鳥度亂花還
十年奔走風塵裏肯借凭闌一日閒(周世衡/)
春風十里翡翠屏玉遮對峙峨睂青清泉白石雜花竹
天放畵圖鍾地靈髙人開軒當此景聆澗賦詩白日静
四簷風作翠濤聲入忩簾捲晴霞影我亦托迹畊漁間
結屋讀書湖上山抱琹訪子從兹始布襪青鞋相徃還
(徐逹左/)
幽居謝塵喧啟户瞰平陸東皋夜來雨百卉如膏沐泓
泓水浮溪靄靄雲出谷雉雊麥風暖蠶眠柘烟緑忘形
絶衆累居寵有深辱揮絃對青山夕陽見樵牧(金覺/)
十年歸向山中住每憶從容訪隠居雲氣白霏簷外雨
竹光清映案頭書凭闌晝静聼呦鹿鑿沼泉香愛畜魚
因憶軒中舊賓客江湖清夢未應疎(董逺/)
盤盤錦峰陽原陸平如掌中有故人居層軒起宏敞緑
樹出鳥鳴清沼逰魚上已知禾黍收更喜桑麻長徴輸
了官賦豈(闕/)田園廣躋堂夀雙親賓朋時宴享怡悦心
自安坐久絶塵想披圖一長吟松風答清響(寄翁/)
四運無停機生意恒相屬兹軒俯林園長年得娛目灼
灼枝上花娟娟坡間竹雨過泛晴彩霜餘净寒緑清芬
謝妖靡幽姿逺塵俗心跡淡已安於焉樂貞獨(四明山/)
(人陳樸子莊雲軒/)
濓溪孫子多清致結屋宏開據澗潯晴動竹光分晝暝
日移花影作春隂出林鹿去飲清汎隔樹禽來㺯好音
香静獸爐還自樂推忩更愛看花吟(王希白/)
千岩萬壑中一徑澗西通塵論無由到風光自不同竹
侵書幌緑花映酒尊紅若問桃源路何須覔舊踪(徐濟/)
幽居逺城郭寂寞自成村野色還通市春潮直到門竹
忩晴晒藥花塢晩開尊想象其中趣何由得共論(天台/)
(李至剛/)
老去樂幽棲軒居緑澗西掃庭花雨過尋徑竹烟迷偈
聼鄰僧説詩來酒伴題我曽㳺此地歸路夕陽低(洪武/)
(甲子王忱/)
南陽之南千叠山秀野一軒介其間丹青四合吐暗靄
百艸吹幽春晝閒日照錦峰如翠羽雲入亂山晴更雨
隔林啼鳥自間闗萬壑松聲答人語木作衡門竹作籬
茯苓堪食蘿堪衣簾開暁日映長檻時見白雲生翠㣲
我生落魄詩與酒欲結山中嵗寒友為謝軒中羙少年
莫取黄金印如斗(睢水後學朱復/)
開軒俯平園品物競含秀芳蕤耀春陽叢篁䕃晴晝嚶
嚶鳥和鳴鷕鷕雉朝雊傾耳聆洄湍舉目眺逺岫煩襟
自兹曠賞心良已遘不見獨樂人摛章漫懷舊(白鶴山/虞本)
仰挹天池俯緑疇軒居巧占謂之幽映堦碧草供吟賞
排闥青山可卧逰雲氣浮空如舞袂鶯聲隔樹囀歌喉
呼童種竹時湏記留客看花酒旋篘勢阻儼同盤谷裏
地偏不减瀼西頭春明擬向輕舟去徙倚䦨干一散愁
(京口張徳常/)
軒宇何清曠慿臨散煩襟叢蘭藹幽芬修篁結重隂兹
焉愜遐賞逍遥冥素心斯誠苟不昧訪子西山岑(惠楨/)
軒居面蒼岑種藝雜花竹竹影晝扶疎花幽時馥郁坐
對雲山亭庭除桑柘緑石田春雨餘幽歌聼樵牧冠盖
豈不榮誰能受羈束韜囊琴滿床揷架書連屋門前好
客來槽頭酒應熟(張均/)
得覧先公草悠然記昔時松楸先隴近花竹故人稀圖
畵留遺迹雲山起逺思投閒身未遂感慨一題詩
　秀野軒者吳周景安眺覧之所也鄱陽周公為題其
　顔我先公冩而圖之復從而記之盖其地與吾先隴
　宻邇景安乃先公之愛友非若孰從之而得哉先公
　暮年每有惓於此明年遂即世此絶筆也景安亦己
　物故景安之壻何氏㓜澄以示余拜觀圖後題咏多
　吳中秀士俯仰之間已四十餘年矣諸公亦多淪沒
　豈易得哉且夫名之著者因以徳境之勝者由乎人
　它日何氏子孫傳示永久亦足以侈外家之雜集矣
　幼澄宜珍藏焉余既賦之以詩復求識之於後遂書
　而歸之永樂庚寅二月朱吉識
獨憐栖隐處晴色與春兼山近青當牖苔交翠入簾移
雲岩樹合過雨澗泉添何日擕琹到清吟興不厭(吳人/)
(王廷圭/)
素秉丘壑姿勞生滯余徃覧兹愜幽性遽爾成真賞林
霏靄孤野春物組膏壤稍行樵徑逺忽居耕疇廣所云
山水情遂結雲霞想掛冠苟有期終焉稅塵鞅(安定梁/用行)
髙軒臨秀野信是幽人居炎氛逺不到花竹自扶疎群
施藹春芳嘉䕃含夕墟境勝固云適况復有琹書諷詠
佳逰外留連清賞餘應知獨樂者無復曵華裾(浚儀張/肎)
短棹曽經錦里過髙軒虛敞蔽烟蘿溪浮浄壁澄寒緑
山送遥青叠翠螺松韻來時凉吹急梅花香處白雲多
畵橋東隔龍池近碧殿隂隂俯澗阿(永嘉陳元宗/)
　　　　右卷中詩文共四十四人皆名筆也内有九
　　　　詩乃代筆文詞凡近故不復録云辛丑六月
　
　
　珊瑚木難卷一
欽定四庫全書
　珊瑚木難卷二　　　　明　朱存理　編
　　破忩風雨
　　　𨽻
　　　　　　　(古田/)
　　　詩
紙忩風破雨泠泠十載山中對短檠老矣江湖歸未遂
畫間如聽讀書聲
　劉君性初以破忩風雨自居諸公賦詩成卷因作此
　圖并題絶句於左至正廿六年歲在丙午暮春之初
　遂寧人王立中彦强
環堵篝燈夜閴寥欺人風雨更瀟瀟詩成驚落雞忩筆
蘆破從來馬鬛瓢萬里浪開㸔往日連床屋漏耿今宵
丈夫莫袖為霖手令沃人間九土焦(陸居仁/)
　　　記
大名劉易性初氏蚤從宣城汪先生逰後值兵燹辟地
吳中今年從吳興來見予草𤣥閣出玉坡周公所篆破
忩風雨四大字盖書汪先生贈語也求余文志之余聞
破忩在錢唐時夜半讀書有颶挾怒浪從海門來肆其
暴烈揚沙漂石怪雨與之俱若萬騎出祁連北鏖於大
漠而矢石俱下若蟄龍决起十丈而滄溟之水倒立若
黄河自天而落束以龍門呂梁而雷鳴雹噴也崇城如
山者圯曽觀如雲者墮其破忩如一葉漏篷下塞磧(闕/)
人懼其有不可支者明旦天地清霽賢郡長有過而詰
者曰劉子破忩尚無恙否吾饋酒醪解汝愠性初啟忩
一笑曰吾由敬亭過武林入雲門下苕霅遭風雨者凡
幾吾皆安以為常子何置戚戚於其間哉而呼酒共酌
歌老杜秋風破屋辭以澆其中之磊磈者亦亂世一竒
士也雖然少陵破屋不為一已憂而寓憂者天下之人
也惟少陵能安秋風破屋而后能推大厦萬間之庇性
初能安風雨破竇而后能居玉堂雲霧之忩吁處變而
不失其常居安而不忘乎危是在性初性初謝曰某不
敏敢忘先生之規至正甲辰嘉平初吉楊維禎記
蘭雪子脱略干戈外踰十年未嘗有憂色所在讀書雖
敗壁頹垣霜晨雪夜不倦斜風横雨有所不避也一日
持牯腰軸過小蓬臺曰吾讀書處號破忩風雨吾(闕/)汪
翰林先生所創也鐵崖先生記其端文雄詩豪繼其後
者珠貫玉叠公其無一言乎哉予應之曰列仙之(闕/)之
言倬乎雲漢之章矣予尚何云雖然當破忩風雨之時
人不堪其憂而士之讀書窮理其間者不改其樂也是
故觀風雨之勢足以助吾氣之浩然聽風雨之聲足以
資吾趣之洒然風檣陣馬不足為其快也龍吟虎嘯不
足為其壮也金舂玉應石裂竹折不足為其清也峻宇
雕牆瓊室瑶臺雲忩霧閣不足為其坦易幽安以樂也
當是時豈知破忩之陋風雨之厄哉破忩不能陋風雨
不能厄則吾之神爽飛越若翔紫鸞駕白鶴度銀闕逰
碧落上玉京以登五城十二樓也果能若所適則羣仙
之地位清髙(闕/)風雨者吾将告之以百萬億蒼生命墮
顛厓受辛苦也雖然未造乎是則憂民之憂者必先憂
已之憂樂民之樂者必先樂已之樂憂之如何憂其不
能正已而已樂之如何樂其不復徇欲而已吁吾之靈
臺丹府若泰山盤石之安若青天白日之明若松泉蘭
雪之潔則吾所處之地破忩之破自破而吾丹府之忩
不可破也破忩之風雨自摇撼而吾丹府之忩不可以
摇撼也則吾廓寸地於八荒開冲襟於千古者風雨且
不識又安知所謂破忩也哉士不可以不𢎞毅吾於蘭
雪子不能無所勸云東海賔艾納老友錢鼒叙
潤逼疎櫺寒侵芳袂梨花寂寞重門閉撿書剪燭話巴
山秋池回首人千里　記得彭城逍遥堂裏對床夢語
塵聲碎林鳩呼我出華胥恍然枕石聽流水(右踏莎行/  吳興筠)
(菴王/國器)
簷宿呉雲風經楚袂門深不似春宵閉碧疏吹霤濕燈
花客鄉無夢尋珂里　剪韭吟遥聽潮浪裏江懸漏杳
歸心碎相思鳩外緑蓑寒一簾蕉響秋如水(嘉興張翨/用前韻)
　　　記
大名劉聘君遭世難走楚越間居無室宇所至即浮屠
老子之宫而假寓焉每風雨連夕燈忩獨坐車編相對
誦讀之聲琅然與風雨相叶瀟瀟湝湝若環珮之鏘絲
竹之沸發於簷牙接於人耳於以見君之學之勤而志
之有在也翰林直學士汪公叔志過而賢之名其所寓
曰破忩風雨而請記於薊人李繹繹知君者也為言曰
卑宫惡室人之所惡所不處也而君於牖户之間研殫
經籍如居層軒髙棟然則其志可尚矣凄風苦雨人之
所厭所不願也而君於隂晦之時吟咏篇章如遇光風
霽月然則其守又可嘉矣抑聞昔人有以席為門而處
窮厄者終能佐明主以定天下君之志其斯之志歟又
聞有大雪僵卧而不干人者終能配徃哲以垂令名君
之守其斯之守歟由是窮而能逹嗇而能豐鄉也蓬室
環堵以栖遲今則朱門大第以容與豈非躭學篤志之
騐窮經稽古之力耶坐有客作而前曰子之言足以復
劉君矣遂書以遺之君名易字性初今寓吳興魏之貴
宦乃以君祖父為稱首云至正二十有三年龍集癸卯
冬十二月朔旦記(李繹/)
一燈風雨寒忩破讀書不知秋怒號恍如扁舟在江海
但覺四壁皆波濤對床髙卧無此客倚劒長歌空二毛
曉㸔庭樹故無恙千峰雲氣落青袍(武夷山樵者錢惟/善)
春草何萋萋逰子行未歸鷄鳴戒初旦起舞披我衣凄
其來何方有渰復祁祁飄飄入疎櫺瀟瀟洒長裾蓬藿
掩荒逕緑苔生硯池誰云此情惡靜思良自娛出門臨
廣路曠望惟塗泥車馬雖堅良安能範驅馳懸知造物
意将欲寧君軀(笠澤張庸字熈載/)
大名劉君躭書癖清如梅花痩如石半生浪跡江海間
詩卷酒杯長自適胷中元精妙天趣破屋破忩隨所住
酒醒夜披山海圖驚怪蛟龍送風雨青燈熒熒四壁空
捲書搔首亂飛蓬長歌拂劒飲如斗造物生我将無同
君不見破窑寒灰終夜撥空窖囓氊頭盡白焉得丈夫
氣節堅不磨還有聲光照方册陸機祠下忽相逢竟夕
談詩風雨中拍瓮為君澆磊磈富貴何如一盃水(大笑/居士)
(并州易履字安道/)
伊人抱負亦云竒明晦由來動合宜為客情懐能樂處
破忩風雨讀書時漂流江漢嘆誰識傳舎乾坤信獨知
光霽自天須有待眼前百物總熈熈(江隂張端/)
敬亭有舊齋風雨一窗破朝對風雨吟暮對風雨坐唯
知經史親肯顧衣裳涴有時暫逰息自歌還自和直謂
所學成功名如一唾寧同陋巷人獨守簞瓢餓(一笑居/士廬陵)
(張昱/)
讀書幽磵底茅屋走風雨忩疎木葉鳴燭暗灺花吐隠
憂不可寫頫仰棄前古美人何由招涓涓隔秋浦(嘉興/金絅)
(字子尚/)
君子切聞道不求飽與安讀書破忩底那知風雨寒顔
淵在陋巷蕭然一瓢簞原思甕作牖鶉結衣無完日親
聖師誨心廣體與胖彼哉豪家子列屋飄羅紈㝠頑厚
奉養寧殊沐猴冠矯矯性初氏鉄石為肺肝蓬蓽弗嫌
陋零凌何足患雅志樂清苦載籍嘗勤觀篤學慎終始
成名諒非難朋㳺服(闕/)　頌詠疇能殫嘆予老環堵見
善饑則飡贅詞愧蕪拙掩卷空長歎(霅濱慵客張世昌/)
疏忩久零落亂帙自縱横方與聖賢對那知風雨鳴乾
坤含暝色林壑度秋聲想子心如石㸔書夜到明(始豐/徐一)
(䕫/)
風雨東南接漏天客忩吹破碧紗烟十年世事闗心曲
一片秋聲到枕前花落不妨尊有酒客來未覺坐無氊
老予曽覔(闕/)端隠藜杖春扶緑水邊(東平牛諒/)
牖隙不須掩風雨欲何如陋固慙青𤨏明當奪綺疏桐
絲因自緩塵網每為除鷄鳴晨鼓後螢飛夜燈初書葉
吹還亂簷花落更疎誰能日閴寂得得此中居(山隂朱/武)
黒雲壓郊茆屋摧大風㧞木勢危哉破壁驚雷從地起
長淮飛雨渡江來拍户打忩聲作惡斂襟孤坐意裵徊
雨餘蘭雪渾無恙吹倒琅玕挽不回(江東杭琪/)
一室蕭然誰與同清如獨鶴寄樊籠詩成春草池塘上
夢繞玉堂雲霧中花氣每隨嵐氣入書聲時與竹聲通
從容更覺新晴好卧㸔東林日影紅(呉江鍾虞/)
錙頭讀書如學仙朝不出户夜不眠時聞破忩風雨急
政自澂心對聖賢(尚書汪公/)
敬亭山色青連天執經劉子最清苦亹亹濟道心相傳
雞鳴喈喈天欲暮疎櫺蕭颯寒聲度庭前漂麥總不知
屋上捲茆寧復顧人生窮逹那可知玉堂金馬自有期
青藜還憶夜相訪寂寞破忩風雨時(芝山老樵韓元璧/題)
敬亭山色讀書菴破紙忩寒儘自堪但怪蛟龍嘶匣底
不知風雨暗江南雲横黒海秋帆斷花落彤樓曉夢酣
五色石崩天頂漏須君手脱巨鼇鑱　時至正乙巳秋
八月十五日㑹蘭雪聘君於鐵崖先生小蓬臺見示此
卷遂為之賦(金盖山人錢岳/)
幽人讀書味真樂堅坐那知風雨惡他年髙步玉堂中
還憶破忩風雨惡(三衢徐汝霖/)
網户羅蛛絲􁫧瓏見秋月如何夜來雨隨風送蕭屑幽
疑石溜泉散若瓦鳴雪起舞聽晨雞寒燈淡将滅誰知
綺忩人笙歌曙方歇(西江張附鳯/)
風雨茅齋倚破忩夜深明滅照書釭平生苦志能如此
何處清貧更有雙客况蕭條知已晩壮心卓犖為君降
金蓮送直歸青𤨏筆力還教鼎可扛(蜀董在/)
十載江湖夢滿空風雨宵忩虛聲易入燈暗手慵挑竹
洗千竿翠林喧萬鼓潮東南枯渴甚藉爾倒天驕(錢塘/楊明)
(字復初/)
若有客兮青雲衣珮玉玦兮光陸離爰處兮爰居左琴
劒兮右圖書客心兮孔廑聲吾伊兮夜逹晨輕富貴兮
浮雲保厥美兮天真山房兮寥落秋清兮氣薄天㝠㝠
兮雲漠漠雨蕭蕭兮風夜作心耿耿兮不寐歎斯時兮落
魄滴曉露兮寒忩紛遑遑兮求索彼薄夫兮貪婪惟聲
色兮是耽文繡兮膏粱蓀何為兮懐慚秋蘭兮青青我
所思兮古人雪案兮寒檠甘與君兮相親(檇李江漢字/朝宗)
藹藹烟塵失故廬獨循髙志肯懐居江湖古寺曽借榻
風雨破忩時讀書凭几細聽聲淅瀝挑燈重顧影蕭疎
莫言此際凄凉甚自是先生樂有餘(吳興髙聞禮字子/儀)
客館不就寐坐久愁易集虚櫺吹夜寒風過雨聲入蕭
蕭拂欄楹奔凑勢轉急雲亂架上書空牀漏初濕長歌
茒屋詩孤懐竟難拾燈前漫激昂撫掌劍華澁老髀肉
復生英雄夢中泣五湖歸去來扁舟弄蓑笠(吳興莫士/安字惟恭)
憶昔山忩夜讀時西風吹雨濕淋漓篝燈不定門頻掩
屋漏無端榻屢移白髪夢回仍墮泪綺疏聽後尚顰眉
此聲為寄春樓客莫問杏花開幾枝(稽山馮恕/)
客忩讀書過夜半江上長風将雨來茅屋聲和木葉落
竹床靜對燈花開何人鷄鳴解起舞此際蝶夢付銜杯
我欲哦詩慰寥寞蓑笠敲門出緑苔(浚儀趙俶/)
草帶殘編荷衣斷袂破忩風雨深深閉江南倦客正思
家燈花摇夢來鄉里　翠竹簷前碧蕉叢裏秋聲鬬合
愁聲碎不教潘髩總成霜也應有泪如鉛水(金絅奉和/子尚踏莎)
(行/)
雨歇荒鷄呌山空木葉堆玉堂雲霧景多向此中來(龍/雲)
(從字子髙/)
宋狄武襄有客曰劉易以負氣敢言取重名公卿今劉
君亦名易又為左轄張公所敬禮古今人姓名有同若
是其所處之地又同若是然宋史載劉易事甚詳固可
攷也今劉君操履亦表表聞其甘貧忍恥殊於人所居
之處即書破忩風雨字揭之薊丘李先生在師之友也
以文章名者也既為記其志復命在綴一言在惟士窮
弃里巷時苟其中有所主雖蓽門甕牖弗厭居也藜羮
糲糗弗厭食也敝衣緼袍弗厭服也今日之能貧賤即
異日之能任富貴也古今善觀人者惟於此乎爾劉君
於破忩風雨中閲古人行事其所得深矣奚假在言耶
姑書此質之薊丘先生謹識(蜀董在字彦至/)
劉君性嗜學孜孜事三餘孤燈破窓下簡編自卷舒瀟
瀟風雨來吾伊聲自如安貧人所難味道心常愉我聞
顔子淵簞瓢陋巷居千載稱亞聖聲名重璠璵又聞陶
淵明所處亦敝廬蕭然環堵間左右惟圖書吁嗟世之
人性樂耳目娛華居美飲食所求安其軀良心日以斵
疇能返厥初朂哉劉孝廉聖賢以為徒(檇李沈庭珪字/德璋)
館宿風雨惡客情向寥廓破榻懸秋風㣲寒夜相薄楚
客千金博十年吳下逰擁衾正酣寝那識茅簷愁劉君
有逺志居圖偶相示願𢎞經濟心大庇天下士(江右李/訥字彦)
(敏/)
玉堂金馬世能知茆屋蒼苔孰與期近有劉君更竒絶
破忩風雨正吾伊(南豐丘思齊字叔賢/)
我昔家住蓬山陽有田五頃八百桑撼風吹籟棟宇閴
玉兎旋繞金烏翔有時天遺萬銀燭坐嘘雲靄沾洪荒
澄空萬里思杳杳髙山一水聲琅琅竪兒曼倩稱東方
偷桃近離仙子傍詼諧不了世間事指我蘧廬名破忩
涓涓穿牖七星海巨潮駕屋錢塘江彈樓大士遽失色
算沙童子安能量到今紀載不知(闕/)此忩破矣誰行莊
君不見鳷鵲麒麟擁圖畫阿房灰散驪山下弗如諸葛
在南陽髙卧聲名壓王謝(計籌山人岳偷字季堅/)
幽人愛月忩從破其奈蕭蕭風雨何寒襲書帷秋氣重
濕侵衣桁夕隂多挑燈㸔劒聞鷄舞貰酒連床待客過
不道有人青𤨏内春酲隨夢入南柯
銅臺公子貂裘敝鉄硏磨穿志不迂落落軒忩寒若此
瀟瀟風雨夜何如夢回燈火清秋際心在羲皇太古初
窮逹有時聊用拙壁間知己是圖書(廣陽雅安知善/)
一室蕭然四壁空客懐况復雨兼風濕沾衣服愁仍重
清到肌膚句轉工知命肯隨時變化甘貧肯為道汙隆
夜深尚對羲皇易應怪寒燈不耐紅(東海何恒/)
層霄已許快飛騰即欲抛書還不能僧舍更聽今夜雨
故人誰共十年燈四檐雲氣迷塵(闕/)一隙朝光獨凍蝇
平陸滔滔嘆伊阻岡頭行客正凌兢(㑹稽陳睿/)
寓館臨苕水清吟破寂寥軒忩秋淡淡風雨夜瀟瀟硯
沼沾應濕書衣亂(闕/)飃曉來佳客至留話且停橈(曲阜/孔思)
(吉字宗道/)
劉郎年少讀書處破忩風雨連朝暮風聲掩雨轉颼颼
雨聲不斷還如注風聲雨聲復書聲忩間嘈雜聽夜鳴
卯金之子多好學應是然藜來坐聽
　洪武癸丑春三月晦日拙菴錢唐陳彦博書於南湖
　之宗所
　　　　此卷王雲松所藏雲松見訪持以相示留余
　　　　書樓兩月遂為録一過記三通詩雜體凡三
　　　　十六首詞三闋䟦一篇凡四十一人皆名翰
　　　　也辛丑元宵雪晴漫記
　洪武癸丑春三月晦日拙菴錢塘陳彦博書於南湖
　之宗所
　　　　此卷王雲松所蔵雲松見訪持以相示留余
　　　　書樓兩月遂為錄一過記三通雜體凡三十六
　　　　首詞三闋跋一篇凡四十一人皆名翰也辛丑
　　　　元宵雪晴漫記
　　虞相古劔歌
　　　宋相虞忠肅公八世孫堪謁予雲間草𤣥閣自
　　　云先丞相有古遺噐四曰瓦琴石磬蜀王硯與
　　　此劔也劔長古赤三握具五寸弱握有二稜起
　　　欵識可辨者曰千萬嵗其鐔横寸二狀饕餮末
　　　甚鋭縵文為水銀古中末間黝漆色芒可吹毛
　　　星月下出之艷發孚尹廪廪然可寒鬼膽是誠
　　　千載物也於是酌堪以酒酒酣為作虞相古劔
　　　歌使與古虞公劔同傳為家寳云至正二十五
　　　年青龍系乙巳王正上日抱遺叟楊維禎在雲
　　　間草𤣥閣書
昔聞虞公古劔可以追騰空廻落日千年宗社已丘墟
子姓西來傳不失江淮都督僨國讐八陵痛骨三千秋
采石江頭一提出寒芒夜走完顔酋堪兮堪兮傳八葉
價金不售山西俠牀頭寳匣不敢開黄蛇上天走雄雷
持謁雲間銕龍父洒以延津水拭以赤堇土虹光一道
裂蚌胎上指黄星落黄雨嗚呼舞鴻門刺魚肚二竪佞
何足數我將假霜鍔代天矛西山斫白額二東海斬蛟
三頭然後裂蚩尤殪羅㬋大開太陽照九州堪兮堪兮
勿失汝劔兮使我徒請尚方斬馬之具於朱游
　　　至正庚寅十月予遊錢唐過四壁山中與青城
　　　小樵遇出示予古劒乃其先公相國所遺也予
　　　為樵作古劔歌以歌之
古劔古劔元非銕亦非干將與莫邪自從混沌鑄成來
出鞘入鞘何生滅輝天燭地不須磨肅氣稜稜凛霜雪
是以曾將破敵酋采石江頭建勲業海晏塵清歌太平
瑶匣藏之在巖穴或時拈出與人看千古萬古欽猛烈
(野人鄧羽/)
雍公孫子氣甚清示我楊顛古劍行劔鋒詩律兩竒絶
秋蓮光彩玉庚庚楊顛健筆老縱横是亦銕中之錚錚
吐詞鬱嵂鳴不平鳳凰來為盛世鳴一代惟數虞翁生
予也學書學劔既老何由而成名(倪瓉/)
　　　吾友虞勝伯隠居南山讀書畊釣不求人識所
　　　與遊者皆巖穴之士也其先丞相雍國公忠義
　　　立朝具在史册所佩古劍以貽子孫代不乏賢
　　　而餘風遺烈猶未冺也至正乙巳嵗勝伯自山
　　　中来命予賦此劔為虞相古劍歌與勝伯歌以
　　　發其所藴云
虞山人何入城訪我衡門下要作古劍行云是雍公所
遺之古劍采石江頭大破完顔兵匣藏累世不敢動忽
然光怪夜夜蛟龍鳴憑軒㧞鞘自起舞皎如月下秋霜
明横磨泰山石直斬東海鯨何不獻書見天子快意一
掃風塵清吁嗟此劍亦神物又於堪也同垂萬古名
　　　雍國丞相虞公古劍一具今藏其孫勝伯家毘
　　　陵倪元鎮匡廬陳惟寅既作歌詩詠之且要予
　　　同賦焉
雍公古劍射日星鐵冶鑄出秋霜硎寒光耿耿試一掃
魑魅罔象都逃形匣藏鏽澁不敢動龜鱗虎文驚且竦
閲歴星霜三百年社稷山河自兹重雍公磊磈雲夢胸
白虹紫電符采同有時呼酒醉踏月浩歌起舞多英風
采石江頭决長計一戰突營誰可比材官勇將號如雲
每視竒功獨懷愧劍鋒猶漬佞血鮮神物不隨陵谷遷
只愁雷電破屋壁化作蒼龍飛上天(秦約/)
　　　　余弱冠即識虞翁者曾見此古劍并劍歌一
　　　　册以其家故物不敢得後竟流落他所時復
　　　　得之劍亦尚存其處庚子嵗也明年為辛丑
　　　　夏書
　　虞邵菴小像
昔梓潼虞使君有隂德其殁也其子雍公哭之公輒蘇
止雍公哭以為人死而得為佛樂莫大焉乃更哭之耶
後從吏入㝠乃知使君死為更生佛今青城公集中有
所謂更生佛祠前瑞竹生是也雍公既相孝廟其府第
在呉下公諸孫有名堪字克用者猶能讀書績學世其
家克用於青城公為再從諸孫從江西畫史得公小像
裝緝之俾人題詠於卷後青城公既以文章師表當世
題詠之者豈易易著語若克用於公為子姓表章其家
世則不得不然
紫芝眉宇鳯麟姿自是文章百世師何必凌烟畫冠劍
雲礽翼翼奉烝祠(遂昌鄭元祐/)
松栢蕭蕭墓上秋衣冠猶識舊風流雄深典雅文章在
酷似唐人柳柳州(淮南潘純/)
復見玉堂真學士眉山草木必重枯古心古道文章古
試問丹青畫得無(壺中陸行直/)
頭戴玉冠擕竹杖龎眉丹頰白髯鬚久知後夢非前夢
方信今吾即故吾已約耆英開洛社更尋歸路問成都
堂堂一代文章伯千載還應再有無(趙郡蘇大年/)
　　雍虞公文序
斯文與造化功用相彌綸國家氣象相表裏故文人生
於世有數文章用於世有時斯言若夸理實然也皇元
混一之初金宋舊儒布列館閣然其文氣髙者崛强下
者委靡時見舊習承平日久四方俊彦萃於京師笙鏞
相宣風雅迭倡治世之音日益以盛矣於時雍虞公方
回翔胄監容臺間吾䣊有識之士見其著作法度謹嚴
辭指精覈即以他日斯文之任歸之至治天厯公仕顯
融文亦優裕一時宗廟朝廷之典册公卿大夫之碑版
咸出公手粹然自成一家之言山林之人縫掖之士得
其贈言如獲拱璧公之臨文隨事酧酢造次天成初無
一毫尚人之心亦無拘拘然步趨古人之意機巧自無
境趣自生左右逢原各識其職故自其外觀之如深山
窮林葱蒨蓊鬱莫測根柢鉅野大澤汪洋淡泊不為波
濤試入其中則日月之精凝結嵗久皆成金珠龍虎之
氣變化時至即為風雲孰能窮其妙也哉太史夏臺劉
君伯溫蚤歲鼓篋從公成均及為江右肅政使者近公
寓邑乃裒公之文將傳諸梓書來京師屬𤣥為序言惟
李漢於昌黎子瞻於廬陵皆能知而能言者走豈為前
人役乎第於公有世契生平敬慕公之文以附著姓名
為幸又髙劉君政事之暇敦篤風誼如是遂不敢辭而
為之序至正六年二月翰林學士承㫖榮禄大夫知制
誥兼修國史歐陽𤣥序
𤣥頓首再拜伯溫監司相公仁契𤣥去歲数四附書憲
府邃嚴未審一一逹几下否春和逺惟履候勝常殊慰
瞻遡書來知刻虞先生文足見髙誼作序當求名筆乃
稱雅意諄切不敢力辭因便輙脱稿去刻成千萬見惠
一本為感賤跡遂丐閒之請鄉里距貴治稍近專容修
簡牘之敬春中惟順序善葆不具備辱契歐陽𤣥頓首
再拜二月十一日謹空
　　　　此手迹二紙予得於虞氏久矣李内翰愛而
　　　　持去余不吝也
　　虞先生詩序
自昔文章家著述之盛其集有内外前後續别之分盖
由其體製有同異嵗月有蚤莫故其編纂彚次之法各
有所存然其文之可傳者片言半簡皆不得而棄置又
復有所謂拾遺者焉國朝一代文章家莫盛於閣學蜀
郡虞公公之詩文曰道園學古録者其類目皆公手所
編定天下學者既以家傳而户誦之矣然其散逸遺落
者猶不可勝計也其從孫堪乃為博加討訪積累之久
得古律詩七百三十七篇而呉郡金君伯祥為鋟諸梓
是編之傳其殆所謂拾遺者乎予嘗獲執筆從公之後
而竊誦公之詩以為國朝之宗工碩士後先其於詩尤
長者如公及臨江范公蓋不可一二數也學者讀乎是
編則知其殘膏賸馥所以沾丐後人者多矣今公已不
可復作予是以三復是編而為之永嘅也抑公平生所
為文無慮萬餘篇今道園録中所載不翅十之三四而
已然則併加討訪而使之盡傳焉豈非堪之志而予之
所深望者乎是故昌黎之集成於門人河東之集托於
朋友惟廬陵歐陽公之集其嗣人能致其力焉若堪之
汲汲於此其亦可謂無愧於歐陽氏矣堪字克用好學有
文能世其家而公之行能官代已具於歐陽内翰所為
碑銘兹不著至正十五年正月十五日金華黄溍序
　　豆腐三德賛
虞先生以老病請告還臨川山中故人父老賓客隣曲
及族人昆弟子孫咸喜其歸也雞豚之饋狎至不敢不
為之盡觀而齒豁目昏又性不喜殺生食飲之際未皆
如其意山中人有鬻豆腐以進者欣然樂之蓋盤飡至
前目昏不能有所擇選隨七梜所獲粗精骨肉不能辨
也而豆腐盈豆如一隨取皆佳一德也齒豁每食肉輙
填齒隙非極潄剔不能去濡乾皆費咀嚙可取飽無是
苦二德也柔潔澹潤無殺生之惡三德也吾鄉仁夀在
萬山中地髙不宜稲而宜豆鄉中人食豆蓋多於粟成
都人常呼吾邑為食豆人而鄉語謂豆腐為來其云懷
故鄉風物之美縁老年食物之便作豆腐三德賛賛曰
掇山腴潄仙漿軟於雲潔於霜舌生肥齒不傷君子食
之夀而康肘後服玉舊有方傳之天下匪私吾鄉元統
元年十月十九日横舟中書
　　　　此手迹今在崐山虞翁家并前小像賛語同
　　　　作一卷
　　贈曇霄
　　　詩
我聞炎宋及近代虞門簮紱紛如雲外舅蒼梧府君者
上繼祕監傳斯文一女適我有賢德兄弟玉立皆蘭芬
自從外舅没官所歸隔山川魚雁阻兵塵浩浩各天涯
夢寐中間時或覩老壯死生那得知子孫有無安可期
誰料内兄仲氏子一朝謁我來京師入門面目恍莫識
頭已祝髮衣純緇細言六歲武昌别别來廿九年華移
闔家骨肉既凋䘮丹陽芤土欝相向每嗟流落真可憐
石瀬何時得歸葬艱危幾脱虎狼口幸得為僧在林藪
止存一兄作秦贅叔氏之子臨安有二人形影相惸惸
出家踪跡如雲萍我聞姑丈歴清要豈知姑已歸幽㝠
須臾言罷淚雙墮(闕/)痛(闕/)風生四坐使我聞之倍感傷
感傷之後喜無奈桑田滄海自古然世家子孫能幾賢
當時不填溝壑裏必作丐者閭閻邊或為奴𨽻甘箠辱
及遭俘虜罹刑戮孰若爾心不為非落在空門逺塵俗
乃知祖宗積者深善慶源源報何速愛爾好文能作詩
驪珠紫貝光陸離虞門文業久陵替爾不承嗣當歸誰
答云十九從佛教年今卅餘亦修蹈茹葷飲酒皆不為
慈航彼岸終須到臨安一兄猶少年有妻有子宗祀傳
願廬丹陽墳冡前以永孝思終殘年斯言慰我如醇酎
夜談青燭過子丑明日辭我飛錫去愧乏嚢金表親厚
老懐惆望秋雨晴為爾折斷石城柳七十翁詹同書於
翰林
　　　序
呉興道場寺主藏霄上人來京師謁翰林學士承㫖詹
公於寓宅詢其所自則公夫人虞氏仲兄奎之子外舅
梧州府君之孫也於是不見者凢二十有九年而夫人
之䘮亦二年矣上人詣几筵哭奠弔慰如禮與公道契
濶叙艱危悲慟嘅嘆有不能喻之於言者盖追憶初别
時上人甫六歲公年當强仕才名方盛不數載而四方
鼎沸風塵滿目音問暌隔不知存亡何似及皇上龍飛
江左平羣雄而一海宇制禮作樂登崇俊良公以文學
被顧問任天官而持銓衡長詞垣而知制誥康寕夀考
詠歌太平虞夫人猶及目覩公之榮遇足以慰疇昔艱
危之懷而上人遊乎方外得以保全性命復相見於今
日豈非可喜而又可感者耶上人留京踰月乃請於公
曰我虞氏世家㑹稽自唐永興文懿公陪葬昭陵遂為
雍人傳十一世有守仁夀郡者因家焉遂為蜀人又八
世為宋丞相雍國忠肅公公之季子大理寺丞卒葬餘
杭之石瀬鎮至我曾祖為王融令宋亡不降遂死之時
祖考梧州府君方七嵗隸育於官及曾叔祖仕元為祕
書少監無子因請於朝以府君為嗣後廕官初授光化
主簿歴管城丹陽德安尹調湖廣等處𣙜茶提舉陞朝
列大夫同知梧州路總管府事卒於官謀歸葬石瀬未
果仍殯於丹陽縣南之清水潭墓今久闕展省是行也
願歸結茅庵於葬側朝夕居其間以盡孝思公不忘親
戚之好尚有以教之公乃以其事語趙壎曰我外舅與
故奎章學士邵菴先生雍郡文靖公宗系同出於雍國
忠肅公子嘗遊文靖公之門有師友之契霄上人之行
不可無文字以贊美其孝慕之誠也噫壎於先生為門
人於公為属官又何敢以固陋辭竊嘗觀於前代世家
其以立德立功立言著於當世千載不朽者代有其人
然由唐宋及元家譜相承以勲業文章照映史册七百
餘年逺而足徴未有若虞氏三公同出於一門者也今
逢創業維新之治其子孫雖未有顯者然國家政教方
隆安知無力學自修以待用者而上人托跡空門懷其
世澤切切以祖宗墳墓為念是其孝思無斁過於庸俗
人逺矣吾輩稱揚而樂道之豈不足以為士大夫之勸
乎謹以此言復於公退而次第書之以為贈大理公諱
杭孫宋阜陵所賜名也秘監公諱應隆在元嘗修大一
統志今其畫板本猶存梧州府君諱弦字舜臣上人舊
名容德以丁酉年入烏程何山禪寺禮南洲藻公為師
法名曇霄字具瞻雖學佛而通儒書大義蓋其家學云
洪武七年嵗在甲寅秋七月甲午朔翰林國史院編修
官清江趙壎序
上人曇霄者宋丞相虞忠肅公彬甫之遺裔也其姑歸
今閣老詹先生同文而上人因與先生有連一旦來謁
將還廬墓於丹陽先生請趙翰林伯友為序且令予題
其左方西方聖人之教一則曰孝二則曰孝故升忉利
天為母説法而所演大報恩經亦孳孳弗倦桑門每取
之以為準的或者謂其絶棄親属不亦過乎有若上人
通儒書而又善詩念家世之非昔祖宗墳塚逺在一方
悽然有白楊悲風之感縛茅而廬諸墓豈非有合西方
之教哉雖然此固足為孝也西方以法𦙍嗣續為至要
與吾儒甚不異上人能廬墓矣獨不念虞氏之嗣乎若
能幡然改轍歸繼宗祧之重其孝不尤大哉在家出家
同一法門居塵而不染塵浮屠氏之教也初何傷乎此
惟逹人大觀無所係吝上人尚勉之焉若夫家世之盛
趙翰林序之詳矣予復何言史官宋濓
　　　　此卷舊曾觀於虞氏今聞在陳玉汝家
　　遊汾湖
　　　記
至正十年三月十有六日呉江顧君遜既招客遊東林
明日復命釣雪舫載聲妓酒具遊汾湖客凡七人會稽
楊維禎甫里陸宣大梁程翼金陵孫煥青雲王佐呉郡
陸恒汝南殷奎妓二人珠簾氏金粟氏朝出自武陵溪
過五子灘二里許北望見鵲巢喬樹顛杏桃花與水楊
柳緋翠相間長竿斾出緋翠頂主人云西顧村也又五
里所見修篁喬木蔽虧亭臺於岩洞之上遂觧舟維來
秀橋不問主逕詣亭所亭曰翠岩主人為陸君繼善出
肅客憇樂潜丈室設茗飲談樂潜詩有向夕羣動息時
聞落葉聲之句予喜而詠之復引客至嘉樹亭堂觀先
君手植百歲棠飲堂上出銕笛一枝云江南後唐物也
有刻字云七㸃明列星一枝横寒玉予為作清江引一
弄聲勁亮甚笛闋陸君恒揳予三絃琴顧君遜亦自起
彈十四絃命珠簾氏與孫君煥交作十六魔舞飲徹妓
蹋歌引客長隄上度來秀橋至南陸庵班荆坐大堤上
珠簾氏用白蓮瓣令行盃酌主客舟中鼓吹交作兩岸
女婦馳逐而觀者繦履不絶觧纜出汪涇五里而至汾
湖東西袤十八里南如之湖分一半一屬嘉禾一屬姑
蘇故名汾湖舟經龍王廟酹酒龍王借順風果應錦㠶
一開即抵柳溪過吉祥寺遊鮑氏池亭亭有枯松數十
章竒石數十(闕/)亭已廢環翠池及石屋洞尚無恙寺客
徐柳邊出陪客談興廢事云池亭為前朝鮑節制舊墅
也今子孫無噍類唯遺八十老媼不能主乞入寺云登
舟出柳溪過登瀛橋十里所北至蘆墟為廵官寨寨官
李某邀客啜茗徐步過泗州橋月已在青松頂一丈矣
遂步月色歸蒼雪所用主人顧君遜武陵溪上花如錦
之句分韻賦詩夫水國之遊衆矣得名者䲭夷子後唯
陶水仙儋州禿翁耳鴟夷先㡬去國併挾西家(闕/)去智
矣而客則未聞禿翁赤壁之樂客有吹洞簫者清矣而
妓尚無聞水仙與賓客聲妓俱載(闕/)　　孟之流酒徒
耳而觴詠之樂又未聞也歌詠而至聲妓之娯又無流
連之行今汾湖之遊是已其可不有紀述以為後人之
慕乎於是乎書俾主人刻諸蒼雪軒上坐客各繫於後
時期而不至者茅山張君雨(闕/)　　　　也銕笛道人
楊維禎志
武陵溪上花如錦花氣熏人如酒濃簫聲時倚鏌鋣銕
雲影忽落玻瓈鍾小娃傳令覆蓮掌遊子掀篷招玉容
汾湖歸來夜何晚明月還掛青螺峰(顧遜/)
蕩舟武陵溪朝出伍子浦還過西陸家仙童啟巖户棠
樹大十圍桃花粲欲語遺我古銕枝色比修月斧為作
古江調江鳥凌亂舞攜之謁龍君湖水吹暮雨曉飲花
石岡亭臺已無主瀛橋步月歸竹枝和銅鼔宦者艱薄
氷粉色已黄土道人早歸來脱冠掛神武(銕笛得武字/)
春風畫棹錦㠶乗鮑陸池臺次第登翡翠花枝人似玉
蒲萄銀瓮酒如澠泗州寺裏看題竹伍子灘頭聽采菱
歌扇斜摇波縠細舞衫輕著唾茸凝七星銕管金為㸃
萬斛珠琴寳作層臂脱珠韝明越白燕衝烏帽濕吳綾
雄詩奪錦欺三謝俠氣凌雲比五陵醉卧氍毹驚露下
芙蓉月浸碧壺氷(陸恒得陵字/)
翠巖亭上問棠梨主客同舟過栁溪花下停歌聼鸚鵡
竹間把酒引玻瓈緋桃照眼元無頼石洞闗雲路轉迷
金粟彈筝銀甲冷珠簾度曲翠眉低銀㠶捲浪風生席
羅襪生塵草被堤屢舞不妨飛野馬醉歸遮莫報鄰雞
梵王宫殿空塵跡鮑氏池亭憶故栖鐵笛一聲山月白
竹枝唱過泗橋西(陸宣得溪字/)
樓船載酒西湖上萬頃玻瓈緑新漲玉簫檀板館娃歌
銅鼔雲璈仙樂唱凉蜜金盤荔子漿紫駝銀瓮蒲萄釀
桃心大舞天魔宫分班小擺花神仗人坐盤陀古翠巖
鶴立海棠青錦障醉揮玉麈奪詩魁氣嘆銕龍驅海將
三五朱扉流水香十二欄杆花氣王歸來凉月白紛紛
湧出銀濤三萬丈(程翼得上字/)
青簾畫舫載呉娃㵿㵿行雲十里賒湖光逺帯耶溪水
春色好在桃源家十幅蒲㠶風正健一聲銕笛月初斜
玉壺香醪興未盡更醉海棠嘉樹花(王佐得花字/)
今朝好天氣天朗隂雲舒湖中朱雀航花下碧油車題
詩過子建鳴琴續相如四美古難具餘驩重躊躇(孫煥/得如)
(字/)
平湖天鏡落波濤殷寒枕鳶飛下跕跕龍眠驚淰淰道
人吹銕龍百竅聲盡噤柳溪千花明粲若天馬錦交朋
類摶沙美㑹猶拾瀋主人敬愛客十日相泥飲嗟予一
介㣲好古亦天禀作詩續貂末芳評頼題品(殷奎得錦/字)
　　雲林小幅(上有雲林子印/)
　　　詩
山郭幽居政向陽喬林古木鬰蒼蒼剡藤百幅誰能置
為掃虬枝蔽日長(荆蠻民/)
雲林雨過踏春陽澗水濺濺老樹蒼不是硯㘭雲作陣
踈篁空自拂簷長(尚左生次韻/)
丘崇崇兮下有流水樹森森兮匪櫟伊梓彼櫟孶兮且
夀梓棄為薪兮於材何有造化孔仁兮將誰歸咎(韋羌/山人)
(陳基/)
千年石上苔痕裂落日溪囬樹影深我亦江南樵隠者
人間何處有雲林(胡寜/)
十年不鼔江湖楫木葉蕭蕭髩影秋忽憶滿川風雨夕
雲林岸口獨維舟(陸繼善/)
偶因滌硯寫從容㸃染那能似畫工千載風流誰可擬
令人猛憶米南宫(甬東顧盟/)
　　荆溪圖(陳惟乆畫/)
　　　詩
荆南山水昔曾游離墨銅官嵐翠浮任氏亭臺好垂釣
張公洞口不容舟緑蘿摇雨花飛急白鳥衝烟浪未休
今日披圖一惆悵王君(闕/)處憶風流(句呉周砥/)
荆溪溪上首重廽豈憶人間化刼灰只有斬蛟橋下水
可曾寫入畫圖來(遂昌鄭元祜/)
好山都在太湖西滿路風烟棘刺迷華屋燕飛今在否
市橋官柳不勝題(虞堪/)
斬蛟橋下王樞府髙榭連雲第一家欲向新圖何處問
客窓風雨對梨花(張監/)
太湖西畔樹離離故國溪山入夢思遼鶴未歸人世換
嵗時誰祭斬蛟祠(呉興王蒙/)
王家宅子荆溪上囬首風埃一惘然怕説當年行樂事
卧遊圖裏見山川(陸大本/)
邵家樓子百花明袁令祠堂一水平俯仰經行春夢破
披圖能不重闗情(張經/)
環慶遺家三百年書林喜得子孫傳惟餘圖畫仍依舊
一壑風烟思惘然(王光大/)
荆南山水照清輝客裏時時夢見之風塵澒洞歸未得
每展新圖慰我思(陳植/)
人家緑樹遶孤城溪上風波落日明三害祠存人已去
只今豺虎却縱横(張田/)
殺虎祠前雲尚黑斬蛟橋下水猶腥十年湖海為羇旅
夜夜相思入枕屏(荆南樵人/)
　　　記
東坡先生嘗曰一入荆溪便覺意思豁然欲買田其間
種橘作小亭名以楚頌卒不遂其志杜樊川作水榭正
當荆溪之上其遺址僧結菴以居至今歴歴可考見盖
荆溪山水之勝善權離墨銅官諸山岡隴之起伏雲霞
之吞吐具區滙於其左苕霅引於其前凢仙佛之所宫
高人逸流之所宅殆不可以計數也覺軒王先生韞真
潜德於其間修天爵以恒貴去人欲以求仁垂子若孫
皆循循雅飭弗違先生志也其曾孫允同靜而有智簡
而能文與予為姻契故予知其義方之訓有自來矣河
之始達也才濫觴焉楩楠松栢千尺之材出於萌蘖之
微由其源逺而本深耳允同命予友陳君惟允繪為荆
溪圖以示不忘鄉都之意他日指圖而歎曰某樹也吾
祖之所封植也某丘也吾父之所遊登也寧無惕然有
感於中乎若允同一舉足話言而不敢忘其祖若父者
非教之有素而能然哉吾固曰其中多隠君子既樂善
於一世又能使其將來之未艾盖亦山川之鍾秀粹美
而致然乎嵗己亥五月十三日東海生倪瓉漫書
　　髙士圖題䟦
袁安字邵公汝南汝陽人嚴重有威見敬於州里時大
雪洛陽令自出案行見人家皆除雪有乞食者至安門
無有行路謂安已死令人除雪入户見安僵卧問何以
不出安曰大雪人皆餓不宜干人令以為賢舉安孝亷
也大德癸卯二月念五日姑蘇寓舎製孟頫
袁氏自司徒安後世為上公猗歟盛哉斯其積德累行
有以致也而傳者又以得葬地之故豈其然乎予兄為
通甫作卧雪圖特寫先曾之清髙以貽其子孫而傳無
窮也通甫宜保之後一年二月廿五日吳興趙孟籲識
(子俊/)
雪氣侵人卧欲僵苦勞明府到藜牀主賔問答皆情話
何用閒名入薦章(楚龔開/)
大雪塞門袁公髙卧不出不宜干人之語非直一時髙
致而已想其面目嚴冷意氣凜烈與雪同其孤髙此豈
肯為汝南郡從事持私書致邑令者哉宜其痛遭峻拒
也觀大節者於細事他日爭楚獄於人主盛怒之時折
竇憲於朋黨怙權之日毅然不少屈真可畏而仰也(陵/陽)
(牟巘/)
袁氏四世五公迹其貴富烜赫豈淺尠哉千載之下使
人彷彿圖寫思見其人者乃在卧雪時耳(姚式書/)
余為通甫作此圖正以通甫好修之士使之景慕其髙
節耳然余自謂頗盡其能事此難與不知者道也明年
四月七日重題(子昂/)
閭巷風雪中僵卧何限洛陽令政為一士來爾乃其所
辟舉類如此而史失令名亦可惜舊圖雪中有芭蕉葉
子昂更畫之凜凛通甫(闕/)　(谷陽龔璛題/)
僵卧空齋儘耐寒門前行路雪漫漫投炎附熱非吾事
一任人將冷眼看
門巷蕭條雪已深空齋居(闕/)泥重衾就令僵死亦閒事
可見世間君子心(聊城周馳/)
隂風響枯梢凍雪埋老屋深徑斷行踪除道乏僮僕閉
門事髙枕政爾清寐熟誰與排户入停馬駐車軸聞知
是令君冷語無欵曲卿去我欲眠母煩賁空谷升車首
重回願餉不敢凟移書舉孝亷庻以激頹俗後來立朝
端諤諤争楚獄方其髙卧時何意萬鍾禄令君非素交
此舉真具目范史良包羞姓名忘紀録邵公有裔孫眉
宇清可掬苕仙贈此圖筆駛髙自足老氣近古作冷光
淡朝旭當以净眼觀那許汙手觸平生氷雪心居玩亦
三沐(嘉興蔡景傳/)
此圖天真爛漫無一豪筆墨畦徑寒氣凛凛逼人疑此
身與令相後先於邵公門術也孔子曰人有不為也而
後可以有為公為漢名臣立於朝自天子至大臣皆倚
頼之方僵卧時盖有所不為耳(東萊吕克勤/)
在昔洛陽雪深丈餘士也髙卧來令尹車今年呉淞雪
復何如積素一色鷗鷺有無之子江皋修亭是居有琴
有書有酒有魚賞静獨眺聊以自娯挹兹清風廩廪起
予此景此圖再卷再舒(通川錢重鼎/)
洛陽雪深凍闌干髙士僵卧饑袁安忍貧束腹一榻寒
不忍持鉢隣里干令君曉鞭望門看賢哉此公此操難
誰能為口須片肝五公四世清節完呉興松雪峻筆端
束縑粉白浩漫漫儼若古意幅面攤好事把玩應長歎
人間飽飯炊邯鄲功名囬首作霏殘何如小忍聊盤桓
門前嵩少青㠝岏
　唐人得髙士袁安卧雪圖宋真宗出諸内府以餞相
　國丁謂之守昇州其被召也留之賞心亭而去後有
　饞太守者竊而易之莫知流落何許尤物之可嗟惜
　如此松雪作此幅極有思致非能烹陶家凍茗者安
　能味之此可與識者道(海粟/)
天下豈遽有餓死之士哉士縱不餓死亦死况餓不死
耶不宜干人豈特雪中但干人則媿且死矣邵公之所
以致洛令來者政在平日不在雪中也子昂以通甫好
修為畫閉門卧雪時事通甫没後數年其子仲長持以
示僕時秋暑猶熾展卷寒氣襲人體粟嗚呼好修如通
甫者何可多得其子種學績文有操尚克世其家此卷
筆意超詣不减古人子昂亦自謂盡其能事仲長宜善
藏之(郭麟孫/)
東郭先生履下穿更圖卧雪詠袁安就令餓死亦細事
門外春泥何日乾(璛再題/)
吾十數年前作此圖今日觀之便如一夢通甫没又已
七八年(闕/)使人悵然耳(子昂/)
門外雪深泥没膝幽人懷抱自春風可憐令尹無髙致
乗興何須見此公(文原/)
向吾友姚子敬持是圖索題回首十六年通甫子敬皆
為古人展卷為之歎息(子俊/)
曉看嵩少玉嶙峋枉駕應憐處士貧令尹若能為保障
長衾盡覆洛陽人(牆東老叟陸文圭/)
巷深雪没脛髙卧不知寒誰計千載下流傳入畫看(黄/山)
(老樵/)
僵卧雪塞户汝南袁邵公冠盖洛陽令掃雪見髙風冷
竈不生烟虛甑久塵䝉投謁非吾事舎君其誰從(東海/倪瓉)
雪中閉戸將何所求令之造之固無加損於公亦無加
損於令也而遂相傳以為美事時之可尚耳又惜令亡
名亦不煩惜也使公與令聞予言當相顧一笑既畫之
八十四年淡如王行題於翠巖而下十有六人之後此
卷於袁氏屢見之今歸陳孟敷矣
右東漢袁司徒卧雪圖故元趙文敏公之筆勾呉陳孟
敷所藏也文敏公於此卷凢三題識而繼之者有若前
代遺老陵陽牟先生兩龔先生暨聊城周公巴西鄧公
皆儒林五璧去今纔半百年咸修文地下不復可見矣
昔之君子一時登覽游詠之適其遺迹之所存往往傳
以不朽若司徒卧雪事亦無足深論至於圖而傳之者
豈不以其人哉盖其立朝之大節忠讜弗阿而羣憸讋
服海内仰其清德與漢祚相為終始所以後世圖而傳
之者良以此也苟其人之大節無足稱者則閉門髙卧
不宜干人之語曾何足深論哉兹圖乃文敏公為嘉春
作而嘉春物故已久而今為孟敷所得東海倪雲林介
休王澹如漫題於後尚其寳蓄之洪武二十三年十月
廿有三日河南後學髙遜志書於姑蘇之山塘
公嘗冬時負日陽稱快哉大雪中不干人饑寒不以累
其心是亦一快哉也公之固所守向火乞兒趨走無寒
暑誠何物耶子邵子詩半夜風寒當門獨立公真其人
矣洛陽令薦之有識者乎令以民苦雪親廵問之牧民
君子矣醉醸飽鮮其下斃至於凍餓之鄉氷雪之傷恬
不思問及又誠何物耶趙松雪冩公卧雪使後世若目
覩其事為士子觀之能不思固守可僕僕以干人乎居
民上者觀之能不思賢者有饑餓於吾土地乎陳某愛
此巻而購藏之不與他卷同是其重名筆而仰髙風思
固守而凛凜於其躬某其有之乎(長樂王濵/)
　　　　此卷今為南京金元玉所藏甲辰正月廿八
　　　　日雪晴元玉邀予登樓觀此復出紙俾録歸
　　　　元玉盖知予之所好也(性甫志/)
　　水村圖
　大德六年十一月望日為錢德鈞作(子昂/)
　後一月德鈞持此圖見示則已裝成軸矣一時信手
　塗抹乃過辱珍重如此極令人慙媿(子昂題/)
　　　詩
向來寓意思卜居住處只今成畫圖胸中本自渺江海
主人相凂寫分湖(鄧椿/)
鷗鳥難渝舊約湖山不改清秋人自與波上下我其卒
嵗優游　題前詩竟後得六言一首併書其後(覺非叟/鄧椿)
村南村北樹濛濛秋水清涵野色空道外俗塵飛不到
似移家住畫圖中(梅塘呉延夀/)
踈柳平蕪落雁飛斷橋斜日釣船歸江天萬頃秋如畫
一笑人間醉墨非(顧天祥/)
屋後青山門外溪踈踈蘆葦釣漁磯地縁清絶人堪愛
長是三春鴈不歸(男資深原義/)
當年圖畫知何處如今身向滄洲住吾亦愛吾廬芸窓
㡬卷書　青山天際小目送飛鴻杳試問釣魚船蘆花
淺水邉　菩薩蠻(學子陸祖允/)
青山横陳水縈浦饑鴻髙超漁設罟中有幽人坐環堵
晚風吹斷蘆花舞(林宏/)
桑梓未能忘楚甸吾書久已寄吳門悠悠江海風烟隔
知是夕陽何處村(于文傳/)
坐窓不遨呻蠧竹兀兀那知髀生肉眼明見此水邉村
浣我胸中塵百斛荒山寂歴蒼烟斜驚風䬃䬃鳴蒹葭
平沙暮寒羣雁起垂楊掩映幽人家風流王孫摩詰手
妙處端如神所授等閒㸃綴皆精姸怪底秋光生户牖
我家本住淞江濵怳然一見融心神他年卜築遂君志
留取青山容散人(松陵葉齊賢/)
　　　䟦
息齊居士舊嘗為德鈞作水村圖(闕/)題云問君何許水
邉村亦有扁舟乗興人無限好山茆屋外他年倘許我
為隣(闕/)既還吳興復來見子昂此圖意象融㑹令人應
接不暇又何暇詩非德鈞詎能領㑹耶(姚式書於姑蘇/寓館)
牛馬百川獨渚烏鳶羣木西村天地四方黄鵠先生秋
雨柴門
忽有滄浪鳴笛飛鴻黄葉雲深想望美人秋水卷簾隠
几何心(呉郡陸桂/)
　　　記
予游淮水來呉㑹客於季道陸翰林之宇下近十年知
其别墅在淞江之南分湖之東欲往來未能每思寛閒
寂寞之濱得與鱸鄉蟹舎隣接庻城市委巷偪仄之懐
有所托以紓焉季道悉予志為卜築於其别墅之傍至
則聚書其中以自怡悦屋前流水清澈鑒毛髪居人數
汲以飲時有鷗鳥舞而下若相忘於江湖可取以玩也
異時子昂趙集賢為作水村圖林樾䕃乎茆屋略彴横
乎荒灣秋風鴻雁夕陽網罟短棹延縁葦間不聞拏音
掇其意趣圖寫於大德壬寅迄延祐甲寅十有四年景
物處所宛然不異於今所居事固有不相期而相符若
是然者季道泛舟徃來吾廬手叢書一編筆床茶竈之
風流故在明月之夜共載以遊撫清絶之區得詠歌之
趣或能追皮陸清事可乎噫予老矣方將卷書學釣容
與於烟波之上而為之歌曰舟摇摇兮風嫋嫋兮波鱗
鱗兮鷗翩翩兮扣舷漁歌兮孰知其他兮歌已遂書為
水村隱居記延祐乙卯季夏望日(通川錢重鼎/)
　　　詩
四野漫漫水接天孤村林木似凝烟莫言此地無車馬
自是髙人逺市廛(扎拉伊埒特/)
蒹葭蒼蒼白露為霜所謂伊人在水一方溯洄從之道
阻且長溯遊從之宛在水中央　蒹葭凄凄白露未晞
所謂伊人在水之湄溯洄從之道阻且躋溯遊從之宛
在水中坻　蒹葭采采白露未巳所謂伊人在水之涘
溯洄從之道阻且右溯遊從之宛在水中沚
　是詩三章賦蒹葭於露已霜想伊人於水一方欲往
　從之道阻長嘗三復之紫陽夫子以為不知其何所
　指偶閲水村圖其景物蕭瑟烟波浩蕩有人乗扁舟
　往来其間此圖此意殆與此詩若相符者故書於其
　後云延祐己未九月望日學子陸祖宣
　　　賦
孤村何所厥土若浮宛然虚舟渺乎中流秋雲兮漠漠
流水兮悠悠老雁兮肅肅折葦兮颼颼爾其罛罩懸乎
夕陽茅屋枕乎灣碕略彴通乎往來林薄鬱乎蔽虧睇
幽境兮寥閴隔凢塵兮喧卑我之懷矣一葦杭之忘鈎
意釣與物委蛇鄙詹父兮施芒針哂任公兮垂巨緇固
匪釣濕兮疑蝦蛭盖將劈水兮看蛟螭滄浪兮舒嘯漣
漪兮賦詩蒼茫兮獨立逸豫兮無期亦有岡巒峙兮嵳
峩薜荔深兮婆娑縹緲兮雲霞暎帶兮烟波𤣥真兮漁
蓑㓜輿兮山阿思夫人兮奈何悲予生兮蹉跎孰若求
吾性兮自得勝外景兮實多任動静兮有獲希仁智兮
靡他庶幾適此性之天兮惘然忘其為畫圖也大德七
年六月一日束從大書
　　　詩
錢子守道殊自適某水某丘藏袖中有時對客且舒卷
坐我絶境烟波空參差老雁忽飛起㣲風欲拂蘆葦叢
灣碕寂寥懸網罟夕陽隱約歸漁翁逺山近山雲漠漠
前村後村水重重適從何來蕩兩槳(闕/)崖浦溆遥相通
深林蔽虧八九家竹籬茅户既不同青天白日機事息
樂此畊飲得古風誰言見畫獨幻影我欲振衣即往從
因思輞川著摩詰復想嵩山栖盧鴻只今好事空見畫
山川緬邈悽遺踪(從大/)
曖曖水邉村蕭條絶塵滓錢君智者徒而能後樂此平
生丘壑情所尚政在是問誰為此圖吾兄固能爾(趙孟/籲題)
(字子俊/)
幽人心地本翛然此境相諳七十年茅屋數椽依約外
雲山一抹有無邉眼前生意今林屋筆底秋風古輞川
勝景有餘描不盡歸鴻幾㸃落寒烟(聚山黄肖翁/)
空林有影連山逺流水無聲帶雁寒自是漁樵真樂處
不知圖畫與誰看(東南仲/)
長愛秦郎絶妙詞荒寒暗合輞川詩斜陽萬㸃寒雅處
流水孤村又一竒(羅志仁/)
山色濃還淡孤村水遶之俗塵飛不到野老住偏宜碕
岸疎疎柳茅簷短短籬小舟欹側過便是少陵詩(陵陽/牟巘)
茅舎竹籬山掩映蒹葭楊柳水縈紆漁人定指扁舟路
歌客應尋隠者徒(漢東孟淳/)
呉中水為鄉人與鳬鷖處(闕/)　　　年黄梅少時雨農
不田疇占洲渚鄉風用鉏不用犁築塍踏車兒女妻農
家辛苦亦復樂髙低兩宜(闕/)　角自愛茅簷暖莫厭社
酒濁(闕/)　賽神卜東作飯牛何必歌短褐尚可着十年
種樹樹滿村明年養蠶蠶百箔延祐丙辰偶賦此十月
七日訪湖天學士遂到水村先生寓居烟水蒼茫間適
與所詠相似俾書(龔璛/)
寒烟漠漠鎻荒村日暮㠶歸浦溆昏䬃䬃秋風鳴老樹
涓涓流水繞柴門平沙雁起聲如􁨦斷岸罾懸影若翻
要問先生得真趣玩圖嘿會復何言(真定王鈞/)
　　　詞
翰林妙寫溪村趣荷屋知何處溪翁想像住溪灣一笑
如今家在畫圖間　西風門掩蘆花溆聊與漁家伍人
間不信有張翰剪取呉淞空向卷中看(右調虞/美人)延祐丁
巳中秋日德鈞擕此卷俾賦小詞為題(湯彌昌/)
　　依緑軒
　　　記
季道為甫里賢子孫余久客其門束書相隨於分湖於
其第宅東偏池上架屋亢爽扁曰依緑俾二三子於焉
澄懷滌意詠詩讀書暇日倚闌俯瞰魚行鏡中無遯形
天寒水落石嶄然離列其涯可坐而釣其流清澈滉瀁
非斷港絶潢居然有濠濮之想予嘗獨立蒼茫欲窮水
脉之所自來苐見短篷拂蘆葦叢往來烟波之上若鳬
鷖然悠悠乎不知其所之中秋雨歇夕陽依依季道謂
予曰此距分湖數里子能共載以遊否遂呼輕舟泛中
流雲破月出水月上下輝燭照澈肝膽徘徊者久之東
望檇李渺然有無間分湖水之半舒舒焉西南向趨第
宅之旁不為湖所吞而資其所潤故其積停者得以為
沼為沚演迤於闌檻之下而不去岐而東西以逝者其
為澤抑為川乎所謂觀水有術必觀其瀾者非耶二三子
睇流動而得其固有之智詠淪漪而得其自然之文因
盈科而進悟成章而達未必不為藏修游息之一助豈特某
水某丘童子釣遊云乎哉余老學薄不工於文然紀其
勝為季道言之曰子之言不虚其書為記延祐二年正
月望日通川錢重鼎記
　　　詞
楊柳絲絲兩岸風前村溪路逺小橋通人家依約水西
東舟一葉移過荻花叢清景逈涵空好山青未了莫雲
重是誰驚起幾征鴻天然去却在畫圖中(小重山周合/肥束從)
　　　詩
平生鷗鷺盟結此茅一把江湖散人傳著我無不可(芳/浦)
(曹浚/)
青山横陳流水如玉蕭瑟寒蘆扶踈雲木匪畊伊漁熈
然自足睠兹幽尚於誰之屋有隠君子好古眈書扁舟
何人載酒來與豈無知者爰作是圖輞川之勝千載與
俱(孫桂/)
每憐北苑風流逺筆底精神此日同春水孤村無限意
題詩輸與杜陵翁(呉郡錢良右/)
鴈行低拂水光寒茅屋遥憐野趣寛自是一經摩詰手
披圖真作輞川看(東淮俞日華/)
幾叠山連松竹一行鴈起汀沙看他水村茅屋誰問處
士誰家(從虎題/)
古木蕭踈蔽草廬好山重叠水縈紆先生自得漁樵趣
無限秋光入畫圖(建安黄介翁/)
　　　又詞
染秋雲圖澤國野趣入游戯能事何須五日畫一水重
重楊柳陂塘茅茨籬落蓴鄉外西風漁市　晩烟霽恰
有客泛扁舟延縁度踈葦欲訪幽居宛在碧溪尾浩然
目送飛鴻醉歌欸乃溪光裏亂山横翠(祝英臺近/彌昌)　(湯/)
　　　又詩
澤國漁無定秋霜栁不凋幽人意晼晩此日畫蕭條(髙/沙)
(龔璛/)
有宅一區兮水之鄉前可漁兮後可畊絶思慮之憧憧
兮魚鰕集而鳬雁翔伊昔寄之圖寫兮猶彷像而賦髙
唐暨嵗晏遂初服兮遇夫人之慨慷維安宅之攸居兮
何羡乎堂皇爰不畊而不穫兮維道之昌我還湖山以
騁望兮懐若人兮不可忘眉夀兮未艾維水兮泱泱
　讀水村隠居記輙歌以樂其後呉興姚式子敬
　　　䟦
德鈞先生家於中呉久而同客於甫里陸氏之門後十
四年先生始遂隠居之志適與家叔子昂所畫水村圗
相符既與為之賦又復記之僕三讀其文慨甚且有卜
隣之興遂擬賦之以寫先生之懐併致景仰之意云(呉/興)
(趙由儁識字仲時/)
　　　賦
惟具區之大澤兮流𣲖於分湖滉漾演迤以東注兮𣺌
天水之涵虚平疇鱗次以壤接兮但見雲烟竹樹之村
墟雞鳴犬吠之相聞兮夕陽照景於桑榆􁛫舟楫以出
入兮匪車馬之通衢鷗鷺狎而忘機兮鷹鸇免乎叢敺
鳳髙岡而難附兮惟樂郊之可圖慨先生之夙志兮適
繪事之相符既卜築於水涯兮軼埃壒之㕓居諒遺情
於軒冕兮羌無毁而無譽矧觀逺以為主兮契金石而
弗渝從子弟以摳趨兮視詩書之範模遵皮陸之髙軌
兮時吟咏以相娛嵗既晏而躊躇兮動西風之蓴鱸含
狼山之歴歴兮遡淮水之舒舒悵兩鄉之明月兮託親
舊於音書廓達人之大觀兮八荒在乎庭除嘆人生之
如寄兮意天地於逆旅苟予情之瀟洒兮又何必懐乎
故土幸締交以忘年兮得相過於鷄黍聞咳唾之緒餘
兮啟茅塞之心宇羡將濯纓於清泚兮從先生而結廬
　延祐四年十月二十有六日小姪以道將㑹試於京
　師來告逺别因見圖後水村隠居記謹賦小詩(以道/)
　(字子原/)
　　　過京口
北來朋友不如鴻幾箇西飛幾箇東多少登臨舊樓觀
闌干閒在夕陽中
　　　過信州
二千里地佳山水無數海棠栽路傍風送落花攙馬過
春光更比路人忙
　　　弋陽
雷聲驅雨轉山西山腹雲根已漸䨑日暮牧兒歸不得
料應白水漲前溪
　　　拍洪樓
仰有嵐光俯有溪軒窓初不計東西雲峰雨岫安排定
松竹林林自整齊
　　　古寺
山腰磵曲繚短垣百怪老樹龍蛇蜿山翁有時抱琴至
雪霽月明開北軒
　　　滿目雲山樓
溪頭白鷺來相安溪上紅桃雨打殘滿目雲山為誰好
一川晴色上樓看
　　　曲磵泉
古木隂中生白烟忽從石上見流泉閒隨委曲尋源去
直到人家竹塢邉
　大德八年夏五還自江西過虎丘舟中子敬携此卷
　見示俗客以惡酒相撓清况搆詩不成遂書途中所
　作少答雅意(房山髙克恭/)
芳草孤舟渡幽居一徑通江湖春雨外墟里暮烟中機
息鷗先下花飛水自東臨流無限意畫史若為工(巴西/鄧文)
(原/)
馬足黄塵三尺深清風吹斷自難侵乾坤老矣驚浮世
泉木蕭然動隠心鷗鳥起沙春漠漠漁舟繫栁晝隂隂
他年無限幽栖處莫似仙源無路尋(甫里陸行直/)
澤國净秋色逺山横夕烟水田羣雁起蘆渚一罾懸林
樹幾間屋君家若箇邉扁舟何日去相伴白鷗眠(郭麟/孫)
一片寛閒景波涵萬頃天雁飛秋影外樹倚夕陽邉山
色來窓牖溪聲與管弦何當明月夜著我釣魚船(陸祖/凱)
流水孤村深處茂林修竹誰家知是幽人小隠於焉讀
書五車(束巽之字申義/)
流水縈紆别浦孤村掩映前山開卷不知何處髙人隠
逸其間(趙駿聲/)
遊塵飛不到柴闗名利無心夢亦閒時有扁舟乗興客
髙談終日對青山
不入山林不入城孤舟容我寄浮生年來與世殊相逺
漸喜無人識姓名(青巖趙由祚/)
矮窓曲几茶破睡雲水烟村溉元氣政(闕/)側耳圗畫外
㝠鴻聲中古今意(林寛/)
清溪抱村流茒屋䕃踈柳天秋鴈行逺山翠當户牖罷
釣者誰子延縁古渡口野情固超逸圖畫傳不朽何當
從之遊扁舟落吾手(趙由雋/)
烟中山色濃還淡栁外溪流直又斜借問孤村錢處士
不知隣壁是誰家(束復之字仁父/)
誰識漁樵興趣闌由來家計在江干羡君圖畫能殊勝
愧我田園卒未安浩蕩闌雲低樹影蕭條破屋蔽天寒
秋深夜色猶堪愛寫取嬋娟浸石灘(趙承孫/)
一水復一村開卷不忍罷前有無聲詩後有有聲畫(束/同)
(之/)
青山迷逺近蕭條古郊墟側逕深且窈中有幽人居短
籬一半掩竹樹相扶踈平疇涵白波淺渚漲緑蕪何人
汎扁舟似與相招呼誰令破幽寂驚鴻起寒蘆此意胡
可言會心寫成圖撫卷空歎賞悠悠水雲孤(陸繼善/)
家住呉淞江水西短垣矮屋緑隂齊朝雲硯濕知山近
暮雨舟平覺岸低騎犢看書閒自遣得魚沽酒醉相攜
從遊尚記髫年日白首(闕/)邉載舊題(承學朱梓瑞/)
水村先生家寓吳文章翰墨悉範模平時雅趣何處無
寄名播逺聊爾娯子昂濡筆成是圖心與神㑹美且都
山溪遼遶秋色敷籬落荆榛塵迹虚我來拭目聲嗚呼
惜哉人物不兩俱僣言子孫思勤劬傳業繼老萬代儒
　至正七年丁亥二月廿日實之兄出示先大夫水村
　圖思之不覺慷慨漫書於卷末(徐闗日軒/)
　　　　此卷二十年前於劉完菴舟中一見彷彿間
　　　　不能記憶近於沈維時處借得鈔本為録於
　　　　此維時又得於徐克成者乙巳二月一日琴
　　　　川舟還相城舟中復記
　　墨癡道人(附/)
　　　傳
墨癡者埭里人也姓顧字渚山以嗜墨故别字墨癡道
人云道人髫嵗即貪與子墨卿周旋傳斯喜鉢古釵漏
痕以自娱爨無炊晏如也好蓄法書及古圖史雖貧不
能致床上雅多斷碣殘碑蟲緗蠧竹喜作清課每晨起
拂几洗硯理茶鐺溫博山罏禮古佛畢即從事於子墨
螺者丸者笏者大都李邵舊藏也以三十種為量而各
品目之日試其一序而進月而編如初葢墨一嵗得十
二磨焉墨不敝而道人之手日以適道人之目日以怡
矣潑墨竟或應人者求或漫庋之即從破甕取松子桑
枝自扇小鼎為秀碧湯煮名􁥙一甌把玩徐啜盖道人
酷有茶韻其貯焙欣賞往往有法故自名渚而字渚山
以顧渚山産佳茶亦古人慕藺意耳而因以墨癡自贈
其癡殆未可量乎吕氏子傳曰余嘗訪墨癡於雨窓烟
屋中欲叩其所以為癡者經户寂若披其帷見其悠然
於隠囊間石葉輕上不律柔和春膏潤滑墨瀋淋漓側
頭細看欣欣若挹良朋此固道人所以得癡者耶意其
踈澹闇古之致足相晤對與余聞古人看茶啜墨為好
事者嘉話每嘆裹頭奴不善享受乃今而得之道人幽
情雅韻有足多者蘇氏子有言茶欲白墨欲黑道人婆
娑夷猶於白白黑黑之間而絶不問户以外其癡真未
可量也辛未㑹魁非菴一經譔
　　　詩
嗜墨髙人隱埭川結茅禮佛自逃禪常煎蟹眼茶神活
更灑龍香草聖顛行世詞章皆潤玉贈人丘壑帶蒼烟
多君正接長康脉又有癡名到處傳(壬戌狀元文震孟/字文起)
曾傳君似虎頭癡老樹攅軒引北陲石榻坐禪雲習定
竹階尋句鶴調饑意成潑墨驚人覺夢起烹茶有婢知
一曲寒谿能避世揚舲幾欲曉烟移(辛未榜眼呉偉業/字駿公)
　　　䟦
渚山有墨癖復好茶余嘗耳其名邇得邂逅之其人超
然不染住世出世者歟(文從簡字彦可/)
　　　歌
生不願逐竒贏衣短裾將頓侔圭(闕/)　　又不願偻而
前脅而趄侯門彈鋏歎無魚惟願渚山之下長結廬月
團佳品手自儲日拾松枝候蠏眼煎沸有法誰我如松
烟忽起拂窓牖滿壁清芬素濤走雪甌再引睨白雪颯
颯輕颸襲兩肘鴻漸真吾師盧仝亦吾友振衣一嘯山
日斜散髪髙歌鹿麋耦乃知道人襟懐頗自竒不能囁
嚅俛仰屠沽兒延年其狂不可幾長康癡黠各半之一
丘一壑堪樂饑人世寵辱忽如遺七碗聊當(闕/)　飲五
侯鯖味吾弗知道人好茶兼好墨手藏名種三十璧日
試一種月一易墨花遥映青天碧古來至人多若此道
人遊戯亦爾爾我欲一贈坡翁語子不磨墨墨磨子
　
　
　珊瑚木難卷二
欽定四庫全書
　珊瑚木難卷三　　　　明　朱存理　編
　　㸔雲圖(趙仲穆為仁甫作/)
　　　詩
青山與浮雲終日淡相守山為雲窟宅雲為山戸牖無
心成白衣有意變蒼狗人情亦如雲寄語㸔雲叟(玉山/顧瑛)
落日杖藜溪上行溪流十里帶松聲輞川詩意無人領
坐對南山雲氣生(富春吳毅/)
靄靄晴雲擁碧巒清分秋影落江干何人宴坐長松下
蒼翠滿身生薄寒(雲間永彝/)
松隂坐來穩山色望中分寄語東州客歸來㸔白雲(彭/城)
(劉儼/)
松頭自與峰巒黑雲景何如水意閒放下痩笻成小憩
不妨坐對日銜山(㑹稽張憲/)
結屋山中住尋幽曵杖行偶來松樹下坐㸔白雲生(韓/友)
(直/)
行憩蒼石上坐愛青松隂白雲在天際相對總無心(潘/純)
横杖坐松下㸔雲起遥岑唯應陶靖節㑹得此時心(宇/文)
(公諒/)
松溪春水落白石粲可數坐愛南山雲溶溶不成雨(南/陽)
(納新/)
舊遊清(闕/)上愛㸔弁峰雲稍將春雨度始見逺林分起
滅悟真理逍遥遺世紛於焉自怡悅永懷陶隠君(龍門/良琦)
雲擁秋濤薄鏡臺道人日日好懷開因此夜來風雨作
驚起蛟龍出峽來(扶風馬庸/)
　　讀碑窠石圖(李成畫/)
　神品上上洛陽范坦評
　　　跋
讀碑窠石圖李唐宗室成所畫也予謂筆墨備有神妙
兩到於此本見之矣前人稱畫山水者必以成為古今
第一信不誣矣宜乎評者以此本第居神品上上云成
字咸熈五季艱難之際避地北海遂為營丘人凡畫家
至不名而曰營丘者是也(柯九思/)
　　　詩
炎漢乾坤運已移可憐國復屬於誰君臣父子同天性
空向荒祠闕讀碑(吳郡陸修正/)
草昧乾坤氣鬱森同過祠下讀碑隂可憐英識機徒數
不料斯人伏禍心(戴有南/)
孝娥祠下曹瞞過立讀碑隂八字中較智何須三十里
披圖千古嘆奸雄(雲松子黄斌/)
何事碑隂較滑稽射機遲速孰能齊後來人不前人(闕/)
猶咏空梁落燕泥(石屏後人戴益/)
　　畫梅
明潔衆所忌難與羣芳時貞真歲華晚只有天地知(山/農)
荒苔叢篠路縈廻繞澗新栽百樹梅花落不隨流水去
鶴歸常帶白雲來買山自得居山趣處世渾無濟世材
昨夜月明天似洗嘯歌行上讀書臺
　飯牛翁即煮石道者閒散大夫新除也山農近日號
　老村南園種菜時稱呼元章字冕名王姓今年老異
　於上年須髮皆白脚病行不得不㑹奔趨不能諂佞
　不㑹詭詐不能干禄仕終日忍饑過畫梅作詩讀書
　寫字遣興而已自喝曰既無知己何必多言呵呵(竹/齋)
　　方寸銕
　　　志
呉門朱珪氏師濮陽吳睿大小二篆習既乆盡悟石鼓
嶧碑之法因喜為人刻印遇茅山張外史外史錫之名
方寸銕持以過錢唐訪余於吳山次舍求一言白其所
謂方寸銕者余笑曰余方以銕石心取乖於世而子又
欲乖吾之乖乎雖然古之豪傑修已治人者必自方寸
銕始黃金白玉可磨此銕不可磨也子以是銕印諸金
玉銀銅犀象使佩之者皆無媿於是銕外史氏心印之
教行矣吁豈直求工於刻畫無戾夫古制也哉今一妄
男子釋蹻起閭巷取封侯印如斗大印咫尺書驅役帶
甲百十萬如金翅鴞逐百鳥無一敢後者金斗之權重
矣哉吾不知果然為天子剪狂宼佐中興為生民開太
平無媿於汝銕否否則徒以苟富貴不至腐尸滅名不
已使得珪方寸銕印斯可以蒙金斗而壽榮名矣珪或
為今將軍刻符印其亦以是告之至正十九年秋七月
八日李黼榜(闕/)甲進士今奉訓大夫江西等處儒學提
舉㑹稽楊維禎誌并書
　　　銘
婁東朱珪字伯盛工古篆籀文其於六書之義考之尤
詳嘗以餘力刻印章則為中吳絶藝間遊錢唐遇勾曲
張外史名之曰方寸銕以喻其能堅其志操期以進乎
道亦若桑國僑志於銕硯之銕云雖然科斗書廢已乆
必以篆籀為師法漢𨽻而下不具論能復其古其庶幾
朱君乎朱君與予相游從嘉其志操之白堅今年予來
玉山中驗朱君之書法益有進是猶張旭悟公孫大娘
之舞劔噐也見其刻玉石如切泥則又若漆園氏誇庖丁
解牛而得肻綮也張得於舞劔庖丁得於解牛吾知朱
君得於書而悟外史方寸銕之㫖矣遂述其事而為之
銘銘曰
聖人作人文開龍馬出熒圖來神農氏尚結繩民弗犯
俗龎淳史蒼頡肇有制譬孳乳乃曰字越夏商歴周秦
科斗廢籀篆臻漢而晉書變作唐風媮政日惡日逮今
邈寥寥事刻畫昆吾刀鍾鼎隳石鼓頹心太古婁朱珪
至正庚子夏四月廿有六日河南陸仁造
　　　頌
猗方寸銕嫓昆吾刀游刃發硎妙契縱操六書奥㫖探
賾捐勞史籀秦斯作則孔昭翔鸞翥鳯騰龍騫蛟為印
為章珪璧麗霄文苑藝林世賴崇褒我頌匪私永言弗
佻至正庚子八月十有八日淮海秦約造
　　　詩
人心何危患多岐方寸之銕貴自持百鍊耿耿明秋暉
彼柔繞指惟詭隨朱盛剛勁真呉兒法書鉄畫逼秦斯
晴窓握管儼若思學成變法出瑰奇銕可代筆猶神錐
用之切玉如切泥孤忠不媿月食詩清便更賦梅花詞
元祐黨碑我所非驢為犬吠我所嗤雕蟲小技同兒嬉
屠龍妙割嘆奚為盛乎盛乎知不知北南車書復復來
中興定勒磨厓碑大書深刻非子誰至正二十年歲次
庚子夏六月初吉天台氏學者元鼎書於白蓮桂子軒
(虛中/)
神斧磨天割紫雲仙葩殞玉發奇芬靈書寶訣開剛卯
不數人間小篆文
書刻輸君總色絲前身想是伏靈芝虎頭食肉元無相
鑄紐休傳左顧螭
我家金粟道人章瓦欵蟠螭識未央千古典刑今復見
佩之何必獸頭囊
鏤玉塗金與錯銀盡將工巧失天真君能獨(闕/)雕蟲技
定品他年合出神
　伯盛朱隠君予西郊草堂之髙隣也性孤潔不佞於
　世工刻畫及通字説故與交者皆文人韻士予偶得
　未央故瓦頭於古泥中伯盛為刻金粟道人私印因
　驚其篆文與製作甚似漢印又以趙松雪白描桃花
　馬圖求刻於石精妙絶世大合松雪筆法惜其不得
　從游松雪之門使茅紹之專美於今世因題四絶於
　巻末以美之伯盛勿以予言為譽後必有鑒事者公
　論也至正十七年中秋日書於玉山草堂(顧阿瑛/)
朱珪手持方寸銕撫印能工漢篆文并剪分江龍噴月
昆刀切玉鳯窺雲他年金馬須承詔此日雕蟲試䇿勲
老我八分方漫寫詩成亦足張吾軍至正辛丑八月朔
隴右邾經書平湖草堂(仲義/)
朱生心似鉄篆刻藝彌精應手多盤折纖毫不重輕么
麽形獨辨(闕/)匾勢初呈漢印規模得秦碑出入明風流
金石在潤色簡書并餘刃庖丁解風斤郢匠成達觀應
自我賞識足平生趂刻無多訝因君託姓名(錢唐陳世/昌)
袖裏昆吾一寸鉄江南碑碣萬家文玉符金印雲臺將
大篆煩君為勒勲(雲間陸居仁/)
十年兵興徧天下名山大澤罹野火野火盡燒秦漢碑
咸陽鬼哭無人打故人吳睿業篆隷好古乃有如珪者
妙刻金粟道人章尤精白描桃花馬金印聞如金斗大
零落當時建章瓦君不見黃仙鶴伏靈芝北海文章長
髙價武夷山樵者錢惟善題於海嘯軒
　　　跋
館閣諸公無不喜用名印雖草廬吳公所尚質樸亦所
不免惟揭文安公絶不用其制吾竹房論著甚詳然其
所用印又多不合作趙文敏有一印文曰水精宮道人
在京與李息齋袁子方同坐適用此印袁曰水精宮道
人政可對瑪瑙寺行者闔坐絶倒葢息齋元居(闕/)壽寺
也鮮于郎中一印曰鮮于伯幾父吾子行曰可對尉遲
敬德鞭滑稽大略相同子行嘗作一小印曰好嬉子葢
吳中方言一日魏國夫人作馬圖傳至子行處子行為
題詩後倒用此印觀者曰先生倒用了印子行曰不妨
坐客莫曉他日文敏見之罵曰箇瞎子他道倒好嬉子
耳太平盛時文人滑稽如此情懷可見今不可得矣予
座主張先生仲舉在杭一印曰平臯鶴叟葢用杭州三
山名臨平臯亭黃鶴也古人亦有如此者如雲烟過眼
錄載姜白石印文鷹揚周郊鳯儀虞廷葢以其姓字作
隠語辛稼軒印曰六十一上人又以破其姓文米元章
書史言劉巨濟符符字亦好奇耳雲門山樵張紳書於
朱伯盛印譜後
　　　　成化乙巳夏五月八日借昆山黃應龍抄本
　　　　錄於小樓邾性父識
　　子昂竹石
石如飛白木如籀寫法還於八法中若也有人能㑹此
方知書畫本來同(子昂自題/)
水晶宮裏人如雨宅瞰鷗波可釣魚秀石疎林秋色滿
時㸔健筆試行書(柯九思/)
叢篁偏映寒雲色古石猶凝翠蘚痕曾是碧瀾堂上月
獨臨苕水憶王孫(危素/)
　　　　此幅沈維時所藏
　　右軍鶻等帖臨本
鶻等不佳都令人弊見此輩吾衰老不復堪此
　開成三年三月三日柳公權記
　　　跋
右軍鶻等帖舊藏李簡之少師家其詳見寶晉書史中
更搶攘此帖幸存殆有神物䕶持耶淳祐乙巳夏五陶
齋題
　　　詩
麄豪厭見屋漏雨圓滑欣逢錐畫沙紙墨千年浄如洗
料應曽入米顛家
　畸敬賦絶句贊陶齋所藏晉右將軍帖淳祐乙巳季
　夏書於始興郡九成臺
　　虞提刑尚書父子詞翰二帖
　　　用子和韻送㠭西歸就試㠭屢勸予早還家因
　　　一致意
兒有掌中杯但把歸期苦苦催兩世衣冠仍上第公台
原自詩書澤裏來　秋色為渠開先我梁山馬首囘猿
鶴莫輕窺蕙帳驚猜緩歩歸休亦樂哉
　嘉定元年秋七月丁丑漢中澤物堂書
　　　寶唐秋半十四夕浮雲破處月華倍明閒中得
　　　此(闕/)天佳景其視紛紛(闕/)　而履危機者何如
　　　哉賦五十六言即事敬呈詔使戸部大監兼柬
　　　諸親友㠭頓首再拜
(闕/)　　　未滿㸔虛亭小飲勝凴䦨浮雲盡捲堂堂見
清影將圓處處歡一㸃神光千里在三秋佳景四(闕/)難
人生幾度逢今夕更覺閒中天地寛
　　虞丞相鈞堂帖
鈞堂仙集伏惟福本崇大竊聞有長子之戚盛德積善
之門豈應有此天道是不可詰矣然去來修短皆前定
鈞堂露電世法具大定力自有以處此夢符制幹兄榮
改事有涯此心望望甚久今得報而喜不啻其身之得
也漢上相處甚樂前此每許為允文留别當具禀次家
信一封謹封納伏乞鈞照允文皇恐上覆
　　　跋
虞忠肅采石之戰日星晦蒙江水震蕩功烈赫然於時
足以讋服强敵愧死名將疑其平日為人有喑啞叱咤
千人皆廢之狀及觀其手帖詞語詳雅氣象雍容乃真
一書生耳公之子孫居吳中者世藏此帖今為葑門朱
性甫得之夫性甫雖好文事藏此固吾知其意不在筆
墨間也翰林吳寛題
　　唐張長史春草帖
春草青青千里餘邊城落日見離居情知海上三年别
不寄雲間一鴈書　張旭
　　　題
微仲觀於東府之東齋元祐壬申五月初吉
師朴觀於樞府之前㕔元祐癸酉六月晦日
器之觀於承㫖㕔之東軒元祐癸酉五月二十八日
心(闕/)之妙洞見藴藉河南耿南仲敬書
叔通觀於城東惠寂寺之山堂靖康丙午三月十日
長史書法昔聞其名今見其字起敬起慕宣和四年十
月中浣日梅山拙逸題
叔盎因謁安國獲觀長史真蹟建中靖國元年十月壬
子
寫字力出於不用力耳漢舉嘗觀紹聖乙亥六月初一
日題
齊郡張紳拜觀於陳氏春草堂
至正辛丑十月十日伊吾榮曽與河東唐鞏雲間邵煥
同觀於篔谷
余嘗見懷素書云鄴下見顔平原曰吾書傳得長史八
法其平原尚師之而張草之聖則不待言而可知矣今
春草帖即宣和書譜所載者(闕/)内府收(闕/)不存及前賢
印章數處亦皆磨滅後有元祐以降諸公題跋惜乎歲
逺紙損不幸失於䕶持致令字畫細微斷裂此為可恨
然精妙之神具存誠為世寶皇慶改元十二月朔日喬
簣成仲山書
右張長史草書春草帖鋒穎纖悉可尋其源而(闕/)　松
煤古意溢目真足為唐人法書之冠晉跡不可復見得
見此跡亦末世之希世珍乎顔平原書家之集大成者
猶言杜詩韓文顔法亦出於此也因與袁君子英獲觀
陳彦廉氏賞歎竟日壬子人日倪瓚題
少陵觀張旭草聖極歎其妙東坡題王逸少帖則詆張
為書工昌黎石鼓歌又詆為俗書是三公之言何戾耶
葢王之於石鼓張之於王其書固不可同語然詩人詞
氣抑揚不無太過論者遂欲以為口實未為知書者也
亦未為知詩者也世人不以韓言而短王又可以蘇言
而少張歟因觀長史春草帖偶書洪武紀元渤海髙啓
識
右唐張旭春草帖有宋名臣題識其一微仲觀於東府
之東齋在元祐壬申其一師朴觀於樞府之前㕔其一
器之觀於承㫖㕔之東齋皆在元祐癸酉其餘乃紹聖
宣和靖康時人葢壬申癸酉間吕公為左相韓公為樞
密劉公為樞密都承㫖一時君子在朝共成元祐之治
自此歲后即非復元祐矣於是為紹聖為宣和靖康而
宋運中圯此帖遂隨南渡入張循王家故有臣俊等印
然則一紙之顯晦與宋之治亂相仍歟披玩之餘不勝
歎息時洪武壬子之秋稽岳王彜識
昔人評張長史草書雖奇怪百出而求其源流無一㸃
畫不該規矩者今觀陳彦廉氏所藏春草帖信然彦廉
嘗作堂奉其母節婦廉甚孝顔曰春草忽得此帖於他
方與名堂之義相符豈因孝感而致然歟抑物各有所
遇而偶然歟他日有子若孫因是帖也而思與堂符名
則油然而興夫孝思自不能不以此帖為寶藏也後學
張適識
　　　　琴川陳原錫家藏春草帖韓幹馬為縣令唐
　　　　禮得之此帖今在王雲松家嘗錄以見寄韓
　　　　馬亦歸姚公綬予在公綬舟中得一見乙巳
　　　　五月十日漫記
　　懷素真跡(今在李駕部處/)
酒狂昨日過楊少府家見逸少阮歩兵帖甚發書興也
顛素何可以到此但恨無好紙墨一臨之耳比見獻之
月儀帖内數字遂與右軍並馳非後人所能到一㸃一
畫(闕/)　新奇一法此乃得鍾弟子宋翼三過波藏鋒法
酒狂見此遂大吐出胷中霓耳千文早晚納去俟楊生
縛筆至可為也茲不(闕/)　　　　　　　太師丈足下
(酒狂藏真/)
十年揮素學臨池始識王公學衞非草聖未須因酒發
筆端應解化龍飛(凝式鑒定/)
王逸少臨鍾繇書後跋尾是唐僧懷素書楊凝式鑒定
寶寧賜玩記王詵寶寧贈(闕/)書(闕/)　庭堅觀
倪瓚八月十一日觀於耕漁軒時積雨初霽殘暑猶熾
王季畊自其山居折桂花一枝以石罌注水揷花著几
格間戸庭閒寂香氣郁然居玩此卷久之如在世外也
癸丑
　　顔魯公帖
近聞劉中使至瀛州吳希光已降可慰海隅之心耳又
聞磁州為盧子期所圍舍利將軍擒獲之呵可慰也
　　　跋
右唐太師顔魯公書劉中使帖真蹟著載宣和書譜南
渡後入紹興内府至元丙戌以陸柬之蘭亭詩歐陽率
更卜商帖真蹟二卷易得於張繡江處此帖筆畫雄健
不獨與蔡明逺寒食等帖相頡頏而書㫖慷慨激烈公
之英風節義猶可想見於百世之下信可寶也二月十
有二日大梁王芝再拜謹題於寶墨齋
(闕/)
北燕喬簣成仲山觀
顔太師之書世不多見不肖平生見真蹟三本祭姪季
明文馬病及此帖祭姪行草馬病行真皆小而此帖正
行差大雖體態不同而英風烈氣見於筆端一也此語
豈可為不知者道哉鮮于樞拜手書
魯公書存世常見李光顔太保帖乞米帖馬病帖頓首
夫人帖祭姪季明文允南母商氏贈誥昭甫誥并此八
本觀於此書可謂鈎如屈金㸃如墮石東坡有云書至
於顔魯公誠哉是言也時大德九年歲次乙巳冬十月
廿五日集賢學士通議大夫張晏敬書
瀛州帖觀魯公他書特大而澟澟忠義之氣如對生面
非石刻所能髣髴也余平生獲見真蹟二小字麻姑記
與此耳嘗有云桃源在何處廼見世道汙所以顔魯公
細字記麻姑事近荒忽特賢者適嬰多虞世降俗陋假
異境以明其志殆子欲居夷也維魯公忠貫日月功載
旂常固不待善書名于代况筆精墨妙若是耶昔桓彜
渡江傷晉之弱及見王導輩語則知有托足之地余於
是觀公翦擒之快亦知夫唐爝未息歟史侯處厚尚義
士也曠歲月而得之非尚義者不出示非其人處厚知
所尚哉
右唐瑯琊開國公太子太師顔真卿字清臣書劉中使
帖真蹟四十一字公嘗學書於張旭得屋漏雨法衍遊
京師覽公書最多衍之所藏送辛晃序顔昭甫殷夫人
二誥争坐後帖朝囘馬病帖皆經宣和紹興御府然俱
未若此帖之雄放豪逸豈特入季明之室將與元氣争
長昔人云書一藝耳苟非其人雖工不足貴也惟公可
以當之至大己酉中秋日拜觀於蘭谷大卿史侯之第
蒙城田衍題
太平之日生長京師乃得㑹觀諸名公法帖故能考其
筆法辨其真偽也如顔書且勿論碑本今專審其墨蹟
如乞米李太保馬病皆真行祭姪文行草字如錢許大
四帖相若皆白紙頓首夫人行書淡黃紙字亦錢許大
昭甫誥正書甚嚴整有力白紙字亦錢許大(闕/)肖碑刻
允南母誥寸五大字筆力不及白紙此劉中使帖字最
大觀其運筆㸃畫如見其人端有聞㨗慨然効忠之態
真希世之寶也時於明窓浄几展玩之餘收巻三歎後
之學者非不厲志米芾所謂心㑹而手不遂也顧中常
用東坡研山(闕/)墨敬書於勸學齋
　　　　此中使帖雲松前年寄予錄本乙巳五月十
　　　　日雨窓書
　　山谷真跡
　　　經伏波神祠
蒙蒙篁竹下有路上壺頭漢壘麏鼯鬬蠻溪霧雨愁懷
人敬遺像閱世指東流自負霸王略安知恩澤侯鄉園
辭石柱筋力盡炎洲一以功名累翻思馬少游
　師洙濟道與予兒婦有𤓰葛又嘗分舟濟家弟嗣直
　因來乞言㑹予新病癰瘍不可多作勞得墨瀋漫書
　數紙臂指皆乏都不成字若持到淮南見予故舊可
　示之何如元祐中黃魯直書也建中靖國元年五月
　乙亥荆州沙尾水漲一丈堤上泥深一尺山谷老人
　病起須髮盡白
　　　跋
張孝祥安國氏觀於南郡衞公堂上信一代奇筆也養
正善藏之乾道戊子八月十日
山谷晚年書法大成如此帖毫髮無遺恨矣心手和調
筆墨又如人意譬泰豆之御内得於中外合馬志六轡
沃若兩驂如舞鍚鸞肅雍自應武象莫不入馳驅之範
亦詭遇者之所知也范成大至能題於此
楊寅鍾必髙王中敬觀
　　　　此巻昆山張大參敬之物今歸沈石田氏
　　歐陽文忠公真跡
　　　寄子美三十六韻廬陵歐陽修上
衆美子美貌堂堂千人英我獨疑其胸浩浩包滄溟滄
溟産龍蜃百怪不可名是以子美辭吐出人輒驚其於
詩最豪奔放何縱橫衆絃排律吕金石次第鳴間以險
絶句非時震雷霆兩耳不及掩百痾為之醒語言既可
駭筆墨尤其精少雖嘗力學老乃若天成濡毫㺯㸃畫
信手不自停端莊雜醜怪羣星見欃槍爛然溢紙幅視
久無定形使我終老學得一已足矜而君兼衆美磊落
猶自輕髙冠出人上誰敢揖其膺羣臣列丹陛幾位缺
公卿使之束帶立可以重朝廷况今參國議髙論吐峥
嶸惜哉三十五白髮今已生近者去江淮作詩寄離情
口誦不及寫一日傳都城退之序百物其鳴由不平天
方苦君心欲更發其聲嗟我非鸑鷟徒思和嚶嚶因風
幸數寄警我聾與盲(全集題作答蘇子美離京見寄/)
　　　跋
趙子崧觀於廬陵凌波閣伯慈伯武伯起侍戊申歲中
元日
　　吳大宗師挽詩
　僕告老南歸吳大宗師親筆賦詩送别來歲公即上
　仙矣每覽遺墨不勝感慨輒撰仙遊挽詩三章附見
　於後以寓知敬不忘之意云
人物江東獨巋如龍光異數老齋居肅容朝日修真訣
燕坐㸔雲賜御書柱石𤣥門𢎞道德粃糠濁世化清虚
崇文别館神遊夕環珮臨風下玉除
寶劍飛空共百靈蓬萊霧暗落長星扶持道教傳千祀
遊戲天朝望八齡竹屋尚懸髙士榻雲窓誰校太𤣥經
錦江春水仙源活化鶴歸來古櫟青
逸氣雄姿迥絶塵題詩送客墨猶新𤣥宗嗣教功行世
饒國疏封孝逮親一代風騷今大雅千年雨露古真人
河圖卜葬衣冠地龍虎山川泣鬼神(胡助/)
滄溟曾變幾桑田不與人間較歲年天子殿中常進見
神仙班裏獨巍然道髙千古百靈衞澤饜羣公萬口傳
最愛太常胡博士談𤣥幸得及生前(吳興唐棣/)
　　宋人墨帖
彦博頓首祠部同年近累得來翰深荷勤意審(闕/)美轉
伏惟歡㑹未涯披對春中萬萬愛重彦博頓首
　静萬已至且令權書必應過夏
修啟近賈常行曾致拙問辱書承經暑動履清和少慰
瞻勤兼蒙惠以韓城鼎銘及博山盤記不意頓得二奇
物修集錄前古遺跡自三代以來往往有之獨無前漢
時字故常以為恨今遽獲斯文遂大償素願乃萬金之
賜也屬患膝瘡家居絶客每日把翫無厭然古文難識
當徐訪學古博識之士問之期於盡得而後已不勝珍
重珍重謹於郵中奉狀粗報已獲佳貺餘未及他不宣
修頓首啟原甫安撫學士坐前五月廿二日謹狀
　　軾謹次傳道先生遊廬山韻
塵容已似服轅駒野性猶同縱壑魚出入巖巒千仞表
較量筋力十年初雖無窈窕驅前馬幸有䲭夷挂後車
莫笑吟詩淡生活當令阿買為君書
　閱訖幸即付去人送公弼郎中禹功太博明叔教授
　各乞一首軾上
　　轍謹賦喜雪一首奉權府運使司封郎中一笑
發函寛大一封書臥閣雍容三日餘旋見雪花投樹密
未應天意與人踈瓦乾漸漸知鳴霰畦潤融融想没鉏
髙㑹梁園遺跡在早知詞賦似相如
　　再用書字韻賦喜雪一首
春秋無麥似當書况復秋田水潦餘一雪耑來救焦槁
千箱乞與等親疎消殘温癘曾非藥蝕遍陳根不用鉏
猶恐逺邨沾未足更呼農圃問何如　轍上
舜民再啓姻期必嘗經度舜民以初二日至洛中自此
至初六日良吉又以一行兵冗不能久留欲到初六將
財定併行并以是日納壻留箅在門下翌日遂行未審
可否餘謹面質舜民頓首
庭堅頓首伏承逺歸道塗之勤未得休息而躬料湯藥
至輟寢膳竊惟起居不適幸有安平之候想遂釋然矣
時雨沾足春風妍暖想同家母萬福民有食麥之(闕/)
令嗣長官亦得申睂矣亟作此狀候服藥者安問極不
周至續亦别通啓左右矣庭堅再行
　　栻頃在湘中嘗約刑部劉公修斜川故事城南有
　　丘巋然因以南阜名之是歲來守桂負此約三年
　　矣戊戌五月與周允叔吳德夫宇文正父傳父登
　　雪觀和五柳翁韻謹書以寄劉公栻再拜
行客念故里勞者思少休如何歲華新尚爾天南遊涉
歴遇佳日品題自名流聊復揩病眼沙邊玩輕鷗和風
著冠巾春意動林丘眄懷千載人孤髙諒能儔亦有一
二士舉酒相勸酬未知吾故園草木如此否政拙甘下
考智短忘百憂賜歸倘蒙幸舊盟良可求
　　敬夫寄斜川詩敘往年之約殊不知芮今病久矣
　　非如昔時獨心不忘耳勉和一章以敘謝意芮再
　　拜
病著不仕事淹臥心自休經時不出門况復斜川遊每
覿節物換怳驚時序流少年喜追逐聚散水上鷗沉舟
枯木畔風帆春樹丘我病正爾許懷念老朋儔有酒不
能飲徒有獻與酬故人遇佳日亦復我念不佳章寫懷
抱一讀寛百憂吾君念逺民歸計未易求　戊戌三月
乙丑順寧閣
　　　　右九帖雲松錄之
樓前暮靄暗平林樓上人愁寒思深未必薄雲能作雨
從來秋日自多隂三年客夢迷歸路一夜西風老壯心
欲作新聲寄遺恨直絃先斷緩盈琴
久隂忽晴已可喜况復夜氣驅蚊藏清風送廻六月熱
急雨借得三秋凉非惟歸雲人目快更有白日天心當
從來萬古有未盡待子一夕心胸張
劍氣寒髙倚莫空男兒日月鏁心胷莫藏牙爪同痴虎
好召風雷起臥龍世説王侯無(闕/)種古(闕/)富貴及耕農
須將大道為奇遇莫踏人間齷齪踪　紹興戊辰歲十
月十三日書於雙港吳説傅朋
　　　　右詩三紙其一作游絲書其二作真書其次
　　　　則行書也其書真好游絲風逸無比劉屏山
　　　　嘗題其書有游絲帖歌一首元安陽韓性亦
　　　　有題贊於後時乙巳歲之八月一日觀於玉
　　　　峰黃應龍静逸堂書齋故識
　　褚模禊帖(中縫折處鈐墨寶小章/武功小印)　(後鈐墨寶印/)
　　　題蘭亭軸後
有若象夫子尚興闕里門虎賁狀蔡邕猶傍文舉樽昭
陵自一閟真迹不復存予今獲此本亦可比璵璠　翰
林學士承㫖中書舍人􁁉於玉堂北軒題
京兆章惇觀
洛陽富弼觀
髙平范仲淹嘗守㑹稽郡遊蘭亭曲水今復觀斯文於
才翁東齋足為佳遇慶厯八年十二月二十六日題
慶厯中襄知福州才翁為監司相從二年故所藏墨迹
奇書多亦傳橅善本後於京師王渙金吾借觀渙暴卒
凡七本皆亡今攬禊文不覺歎息襄題
明年夏四月才翁過宋觀於河館尭臣題
沈遘章岵晏崇治平二年正月十九日金山共觀
在都覽蘭亭不一今覩蘇令家本殊佳其河南模者矣
嘉祐二年七月十八日河東裴煜於吳江題
予平生閱蘭亭本為最多此其尤乎當世題
丙午閏正月十三日觀於太原燕堂薛嗣昌元宗題
汝南許彦先熈寧五年九月四日銜命赴二廣别大雅
於司農直舍出蘭亭古本同觀
范淳粹
熈寧丁巳歲河南范子奇題
純老彦祖巨源成伯子雍完夫正重子中敏甫子瞻子
由同觀熈寧十年三月廿三日書
汲郡公呂大防觀
葛蘋
米芾
武功郡侯蘇寶元祐辛未三月廿一日
右蘇易簡䟦唐人所橅王羲之書蘭亭序臣米友仁鑒
定真跡恭跋
右軍禊帖真迹世不可得矣可見者唐摹耳而唐摹之
真者亦復不可得予前所見三四本大率有米家筆仗
波戈趯磔無一出於自然故為奇詭以驚俗眼殆元章
所戲為耳此本乃吾友劉廷美所收者葢蘇武功家故
物也有慶厯治平嘉祐熈寧元祐諸賢題識以為褚河
南摹者今雖不可知其是否然視他本獨得晉人筆意
要非唐人不能到也予從廷美借之試臨一通未竟有
盜竊之而去其夕予與葉及齋湯東谷㑹廷美飲劉草
窓所因以告之廷美無惜言而有惜色且愧且悔方共
謀使人物色而求之飲間忽有報得盜者已而家童果
追帖至予因笑謂廷美曰昔昭陵之藏以為温韜所發
今河南之模又復遭此何禊帖之誨盜耶是亦尤物也
請歸璧於子昔程夫子謂書札一向好著亦自喪志今
予不能用夫子之言而好是一過也而借人之好以為
好二過也又不能防盜而幾失之三過也一舉而三過
集焉敢不改圖輙題其後以識吾過吁此言雖小可以
喻大觀者尚亦有所警哉景泰辛未秋孟之十有九日
翰林徐叔子珵題
此帖今為宜興尹氏所藏應禎每過荆溪輙從先之借
觀今復與太僕丞李廷芝瑞卿同閱敬為之題成化十
五年四月二日吳郡李應禎
　　　　乙巳八月十八日在沈石田秋軒下錄
　　和靖處士真跡二帖
逋奉白秋深體履清適大師去後曾得信未院中諸事
如常否令送到菱角容易容易謹此馳致不宣逋小簡
上廿二日瑫兒座主暫倩一人引此僕去章八郎家
逋奉簡三君數日前曾勞下訪屬以多故未果致謝感
媿感媿牓名必已見了彼珍重者果為兩手所揞矣呵
呵如因暇時許相過否馳此不宣從表林逋頓首四月
十七日(闕/)所托買物錢二索省是前人留下尚恐未足
餘伺面致多感多感
　　　跋
此和靖真跡聶衞公帥蜀時所得也觀其筆勢遒勁無
一㸃塵俗氣與暗香疎影之句標致不殊此老胷中深
有得梅之清故其發之文墨者類如此當襲藏之以為
珍玩元統甲戌夏五謝升孫書於南窓(子順/)
　　　詩
我愛翁書得痩硬雲腴濯盡西湖淥西臺少肉是真評
數行清瑩含冰玉宛然風節溢其間此字此翁俱絶俗
開緘見字即見翁五百年來如轉燭可憐人物兩相求
落我掌中珠有足水邊孤墳我曾拜土冷烟荒骨難肉
當時州吏歲勞問於今祀典誰登錄翁固不能知我悲
聊對湖山歌楚曲我歌湖山亦不知惟有春鳩呌深竹
歸來把酒弔雙緘猶勝無錢對黃菊(沈周用坡翁韻/)
西湖處士林君復結廬倒臥湖波淥百年何物傷汝㢘
山下梅花總寒玉滿城屋瓦鱗鱗然未信誰人能脫俗
紫陌嬉春拾翠鈿歌鐘入夜燒紅燭獨教老鶴閒應門
走傍湖隂濯雙足髙平范公遣使來寄以新篇勝餽肉
風節文章厚且淳兩句平生成實錄才多墨妙更入神
唯許唐翁和髙曲果然遺墨似其人如倚清風捫痩竹
惜哉甫里陸天隨不趂斯人書杞菊(吳寛/)
湖亭路繞梅花曲石硯年年洗芳淥湖光照眼花絶塵
此老當年面如玉詩應獨歩難同調字豈必工終不俗
城東蒼頭敬持來一夜起㸔三秉燭我從書法得相法
骨痩神清臞亦足有如辛苦學仙人火冷空山斷葷肉
遺編舊事已陳迹五百年來登鬼錄水流花落兩無情
誰能更和西湖曲石田詩人亦清士居不種梅翻種竹
他時并作隠君論何似周蓮與陶菊(李東陽/)
我昔孤山訪遺躅春暖西湖汎晴淥山頭草樹不荒凉
知是先生此埋玉憶初茆廬結搆完長吏頻顧驚流俗
就中薛李最忘形湖上夜歸曾秉燭先生自樂味道腴
此懷何嘗忘不足唯耽吟咏苦咿嚘役使心兵削肌肉
詩成又復恐驚世輒毁不使相謄錄誰知造物難盡藏
千古騷壇傳妙曲亦有遺墨落人間留在剡藤并楚竹
見其痩硬想其人似對靈均飡落菊(陳頎/)
乾坤悠悠書兩幅墨光深照西湖淥人間翻覆似浮雲
此紙完全如璧玉少陵痩硬真入評右軍姿媚宜云俗
想當援筆對梅花誰用官奴寒把燭自然心畫得天妙
一字百金酬不足乃知形貌列仙臞石帶烟霞山少肉
嵓嵓氣節髙百世奚假文章身後錄東坡去後古祠荒
月下不聞迎送曲遺跡君家豈偶然天遣清風激修竹
憑君開卷望孤山三灌薔薇咀秋菊(張淵/)
　　　　丙午上元日風雨中寓沈氏有竹莊維時出
　　　　此卷相示為錄之野航記
　　米元暉畫卷(元暉戲作瑞米氏二/字小印    文圖書)
子雲以字為心畫非窮理者其語不能至是畫之為説
亦心畫也從古莫非一世之英乃悉為此豈市井庸工
所能曉開闢以來漢與六朝作山水者不復見於世惟
右丞王摩詰古今獨步僕舊祕藏甚多既自悟丹青妙
處覩其筆意但付一笑耳霄壤間所有瀟洒奇觀葢如
是也自古文人才士無不為世所忌擠毁下石無足怪
者百世之下方自有公論僕己酉歲避兵火於金壇繼
至新昌隠君子蔣仲友館僕於村舍者七閱月此畫非
大貴人可得亦非大富者可求實一世之所共知因戲
作小詩於畫云亂山深處是烟霞雨暗晴暉日夕佳要
識先生曾到此故留戲筆在君家　庚戌仲秋建炎紀
歲初七日元暉
　　　　此卷乃小米真蹟青綠山水佳絹所作有元
　　　　暉戲筆四字米氏二字小印及收藏有瑞文
　　　　圖書印此䟦語另一紙雖元暉之作乃贗書
　　　　也予往年於古董家亂紙中見一帖即此跋
　　　　却真跡也今不知何在此為吾車坊郭氏之
　　　　物屢嘗見之今已為郡侯李公所得矣偶於
　　　　表褙湯生處見而錄此跋丙午二月八日書
　　　　於小樓中
　　元暉畫巻
　　　詩
米家名畫可誰倫愛此苕溪春曉村五色昔經虹下貫
百年俄與氣俱昏酒香青葉文魚出歌近滄浪白鳥喧
料得意行隨近逺展圖似憩樹隂繁(山隂胡隆成/)
碧瀾堂上㸔鷗波曾記蘭舟向曉過滿徑白雲春樹少
兩溪微雨落花多蒲光暖泛烟光濕草氣濃兼水氣和
欲向畫圖尋舊迹老懷無計奈愁何(東吳楊基/)
渺渺烟蕪漾曉波(闕/)　　　每曾過持帆估客凌晨少
擊榜漁舟出浦多山樹雨晴雲氣黯溪亭風暖鳥聲和
披圖好似蒼茫意景想前人奈逺何(彭城劉敏次韻/)
扁舟昔過江南道兩漿吳歌弄春曉野水蘭苕月欲低
滄洲白蘋風不悄閣清水氣晝冥冥破暝鷄聲殊草草
人烟蒼莽隔朝墟鷗夢微茫墮湖島輕風吹送客櫓遥
羣鳥驚翻曙鐘早初陽忽露何處村曲折青林山髙小
見圖歴歴舊所遊白髮摩挲媿幽討前身恐是杜牧之
題詩能寫江南好(陳川題/)
銕冠峩峩霜滿面留得當時舊題卷畫圖猶見白虹垂
詩句鸞翔共蛟篆不到吳興已十年夢魂猶遶苕溪舡
好山好水寫不盡强似宣和十樣牋晴波蘸碧瑶峰小
翡翠雙飛魚在藻鷗波亭上帶餘曛只合身從此中老
晴窓展玩憶舊時恨不持將同見之興來且盡一杯酒
座上相㸔知是誰
　僕之不到吳興者十年於兹矣忽一日繼中先生以
　米元暉所作苕溪春曉圖見示而孟載楊公嘗題一
　律於左詞工氣逸不覺讀之悵然也無錫馬弓亦為
　之傚顰云
夜聽溪上雨曉㸔溪上山雨歇山更佳尚在空濛間白
雲掩疎鐘綠樹迷逺島居人想未起隔屋聞啼鳥采菊
寄遐趣拄笏遺世情悠然共時適萬古同佳盟淡淡水
容淨冥冥花氣多而此清絶境忽聞漁者歌予亦慕隠
淪(闕/)　夙所尚展圖因臥遊翹思碧蘿嶂(龍泉生張文/伯)
　　　　此卷王惟顒近購於市僕於李貞庵先生家
　　　　見之為錄於此惜無元暉題字而楮墨蕭然
　　　　僅足以備名家云耳(性父記/)
　　米元暉畫湖山烟雨圖(今在菊門盧氏/)
廣文當日官雖冷可奈才名振世何他日君家須炙手
而今聊復雀堪羅
老年尚喜管城子更愛好山江上青武林秋髙曉欲雨
正若此畫雲冥冥
三茆别有洞中天我欲山居屏世緣累行積功多蛻舉
玉晨欣有地行仙　紹興戊午季春書於大姚五湖田
舍元暉
　　　䟦
大姚去姑蘇城東南三十里臨諸江湖江則曰吳淞江
姚城江白蜆江小龍江湖則有陳湖葉宅湖車坊漾獨
墅淹是也大姚地可百畝浮諸水之間有小山髙不滿
數丈上有古刹依山之顛曰文殊院正殿有文殊坐獅
子像甚奇古周圍有深渠數匝乃誦經行道之跡也唐
宋名公留題甚多皆刻諸石以寘於壁間米南宮弟兄
嘗居於其地舊址猶可攷予别業數椽在笠澤姚城江
之北與大姚隔小龍江相望咫尺時復往來焉至正甲
申予在燕京忽得此巻因拾以歸吳丙申之變予避地
入閩丁酉歸家業一空而此巻僅存戊申中吳復兵燹
予亦流離濠梁己酉復歸田里故居焚蕩荒榛敗瓦不
堪舉目又復得此巻於野人家事物之遇豈偶然哉辛
亥秋七月暇日展巻太息因識於後以記歲月云耳雲
浦道人
　　　詩
喟然㸃也宜吾與不利虞兮奈若何鴻鴈欲來風嫋嫋
庭前樹子落桫羅
吳淞江只蒲萄綠金井峰仍縹緲青説與弋人何慕我
髙飛鴻鵠杳冥冥
大姚湖水白生烟長物都除絶世緣笙鶴不為歸鶴怨
王仙真是勝丁仙
　雲浦老人亂後復得此巻感慨今昔觀其題字可見
　辛亥八月十五日來謁雲浦出以見示戲筆追和米
　公三詩以寫懷云倪瓚
　　　又䟦
米敷文既遊清都遺跡之在人間者日少至若貌江山
之勝槩發詞藻之精英翰墨淋漓同為卷軸者則又加
少矣此巻其易得耶王雲浦再失而再獲之所以為至
喜耳近又歸諸沈氏沈氏代為良醫而日章尤知玩古
嘗締予交今亡矣子𤣥出以徵題見之令人悽斷洪武
庚午二月澹如王行
　　　　此巻為吳城沈煦氏所藏其先公舊物也嘗
　　　　一示予徐仲山為錄一過留沈氏予就其錄
　　　　本而又錄之丙午四月十一日
　　特進上卿𤣥教大宗師吳公畫像贊
　　　公自至元中入朝累奉命代祀岳瀆及江南名
　　　山每竣事必顧瞻修林留憩吟嘯至大庚戌在
　　　龍虎山作松下象
詩書之澤道德之容泰山北斗甘雨祥風一襟秋霽萬
象春融克仁克義惟孝惟忠黼黻皇猷柱石𤣥宗千一
百歲今方小住於空峒也(上黨李孟/)
　　　至大四年辛亥還朝燕居環樞堂作内觀象
儼然服儒邈矣宗聃陽耀喬林霜潔重潭旉兮春温愀
兮秋嚴夷爾巖崖中自隅廉斯則畫史筆所形似淵然
其存我善模擬寓跡髙𤣥道裕孝忠惟直惟誠克溥而
公恬於用世器也何宏將髙天放材也何英緬懷古人
若李長源吁嗟名臣終慙綺園(清河元明善/)
　　　皇慶二年癸丑大醮長春宫奉命致玉簡於嵩
　　　山濟瀆作存思象
天門開兮真人出顔渥丹兮髮如漆被寳衣兮耀朝日
冠切雲兮戴明月體道德兮用儒術祠竹宫兮薦芳苾
輔有道兮皇建極斂五福兮以敷錫皇情凝兮沛恩澤
親康寧兮百祥集功名遂兮仙道逸馭雪精兮使橘术
肩洪厓兮壽金石(呉興趙孟頫/)
　　　延祐元年甲寅公父饒國公母饒國夫人皆年
　　　八十天子賜上尊對衣使歸為壽是歲留雲錦
　　　山郡守以旱請禱得雨作飛步象
列仙之傳身為道樞巻舒經綸綽乎有餘宇宙名言河
海偉量冠服髙明河漢之上(蜀郡虞集/)
　　　延祐二年乙卯扈從上京遊南屏山見白雲東
　　　歸悠然思親作詠歸象
風度之淵如天和之粹如野服葛巾閒雅甚都我聞大
方之家以身為患胡為見身外之身而為猶龍氏之徒
與𤣥德之風夐與衆殊以儒為宗而有道義之腴以𤣥
為學而無山澤之臞止水泓渟光風舒徐芥視千金杯
觀五湖藏之名山千載而下可嘯歌夫友松鶴而道不
孤不然將御風騎氣而游於物之初耶(亳郡李源道/)
　　　延祐間公日侍禁廷進則論道退而燕居作燕
　　　坐象吳興趙公為作松石竹鶴圖成時稱精妙
　　　仁宗皇帝聞之勅令進入御覽之餘再三嘉奬
　　　仍以還賜
於惟明時道藝臻極象德之容存神之迹喬松如雲舞
鶴如雪天鑒所臨千載一日(蜀郡虞集/)
　　　延祐三年丙辰公静息林下見晴空飛雲變化
　　　無迹作㸔雲象
德不形禮為翼熈熈冲静之神侃侃孝友之色籠古絡
今其舞如雲佐理以無為智深而若遺朝承衮龍暮撫
松鶴心徹九九太虚盤礴是所謂養其尺宅嗣𤣥而生
白者耶(四明袁桷/)
　　　延祐四年丁巳公修大洞畢法作泥丸象
大冠如星執玉如盈籲天之休報國以誠出入帝閽翺
翔玉京施於有政可使簪纓誰言道家流傳其間衆人
皆忙我獨閒閒混迹在朝何異在山不矯不汙其馨如
蘭緇衣好賢白駒是縶游心𤣥圃凝情雲笈珮聲鏘洋
瑤壇拾級神明煥然快覩山立(吳興趙孟頫/)
　　　延祐五年戊午夏奉㫖建大醮於上京作朝元
　　　象
有毣毣之思而弗施有肅肅之容而自儀冠裳孔都登
降拜趨載以德輿豐以道樞俾同我尚世之儒相實民
之望豈囿於象者耶(浚儀馬祖常/)
　　　延祐五年戊午秋日登西山聽松風作聽松風
　　　象
敦禮度延陵裔法清净猶龍氏德充符經在笥中秉直
佐元治親帝祉湛恩沛玉温如鳴珮琚馭埃風游清都
儼巖廊際都俞宇泰定存若虚神得一化萬殊應環中
合道樞(巴西鄧文原/)
　　　大德元年丁酉代祀江瀆至於青城之山流觀
　　　乎清湍巨壑終日忘去作青城象
有(闕/)君之子孫爰應運而挺生擢華岳以為質振黃鐘
以為聲雷風出其呼吸龍虎為之服乘或翺翔於魏闕
或超摇乎太清扼函關以朝騖夕已戾乎青城合𤣥元
於一體撫玉石於千齡哂方士於碧雞追神飈於鶴鳴
臨飛泉而解帶拂髙霞而抗旌雪山避其高潔錦水讓
其泓渟葢其為道也有要雖欲極而難名語禱祀則以
修德為本論冲舉則以忠孝為經齊莊惠於物我㑹孔
李之粹精加以卿相而不易寵以恩遇而不驚宜然每
别席於宣室永揚風於八紘人徒見其寓形於青城也
庸詎知即前日崆峒之廣成(豫章揭傒斯/)
　　　至元中世祖皇帝嘗命公主祠衡岳後留朝(闕/)
　　　　過之必躡飛景於層顛覽浴曦於逺海作衡
　　　岳象
江漢兮揚舲洞庭兮飲馬逍遥乎天柱之上遊宴乎紫
葢之下坐碧藟以忘年䕃長松以清夏朱草産乎離明
壽星見乎軫野為世治之禎祥宜天錫之純嘏接飛霞
於十洲賓出日於半夜公侯造膝猿鶴不避王人薦璧
雲月為藉以予觀是翁識鑒邃者凝於神光(闕/)同者隣
於化置之端委廟堂則范長生之風軌若夫山中宰相
固陶𢎞景之流亞也(廬陵歐陽𤣥/)
　　　泰定四年丁卯代祀江南三山還朝醮於崇真
　　　宫作上清象
冠芙容兮玉比德雲霞衣兮絢五色談大道兮坐瑱席
流瓊音兮達宣室貫羲文兮妙得一相箕疇兮廣敷錫
論天人兮天咫尺言諤諤兮帝心格進泰階兮總仙籍
著贊書兮表清直事孔聖兮如一日顯祖父兮饒封國
信行藏兮古是式從赤松兮師黃石𤣥中之𤣥兮太虚
無迹洞燭萬變兮凌厲八極(雲中趙世延/)
　　　至順二年辛未夏有㫖大醮長春宫公專主齋
　　　法作説法象
游乎萬物之表而能約已於名教老乎朝廷之間而不
濡迹於公卿粲若華星之麗乎河漢浩然雲氣之出乎
嵩衡其凝也止水善鑒其動也祥風時行祠黃石者葢
有遺書之托衣白衣者寧辭當世之名導冲和以輔𤣥
化非嘑吸而致長生伊耆有巢父軒轅有廣成則所謂
宏衍博大真人者安得不後天地髙日月以贊於休明
者乎(蜀郡虞集/)
　　　特進大宗師吳公事上接下留中出外汎應百
　　　端而大知閒閒一皆行其所無事作閒閒象
日月之旁衣冠廟廊巍巍堂堂烟霞之上金玉顔狀融
融盎盎雲行悠悠卷舒自由自春自秋山立嶷嶷生遂
自殖自朝自夕俛仰而殊疇不憂虞此獨雍愉倐忽所
過疇不驚瞿此獨容與彼哉勞勞此無屑騷解其天􁂥
彼也忙忙此無劻勷平其畛防彼焉閒閒此無棘艱撤
其揵關小知芧狙大知淵魚斯其謂之閒閒者歟(臨川/呉澄)
　　　大德間奉詔求賢江南過匡廬觀飛瀑山中人
　　　作觀泉象
䕃長松兮坐盤石觀流泉兮聊以永日逝如斯而來無
窮兮猶道體之不息相天元之真一兮沛為浸而為澤
周流太虛兮雨露乎九域混混不舍晝夜兮由其本而
真實合一原之自然兮茲逍遥以獨得我聞至人應物
無迹淵然浩然請以比德(濟南張巖/)
　　　至元四年歲次戊寅夏四月聖天子以特進上
　　　卿𤣥教大宗師臣全節年七十詔藝文監廣成
　　　(闕/)長臣紹先肖其象中(闕/)　知政事知經筵事
　　　臣有壬為之贊集賢直學士臣傒斯書其贊之
　　　辭一如其師開府大宗師留孫(闕/)事臣有壬謹
　　　贊之曰
大圓無倪大方無隅純和内融光華四敷挹之其淵持
之若虚執道紀以御衆百世不能喙其心而但跡其膚
學研古今業豐詩書密勿帝側翺翔天衢為仙為儒以
身為樞五十載扶正誼引善類隂芘於衆庶有當軸之
所不如衆庶不知而天子知之是以重恩累慶眷寵近
而不疏覽七袠之甫及復俾肖像於繪圖望之堂堂白
鬚兩頰若伯陽氏之在周室貌古而神腴就之浥浥方
瞳玉色又若廣成子之遇軒轅不言而意已孚則知可
以長生久視明道德以贊治化和神人奉天子於萬年
者非斯人而誰與臣拜手稽首秪奉明詔爰作是贊式
昭聖模
　　　特進上卿吳公立朝五十餘年歴事列聖過龍
　　　樓朝鳯闕者不知其幾矣時逢昌運身切莫年
　　　聖恩儻賜於鑑湖圖畫更留於翰墨獲處山林
　　　之勝儼觀天日之臨於是命弟子張顯良作鳯
　　　闕春朝圖并象姪善為之贊曰
於赫世祖憲天立極乃都於燕卜世萬億爰有教父應
運而興維清維静主乎誠明釐祝閟宫大宏其教輯寧
邦家綽綽厥效道啟世祖繼昌成宗武皇仁皇恩莫比
隆英君明孝保我清静文廟無為𤣥風益競今皇臨御
炳煥天書言懷列聖丹青是模貝闕珠宫金碧焜燿天
門洞開龍騰虎跳心遊道德學際天人動容周旋與物
為春老乎山林思我王室展圖肅容如覩天日
　　　至元五年後己卯特進上卿𤣥教大宗師吳公
　　　手謝七袠歲從兩京㑹慶風雲稱燕屢陪於前
　　　席光依日月朝恩特異於外臣報效國家靡遑
　　　寢息命弟子張顯良作龍川曉扈圖并象且曰
　　　異時聖君優老賜歸山林揭之髙堂庶幾乎身
　　　江湖而心京闕也姪善為之贊曰
度居庸之積翠目有矚乎龍川浥春陽之澤澤地乃湧
乎釀泉綠樹葱蘢兮團葢碧草陂陁兮擁氊卿雲輪囷
兮五色協氣冲融乎八埏望乘輿之旖旎陳羽衞之鈎
連屬車在後鸞旂在前儼幄殿之中峙仰天容之粹然
千官列從兮百辟周旋真人入覲兮羽翩躚敷道德兮
言五千物不疵兮登大年𤣥風暢兮教以宣真人之道
兮静以專握樞機兮轉坤乾皇情悦乎錫賚駢於萬年
兮贊我元神無在而不在兮猶日星之麗天騰光耀之
涏濙兮玩神珠於九淵方雲龍之上下兮繄廣成與軒
轅慶明良之千載兮又奚羡乎凌烟
　　𤣥教大宗師吳公畫象贊序
　　　第一序
名者實之賓猶形之有影聲之有響相隨而不可離者
也古之不尚名者莫過於老子而猶龍之論吾夫子不
能忘於言焉理之所在有不得不然者雖聖人不能不
然也若韓國李公吳興趙公巴西劉公清河元公亳郡
李公四明袁公皆搢紳之雄者也雅與今大宗師吳公
相好故皆贊其畫象葢用猶龍之稱也而區區亦有述
於諸君子之後者不自知其言之不腆也吳公門人爰
錄諸贊求集書其端昔人有言孔李通家者其吳公之
謂歟噫一時人物文章之盛如此今予也獨以白髪蒼
顔陪公之杖履詠嘆其詞藻反有以求諸君子之彷彿
而不可得見者此右軍之所以興懷於俯仰者乎天厯
庚午四月十五日虞集序
　　　第二序
集既作閒閒吳公畫象贊序之後八年而贊其象者又
有凉國公雲中趙公臨川先生吳公延祐首科三進士
浚儀馬公濟南張公廬陵歐陽公古史豫章揭公又各
述贊集於前序因以深嘆一時人物之盛不十年而諸
公又已去世其在者四五人耳天光向曙少微貫落落
之星山氣横秋太華擅蒼蒼之色然而往者過而來者
續善稱德行者豈乏於方來集雖老於田里尚能為公
識之至元三年丁丑十月十五日
　　　第三序
特進上卿𤣥教大宗師吳公畫象多出名筆執事以對
越上帝潛心以内觀神明皆由其手容冠服之威而各
有記焉而子孫門人各持歸名山不能㑹一予在京師
時嘗令陳芝田為小象通作一卷親錄李韓公以下諸
君子贊以附之後八年予在山中又以趙凉公以下諸
君子所贊小象既各為序矣至元戊寅聖天子以宗師
年七十畫象以賜知政事許公有壬奉勅述贊集賢直
學士揭公傒斯書之朝廷之盛典也陳芝田又依放為
小象而别為軸宗師以書來告云子為我錄副於上如
前兩巻之為者而不知集之老且病不復能為此書久
矣然嘗聞之老子自三皇以來歴夏商二代世有可述
其降神於周則為柱史藏室徵諸其書而可見焉而史
傳云老萊子亦楚人或云即老子修道以養壽或云百
六十餘歲或云二百餘歲老子與孔子相見後百數十
年有周太史儋者見秦獻公或云即老子也其後千年
有善畫者皆追寫其象然則世為象固道家之所尚也
宜其屢書不一書也乎老子自隠於無名而見於世者
昭昭如此所謂猶龍者固可擬諸形容也耶然聞廣成
子居崆峒時千二百歲而身不衰黃帝齋三月而問道
焉葢至於修身之問而後對也至天子所以尊髙年尚
道德求諸冰雪之容者豈徒然哉古先聖王養老乞言
之事在乎是矣而廣成老子之學者其愛君報徳之盛
則亦有周公無逸之意乎至元六年四月十有五日虞
集序
　至正四年歲在甲申二月既望饒國諸孫顥謹錄
　　　　右像贊一卷在城中人家借錄今歸相城沈
　　　　氏矣然不知饒國諸孫某者出處其楷法典
　　　　雅可愛也丙午二月
　　跋吳顥書
右吳顥秀才家書一幅詩十首寄上特進上卿𤣥教大
宗師顥樞密院判公之孫特進公之諸孫故江浙儒學
提舉養浩君之子也年才弱冠書辭温安典雅詩律清
麗而筆畫秀整真吳氏佳子弟也昔養浩侍特進公京
師公篤意造成之俾日從縉紳先生充廣其所學自入
官以至為太常博士集賢待制出董江浙文學皆綽著
善譽至元再元之四年復來京師明年八月七日殁於
蓬萊坊中此書與詩則其子五月廿四日在鄱陽寄來
特進公每見此則益悲思養浩不自勝因次韵以自寫
嗚呼桐絲之琴絲竹之管物之尤美者也公尚以昔之
培植養浩者而培植其子則養浩為不死也傳有之曰
國人稱願曰幸哉有子顥有文學能早著見若此養浩
可謂有子矣亦可以少慰二老之心矣
　　虞邵菴詩卷
　　　答錢翼之祕校枉教之意以奉千里外一笑
呉下名書盛有唐流傳風致到錢郎閉門三月梨花雨
徧寫千林柿葉霜客㸔舊題驚歲月僧將新句度江鄉
莫愁茆舍淹留乆秋菊春蘭各自芳(虞集/)
錢郎工書越宋唐詩筒千里寄支郎揮毫曾見坐霏屑
待漏尚憐鞾滿霜商嶺歌殘紫芝曲鈞天夢斷白雲鄉
不遺故舊相思意酬唱同留百世芳
　僕過吳中翼之庚兄出示虞先生所答詩巻輙亦次
　韵以寓羨慕之意至元戊寅六月十三日金華胡助
筆翰風流説晉唐敢將拙惡比諸郎健毫日費徒成冢
秃髪年侵不待霜才士宜從鴛鷺序畸人合住水雲鄉
豈期天藻亭中老逺寄詞章勝采芳
　良佑嘗奉和虞公所答詩為謝適中州盧彦紀侍官
　臨川遂書以煩往達後古愚編修見之謂宜以附巻
　末故書之是年六月望日錢良佑
聖代崇文邁漢唐相如詞賦早為郎天門侍燕常終日
江客懸車已十霜展卷得詩驚健筆幾時懷舊憶他鄉
先生絶學追千古一樹寒梅壓衆芳
　文昔以筆札從侍書公著書閣下公去國今十年矣
　去年夏謁公於臨川之里第今年秋將如懷孟過姑
　蘇錢先生出公手札并得示文伏讀悵然先生俾題
　其後不敢固辭至正元年九月十有七日新安程文
漢庭有道起馮唐亦許明光對夕郎正為青春疑素髮
故教白兔擣𤣥霜客來笑我臨書札禮達如將講射鄉
閣老無時收衆望褐夫有日譜羣芳
　翼之得邵菴所寄篇翰裝池成卷携以示予予因有
　感於其媿悔之言亦次韵增諸卷軸柳貫
　　宋陳亞之詩
　　　離郭店馬上廻寄鄉知
廻望離亭映楚山慨然西嘆入長安貪程野僕擔書引
惜别鄉人駐足觀霞襯曙光烘積靄柳和春色蕩輕寒
遥期此地歸來日迎取相如駟馬㸔
　　　賦得黃鵠
鳴樹止陵陽逢辰下建章奇姿標上瑞正色麗中央昭
祀祠壇畔聲歌太液旁鳯教鴻作侶天與菊為裳神雀
非靈異流鶯愧彩章集(闕/)寧我類一舉戛雲翔
　　　過項羽廟
八千子弟已投戈夜帳猶聞怨楚歌學敵萬人成底事
不思一個范增多
　　　寄寳臣寺丞
萬里扶雲宅壽阡謝公純孝是家傳廬開四(闕/)同寒士
榱列三圍陋昔賢先域定生連理樹門人多廢蓼莪篇
我心罔極君應(闕/)露白霜清泣昊天
　　　藍溪閒居
白鹿原東虎候西結廬岑寂映藍溪露侵僧履蘭三徑
秋入農歌雨一犁耽枕溜聲摇水宿拂簷山色類巖栖
閉門養拙無人問揭盡陳篇日又低
　　　開元寺凌虚閣對雪寄解唐卿
瓊滴琳華一夜凝凌虚雕檻曉來凭眼觀銀色三千界
身到瑤臺十二層玉灑砌塵供庾斛粉融簷水妬房陵
化人宫好分明在恨不同君把袂登
　　　雉媒
朱冠衮背一何鮮聲厲情驕目睅然若道物情皆錫類
雉媒争似鴆媒賢
　　　題劉處士先令公鄩功名(劉公事朱梁/)
當年力戰蕩妖氛十萬雄師四七勲將略妙欺班定逺
家聲髙過李將軍銘圖魏鼎文猶在筆勒燕山跡尚芬
今日閒披有遺恨可憐生不遇明君
　　　讀劉蕡䇿
藥石危言治亂箴賈生晁錯是知音可憐當日司文者
不畏人言合愧心
　　　謝人惠三山朱柿
烏椑珍果益丹名新折紅林蒂尚青漿冷夜凝仙掌露
味甘秋剖楚江萍圓堆玉椀櫻難並削薦金尊酒易醒
應有長卿消渴疾整籃封貯到雲扃
　　　過田文墓
當年聞奏雍門琴話著池臺泪滿襟何况今朝陵谷畔
池臺無迹可追尋
　　　對雪寄崔仲裕(時在藍田聞崔在酒舍/)
奪鶴韜霞勢漸濃捲簾庭館好支笻乘槎路濶寒凝凍
種玉畦平晚被封天上瑶宮當月圃酒中銀闕聳鼇峰
思君不得同吟賞知在旗髙第幾峰
　　　南齊
曲江歡宴侍華裾舞拍琴歌藝有餘獨有純臣王仲寶
解陳封禪一篇書
　南齊太祖曲江宴羣臣各使効伎藝褚淵彈琵琶王僧䖍彈
　琴沈文季歌張敬兒舞王敬則拍王儉曰臣無所能唯解誦書
　因跪帝前誦相如封禪書帝笑曰此盛徳之事吾何以堪之
　　　貽漁者
雨蓑烟笠洞庭秋獨繭綸輕一葉舟擬共停橈醉天幕
緩歌纓足不廻頭
　　　秋日端居
暑退蚊雷靜門閒雀刺稀露莎蛩自急星樹鵲何依井
臼貧雖樂溪山逺未歸時情似秋鴈一一向南飛
　　　讀子虚賦
聽辭深恨不同時及到同時位太卑可似馮唐論頗牧
禁中言下用無疑
　　題故三司副使陳公詩軸後
陳公亞之三十丈復不逮承其教誨也事業在卿士大
夫者以補國利民傳復少於先子遺書中得公啟問詩
章讀之往往意在栖退若送行閬中詩公時為審刑官
朝中望譽始充大已有乞醉墦間之歎是知君子自重
而不苟合者虞富貴以非道而至如盜窬禽暴焉則非
道者惡得而及之然後踐履無非義施張莫不仁事功
可勝紀哉公忠言美庸固易考清逺之趣疑多在文章
常恨不得盡見之熈寧九年冬居彭城公孫師出雜詩
稿一卷詞格秀古造句愈工則入淡泊愈深若借宅云
四壁舊貧寧畏盜一枝雖小易容巢贈無巳師云他年
逺公社若箇是遺民藍溪閒適云露侵僧履蘭三徑秋
入農歌雨一犁秋居云井臼貧雖樂溪山逺未歸貽漁
者云擬共停橈醉天幕緩歌纓足不廻頭聞之者孰不
灑然而若醒超然而自愛復疑在文章者今一卷之稿
已得如是之多固足為喜又得玩君子始終之尚篤吾
所好顧何樂如之詩大小二十二篇䦘中送行不預焉
逸者可知已十一月三日曲阜顔復書
穆覽詩緬想風蹟而欽監銕君趣尚逺矣
按陳公名洎彭城人國朝正史實錄俱無傳然常以歲
月考求公常歴知懷州審刑院寶元間自屯田外郎為
副端尋陞臺端已而出漕京西淮南京東慶厯五年轉
吏部外郎加直史館改使益梓路六年入為度支副使
尋轉鹽鐵後山集載公皇祐元年以副使行河還卒今
史亦失書信矣史之多放軼闕遺司馬遷所謂滅功臣
賢士大夫之業不述非此之謂歟儻非因詩巻長留天
地間曲阜長道顔公候官宏中鄭公而下諸大賢表而
出之則公之景行懿文世之知者益鮮矣雖然公之行
事不得書於史册得是褒述於諸大賢輯成巨軸於百
年之後又獲歸諸博雅君子之藏使當世士大夫玩繹
詠歎之不足則其榮何必在彼一時之遇乎嘉定癸酉
仲秋十七日睂山李􁧶題
故吏部彭城陳公在仁廟時以御史奉使關中積以故
人子見公又見之於河内其後五十年見公孫於淮南
於是獲其詩稿伏而歎息葢不敢少有述焉也即幸而
有如平日公以父黨教之讀詩可也如與之言詩則未
可也已元祐六年春二月十三日山陽徐積謹書
世雄竊伏吏部陳公之賢與令德之孫有以顯融其後
皆見於名卿偉人之所論載幾於成書矣世雄不復形
容其略獨(闕/)元豐壬戌間初識傳道於松陵獲見此書
又三年一邂逅無巳於京師今廿有二年矣而二君皆
以不遇卒崇寧癸未端午傳道之子孝友復抱此書泣
以相過撫卷悲涕益以知臧孫之有後竊意此書自是
與陳氏祖孫隠矣疑其可自致於斗牛間者金石所不
能傳也南蘭陵錢世雄謹書
如彼衆流必有源陳家詩律自專門後山得法因鹽鐵
不減唐朝杜審言　嘉定丙子寒孟二十四日睂陽任
希夷敬題
破錦囊開玉振金舍人胷臆右丞心為時黼藻衣冠藪
與國丹青翰墨林慷慨似誰雙舞劍風流隨處一歌琴
燕詒苦志追先烈子夏何須論淺深　元豐二年三月
廿三日陳留張徽
天聖中先太尉與故國龎公同為羣牧判官故省副陳
公與龎公善光以孺子得拜陳公於榻下元豐二年八
月乙丑晦陳公之孫法曹過洛以公手書詩稿相示追
計五十年矣嗚呼人生如寄其才志之美所以能不朽
於後者賴遺文耳苟無賢子孫其湮没不顯於世者可
勝道哉光竊自悲侍公之久今日乃得睹公之文又喜
法曹君之賢能顯融其先烈是敢嗣書於羣賢之末涑
水司馬光
陳公固所嘗聞然不及見也今公之孫以公詩為(闕/)讀
之亦足想見其風采矣元豐四年七月一日髙郵孫覺
題
元豐四年七月於禾興始識公孫師仲師道遂得公之
遺稿以觀長樂林希
故三司副使吏部陳公軾不及見其人然少時所識一
時名卿勝士多推尊之邇來前輩凋喪略盡能稱誦公
者漸不復見得其理言遺事皆當記錄寶藏况其文章
乎公之孫師仲錄公之詩廿五篇以示軾三復太息以
想見公之大略云元豐四年十一月廿二日睂陽蘇軾
書
轍頃在南都傳道陳君以鹽鐵公詩草相示轍甚愛公
詩之精且嘉公之孝恭不墜世德後六年自歙州還京
師見君於酇陽復出此詩為示不可以再見而不之志
也丙寅正月七日趙郡蘇轍題
　
　
　
　
　
　
　
　
　
　
　
　
　
　
　珊瑚木難卷三
欽定四庫全書
　珊瑚木難卷四　　　　　明　朱存理　編
　　宋趙子固梅竹詩
　　　里中康節菴畫墨梅求詩因述本末以示之
逃禪祖花光得其韻度之清麗閒菴紹逃禅得其瀟洒
之布置回觀王靣而䑕須已自工夫較精緻枝枝例作
鹿角曲生意由来端若爾所傳正統諒末節捨此的傳
皆偽耳僧定花工枝則粗夢良意到工則未女中却有
鮑夫人能守師繩不輕墜可憐聞名未識靣云有江南
畢公濟季衡醜粗惡拙祖弊到雪篷觴濫矣所恨二王
無臣法多少東隣傚西子是中有趣豈不傳要以眼力
求其㫖踢鬚止七萼則三㸃眼名椒梢䑕尾枝分三叠
墨濃淡花有正背多般蕋夫君固已悟筌蹄重説偈言
吾亦贅誰家屏障得君畫更以吾詩跋其底
　　　康子領此詩又有許梅谷者仍求又賦長律
濃寫花枝淡寫梢鱗皴老幹墨微燋筆分三踼攅成瓣
珠暈一圎工㸃椒糁綴蜂鬚凝笑靨稳拖䑕尾施長條
盡吹心側風初急猶把枝埋雪半銷松竹襯時明掩映
水波浮處見飄颻黄昏時候朦朧月清淺溪山長短橋
閙裏相挨如有意靜中背立見無聊筆端的皪明非畫
軸上縱横不是描頓覺坐成春盎盎因思行過雨蕭蕭
從頭總是楊湯法拚下工夫豈一朝
　　　王翠岩寫竹求詩亦與
古畫畫物無定形隨物賦形皆逼真其次祖述有師繩
如印印泥隨前人尚疑屋下重作屋參以新意意乃足
晉魏而来幾百年羲獻斷絃誰解續何况髙束李杜編
江湖競買新詩讀願君種取渭川一千畆飽飯逍遥歩
捫腹風晴烟雨畫入君心胷吐出毫端自森肅貟大夫
来子章何碌碌
　三詩葢梅竹譜也然胸中無詩者見之扞格翠岩得
　詩後數月忽問余曰所求畫竹詩耳乃及李杜編何
　也余笑曰非君不解世無人為君言耳作詩必此詩
　定非知詩人不聞斯語耶皇甫表工學於斯聞余詩
　欣然求書正恐胷中無詩種又扞格也識者為子一
　撥予老不事多言云景定元禩良月六日所寓邸乃
　鹽橋王氏家二鼔燭下書諸王孫趙孟堅子固彛齋
　居士記
　　　䟦
吾友趙子固以諸王孫負晉宋間標韻少㳺戯翰墨愛
作蕙蘭酒邊花下率以筆研自隨人求畫與無靳色往
往得之易藏之多人亦未之寳也晚年歩驟逃禅工梅
竹咄咄逼真予自江右歸頗悟逃禪筆意將與之是正
而子固死矣鄉人云子固近日聲價頓偉片紙可直百
千予未敢謂信一日鬻書者擕數紙来少室果印所聞
豈人情不貴於所有而貴於所無耶皇甫君歩趨子固
者也出子固論畫真跡一巻及其所自作蕙蘭躍然而
觀感慨係之吁子固不可作矣彷彿子固者斯可矣皇
甫君其勉之咸淳丁卯五月晦日隆禮書于春詠堂(葉/)
(士則/)
予㓜年侍彛齋兄逰見其得逃禪小軸及閒菴橫卷巻
舒坐卧未嘗去手是以盡得楊湯之妙先兄好學躭書
每作一事不造其精處則不已也平生留意翰墨之外
他無一毫世俗好志之專必工必精此豈晚學之所能
哉余作此君彛齋兄每亦許之雖法大蘇然筆意之傳
實自彛齋兄皇甫表昔侍彛齋遊所作盖有源流先兄
已矣君其勉之咸淳戊辰小暑日書于清逺樓竹所趙
孟淳子真
昔李伯時表弟喬仲常親受筆法遂入能品今喬筆世
甚罕有其貴重殆不减龍眠用志不分乃凝于神子昌
勉之哉子昌年少志銳深造而自得之自成一家可也
李喬之事又何足尚云咸淳戊辰良月天台董楷識(字/)
(正翁號中齋水峯董氏/)
畫謂之無聲詩乃賢哲寄興有神品有能品神者才識
清髙揮毫自逸生而知之者也能者源流傳授下筆有
法學而知之者也伯氏彛齋天姿穎悟人品既髙以其
文章書法之緒餘遊戯翰墨為衆芳寫生運筆如飛氣
韻清㧞生動造妙其入神品者乎乙卯春子昌至自毘
陵彛齋留侍筆硯欽承師事口授筆傳摹倣弗釋是秋
彛齋逰壑翁門葉子昌改館於髙丈之烟雨樓住游閒
雅時而習之心得手應漸入佳趣後數年彛齋奨之日
工於斯傳子固之餘芳者其子昌乎彛齋已矣子昌之
筆日進見似之者而喜子昌袖彛齋畫法詩巻求予著
語余深嘉其志之篤欲勉其藝之精超乎能品援山谷
先生題宗室大年畫巻云大年學東坡作竹石殊有思
致筆雖覺柔年少故耳使大年耆老自當十倍於今精
義入神子昌勉諸歳在戊辰中秋趙孟濚題(字君澤/號直齋)
僕與子固交最密得子固詩章畫墨尤夥寳祐丙辰子
固與正翁校書法累數十紙僕把玩不釋手於是篝燈
摹搨一夕而竟厥明子固驚喜援筆成跋幾二千言兵
後所藏散失而二君亦已矣一日皇甫子昌偕僕山隂
袖出子固景定庚申所贈梅竹詩譜及正翁跋語三復
之餘如見顔色子昌實子固中表正翁實僕内兄弟見
似人而喜於焉乃重為感慨云後二十九年戊子中夏
汴陽錢應孫定之父(菊泉/)　(書林/)
余兒時在鄉里斛峰先生齋中見墨蘭數本筆法飄逸
可愛知有浙右趙子固名矣所恨其時未知此趣不能
鑒賞及長大宦游四方於江西士友間初見楊逃禪畢
公濟墨迹游戯天真清絶令人意消及来禾興知子固
為郡人深切自喜首問其喬木故家則𣺌然無處詢訪
禾興為郡為浙右最陋邦以財雄酒色相尚而好古博
雅者絶無其人抱璞荆山至寳橫道可重太息頼有别
駕息齋李侯中原之秀為方今天下名人公餘得游從
論書法足以破除塵俗然侯止留心於竹不甚及它品
為悵一日有皇甫秀才相過形神骯􁫘語言如泉絶不
類秀才自言能畫梅蘭水仙聞知為子固表弟毗陵寓
客也得子固親傳妙處往往過之青出於藍與予論畫
中三昧無不中的因出子固傳授詩翰一巻于予咄咄
逼人豈鄭䖍三絶足以並其有自来矣是可寳之借觀
逾旬不忍去手予謂子固不特畫蘭水仙為古今第一
若書若詩皆入能品豈學力可到耶噫吾雖不飲酒知
酒莫如我也予嘗同皇甫君遊俱徒歩市中但見其精
彩皪人歩履如飛問其年曰七十有三矍鑠哉是翁也
抑真水仙中人乎喜之不足特為書相見本末于巻尾
以還他時瀛洲㑹上水仙宫中婆娑政坐諸君耳邂逅
拈起此段公案亦足以相顧一笑也大德五年歳在辛
丑月建卯鄱陽吳亮采熈載書于嘉興寓所官舍集雅
堂
　　　　亞之詩與此卷借沈維時所錄丙午七月一
　　　　日
　　植芳堂
　　　記
余友生沈子復吉授經予門又究習岐黄氏之學于世
之名能者治其所居之堂扁曰植芳請記於予欲大其
説余謂夫取諸身者莫若喻諸物取諸物者莫若驗諸
身故志潔矣其稱於物也必芳學博矣其游於藝也必
芳行成矣其發於言也必芳言達矣其流於後也必芳
今欲以植木之術而為此身之喻植得其地而生生則
芳且榮矣然則此身之主宰者在吾方寸之地培之養
之榛穢淨盡其所得於取物之效者近之事又推之及
物推之及人何莫非學也豈世之所云小道者哉昔之
語植芳者曰董仙氏曰蘓仙氏董氏治人疾疾止俾人
植一樹杏計實易粟以濟諸貧蘇氏将仙去語家人植
橘鑿井曰後此必有癘癘吾人者與人橘一葉水一器
即愈後果驗彼二人者以仙術寓醫然跡其心亦可謂
博施矣故後之善植者必稱董蘇云今生之植将不在
乎此而在乎彼生起謝曰名言也書以為記㑹稽銕史
楊維禎亷夫撰
世莫賢於董奉種杏亷於取財予獨謂奉之種杏乃其
巧於取財也取財於人至於再至於三則已貪矣况不
義乎取財於天雖歳取之不以為虐况所推與又一於
義得不謂之亷乎二者之取其利一也然世知取於人
而不避其貪而不知取於天亦不失於亷此奉之所以
髙出千載而人不及之也吳中沈君復吉儒家人也㓜
嗜書長而精醫不惟得董之學而又得董之心然嫌以
董自負故榜其居藥之所曰植芳而不曰種杏大凡以
術鳴未有不嚴其視瞻髙其已能雖司馬季主猶不免
此惟儒者則不然以是觀之吾於復吉則為儒醫有不
待徴於色卜於言而無疑矣加以亷於取財義之聲著
於人人則其去俗工衒藝以求售者奚啻千百哉雖然
名可辭也實不可辭也苟辭其名而并去其實吾恐君
之德不竟且不能無於陵仲子之譏則又過矣觀銕崕
楊先生文故既美其德而又規以中庸之道云洪武己
未八月既望登仕佐郎國子助教江隂孫作識于(闕/)中
都國學之西齋
　　　銘(有序/)
人貴自樹立流芳遺臭皆由己而已蘭室鮑肆隨所入
而吾身之得䘮榮辱係焉故屈大夫慕芳潔而畦蘅陸
内史潄芳潤而游藝可謂能自樹立者矣彼海上夫迷
臭為芳而逐之不止至穢德腥聞過者莫不掩鼻而嗟
與栁子所傳江湖浪人奚以異哉雲間沈君文舉子復
吉秀而文文舉命其所居堂為植芳既已勉其自立而
流芳於世而乞銘于友人申屠衡以交修之銘曰
孝子顯親在乎植身植之以芳德聞惟馨彼愚無知芳
臭莫辨薰蕕同藏蘭芷亦變其變何由不能自植失身
汚穢曷以自滌沈氏有子亦既肯堂孜孜進修殖學無
忘仰止前賢或潄或沐潔已潤身以繼芳躅(申屠衡/)
　　　箴
瞻彼草木匪植不芳其植維何毋揠毋荒本浮則瘁膚
爪則傷朝培夕溉廼蕃廼昌人胡不樹望洋馳騖德義
罔修節槩安傅詭隨詐謀絺章繪句誕炫其能曽莫予
歩雲間多彦復吉乃賢搆堂志顔植芳允鐫懋學敦行
動遵古先復究岐黃診視瞭然氣運既明沉痾屢痊橘
泉杏實流譽遺編子擴其功曷止蝉聨黎庶嗸嗸願起
顛連勉焉宏濟百世斯傳(同郡王基/)
　　　詩
嘉樹發幽芳依依自舒榮陽條接隂穎芬馥播前楹之
人事髙潔坐閲岐黃經探源潄清潤遡流承德馨嘅彼
蚩蚩氓戕賊壞天形捐軀齊草腐遺臭汚編青以兹生
物理會我惻隱情熈熈布春陽靄靄登素齡流芳被草
木因人植嘉言(殷弼/)
猗蘭被九畹佳蕙滋百疇荃蘅與杜茝羅生交綢繆俟
時苟不利蕪穢将誰尤朝吾芟宿莽夕吾溉清流兾兹
枝葉茂充子雜珮酬援琴發清商揚舲泛中洲美人隔
南浦延佇増離憂誓言寄所思川路良邈悠恒恐年不
與鶗鴂鳴先秋隂風集中野衆芳委林丘蘭芷變不芳
菉葹漫道周靈均去已久千載誰與儔英英雲間彦雅
嗜窮㝠捜蘼蕪集逺思再感王孫游何所無芳草子獨
良好修願言閟英采以俟知者求(畨陽甘璞/)
植德期後昌種樹期後芳欽爾種植心躋世咸夀康良
(闕/)　在旦原野麗春光種橘惟盈井種杏必達岡橘盛
引靈泉杏熟致餱粮羣物廣所惠髙門屹相望恭敬古
人意永矣福履将(越人唐肅/)
髙堂新搆碧山隅緑髮仙人好隱居橘葉秋香浮石井
杏隂春暖繞庭除百年種德知能好奕世流芳信不虚
老我何時㕘妙訣東風門巷引柴車(越人黄常/)
翼翼髙堂淮水潯亭亭嘉樹已成隂芝蘭佳氣晴熏戸
金石丹光夜出林招隐且容髙士傳衛生應得古人心
故家喬木今何在信是當年雨露深(雲間管訥/)
槖駝善種樹深得養人術宋人揠其苗苗槁死大劇勉
彼植芳士鑒兹得與失非加培植功曷及滋蔓力湛湛
朝雲晞靄靄春暉白光浮紅杏林香動幽蘭室令德擬
同芳修名當自立曽上君子堂㣲言聊暫述(吳郡樊圃/)
髙堂何渠渠衆芳列前楹羅坐襍蘭芷碧葉間紫莖蘇
井誰可比董林安足稱若人休文孫揚芬藹簮纓厥子
乃肯構樹德家道承羌吾事姱節採秀擷蘭英托根一
失所不如蕭艾榮薰蕕世莫辨君子匪攸寧良時難驟
得捐珮緬予情(閩中王舉/)
謂人最靈智衛生每苦拙所懼非飢寒将養不得節達
人觧其㑹在世無所須羲農去我久空嘆将焉如念之
動中懐積善云有報藥石有時閒詩書敦夙好藹藹堂
前林灼灼葉中花枝條始欲茂春風扇㣲和弱湍馳文
魴靈鳯撫雲舞坐止髙隂下神淵瀉時雨爾從山中来
相見無雜言赤泉給我飲乃言飲得仙老夫有所愛養
色含津氣遥遥望白雲蒼蒼谷中樹(吴郡金珉集陶句/)
春陽被皋陸時雨浃初晨荷鉏臨前除闢壌尚荒榛藝
本日成列培根繁竒芬條枝及時榮惠蕚韡以分服綵
憩嘉䕃端居離垢氛眷兹世葉繁德馨惟日新興言用
棄穢庶以樂吾真(臨川李鎬/)
秀出東陽裔芳流自百年種来同古史封植豈韓宣術
妙醫中最名香肘後傳滿頭惟白髮待子為重𤣥(州来/朱復)
　　　又銘(并序/)
吳淞沈復吉氏好修者也既稔庭訓又熟岐黃書已人
疾暇則植衆芳堂下芳葩更熒㣲馨迭浮因扁其堂曰
植芳間徵予言予言菽粟麻枲用物也必植而後成衆
芳玩物也奚植之為哉復吉之意殆謂衆芳之託於林
谷間者固不假乎人也然而日爍霜饕有幸存者焉有
夭折者焉其植焉者自芽茁至於欝茂必培之溉之養
之燠之俾氣力固生生之意蔑以息也若是則植而遂
其生者豈非吾以藥石夀夫人之比乎彼自生自有不
假乎人者又非人之不仰藥石而信夫天之比乎吁復
吉其知養生之道者歟至若比德君子特復吉劵内事
耳兹不暇論為銘之曰　衆芳之生靡賤靡貴根柢淺
深悉胚元氣維此沈氏取而植之順物之性相土之冝
瘁者使榮么者使碩金之玉之贊天地之德勿愛而迥
忽而捐斯盡夫吾道斯全夫彼天(四明烏斯道撰/)
　　　又詩
沈也江湖豪俊客藥術由来妙無敵世人徃徃推神功
轉覺流聲動京國茅堂雅構淮水濵開林種杏春紛紜
香風東来拂曙影芳葩盡散臙脂雲當軒自把瑶軫促
發興時時理清曲客来丹實每同餐恥學廬山據斗粟
懸壺負局(闕/)　　徒然逺引逃空名何如植芳住闤闠
奕世樹德甦羣生玉塵霞實世罕有哲人不吝千金售
碎錦叢深酣畫(闕/)青箱每為軒農究我生濩落亦已久
弱質憂痒媿蒲栁何當載酒看生紅共子幽忩論肘後
(金華何與/)
雅志葉幽潔蒔芳此堂隂端居寡俗好庶得觀物心菀
彼逕寸苗弱質恐不任靈雨及時降春榮萋以森晨興
荷吾鉏消摇歩前林俟時冀明采敢使蕪穢侵靈均世
云逺髙踪邈難尋興言遺逺者媿匪瑶華音(天台林右/)
幽人澹無為植芳探所得蕭艾洊耡耘芝蘭日盈積青
陽齊𤣥象百彚含秀色時當讀書暇適意還杖策馨香
襲衣袂笑掇愒盤石豈無遺世姿療病斯服食遐齡慕
松喬長揖謝塵迹於兹生意深終當適其適(山隂朱武/)
荷鉏破苔碧繞屋蒔蘭蓀時雨沛然至衆芳日已蕃清
晨縱游目紅紫羅繽紛稠花洒雲霧含光射晴暾叢叢
藴生意葉葉開陽春馨香溢忩户蒼翠沾衣巾坐久觀
物化見兹天地仁乃知遂其性不在灌溉頻睠彼南國
叟私憂何太勤爪膚騐榮悴握本灌䟽繁自謂助之長
詎識䘮其真所以未霜雪往往皆湮淪我知慕閒雅於
此頗有聞顧乏尺寸土春来廢耕耘豈無抱甕力目斷
鄉山雲何時謝世鞅願卜爾為鄰洪武庚申孟夏七日
永嘉林鼎書于朋易官舍
東家豪華勢薰天名園第宅相鈎連竒花異卉看不盡
主翁每作花中仙西家買盡膏腴田桑麻極目如秦川
所收貨利已山積况兼歳歳遭豐年東家一朝成瓦礫
西家亦復無人烟予友華亭沈復吉却向鳯陽開藥室
年来雖誦岐黄書尤自胷中好儒術有地不種果與花
有田不栽桑與麻常時高掉活人手旬日可到千百家
當知種芳乃種德無力栽培有餘力傾摧已作舊枝條
顦顇還成好顔色植芳只銷方寸餘萬頃田園竟何益
我知種者有自来此芳本自前人栽德澤連綿想無己
子既傳孫又傳子(㑹稽馬弓/)
元聖製醫術功與天壌俱達人識其然昧者徒拘拘沈
君文墨士乃是俞扁徒鴻寳秘淮南騰聲在天都嘗讀
養生論頗窮種樹書開徑十餘畆衆芳羅前除日出輙
抱甕興来時荷鉏封植不爽節生意紛已敷騐兹草木
性悟彼造化樞茫茫六合内有生同一初仁哉軒岐心
誓欲濟康衢奈何韓葛軰但復為身圖乗化遺白雲夭
札竟接涂我乏經濟具對子空嘆吁不知醫國士舉世
當有無楚雨霽南嶠春光薄行車神方我欲究明當造
君廬(天台許伯放/)
　　　又記
一元之氣播流於萬物周運於人身其生生之理未嘗
有異也故善養生者不觀諸已恒有驗諸草木其曰彼
鬰然而暢茂繁然而華實生生之理為之也而吾之身
獨無生理乎於是調之䕶之甚謹惟恐一隙之失以夭
其生故其氣充而容寂雖至老猶如壮盛時平易恬澹
邪氣不能襲蹈水火不能變如古至人者亦豈他道哉
能順其生而已衆人昧昧焉莫之或察瘁精神於形欲
挫明虚於是非恣縱燋亂使本然之生危如一髮猶草
木當春夏之交見戕於斤斧聖人懼焉於是設醫藥之
方物取草木味取甘辛量人之疾而投之以復其生意
嗚呼其亦仁矣哉惜乎世之醫者皆希世苟處不足以
盡知聖人之教也使生生之意反見害於草木之性豪
毛之失千里之繆果誰之過歟吾未嘗不慨然為世太
息也華亭沈復吉氏通先儒書尤精心於醫術研幾索
㣲恍乎有得嘗曰醫譬如植木也能順木之生則其性
可茂無失人之生則其身可壯故顔其堂曰植芳此復
吉之髙世之醫所以為未及也歟或謂復吉之植芳亦
猶蘇耽之橘井夫人之病有萬不同表裏輕重邪滿虚
實各有其證而槩欲以一味之藥攻之非惟不足以復
其生適足以害其生而已借曰彼神仙幻變之術可也
而使復吉躡其故踪而為之其可得哉人見其事竒怪
舉以賛復吉之髙殊不知醫者之髙固不在此能勿失
之生則善矣復吉以堂記為請予故樂為書之且以勸
世之醫者也洪武庚申二月初吉将仕郎(闕/)府紀善天
台王璞記
雲間沈復吉来居於中都東市口以三聖人之學鳴作
堂以居問名於尊翁文舉父文舉以植芳扁之予嘗過
焉見其崇檐層砌髙下中度而忩户洞開方席静設足
以延廣爽而滌塵坌也左右前後芳葩幽蕤丹紅雜而
文章爛也淮天晴旭芳馥薰蒸而融液秀徹精氣入而
麄穢除也因起而謂復吉曰此豈求名而弗得者耶夫
芳之為言薰也薫與蕕對稱而不以相入猶小人之不
並君子也薫蕕之莫辨也尚矣矧有知所植芳者哉昔
屈大夫著離騷以芳馨為仁為義為君子而惡臭為䜛
為佞為小人是非取舍固有所分矣然而鶗鴂既鳴蘭
芷變而荃蕙化矣紛吾有此内美将焉珮謇吾法夫前
修将焉程乎此原所以不忍屈心折志於上官靳尚之
徒而甘從彭咸之所居焉乃今聖運休明賢才彚進復
吉在輦轂下晦迹不耀而芳香自珍廼若有同於楚大
夫之為者意果安在哉噫君子之於世亦觀其所處焉
爾原以䜛見逐者也三后之純粹原固不得而見之矣
而其言一則曰苟得列乎衆芳一則曰哀衆芳之蕪穢
忠國愛君之心寔拳拳焉乃今沈氏一門父子之賢堂
構之重所以命名者若此葢因其濟人利物之心豐殖
其𦙍祚使盡夫人力之至以責效於天耳夫其心之所
存道之所存也方之屈大夫其孰多乎哉且夫天地以
生物為心風霆之鼓動雨露之滋息有不知其所以然
者生物既遂紛紛總總不能以一端名也有人焉通其
理而神其用天地之心在我矣心即仁也仁即所謂德
也植芳斯植德矣德盛則仁熟矣德之盛仁之熟馨香
之聞豈特一堂之上哉繫之以辭曰巋哉斯堂紛其植
兮芎蓍参苓間芷术兮靈厖夜吠變殊質兮天風斯征
芬其苾兮孰其擷之筐筥積兮以禴以蒸或炮炙兮匕
劑維良起沉癖兮咄彼二竪逺避匿兮吾民同躋仁夀
域兮神聖在天同日月兮七經有書啟𤣥籥兮邈彼化
工生物育兮絜芳之植符爾德兮善植斯獲盍自力兮
毋怠毋忘毋揠㧞兮芬其難虧暢以達兮德音孔昭用
不極兮植之培之後無斁兮詞訖復吉以示其尊翁尊
翁文舉父曰懿哉斯言也幾於橘頌矣意者先生其以
古人望女乎乃使来請書為記洪武庚申夏五月初吉
鄉貢進士四明鄭真書於臨淮縣學之潤齋
　　　　丙午七月二十二日黄應龍鈔本見假因錄
　　　　之于小樓(性甫記/)
　　三香圖詩
粉態誰描入畫圖玉奴相妬意何如生平不入春紅隊
甘與梅兄一䖏居(吴仲明題/)
良工寫此三香圖萬卉千葩總不如一見令人倍惆悵
歳多昆季不同居(吳源倚韻/)
楚楚山礬間水仙梅花開滿大江邊山中萬卉方摇落
石上三生有夙縁雪霽師雄愁庾嶺月明交甫夢湘川
當時却笑詩人詠兄弟評来孰後先(潯陽臞陶振/)
　　昨夕風水俱逆波石相舂舟人悸乆不定晚出山
　　外始安僕偃仰于短篷之下偶成五言并錄呈似
舟過道陽城迂行多幾程俗殊難共語山好不知名櫓
趂之𤣥勢歌調欸乃聲来晨宜對月合浦夜珠明(十八/)
(日甲子積翁書/)
　　虞瑞巖畫跋
嘗考夫六朝五代南渡逮今善畫者不可勝計然而各
專其一未盡善也瑞岩虞公以畫為業聞之既久未嘗
得一紙筆觀之間㑹于永新寓舍出示數紙山水人物
則有情状花木竹石則有幽研禽鳥則有飛翔魚龍則
有變化其餘所施無不成趣葢瑞岩遍歴山水窮捜物
理而得其妙也察夫百家衆技之流能業其先世者葢
鮮非惟百家衆技之流不能業其先世儒道一而已矣
愚雅業儒若子若姓未審異日有能業者不瑞岩有嗣
想必能繼其業又兾勉諸(吴源書于永新寓舍/)
　　閒境志
閒境志者肇闢乎方寸之間而莫知其際限之所接自
有宇宙便有此境若甚遼邈乃不跬歩至焉無炎凉之
俗無風波之途如化國之日舒長如桃源與囂塵背如
混茫之世無為而常自然真雅懐素志之栖寓峻行逸
軌之逰歴也境中之人心和而氣平神静而體舒不拘
拘跂跂不營營汲汲閒聰明之用息思慮之機洒濃厚
之情停飛動之根喻良弨之觧檠營道輪之繫柅然而
篤於修勵者譏其墮役於智巧者謂其拙湛於嗜欲者
疑其矯非夫特立高尚之人莫此居也昔許由常卜隣
焉其視天下輕矣伯夷季札因之以逃國顔閔子仲因
之以辭禄位韙哉卓乎莫可尚已若夫坐忘寄傲之流
閉關却掃之士徜徉乎竹林蓮社之間放浪乎草堂松
徑之側曲肱箕踞長嘯㣲吟送日月於枯棋泯乾坤於
一醉皆乗堅䇿駿有意臻其藩域者也乃有黄冠羽服
壞衲方袍逍遥其間自立門户曰清都曰净土盖閒境
之别名也自世途歆艷斯境榛蕪或純盗虚名或指為
㨗徑一出焉一入焉誠未足與議今之人遊談賦詠挟
以為高慷慨激昻若心将往者狐疑猶豫終莫能至焉
豈以其淡泊無味寂寞難安故喜言而畏蹈可暫而莫
久歟余嘗熟逰送之者皆自崖而反也因述其㫖趣以
導夫来者(劉屏山/)
　　髯戯
有相者諗病翁曰僕閲人多矣寧馨殊姿噤吟怪形田
面之龎鼎角之清固難以一二論也若翁者雖乏鳶肩
燕頷之竒亦無麞頭鼠目之陋然而嚏滯言蹇跼窮拘
羈則多髯之累也夫髯多則貌古貌古則神厲神厲則
語不和語不和則交寡合寡合則動無或宜宜乎翁之
沒沒也亦盍鑷亂芟繁稍自矜飭乎温而儼然霽而􁄕
然肅而偃然發而莞然夫如是則孰不争先覩子為快
焉左持右挈或挽或推謦欬之間山移海回慢子者加
其敬笑子者止其咍運何塞而不開名何歗而不来竊
為安此翁曰嘻鄙夫樂隨正士自守子徒欲軟美求容
而不慚吾行之益醜也吾聞之君子修己者非無榮名
之患而無素厲之難我則不偶夫髯何罪且髪膚之傷
前哲垂戒豈其敝之輕若弁髦相者曰天生百骸所以
立我覘聆鼾號附臿挺朶顛連絡結龎覭侈哆爪义負
荷揮隨踏拕惟人具焉闕一不可若夫髯也存乎亡乎
皆可以生矣前貽繞涿之譏後發毛蠧之誚苟利夫子
必請去之何相撑距而自奪其便乎翁曰子觀夫有形
之形而未識夫無用之用也易稱須賁其義尚矣扶踈
郁紆可象之儀也勃拂䰐鬖可畏之威也縁飾英姿發
揚勁氣偉人特士造物多以畀焉故黃者紫者欝然者
皎然者似蝟者如㦸者帛纒者綵編者垂玉𢃄者儼若
神者白晢甚美者布置勝人者於此不凡者能令公喜
者是以蓬頭相商䟽眉輔漢于思強宋絶盼霸蜀美須
夸齊長鬛勝楚或抵几而奮或論事而張其剛毅挺挺
有如此者或手捋獻規或口御仗誼其忠烈炯炯有如
此者是既然矣子獨何患乎且貴賤禍福天實為之子
乃謂去窮有政謂攀榮有梯謂機捩可施謂坱圠可移
不已甚乎人各有能有不能若乃􁀙䙾俛顔嚅唲强哂
偊旅望塵咿呦乞憐雖位三槐食五鼎馬千駟祿萬鍾
澤九族宥十世吾弗能也相者趍隅如慚雅譙病翁掀
髯為之一笑(劉屏山/)
　　㳺絲帖歌
圓清無瑕二三月時見游絲轉空濶誰人寫此一段竒
著紙春風吹不脱紛紜糾結擬非書安得龍蛇如許臞
(闕/)　政喜縈不斷世眼只愁看若無定知苗裔出飛白
古人妙處君潜得勿輕漠漠一縷浮力遒可罣千鈞石
睠予弟兄情不忘軸之逺寄悠然堂謝公遺髯掠若(闕/)
衛后落鬒摇人光翻思長安夜飛盖醉酣聲落南山外
寧知契濶三十秋筆意與人俱老大政成著御明河津
外家風流今絶倫文章固自有機杼戯事豈足勞心神
(吴傅朋王逢原之外甥也/冨山嬾槀)　(方一䕫字時佐淳安人有/)
　　豆腐詩
淮南有仙術化豆作璚英入磑松花爛含漿石髓生壑
氷刀下冷崖雪釡中明未惬屠門嚼偏怡道者情藉菘
香迥異雜蕈味逾精腥爼羞銀膾加飡侑玉粳山翁惜
殘齒愛爾當侯鯖(梁寅/)
　　題竹深書記詩巻
棹拂鷗邊緑水錫飛鶴外青山無限胷中清氣新詩流
落人間　大德元年六月二十九日書於真樂齋(張楧/)
　　長句一首寄上叔方有道先生求賜之教
盧橘花開梓樹踈故人安稳在樓居翠眉狎坐春行酒
絳帳懸燈夜讀書未必醉来忘簡寂祗縁老去尚髙虚
離羣應念行春者道逺天寒欲命車(張簡/)
　　胡石塘遺文(顔樂齋原鈔引/)
　顔樂齋者永康胡長孺錢唐僦舍之名也後先餘六
　十年徙遷無常處囂雜下濕卑陿闇㝠則皆無甚相
　逺嘗借房僧坊差似静清開爽頋亦掲顔樂字楹間
　又嘗編次所為詩文取䢴溝還繼盱江行十年名顔
　樂漫抄再取寧海還繼南昌行七年名顔樂原抄若
　無行而不與之俱客疑焉問之賤企貴貧慕富鮮不
　其然貴非企可致富非慕可来徒令奔走繫援畢智
　竭力悲愁困苦窮日盡年徐悟而中改(闕/)益鮮若(闕/)
　於其間不企不慕似安似忘健羡弗行隨流處順固
　已超然是(闕/)上十倍矣乃今予視若澹然眸絶經營
　之觀夷然神存凝湛之光浩然外著自適之容洒然
　中亡外物之累如是其無憂也若真有道哉曰烏知
　道非敢為妄也夫非人能為命也必已當為義也聽
　命盡義分也分之在已前已過而不相及後未至而
　不相謀時遷變而不相待将於何所而措其憂耶無
　所措憂而猶憂與非已當憂而彊憂等妄也譬夫病
　在其身權藥石對証治之愈而止瞖在其目量鍼刀
　抉而去之明而止不敢為妄烏知道復明君子憂道
　不憂貧若其知道不憂異顔子矣顔子廣大如天不
　以霾曀霏霧隘其無外悦豫如春不以風雨霜露間
　其至和彼荘周者以為饘粥絲麻琴娱學樂持管以
　窺不能以見全體韓愈者以為自得艱難哲人細事
　面墻而睹其或但聞遺音長孺也何足以同之昔鮮
　于侁問顔樂於程正叔先生也是已先生曰庸言何
　樂侁曰樂道曰樂道不為顔矣侁未達以告鄒志完
　曰吾未識正叔面已識正叔心夫人所造何如是之
　深也客惘然莫知所言因拾之以為原抄引云延祐
　七年龍集庚申五月乙酉引
　　　吳用晦墓志銘
吳用晦卒既禫祭胡長孺以寧海主簿如府計事舍上
蔡書院士人周仁榮造焉盖用晦子壻也以所摭爵里
行言與棄官将死之事為状一通持来拜且請曰今兹
惟夫子文辭子昂篆楷行草書名天下不得以名若祖
父非良子孫夫子幸為仁榮婦翁銘又幸為請子昻作
篆楷是尚不死請弗已長孺走避不敢當復還固謝尤
不可則應曰諾其明年九月監造舟海上成始□閲其
状而為之銘状曰猋吳氏字用晦先於越人唐季年鼻
祖與族人偕徙来台之寧海縣仙岩鄉家焉為縣人十
有四世曽大父大明宋廸功郎大父籌父舉尹宋承務
郎児時凝然似成人既冠入州學有能賦聲為曹偶見
推登咸淳元年進士第對䇿語直不得在髙等明年郊
祀始授廸功郎池州東流縣尉廵捉私茶鹽礬丁外艱
服闋循從政郎監紹興府支鹽倉棄歸其家未第時鄉
之先達葉少傅王提刑年秩盛髙都當世名徳折已貴
尊與為游知交尉東流時嘗權池州司户叅軍以治辦
聞持䘮哀毁甚既棄官冲泊自守於世若無聞知獨於
鄉里族婣如諸異日今至元十八年浙東造征日本舟
材鐵百需賦里民急不忍其追呼令子鬻田代輸家以
故耗施意尤未衰比卒前一歳衣冠哭拜家祠如辭行
禮将及歳泊然無語以卒年八十四實大德十一年九
月癸亥娶黃州司法叅軍同郡金桂卿女子男一人鼎
臣女三人其嫡歸今任處州路美化書院山長請銘者
也長歸下夀寳次歸胡福臻孫三人男一肖居女二在
室鼎臣以至大二年九月壬午葬其鄉於吳興之原得
銘距葬日一年長孺曰死生之際㣲矣隋唐宋選吏繇
進士出仕先生類曰是庸祿利蠱士心敗文體亂銓法
徒靡風俗不足得雋嘗試取古舉子程文讀之裂道叛
經違理害義其尤侮聖人之言也夫因嘗著論排斥不
少置俯仰垂千年卓偉魁傑之士顧出於其間何可勝
數近四十年亦得六七公其尤著者李瓘登咸淳進士
第既臚傳識時相驕肆将覆宗社即日上書闕下掛冠
去趙卯發權池州兵薄城夫婦縊州治馮驥戰獨松嶺
不勝死髙斯得言丞相當事危急時棄去歸願以同列
議已説必僨國罷同簽書樞宻院事還湖州眠破屋中
或時不食何應桂權發道忠安軍事栖霞嶺不守刾血
裂衣帛作書上之縊州治留夢炎為今吏部尚書廷沮
沙不丁平章政事撫言賈胡司泉府主市舶可宰相不
可忤意曳出復召如初對得釋此六七公者視死何如
况區區得䘮禍福哉髙材大器自非畏名息影長往不
招之士有此積藴必求自著見於時而施用於世固不
肯黧面皓首終老於采薪負耒也往往視取士塗徑勉
彊委曲以就之媒致其身見庸之地又何問賢良中正
茂才進士也耶猶寸珠尺璧埋壅塵坌其光輝發見自
有不可得揜者乃今用晦死生之際若出入門户與六
七公炳曄映照可銘已銘曰司徒俊造墮莫復吏選哤
(莫紅/切)離道彌黷浮文程人置科目進士千載一干祿已
肆禮亡甚桎梏媟侮聖人恬流俗卓偉魁傑天所属髙
材大器詎潜伏頫首俛就甘詰曲竒節峻操𬒮踵續死
生際若伸暨屈用晦洞識盍同錄後五百年示陵谷
　　　崇寧萬夀禪寺楊氏施田記
皇帝龍飛之六年歳行丙辰正月辛酉璽書宣諭軍民
官使臣畧曰杭州路淛江崇寧萬夀禪寺住持無受正
傳長老楊宣慰松江六十頃田地布施屬寺水土園林
勿奪正傳欽受迎奉摹鈎鐫飾竟已猗歟嘉哉隆勤崇
施之盛德也謹按中大夫浙東道宣慰副使僉都元帥
府事楊公梓嘗任海道漕運萬户至大三年冬十月二
日用海船僦錢如浙東将渡錢塘至寺時惟見行僧去
来包笠櫛比無受親執土木役塗緇手足不厭問焉則
拱而對曰桂交廣閩蜀荆江浙之適北東西者水陸出
此道若輻綰轂矧濤江潮汐異甚天下無有非目且習
熟心掉體戰不自制普覺和尚弟子曰久禪師擇江旁
地建蘭若為床坐褥席以處之為飯羮餈餌以食之當
宋淳熈間尚書祠部為請得賜崇寧萬夀禪寺額昔者
行宣政使知主此席者之不可輕也擇三人於諸山而
正傳適中焉墜失是懼敢愛劬苦公聞而偉之曰國家
厚恩相仍簮笏藉祖先遺德薄有田園長必有厚捐思
報莫踰及物在崇寧萬夀為得其地逢無受長老為得
其人謹施松江府華亭縣荘屋一區田六千畆歲収四
千石永為常住供雲水僧飯食浴洗(闕/)　渡船是田在
已在人皆為外物未施則厚止一家已施則頼之者衆
以此方彼萬倍差殊事聞於家無不意滿宣政具以聞
上無受月與江渡舟人米約不求僧與其徒四衆黃冠
往来錢歳費且四百石明年六月丁酉未旦時蕭公橋
民不戒于火延及浙江亭四旁閭門皆燼而寺獨存若
有物衛之者無受既具良石以公書請文于碑長孺曰
謹銘已之文又為銘曰六清净義獨布施先絶惡去本
庸懾懢貪博施濟衆起仁造聖有所不能堯舜猶病靄
消霧散洞然明虚嗜欲不作人已一如雨降氣滋八荒
潤澤幽火奥隈涓濡莫乾為篤學者趼足苦身受道傳
業成已去人處匪廪倉出匪楮箧不有施者鮮不隕越
錢唐潮汐悍猛奔衝吼聲雷震飛濤山崇㝠晦風雨羣
艘並艤進無可乗退無可止久嗣普覺建刹是間飲食
床蓐施諸所安初資丐求繼藉租入百三十年用以僅
給譲夷急病尚義楊公延蹔以永廓狭以充捐華亭田
六千其畆髙屋鉅舟陸棲以走計舟以數受米有程緇
黄来渡弗索弗徴枵果勞休煩除垢滌去留疾徐惟意
所適惟時無受既敏既勤是荷楊公乆公是承大火四
周烈焰旁及有截其疆巋乎特立有己者私及人者公
心通道行與物大同是法施義廣無有域作此頌詩鑱
在貞石
　　　滴露齋記
滴露齋者吳江盛子敬讀易之室也民生日用何往而
非易其初亦何事乎讀也一而兩兩而四八八而六十
四而孰名之曰乾曰坤若可句矣而尤不可讀也元亨
利貞分四德矣大亨而利於貞义直為兩事也而其句
或難矣六爻有辭十翼生焉理象數之著㣲嘗知其盡
言待於辭而未知辭之待於圖而後見也至此亦備矣
然而未易知也聖賢發天人之藴先後演繹宇宙所不
容己者在是也人心之靈實具衆理觀其象而玩其辭
亦焉有不得其讀哉存之於無有師保之際察之於動
靜語黙之間非必嘵嘵以聲齗齗以意殆於易思過半
矣况其義之皆可尋耶而或者轉相穿鑿自謂古人所
未有凛凛乎潔靜精㣲之受誣予則不敢因為子敬言
之子敬嘉定尚書之曽孫故皆流傳獨親簡編肅容端
席有翼其臨丹砂之英沆瀣之清浩乎夜氣之明明以
筮期應不占亦貞日進於學矣昔者清溪道士摭竒以
眩俗耳彼且視太極為虚無固將猖狂妄行以為道也
假我數年學易以無大過此誰之志也今之人欲寡其
過而未能也此豈非句乎予輙為子敬乙其處
　　　丘可行墨銘(并序/)
　今溪丘可行儒者也墨法精詣知名當時其子世
　英南傑傳焉今擅其良者莫之或先故永康胡某
　為銘
續桐膏一燈之照裊陶甌半縷之烟合犢膚烹熬之度
中石臼搗舂之權體煅火㣲不熱色藉煤逺極𤣥釡用
候足無滯杵以數多彌堅罔歙松奚栝匪甲煎麝妍非
魚膠麋角靡紫礦丹鉛行硯吐馥落紙敷黔㸃漆幽黝
瑿玉光潛不與茂實爭書未知彦卿孰賢誠得湛然同
傳可共吳宇相先人咸言必售價之善吾獨悦乃取數
之亷或有患槖裝之未具已惟憂世業之無傳兹亦器
爾堪置銘焉豈觀美者尚勉持旃
　　　古窑爐銘
大赤之□(音□火/熾見貌)中黄之植以甄以陶玉女斯質虚中
而圜衆垢莫室允也席珍凝其罔側我匪物玩所觀為
徳豈曰瓽間可以止息木天邃清竹帛雲積用適其宜
敡芬永日
　　詩七首
　　　題馬秦山圖
馬秦山在昌國東氣候調淑清温融大海四絶路不到
紫巒兩嶂盤元空天球鏗鏘泉墮谷辟邪偃蹇厓依藂
僧坊翠㣲互隠見石梁幽磵懸飛潨稻田活水正拍塞
人家山崦方玲瓏髙臺似掌廣堪坐千峯相抱寛可宫
三島得見不得到引船欲過遭回風仙聖往来豈荒𣺌
吾意只與兹山同昔人正色臺端立抗疏秦檜非誠忠
外主讐敵事叵測植根堅固應難攻上心感悟遽斥逐
隠慝了未聞國中時論尚或許忠信此章似亦成匆匆
七年復出踞公鼎操柄獨握亘初終飛將軍囚犴狴祕
羣君子死烟霧濛當時尚議語無驗宗社固自巍崇崇
豈知(闕/)室已戮死在事非復驍前雄祕計欲和繕未具
知聞那許餘人通事讐敗國罪莫説更聞海㝢休兵戎
言挾(闕/)伏或太甚鬼羇炎嶺何其恫初相北庭去未久
劾章宜得窺所衷七閩得歸良不惡逺勝鯨魚翻青紅
自来舉職盡言責餘年誰計身窮通代謀立見内難息
深愁尚服昌言公天憐孤立不偏倚用絶勝地扶衰翁
　　　送蔡堯佐歸婺取寒衣
蔡氏有子堯佐名家縣東陽世儒生白苧長衫皂革舄
輕舟附載錢塘行聞道胡公寄蘭若談經磊落天河傾
欲聆緒餘自沾潤一洗學語羣惺惺翁痴凝坐鎮不動
外間元漠中虚明薄糜不繼襖不㬉謳吟猶自鐘球鳴
養子弟無米一斛庇寒士無屋數楹爾隨僧飯尚一飽
絺綌安禦西風勍有志不忘溝壑辱凍餒𤨏屑何能攖
重来猶及十月暖浩歌勿作凄凉聲
　予為此詩送堯佐已而讀之自笑曰是祕宻藏中休
　粮方也若果此道一生不患飢病不可但作笑㑹也
　　　贈吴睿
児童學書記名氏粗識東西與三四從衡方直莽莫知
已斥羣曹呼小吏清渾淆雜七音倫臂指㝠迷六書類
皮章急就尚如氷何况簡編科斗字錢唐吳睿竊陋之
籀篆𨽻分深注意蒐岐詛楚嶧刻文漢碑唐碑滿家笥
展舒臨摹不暫停長夜達晨豈思寐秪今已似窺端倪
腕運筆從無蹷躓猶夢圓方畫榘規重惜分隂肯捐弃
識路行不中道休萬里古人不難至昔時顛張草聖傳
悟書舞娘飛劍器桓温刻意劉司空身(闕/)聲雌良自媿
俗紀楚相語逼真虎賁中郎空酷似範金刻木是人形
體貌不殊神氣異
　　　贈樊道佑生
半輪明月尚空輝太白閃爍餘星㣲擔夫繫足䨥不借
薄言送子江南歸西風蕭蕭豈滿旂錢唐潮落江水作
鏡湖拒霜笑芍藥剡溪小船逾鳥飛三江九堰亦易爾
一去四日還庭闈願得長在無相違却愁有人感伊威
(右抄雜詩中/)
　　　送胡古愚歸東陽
建業秋山森立玉秦淮秋水葡萄緑五湖從此開船歸
荷花不洗秋陽酷錢唐行到月盈虧潮怒(闕/)揚暑猶溽
二氣相代熱正嬴九月西風雨初足富春桐江溢兩涯
蒲㠶飛上䨇溪曲三年漫仕歸亦佳遶宅碧巒溉如沃
出處有道必自知富貴何庸徒嗜欲懐哉税駕思鱸蓴
千古季鷹豈流俗
　　　題何能之墨竹圖
李公初得湖州蹟三日静對無厭斁趙公既見坡遺踪
時走招提窺敗壁髙公寤寐古丹青泓元幻出王摩詰
三公相隨堕長夜朔南(闕/)楮更充斥何能之氏於潜生
嗜好結成山水癖但逢佳景寫作圖緑霧翠嵐光照室
聞道趙公卧吳興往拜牀下求一筆句法墨妙倐已傳
去捐館舍無旬日乗興落手便逼真雖枝可幹蘇瞻石
題字印章酷似(闕/)七十故人猶觧識縱衡(闕/)張纒紏書
(闕/)曲江南(闕/)　畫生平逼肖爾固能知路勿休堪努力
(石塘/)
　　　題宋梅埜術
飲上池水起人死扁鵲變道長桑君安期海上語蒯徹
翁后一洗靖世紛在昔至人妙變化炯如秋月開幽曛
學(闕/)　師字方册徒自枯槁空山垠(闕/)翁㐮陽得書事
千載尚可嫓前聞道傍栁下息美䕃靈君相遇顔殊訢
遥呼氏名據一帙逝去儼似西飛雲走承下風雨誰某
膝行再拜陳殷勤語汝今者吾䘮我安有形跡同人羣
强名青陽已見囿沉㝠世士方酣醺言未出口忽不見
眼中漢水流沄沄此豈東皇降瑶席浩歌緩節清塵氛
著書别自記禍福百二十載如昏昕片言隻字無不售
聲名江左春雷磤里中宋子得翁秘真跡自絶蕕與薰
我老厄貧在陋巷簞瓢晏食無腥葷君書幅楮期月日
中冬有喜秋(闕/)熏雁行債主事良已天邊除(闕/)来相殷
九淵澄寂忘寵辱君於何處窺其濆此道大原自天出
馬圖龜書兆人文榮河温洛不愛道九疇八卦先皇墳
隂符素書尚神授圯下河上安足云至誠無私侔造化
殃慶善惡猶(闕/)分宋忠賈誼不常有勿與餘子生紛紜
　大德五年龍集辛丑歳十一月丙申朔越三日哉生
　明金華峰胡長孺書之虎林陋巷詩謂秋憂冬喜皆
　去年事
　　　何君祖臯墓志銘
先君子之友在吾里者曰何氏兄弟其文聲宦蹟烜赫
一時至于今里中學子羣嚴論議頌説鄉先生不敢察
察斥言其姓名字尚公云時齋寛居云逢年子舉二君
子之大父曰愕由童子舉父曰倫為宋通(闕/)郎有子四
人其第三子則祖臯君也家世儒者貲業㣲甚伯兄不
事生産二君子既學又不問家事君讀書求通大義輙
弃去自力為生不數年贍給使其兄若弟得専意問學
業成為進士歴中外貴仕有當世名君乃益治其産义
不數年致富始大積粟為義廪凡宗族之貧與姻黨之
賢鄉里之孤弱不能自存者歳時月日皆有米帛遺隆
殺物差不失所宜君之鄉多平陸稻田地接台括二郡
間二郡山居十九不宜稻奸民事末歳常負榖出旁近
縣求倍稱息利日夜不為衰止以故無積粟歳二三月
常艱食榖賈重玉與旁近縣相似君常發藏榖取賤價
如榖始熟民朝雪釡(闕/)持空􁂫以出歸而舉火環是百
餘里頼以不飢然其性質直好面折里人或有㣲過君
聞召與語語皆切至聞者羞媿欲死曽不為少止人猶
以為愛己不為怨怒後里中莫敢為失脱或過誤有不
善人為葢覆終不令君有聞也君之處家儉勤甚每食
不過一器飯與一杯蔬夜未嘗就席寢身所衣褐數年
不易未旦出行閭巷田野視里農勤惰隨事勸勉歸輙
課僮奴耕植榖桑果蔬及熟其實碩豐滋甘視他所種
若二種雖風雨㝠晦不在東畎在西畦未嘗有須㬰間
及得閒與故人父老㓜稚為言德若近時鄉里數家成
敗所由唧唧不休自處細以至富盛未嘗少改易也伯
兄及二君子卒四門之子仰君以學乃延碩儒且厚為
禮以故子姓皆賢有文能自卓立而君亦老矣君嘗得
一官論吏部調監臨安府徐村酒庫二君子鼎貴用以
階進事得美仕君不以為意趣弃去不頋後以子顗故
得武翼大夫年七十三遂卒子顗將𦵏君夀溪先塋之
側卜之不吉又卜九里之原則兆未𦵏手具書抵所交
胡長孺曰顗之諸父幸與子之先君子游顗又幸與子
㳺今將𦵏吾父子之銘吾父也奚辭辭既復書許諾矣
敬按何氏世出周之唐叔虞其後十一世食采於韓及
秦并諸侯韓之公族子孫散處江淮間晋以韓為何遂
有何氏世載令德語具國史與二君子之隧碑其隠於
婺之金華山者其先也當宋建炎自金華徙来處永康
之清渭里者其五世祖也曽祖墀祖洎父逸君諱子申
字祖臯叔倫之子為後於是者也甲子二月二十四日
與庚辰二月甲申君之卒𦵏同日也娶孫氏忠愍公孫
女先君十年卒子珪不慧顗仕宋為武功大夫閤門宣
賛舍人敏早死孫男三人女一人皆顗之子也嗚呼徃
年先君子無祿早世子㓜二君子為治䘮事不四三年
二君子相繼淪䘮獨君巋然存族姻有所仰里井有所
頼而後生晚學有所慕而為善有所憚而不敢為不善
乃今蔵體魄地下俯仰之間無三十年典刑殆盡而長
孺之銘之頋不悲乎銘曰
九里之陽有翼有翮鵠峙鴻翔九里之外溶溶邐邐滙
於而趾墳髙半丈廣視其上典刑是𦵏百年為期谷陊
陵隳視君斯碑
　　　　右見陶南村文鈔
　　竹月歌
竹聲愛呼月聲清月愈明清光照竹影篩碎澹黄氷嫦
娥怨孤眠種桂不種竹有風吹桂花堆作黄金粟我愛
竹間(闕/)結屋竹間住夜推月出門嫦娥不肯去遺我一
片玉照人毛骨寒軒轅鑄不成掛在青雲端無奈白兎
翁搗玉作仙藥散與世間人年年生白髪白髪念滿頭
古今人共愁杜康采萱子醸酒能忘憂竹聲為我吹明
月為我照頋影呼麯生三人共歡笑風定竹聲静明月
在青天天地為衾枕容我一醉眠擺脱世間事夢到羲
皇前為我言至道理極歸空𤣥滄海一杯水太華一㣲
塵醉形不醉心一醉三千春(闕/)黄鶴山中人王叔明畫
詩
　　和楊友直
萬事紛紛歸去休採山釣水即良謀青山不直田園樂
白屋那關時世憂壯士奈何成濩落殘年如此愧淹留
何當共駕牛車去却泛春江樹杪舟(胡古愚/)
　　虞邵菴自題戴笠圖詩四首
浮雲滿空無所依髙岡獨行来者稀仙人冉冉遺松老
鳴鹿呦呦生草肥伐木逺聞何處谷傾筐近得故時薇
山中欲雨霧先合此日先生戴笠歸
南園多竹暑氣㣲遊来結屋相因依掛巾石壁晝霧濕
沐髪池水朝陽晞頻年車馬踐霜雪六月裳衣無綌絺
隣翁問舊坐来久此日先生戴笠歸
老去縣車百意灰西風獨愛菊花開田家酒熟邀皆去
茅屋詩成懶更裁欲及天清飡沆瀣要觀日出上蓬莱
赤松有約應須待此日先生戴笠来
莫問鄉人駟馬車老身全不要人扶雲霄一羽山頭杜
風雨孤村海上蘓薄命長鑱尋積雪多情破㡌落輕烏
莫圍玉帶垂朱紱此是先生戴笠圖
　　李雪菴題顯宗墨竹
春滿承華睿思舒墨君别有聖工夫如何整頓乾坤手
不冩臯陶大禹謨
　　　題三山萬嵗峰
一沼曽教役萬民一峰曽使九州貧江山假設方成就
真箇江山已屬人
　　　題范蠡歸湖圖
名遂功成汎五湖知幾千日擅良圖向教句踐堪同樂
不識先生肯退無
　　　題夷齊圖
乾坤分得聖中清一節能為萬世經殷滅周衰幾今古
首陽山色愈青青
　　　題平陽龍神張誠叔别業
姑山之東山之隅龍神風物美且都泉清樹茂田膏腴
中有太古仙民居云是先人之故廬龜趺千字存遺墟
左岡右林跨修途前潭後阜開畫圖栁塘竹塢當(闕/)
藥畦花圃相縈紆三間茅屋蔵堪輿延賔有齋㸑有厨
壁間懸琴架積書文楸在榻酒在壺棣華春風歡友于
紫蘭芝草羅庭除田蠶舂磑賈陶漁牛羊騾馬雞豚鳬
絲麻委婢耕委奴嵗時足以供百需打門未始驚追胥
遶屋時聞幽鳥呼主人况乃非世儒王門舊曵鄒枚裾
胷巾素有廊廟謨冥鴻未可世網拘振衣歸来弗躊躇
青鞋布襪竹杖扶南窓寄傲忘居諸一觴一咏日自娛
高情澹澹寄太虗出岫野雲同卷舒寛兮綽兮矩不踰
優哉㳺哉樂有餘人間有此安養區輞川盤谷未必如
平生我亦山澤癯所經佳勝神與俱田園至樂獨譲渠
知君之樂孰若吾自笑才非陶謝徙作詩(闕/)　其可無
　　睦人桂衡孟平詩七首
　　　代人送王惟中
秋来忽得桂衡書又報王郎去(闕/)除若有鄉情湏寄我
便生宦况也從渠山中歳月三逢雁客裏饔飱兩饌魚
此去上林方校獵要因奏賦識相如
　　　送孫性初主簿興化
新栁色未匀北郭燈盡試買舟吳山驛送子為貢士楊
栁隂滿地荷葉大如錢送子浙江亭去作閩中官為士
必作官未有如子快讀書取青紫信若俯拾芥雖由讀
書力亦荷明主恩子尚夙夜思何以荅至尊惟皇有大
誥善惡靡不載善者子當師惡者子當戒恭惟大誥言
昭若日月懸為民父母者不出于此編子能遵守之萬
無一不濟豈惟免疵癘亦可長富貴父母願子安師友
願子賢子有萬金書到任及早傳
　　　蘇李泣别
我生自恨不如死君死誰知更得生十九年前今日淚
都無一滴為功名
　　　九日陪陳廣文貢有道遊伏龍岡新菴
久客思歸未賜環登髙且上鳯凰山空將青眼看重九
不見黄華露一斑老境更從天卜健僧房長許客偷閒
廣文不是無良舍那得清幽似此間
　　　春暮
忍將愁眼看韶華桃李無言日自斜晚白菜肥蠶出火
冬青花落燕成家歸田誰復如賔饁入室今惟對影嗟
無可奈何聊且睡不勞春夢繞天涯
　　　雲濤軒
髙臺圖畫自天開下有軒居亦壯哉雲氣四時多似雨
濤聲八月大如雷直看查泝天潢去莫遣舟乘雪夜回
擬待他年具舟檝中流小試濟川才
　　　安節堂
晚節何由得此安阿兒能孝母心寛蝤蛑曉饌来江浦
絡緯秋聲上井闌松柏耐於花易過衣裳偏是綵宜看
登堂為爾歌眉夀春酒香濃李子丹
　　鄒奕詩六首
　　　寄沈誠莊
芝軒先生人中仙儒醫並稱世所艱顔井泉通上池水
孔壇杏接匡廬山焚香鼓琴白晝静吟詩㵸茗青春閒
老樵何幸忝知己日日杖履相徃還
　　　又和誠荘韻五首
關塞同為客王門共曳裾青雲應咫尺白髪竟何如忽
憶吟梁甫長懐賦子虚所嗟衰朽質多枉故人書
春来倦行樂春去却尋幽花落隨風舞溪喧𢃄雨流乾
坤真逆旅身世似懸疣何物令人羡忘機海上鷗
閒居忘俗累行樂喜芳春露滴烏巾墊花迎白紵新清
歌移晚興佳句滌襟塵處處香醪熟誰家味最醇
荏苒傷春老蹉跎惜髩華客居猶未定社酒不湏賖花
栁知無恙雲山畫莫加尋芳徒歩好何用早将車
長鬚携尺素邀客扣塗茨筋力非前日襟懷似昔時酒
從花下酌船傍栁邊維風景還堪賞来遊也未遅
　　　陸禧彦吉題山水圖
誰寫雲林景亦竒却如吳嶺越来溪柴門未啟雞初唱
竹院纔聞鸎亂啼藹藹烟籠花樹合漙漙露浥栁梢低
令人萬里鄉心切吟斷東風望欲迷
　　沈繹誠荘詩二首
　　　送諫師哲
萬里還家(闕/)　門東風塞路雪猶存栁條未放黄金縷
竹葉先浮緑蟻樽比及杜鵑啼客邸料應畫鷁到江村
白頭交託忘年舊好附鄉書示姪孫
　　　寄以潜姪
吾宗阿姪侍金門要竭忠誠報寵恩白髪至親惟叔嬸
青嚢傳業有児孫客邊自弔燈前影身後誰招石上魂
却寫容儀聊寄汝可能函骨到丘園
　　詹孟舉挽袁子英
吳門山水隔陳雷魚雁依然得徃来書後常思洞庭橘
詩中人寄隴頭梅但知抱道非貧病誰料生児是禍胎
老泪盡從枯眼出西風遥灑鳳凰臺
　　　　右見葉文荘水東日記
　　文章滑稽目錄
石君傳(司馬用彰著出程/以文黟南集)　甘澧傳
范光傳　　　　　　　　竹君傳(並孫大雅著出陶南/村文鈔)
黄將軍傳(姚廣孝著出本/集)　豐本傳(唐肅著出本集/)
翁仲傳(朱應辰著出本集/)　梅先生傳(王元章著出竹齋/集)
楮虚白傳　　　　　　　連華傳
墨君傳　　　　　　　　鞠𤣥傳(並童中州著出本集/)
元寳傳(胡長孺文抄/)　　　竹夫人傳
璞隐者傳　　　　　　　麯生傳
氷壺先生傳　　　　　　白咸傳(五篇並楊亷夫著出/東維子文集)
玉鸞傳(不知何人作見舊/鈔)　夏清侯傳(宋陶榖著出清異/錄)
郭索傳(高似孫著出蠏畧/)　自然道士傳
真一先生傳
夀光先生傳(三萹並任士林/著出松郷集)杜處士傳(東坡集中/)
桑寄生傳(蕭鳯儀作/)　　　大庚公世家(王柏作見文集/)
湯婆傳(林景熈/)　　　　　孔方傳
墨者傳(徐伯幾/)　　　　玉友傳(劉岐/)
玉鸞傳　　　　　　　孔方傳(新仲銘/)
湯媪傳(吳寛/)
　　老境六通(并序澗元翰林學士汲郡王惲字仲謀/號秋  有文集一百巻)
夫人生百嵗如馳駒過隙能幾七十者又復幾人所謂
儻来外物猶浮雲過目亦何足道哉因感壮年所行多
輕生之事趨前太猛一也讀書過分二也飲酒無量三
也妄慮坐馳四也喜談好氣五也戰藝多勞六也不肖
今年已踰六旬念此六失覺五十九年之間何啻是耳
而驚而愕且畏且怖豈勝慨哉故養生之念蹶然生于
中葢其勢有不得不然者因作老境六詠庶幾與吾同
疢者聞之不無少有所戒亦老者安之之意也至于直
逹性情以捄徃失初不以工與拙為計也幸觀者無誚
至元二十四年冬十一月秋澗老人謹白
　　　飯飽即歩
殘書讀罷午飡餘信歩徐行當澤車接武徑過通德里
談𤣥時到故人廬老便歩稳靴無襪静愛聲璆珮有琚
相送歸時燈已上到床一枕即華胥
　　　目倦忘書
辛苦䨇明六十强滿前花黒理應常酒杯縱對甘無分
書巻相看任久忘虚室静深便黙坐午忩晴爛怯餘光
悠悠未了三千牘吟諷從今付(闕/)郎
　　　言慎養氣
聚首閒談足是非到頭贏得小人歸属垣有耳常捫舌
守口如瓶慎動機珍惜無先吾氣浩坐忘深識道心㣲
客来客去俱恬静克已存誠恐庶幾
　　　食甘戒飽
食前方丈肉如林莫遣分毫胃氣勝百斛盡從中所過
㣲軀能不病相仍已饑便飫甘能止過軟雖鮮熱即乘
此是老坡真聖藥免教攜杖去騰騰
　　　寤寐絶思
夢神依例到殘更目似鰥魚了不瞑正為膽寒増展轉
不縁身老惜伶俜滌除𤣥覧歸安静宰制心君入杳㝠
昨旦早興襟(闕/)足不知青鏡髩星星
　　　息藝休心
辭筆縱横更老成只来虚譽不根經風雲滿眼嗟何有
月露盈箱笑未停肆口成章終妄作忘言休思是頥齡
子淵直在心齋妙一字何嘗及性靈
　　茌平縣乃馬周故鄉今荒廢特甚縣中惟有三兩
　　家知縣姓陳處州人邀予同徃西門郵亭中看花
　　郵亭固廢圃尚有數峯竒石花名玉瓏瑽枝葉與
　　瓊花無異但花蕊層生與葉相間逺望如翠烟籠
　　玉幽香撲人遂呼濁醪痛飲花下陳縣公取紙筆
　　求詩乗醉走筆賦二律
誰司后土作花王忍置瑶華官道旁衣袂不經塵世染
夢魂猶帶廣寒香孤蟾照破瓊林雪飛蝶栖殘珠樹香
天上人間惟有此好將闌檻䕶荒凉
何年碧海㑹璚仙雲製衣裳雪作鈿醉鎻素虬纒寳樹
閒騎白鳯下瑶天鶴林寺廢空流水后土祠荒起暮烟
慚愧郵亭一株雪春風猶得路人憐(黄鶴山中樵者王/蒙)
　　葉公政字克明淮隂人國初行宣政院都事季實
　　之子翰林直學士蟾心之從子也至正甲午政以
　　浙省幙史奉卜顔平章檄轉餉鄂閫時丹陽富民
　　束子章先與是役㑹飲于蘄氣合即以兄禮事政
　　未幾起赴沔束泣别曰弟今濟大江渉重地兄言
　　行篤信願以貲相託政謹蔵之越兩月束之友朱
　　率其奴来報曰束不幸入蓮臺湖遇盗死矣政抆
　　淚曰束己矣家固無恙也勞之去明年竣事還鎮
　　江要束氏啟嚢緘得鈔二百五十緡黄金五十兩
　　銀三百兩珠八十枚衣帛有差歸之束氏餘鈔五
　　十緡黄金五兩銀五十兩珠千枚有朱題封歸之
　　朱朱氏盛醴饌以謝辭之前國史編修官膠西張
　　復初嘉政義髙為著還金記且稱政㓜知讀書澹
　　利祿嘗從平章克池之諸孫破蘭溪渠魁徐貞一
　　平蘄水寨司輜粮四年無纎芥譴何平章凡七薦
　　中書不報人謂公侯子孫必復其始天道豈獨逺
　　耶蓆㡌山人王逢播之詩曰
蘄春肥羊采石酒君為玉昆我金友夜談接膝晝握手
乾坤意氣同髙厚霜風吹蘆客衣薄濕雲羈鴻飛漠漠
篷窓篝燈照装槖嘆君逺行感君托蓮臺湖深浪拍銀
鷓鴣杜若傷心神天生禍亂有今日誰謂交游無古人
葉郎還金何愧竇禹鈞
　　張延年記事二則
翰林伯生虞先生蜀人也布衣時落落不偶抱經世之
才挾貫道之器鄉人莫之竒也遂遨遊四方渉江湖歴
險易無不周覧而求訪焉至錢唐僦居客邸一日偕友
楊仲宏薛宗海范德機過西湖之上謁方外淵㣲宰鍊
師之廬求禱仙卜休咎淵㣲即設几焚香置箕懸筆而
叩有頃箕動筆運而附降云某非仙乃當境神也淵㣲
叱曰吾不召汝神何来神附云某来兹欲凂虞公作一
保文申達上帝用求廷陞幸公勿吝某将報德焉衆咸
謂虞曰君無辭神請公諾翌日文成火於西湖之濵逾
旬再詣淵㣲之廬又将禱焉神復降云某得陞而城隍
矣特相報謝虞公後當極貴無忽神退衆咸驚且異焉
後公遊京師初仕冷官不三十年官極一品爵贈五世
文名天下德流後昆生封公沒加諡順受五福何其盛
也豈非先世積有餘慶天将報施於公以致然歟
杭州属邑民某姓宦室也所為不法流毒一鄉衆怨赴
訴詞出雷同事覺逃匿累連無辜憲長震怒督責有司
示罪賞掲大逵家至壁白彼所犯敢匿者罪連坐能捕
者賞萬緡號令四布追索甚急郡民王一山者彼友也
業儒居湖山第一樓儔彼於宻朞月不發計求脱之禁
嚴不可隣察知慕賞報所属率兵吏圍其室捕被獲之
山亦連坐有司走告憲司長云孰敢匿彼拒法如是耶
迅致兹吾親訊之有司驅山囚見憲長長怒遽問云女
知彼所犯乎山曰知之女知刑法乎山曰知之女見有
司掲罪賞乎山曰見知之女奚不就利而避害既發何
詞焉山曰山知彼所犯来奔乗其危售其友欲避罪而
求賞則為名教中罪人也山不忍為事黨連坐則甘心
焉憲長聞山語竦然曰君子所謂臨難毋苟免臨財毋
苟得山實踐之矣此義士也語云觀過斯知仁矣若罪
之吾且政苛而刑濫民何勸焉遂釋之憲長魯齋許先
生之子也此事楊太史元誠公言太史平日篤信人望
也匪揄揚之士必不妄請書此入鄉老孫先生客談傳
以警世之為友不義者云(樂谷易民張延年書於管公/樓)
　　閲松江志見瑁湖留題一詞因次其韵
對九峰無語聽一聲清唳華亭孤雲深處當代才華知
葢世日下長虹光吐空為弔英魂延佇回盼中原狐兎
穴問洛陽宫闕今誰住吳與晉在何許　人生莫道儒
冠誤便卧龍躍馬必竟也歸黄土何似扁舟鴟夷子風
烟五湖歸去一嘆起将如意舞(闕/)教咸陽黄犬歎渺吳
淞不住流今古斜照裏羡雙鷺
　　記事三則
㑹稽陽明洞天在秦望山後禹廟之西南云即古禹穴
越之勝境也洞有東嶽行宫及道宫深䆳盤礴諸峰羅
立環聳予嘗㽞宿道宫次日有老道士鶴髪朱顔延至
其室室横置一夀具云已十餘年矣未能即棄人間世
而入此木匣也其後軍臨城下道士乃先沐浴冠𢃄絶
粒飲與衆别而卧于棺中七日不死軍至開其棺復食
之而生數月城不破而軍退道士乃入城病卒向之具
不可得矣豈亦有分定歟(陳睿書字思可/)
至元元年春僕之永豐縣於錢塘江頭覔舟上常山同
載有李孟容名度中原人乃翁官番陽今由京師回因
言在都城見一全真先生年五十餘相貌魁偉嘗坐省
東茶肆中所言輙有驗自親炙之造其所寓在五門外
第二橋民家叩其所行不答遂敬之如師詢以出處乃
曰汝仕不在北方且宜南歸四十後方可食祿臨别復
問及時事其人曰此後當改至元至元後改至正天下
亂矣時元統年也李曰國初已有至元矣其人曰汝但
識之李南還至閘河聞改至元心益信之既别僕每記
于懐數年果改至正葢貞者正也十七年丁酉保叅無
錫州判李自嚴帥下令史来錫山相㑹云四十後方補
饒吏遷池州辟嚴幕時将六十矣未幾陞分省掾卒于
吳全真之言信不誣也特不知何術而先知耳(蜀人王/立中)
國初張可與李仲方鮮于伯機同仕于朝既而張公除
江淛郎中仲方為都事鮮于淛東經歴胥㑹于杭甚歡
一日李卒於官張公移書伯機曰仲方沒矣家貧子㓜
吾不經理其家孤寡何依吾許一女配其仲子伯機聞
訃哀祭成禮亦以一女贅其長子即從善後官至紹興
路推官仲子字復初官至淮安路縂管㤗定間為江隂
州尹余館其家教四子惟長子叔成以文學名乃知前
軰結交重氣義不以勢利易其心誠可敬也張公仕至
中書左丞元朴公乃其姪享富貴必有異於人信不誣
矣二年戊申嵗金思誠書
　　記事二則
檄書露布何所起乎漢陳琳草檄曺操見之頓愈頭風
遂謂檄起於琳説文檄二尺書徐鍇通釋曰檄徴兵之
書也漢髙祖以羽檄徵天下兵有急則挿以羽爾雅木
無枝為檄註檄擢直上也文心雕龍有張儀檄楚書隗
囂檄(闕/)斯文文選有司馬相如喻巴蜀檄文則檄非自
琳始也明矣隋禮儀志後魏每戰先書帛於漆竿上名
露布世説桓宣武征鮮卑令袁宏作露布倚馬手不輟
筆俄成七紙如隋志世説所云則露布起於後魏而晉
國之(闕/)漢官儀凡制書皆璽封唯赦贖令司徒印露布
州郡又漢書賈洪為馬超作伐曺操露布則漢時已然
及讀初學記引春秋佐助期曰武露布文露沉宋均云
甘露見其國布散者人上武文采者則甘露沉重豈露
布之義當取於此與
勾曲山房熟水法削沈香釘數箇揷入林(闕/)中置瓶内
沃以熱湯宻封瓶口少之乃飲其妙莫量南村野史陶
宗儀書
　　　　壬寅六月王雲松過葑溪上出此數事因為
　　　　借錄之如右云錫類堂中記
　　酸齋降筆作清江引一闋贈鉄笛道人
鐵笛一聲江月曉催上長安道金𢃄紫羅袍象簡烏紗
㡌誰不説玉堂春事好
　　虞邵菴詩
　　　寄侯頥軒
侯公有道術隐在洞庭山仙橘曽供母幽花自悦顔新
詩傳石洞舊語憶鄉關我欲長相覔應騎一虎還
　　　題鶴亭詩稿二首
三幅吳箋二十詩才華宫錦翠蛾眉長吟易盡愁無那
抱膝茶烟兩髩絲
東南佳麗(闕/)長歌水碧空青(闕/)未多鶯囀上林千樹栁
但聞新詠奏雲和
　　　題丹丘青山白雲
北苑今仍在南宫世奈何青山觧浮動端為白雲多
　　　題汗簡
汗簡一編乃郭忠恕所集凡七十一家字蹟為證古尚
書為始石經説文次之觀其源委深有自来嗟夫字學
之始始於蒼頡無字之字天真粲然有字之字筆法宛
然古無筆筆於秦至秦而小篆生矣今人率皆遺小篆
之法不古之尚而今之尚流而愈流忘本亦甚古人製
字良各有説特後世莫知其故傳之久而後人不免有
舛繆竟䘮其本真汗簡之作追古法於既泯流新傳於
無窮郭公之功多矣後之業字學者可不知之庚寅六
月所南鄭思肖為山磵葉君題汗簡後
　　　題伯機臨鵝羣帖
僕與伯機同學書伯機過僕逺甚僕極力追之而不能
及伯機已矣世乃稱僕能書所謂無佛處稱尊耳必明
持鵝羣帖見示使人歎賞不能去手而义甚慶其有子
也至大三年八月廿三日將赴杭州車橋寓舍題(子昻/)
　　　題錢舜舉畫
舜舉作著色花妙處政在生意浮動耳爾来日夕沉埋
醉鄉吾恐久乃不復可得覺非其深蔵之同郡趙孟頫
題
　　　蘭亭十三跋(子昻/)
蘭亭墨本最多惟定武刻獨全右軍筆意此薛紹彭家
所拓者不待聚訟知為正本也至元己丑三衢舟中書
時過安仁鎮正月望日
蘭亭帖自定武石刻既亡在人間者有數有日減無日
増故博古之士以為至寳然極難辨又有未損五字者
五字未損其本尤難得此葢已損者獨孤長老送予北
行携以自隨至南潯北出以見示因從獨孤乞得攜入
都他日来歸與獨孤結一重翰墨縁也至大三年九月
五日孟頫跋於舟中
獨孤名淳朋天台人蘭亭帖當宋未渡南時士大夫人
人有之石刻既亡江左好事者徃徃家剜一石無慮數
十百本而真贋始難辨矣王順伯尤延之其精識之尤
者於墨色紙色肥痩穠纎之間分毫不爽故朱晦翁跋
蘭亭謂不獨議禮如聚訟葢笑之也然傳剜既多實亦
未易定其甲乙此卷乃致佳本五字鑱損肥痩得中與
王子慶所蔵趙子固本無異石本中至寳也至大三年
九月十六日舟次寳應重題(子昻/)
蘭亭誠不可忽世間墨本日亡日少而識真者葢難其
人既識而蔵之可不寳諸十八日清河舟中
河聲如吼終日屏息非得此巻時時展翫何以觧日葢
日數十舒巻所得為不少矣廿二日邳州北題
昔人得古刻數行專心而學之便可名世况蘭亭是右
軍得意書學之不已何患不過人耶
頃聞吳中北禪主僧名正號東屏有定武蘭亭是其師
晦巗照法師所蔵從其借觀不可一旦得此喜不自勝
獨孤之與東屏賢不肖何如也廿三日將過吕梁泊舟
題
學書在玩味古人法帖悉知其用筆之意乃為有益右
軍書蘭亭是已退筆因其勢而用之無不如志兹其所
以神也昨晚宿沛縣廿六日早飯罷題
書法以用筆為上而結字亦湏用工葢結字因時相傳
用筆千古不易右軍字勢古法一變其雄秀之氣出於
天然故古今以為師法齊梁間人結字非不古而乏俊
氣此又存乎其人然古法終不可失也廿八日濟州南
待閘題
廿九日至濟州遇周景逺新除行臺監察御史自都下
来酌酒於驛亭人以紙素求書于景逺甚衆問余書者
坌闌殊不可當適登舟觧䌫乃得休是晚至濟州北明
十里重展因題此巻
東坡云天下幾人學杜甫誰得其皮與其骨學蘭亭者
亦然黄太史亦云世人但學蘭亭面欲換凡骨無金丹
此意非學書者不知也十月一日
大凡石刻雖一石而墨本皆不同盖紙有厚薄麄細燥
濕墨有濃淡用墨有輕重而刻之肥痩明暗隨之故蘭
亭難辨然真知書法者一見便當了然政不在肥痩明
暗之間也十月二日過安山北夀張書
右軍人品甚髙故書入神品奴𨽻小夫乳臭之子朝學
執筆暮已自誇其能薄俗可鄙可鄙三日泊舟虎陂待
放閘書
　　　跋定武禊帖(清容居士/)
歐陽公著集古錄言定武二民家各有石較其本纎毫
不異是則定武有二本從来久矣後宋諸賢謂薛向之
子嗣昌私易定武本别刻石以㽞公庫此論千人一律
今以歐公所論則有二本薛之定武果易以歸則民間
猶有一本是合公庫本為第三本矣議者又謂嗣昌鑱
損湍流帯右天以亂真後入宣和曲水亭予嘗毫髪辨
証亦㣲有不同此卷壓角小印正嗣昌名印而米㐮陽
親跋尤真舊蔵張樂政孝伯家其子寺丞即之以書名
一時大變古體遂不能傳印淺猶可考也今以予平昔
所見本悉疏于後
　　　不損本
趙明誠本前有李龍眠蜀(闕/)畫右軍像後明誠親䟦明
誠之妻李易安夫人避難寓吾里之奉化其書畫散落
徃徃故家多得之後有紹勲小印葢史中令所用印圖
畫者今在燕山張氏家
王順伯本第一跋是王黼順伯名厚之號復齋有金石
錄家蔵石刻鐘鼎篆籀鑑銘泉譜侔内府其家前後不
廢近嵗丁未(闕/)赴新昌尤(闕/)遂悉散落始歸于龍翔道
士黄石翁黄祕不示人後有順伯為浙西提舉時携入
祕省諸賢題名皆有其最著者樓宣獻劉文節今亦歸
張氏
趙子俊孟籲本得於閩中有樓宣獻跋剪碎作册頁與
前二本無異今歸子昻承㫖家
蘇承㫖易簡第一跋後有元豐諸賢同觀于鄞之城南
崇法院有(闕/)信道字畫然不著名在内侍譚氏家精神
無毫髮恨
趙子固本舟過嘉興遇風舟覆子固疾呼曰蘭亭在否
舟人負以出子固作跋識其事復題八大字曰性命可
輕此寳難得子固死入賈相家賈敗籍于官有官印歸
濟南張樂政斯立今在集賢大學士李叔固家
潘經畧畤本題識皆德鄜手書滿軸予以有半跋本遂
贈善之文原鄧借田師孟師孟有借書不還癖因留之
予跋乃剪去矣
　　　損本
龍圖閣學士劉公克蔵本細書滿紙後有賈相跋亦滿
紙括蒼鄭用孫為福建儒學副提舉得之為翰林應奉
貧質于甆器劉氏屢入子錢卒以逋重為劉氏所得有
叔信父印
損本多有叔信父印葢宣和曲水亭既成臣以御筆繇
京兆薛嗣昌家宣取留内璫所暮夜以匱金紙即越蟬
翼紙叠三紙搨印故下本肥中本着中上本㣲痩然皆
無異此本子昻得於都城装成册頁磁器劉生手之不
置以銀壺林盂易之
翰林承㫖趙孟頫家本得於霅溪陳侍郎振孫伯玉號
直齋其家蔵書冠東南今盡散落予家亦得其數十種
此本亦有叔信父印
翰林侍讀學士張伯浮本有黄豫章跋予每疑鑱損與
山谷差有後先然本無異前數本更俟它日以考
　
　
　
　
　
　
　
　
　珊瑚木難卷四
欽定四庫全書
　珊瑚木難卷五　　　　明　朱存理　編
　　唐人臨十七帖
　　　䟦
此帖唐人書無疑得子昂完補遂成全物當與蘇子羙
補懐素自叙同一珍秘視朱繇為道𤣥者異矣(鄧文原/)
臨書如九方臯相馬遺其𤣥黄筆意洞達妙在轉摺若
拘於位置不復有神韻矣唐臨十七帖較閣帖多異此
卷紙卷品質墨色真數百年物宋惟蘇才翁米襄陽得
此妙解能書者必能深辨(袁桷/)
觀補者之難能則知臨者之不可及觀臨者之不可及
則知想像所臨者如飛仙神龍之不可測識矣(桷又題/)
此特唐人所摹搨其筆意沈著已如此不可及况真蹟
耶(楊載/)
松雪補書固不逮唐人然風氣自可相較恨不及見青
李來禽真蹟與此臨本又當何如耳(張雨/)
松雪翁負書名於當世然八法四斡之際真不愧古人
觀唐人所摹帖不完處數行但神采沈著處知公不逮
古人多矣觀者粲然奚待贅述雖然渡江以來二百餘
載鮮能與公並駕者後此以徃又未審孰能繼之臨風
嘅嘆(陸行直/)
右唐人王右軍司州等三帖用筆沈著轉摺熟圓自歐
陽法中來至其妙處從容中道誠書家所不可無也吴
興趙翰林補其不足前人已評之故不論平原凌友仁
好論書座中見此帖謂楊漢公所臨良是(柯九思/)
吴興趙文敏公以書法稱雄一世觀其手補唐人所臨
右軍司州帖近漢時之闕帖殆如叔敖優孟雖神采不
能無𣺌茫之殊見者當未易辨也(項炯/)
右十七帖真唐人所臨本沈著清勁葢未易得問缺數
行而吴興趙松雪補之好事者所收闕其三帖自諸從
並數有問至不信具告於是博采之而三帖復得於戴
氏厚甫之家宛然為完卷此豈偶然也哉神物離合固
自有時不啻干將之與鏌鋣也邵君文伯好古博雅一
旦得其全於遘求分散之餘足以知其嗜好之篤幸寳
藏之(蔣堂/)
　　子昻臨洛神賦
　　　䟦
余臨王獻之洛神賦凡數百本間有得意處亦自寳之
顧善夫余之愛友其家所藏者皆得意筆也揚州何進
士每以髙價求予書可謂好事者遂書此賦一通贈之
至治二年秋孟子昻記
　　吴處士墓銘
距福州西南百二十里其屬縣曰閩清西南又四十五
里其山為平山有隠君子吴公居焉鄉人髙其行稱之
曰處士處士之先光州固始人五代時吴氏有樞宻使
英者始家蘇州其子孫布濩閩境比比為大官獨稱處
士之族入居平山土泉饒沃無水旱之災種樹畜長衣
(闕/)
粹誦法所聞持身治家造次必有禮法危冠大袖足不
跡城市惟以讀書教子孫為務客過門語少異輙走而
避之未嘗求人之知而人亦莫知其藴也易曰履道坦
坦幽人貞吉夫人事之變有吉㓙得失死生禍福之辨
惟有道之士自信於己而不滯於物行常出於人事之
表而不以一毫動其心雖老死於深山之中浩然而無
愧求之古人蓋亦不㡬見也處士之行若是其又可沒
而不稱乎處士生宋嘉熈四年􁂞子沒於至大三年庚
戌夀七十有一娶頼氏醇徳克配後處士五年卒夀七
十有三合葬於里之陽岡阡子四人文碩文仲文艮文
壯文仲前卒孫六人鑑鈁銓鈞鈐錐鑑嘗逰京師補國
子學生延祐三年奔祖母氏之䘮遇於錢唐始相識後
七年謁於吴門請銘處士之墓余故家閩雖未識處士
而嘗聞鄉先生道其行也又嘉鑑之請遂諾而銘之銘
曰
陽岡之藏文昭有光必世其慶(浦城楊載譔/)
　　　　仲宏文世所罕見今見於陶南村文鈔
　　復菴銘
弁陽老人周公謹父卜終老之丘於先中丞公墓左築
室其上掲名曰復菴謂其故人子袁桷曰復反也反諸
其本也聖人作易之義深矣予取斯名也厥有旨昔太
公表東諸侯歸葬於營丘禮以謂不忘其本予家故齊
人雖南徙吴興而其遺禮三世猶守之自予(闕/)仕居錢
唐非有酣豢之樂而忘其歸不幸而不得歸者勢也今
老矣有終無所歸則於復之道奚取抑嘗推死生直枉
之理其變無窮反身而觀虛一而明者物莫能禦則兹
丘之樂殆與造物者去來而莫窮其所止也子為我暢
繹而銘之銘曰
大明麗天隠於崑崙晦㝠有時以全其根海氛騰溢為
雲為澤吐竒滋生復反故壑嗟我昏氓雎雎涼涼齒髪
日化莫知其鄉馳車羊腸倒戈蟻垤少誇老衰運徳一
跌維子周子心君天㳺顧瞻松柏肇謀菟裘峰廻泉渟
虎伏馬立欝為斯丘不龜以吉煌煌先徳如珠在淵既
揚其輝終閟其妍盤桓斯立豈不懐歸三返晝夜以為
徳機伊復之道其微如芒磅礴一氣變化以彰原本稽
中是則是象謹獨内觀動静交養他年逍遥駕風御雲
匯為江河炳為星辰其來無趾其去孰止為善是嗣貽
於孫子(四明袁桷/)
　　弁陽老人自銘
弁陽老人周宻字公謹父其先齊人六世祖諱芳隠居
歴山熈寧間以孝亷徴不就賜光祿少卿五世祖諱孝
恭吏部郎中知同州贈殿中監髙祖諱位贈太中大夫
曽大父諱秘御史中丞贈少卿隨蹕南來始居吴興大
父諱珌刑部侍郎贈少傳先君諱晉知汀州妣章氏冝
人叅政文莊公良能女老人生於紹慶壬辰五月廿
一日娶楊氏匠監伯嵒女以大父澤初調建康府都錢
庫亷勤自持或以為材自是六上辟書畿漕京閫幕府
由豐儲倉(闕/)改秩陞朝出宰婺之義烏平生及物榮親
之志至此謂可少酬而時異數竒素抱弗展耄且及之
矣非天歟景定限民田毘陵數最夥朝命徃督之至則
除其浮額十之三大忤時宰意禍且不測㑹母病即日
歸養醫藥刲體捐年再嵗卒罹憂棘盡心葬禮輯慎終
篇五卷三女弟皆庶母出殫力治具悉歸之名閥䟽族
貧者賙給之無靳色人有疾裹藥拯療不憚煩雖翹蠋
之微亦欲其全生遂性然剛腸疾惡聞見有不平怒髪
抵掌毅然亦不少貸也自㓜朗悟篤學慕尚髙逺家故
多書心維手抄至老不廢或勉以安佚嗇養然性自樂
之不知其勞也於古今得失治亂之故必審真是不喜
隨聲接響嘗謂班孟堅不過以成敗論人物况近世私
好竊古眩世者哉作詩少負竒崛雄贍晩乃寖趣古淡
間作長短句或謂似陳去非姜堯章家藏名畫法書頗
多皆嘗集錄為譜今百不一存而嗜古之癖故在性滑
稽益刓去垠堮簡易混俗然汶汶者正自不能汙我異
時故巢傾覆拮据誅茅至是又為杭人矣所居有志雅
堂浩然齋弁陽山房樹桑藝竹壘臺䟽池間遇勝日好
懐幽人韻士談諧吟嘯觴咏流行酒酣摇膝浩歌擺落
羈馽有蛻風埃齊物我之意客去則焚香讀書晏如也
所著有經傳載異浩然齋可筆齊東野語臺閣舊聞澄
懐錄武林舊事詩詞叢談及詩文樂章等嗚乎(闕/)
似不克應事植勲趾美文獻然粗謹操修辱知諸老晤
嘗識㧞與一時名軰頡頏盛際者餘二十年自惟平生
大節不悖先訓不叛官常俯仰初終似無慊怍庶乎可
以見吾親於地下矣偷生後死甲子且一周是用飾巾
治棺以俟考終或土或火隨時之冝歸祔先塋以遂首
丘之志若嵗月之詳則俟異時子孫軰填刻於後云銘
曰
一身之承兮百世之澤始終無端兮運化莫測景翳翳
其將莫兮愧修名之不立海水羣飛(闕/)於天航兮所不
淪胥以溺持此以復吾親兮尚訓名之弗失畸於人而
偶於天不為金砥兮庶乎其瓦合其所當為者為之不
敢不力有志而不得為者天也吾何與焉何誕漫兮騖
荒逺而無成何底滯兮不能與時而偕行𣺌六合兮(闕/)
(於逺/反)乎誰伸曠千載兮庶或鍳於予心然進不登於雜
傳退不列於隠淪嗚乎雖予亦不能自名其為何人也
　　句曲外史張伯雨墓誌銘
句曲外史雨者錢唐人也姓張氏字伯雨六世祖九成
以狀元擢第於宋傳四世至逢源仕宋為奉議郎通判
漳州逢源生肖孫肖孫生雨雨舊名澤之後改名雨雨
兄弟三人獨雨好學工文章娶某氏生子男一人女二
人雨性狷介常眇視世俗悒悒思古道知弗能與人俯
仰遂挺身入普福觀戴黄冠為道士年三十登茅山受
大洞經籙豁若有所悟遂夐出羣道士表道士見雨顔
色皆斂而雨神益完貌益固雖其師亦莫能測也雨獨
與翰林學士吴興趙文敏公善趙毎以陶𢎞景方雨謂
雨曰昔陶𢎞景得道華陽是為華陽外史今子得道於
句曲其必繼陶後乃號雨句曲外史雨遂自居曰句曲
外史四方人稱之曰句曲外史明年開元宫王真人入
覲京師引外史自副時清江范徳機方教授左衛以能
詩播於朝外史造范范適出有詩集在几上外史輙取
筆書其後為詩四韻守者見則大怒趨白范范驚曰吾
聞若人不得見今來天畀我友也即自詣外史結交而
去由是外史名震京城一時賢士大夫若浦城楊仲宏
四明袁伯長蜀郡虞伯生皆争與為友願留之京師外
史雖為道士恒以親老為憂乃固辭歸錢唐璽書賜號
清容𤣥一文度法師住持西湖福真觀父卒廬於墓三
年䘮畢為道士如初延祐庚申謝觀居開元宫明年杭
灾宫燬外史適華陽劉宗師劉素竒其才使主領崇夀
觀及劉卒外史又奉璽書提舉元符宫仍紀至元之丙
子以上塜告歸遂不復去築室北郭著書於其間命曰
幽文𤣥史又建紫虛閣於葛嶺㑹𤣥教吴宗師命外史
為道徳經注注成加教門修撰西太乙宫髙士仍提㸃
開元宫時年已六十矣乃先葬其冠劍於南山而辭宫
事但飲酒賦詩或焚香終日坐宻室不以世事接耳目
後八年卒於宫之齋居箧笥無遺物也外史素不與俗
人交有不善輙面折而有善亦未嘗不力揚之故逺近
之有才學者無不願踵其門雖不見許可退亦不敢憾
非其識見精敏操履端直何能使人畏服若是哉至正
乙丑基以提舉儒學偹員江浙始獲識外史一見即如
平生懽明年七月而外史卒嗚乎世之㧞流俗而獨行
者鮮矣得斯人焉而弗獲久與之㳺寧不深可惜哉外
史既卒於是宫之掌事及其弟濟之奉其棺葬於冠劍
之所而基適廹棘闈事弗能與執紼及出欲訪其遺躅
而為之銘而外史之徒若子弟無能承外史志者踰年
始得濮陽吴叡為道外史始末嗟夫外史已矣有友而
弗銘咎將誰歸於是乎銘銘曰
孰為之與軀以為吾拘式還其虛杳乎㝠乎吁嗟乎幽
墟(括蒼劉基/)
　　王文明壙志
姬周裔王出太原自廬從王邁南轅浙河之東宅後昆
嬪錢趙私亢厥門天地改造木蹶根郭南侯𤓰藤葉蕃
將作監簿故國官潤之其子榮祖孫繼宗子麟母氏韓
敏慧孝友和睦敦能事畫繢詩書文兎入虎穴䧏初元
嵗半甲子縮一千餘木支火四隂騫九三辛終歸魄魂
婦子在腹母目昏兄僵妹擗鄰里酸四七陽復芽茁蘭
嗣祀續絶慰生存蒼龍騎羊震風翻顧兎肇虧烏未暾
㑹稽山隂温泉源近祖父域封乃棺是為卒事永妥安
(劉基/)
　　竹林宴集詩序
基既從左丞公至越而辭戎事始得與越士大夫逰乃
四月丁巳與嘉興王綸趙郡吴溥㑹稽王儼華亭唐虞
民㑹於黄本之舎主人出酒肴勞客樂甚徙席於竹林
之下主人奉觴酌客而言曰昔司馬氏之臣有飲於竹
林而以賢稱者七人今日之㑹亦七人其樂同與彼七
人者湎淫以自放袒裸以為達浮誕以為髙悖禮傷教
以導天下於縱肆君子疾之吾黨以此為鍳雖然今日
之㑹文㑹也必有事以為歡孔子曰作者七人矣或者
以魯論所載儀封人晨門荷蕢接輿長沮桀溺荷蓧丈
人充之雖不必是而七人者皆士也孔子錄之未有棄
焉盍各引其意以為歌辭以暢予懐不亦可乎衆應曰
諾詞成擊竹而咏之有金玉之聲聴之泠然飄飄乎有
遺世之志浩乎不知其所如也於是比而書之俾基為
之序夫七人東周之隠者也使天下而多隠者則其為
世也可知矣巢父許由其說不經使實有之亦妄人耳
烏足以為道傅說吕尚得時而興為隠不卒伯夷叔齊
以一身綱紀萬世仲雍自絶以成父志柳下恵直道見
黜皆不得已非固欲𨼆以逺人而忘世也見世之不可
為而决意以隠者其惟七人乎儀封人願見孔子其志
固異既見而以木鐸喻之可謂善觀聖人而有所感發
矣居下位而終不用也悲夫晨門荷蕢接輿沮溺丈人
之徒能知世之不可而不能識聖人之意故梏而不解
宜其是己而非夫子也狂狷之士或可與有為也下車
與言則走以避問津則不答度其不返則逃之何其矯
耶嗚呼六子非聖人之倫也磨不磷湼不緇者天下一
人而己六子者豈不自知也哉與其出而縻於人孰若
處而安其心與其進而觚於時孰若退而全其身隠者
之志也我知之矣余今與子之生於斯也處耶出耶不
可得而必也其遇也豈有期其合也非有謀咏歌言懐
遇適其逄亦聊以解吾憂也彼放浪沉湎之流固非吾
之所屑而至於遺人羣以自泯則亦豈吾心之所欲哉
至正十四年嵗在甲午夏四月括蒼劉基序
　　　　右伯雨墓銘文明壙志竹林宴集序共三篇
　　　　廼陶南村雜鈔中所錄考之覆瓿等集皆不
　　　　載故錄之於此南村文鈔乃借李兵曺先生
　　　　所藏者近嘉興姚公綬為外史著傳載事皆
　　　　不詳覈惜姚公不一見而為作傳識者譏之
　　　　辛丑六月雨窓
　　逍奥山人詩序
浙以東羣山勝絶劂竒剷秀層見疊出相屬而不斷至
有以面若眉目為名者余約居田里未及一徃觀之大
夫士東游還者徃徃出其所詠歌圖畫示予予固得其
大都焉天台陶君明元自號逍奥山人謂予曰台之黄
巖吾居也七世矣南去四十里所山曰逍奥先人所藏
也四世矣又南百里為雁蕩北望天台赤城在有無中
而脉絡則自雁蕩袤延而北也計其崇卑廣狭視諸山
不翅什一於千百竊愛其岡盤麓拱空曲而有所容流
水縈紆雲樹隂鬰其陽又平衍若案可耕可稼由其地
小豪强所弗顧子孫得世有而藏者亦永安焉吾少也
春秋拜掃於墓下嵗從大父母至焉卒事周行又歴覧
濯清泉翳嘉木盖終日焉休暇復至焉既長也嵗從吾
大人至焉二毛也又引諸子而至焉雖行四方未始一
日忘逍奥草樹常若在吾目泉石常若在吾耳而霜露
之感常若在於吾心百嵗後又將飾冠巾下從先人於
此是以命為已號而弗拒也客既為之圖當必有為我
賦之者君幸恵叙其事予曰台之山髙且大者不可一
二計世傳又或有神仙居之明元置弗取以所重在此
而不在彼也夫謂樂其所自生而不忘其本者未有過
於明元者也予何敢愛其言而重咈其情也因次明元
之說以復之至正丁亥秋八月檇李陳堯道序
　　馬臻詩六首
　　　寄友
過雨殘紅轉碧溝夕陽偏戀水邉樓白頭慣見春來去
縱聴啼鵑不解愁
　　　詩愁
城中親舊渾零落湖上園林㡬變更只有詩愁消不盡
又隨芳草眼前生
　　　春日幽居
淺淺春風尚帶寒日斜香篆半燒殘杏花一樹開如錦
怕觸啼鵑不倚闌
　　　贈歌者
一聲河滿遏行雲恨逐飛花委路塵莫道尊前無淚下
聴歌不是舊時人
　　　春意
空階重疊長莓苔春静閒門晝不開江上故人終嵗别
栁花飛盡不歸來
　　　寄黄尊師
岸花開盡木芙蓉雨意分涼到水葒比似髙眠消永日
試來湖上看秋風
　　　　右見趙思式所借元人詩中抄入野航漁叟
　　　　漫記
　　蚊雷小藁序
天下之物至小而微者莫如蚊聲之至大而震者莫如
雷以物之至小而為聲之至大此人所以甚怪而惡聞
也故世言蚊聲如雷然蚊也者天實生之隨時而出亦
信其天機之自鳴而已烏知聲之類夫雷也哉予生新
安山中遭聖明時藉祖父之業粗知讀書家貧而好㳺
泰定初絶湖泛江浮於河以達於兩都或羈窮草野或
阻絶兵戈或曵裾公卿之門或投筆館閣之下意之所
發聲亦隨之有韻語者强名曰詩似章句者遂稱為文
自始出至將歸輯之得若干篇其工拙概無足論而七
八年間行役之蹟於是可見或有問者則授之以代夫
應答之辭焉且時以自省亦猶蚊之有聲不自知其天
機之微而冐夫雷之名也雖名曰雷實蚊之聲爾其怪
之惡之則余不敢知也昔人有病聰者聞牀下蟻鬭為
牛鬬是亦蚊雷之類也然非病聰者有不知也因名是
編曰蚊雷小藁云(黟南程文/)
　　小混沌石銘(并序/)
　新安俞彦聲從使者入蜀還以一石遺其友九江方
　叔髙曰此武侯八陣圖物也其石卵形而玉質厚外
　而洞中髙竒之號小混沌余因銘其跗云
神禹鑿江水赴海(叶/喜)龍騰上天卵墮水化為異石頑不
理歴千百載守江鬼俞竊馳還方得喜錦茵雕跗名譎
詭日光垂虹射牕几元氣澒洞含大始疑中有物蟉角
尾慎勿鑿竅恐遂死作者銘文辭則俚黒猴之嵗斗揷
子(伯温/)
　　至日遣興
十九年前此日同浙江西望粤城東山川擁隔乖同軌
氣朔分齊正八風坐閱天時占道長起徴雲物願年豐
贏糧擬問商顔路好采靈芝伴四翁(伯温奉元懿貢元/一笑)
　　即事
千林摇落暮天寒短景經簷嵗序殘口舌得官游說易
膏肓致疾上醫難無根荒萼風飄急閱世喬松氣厚完
鴻雁隨陽輕逺道帛書何日到長安(劉彦昺/)
　　題趙文敏公墨竹為宋學士作
坡翁老可俱已仙誰寫石上青琅玕淇園蕭條白日晚
渭水寂寞西風寒歸來三徑無人共翡翠横牕涼露重
瀛海終期釣六鰲丹山自擬栖雙鳳八月秋髙夜向沉
長梢彷彿坐清隂千尋楚水三閭賦萬里天山屬國心
洞庭㝠㝠波浪急糢糊爪甲蛇龍跡悵望天涯翠袖愁
一片淞雲墨痕濕
　　題趙善長一家村
閒居不用鄰草緑自家春鷄犬無煩接鵝鴨免教嗔砧
許漁歌送炊將獵火親夜績非分燭春樵或問津認湏
腰百萬去覓吕僧珍(唐之淳字愚士號桐岡丹厓先生/子)
　　工齋說
揚州之金崑山之玉天下之所寳也然玉不加追琢礱
磨則不能就圭璧金不施爐鞴型模則不能偹鼎彛是
故賜也問為仁而孔子必以工之利器喻之其弗信矣
乎陸君養正為中吴名家之裔築室於松陵之野扁其
室之東偏曰工齋遺楨為之說楨聞之十室之邑必有
忠信君方遜志以進學親賢以為務夫既遜志而親賢
則人孰不樂告以善道哉雖然人患乎有初而鮮終也
君其兢兢然弗替引之使跬歩之間造次之頃莫不相
觀而善則惰慢邪辟之氣無從而生他日當見其問學
之成炳焉如金玉之為章必登乎廟堂之用非徒韞蔵
於巖壑之間而已矣養正於楨為舅行也辭不獲命遂
為之說至正二十二年四月十一日吴郡吕楨謹書
　　青城虞勝伯顔丘氏小軒曰看帆為賦律詩四首
　　鄉情客思共有感焉因書以寄余余不敏勉次韻
　　錄奉叔勝徴君彦章髙尚同一笑也謝林再行
看帆軒下迥添愁滿眼青山憶舊逰㐮水信來家杳杳
蜀江春去思悠悠檣烏暝過漁荘宿風鷁寒隨賈客留
咫尺波濤若相失徃來誰不為身謀
目送飛㠶若斷蓬閒情不與水俱東自居茒屋秋聲裡
如在瀟湘夜雨中檣影逺離滄海月櫂歌歸趂落潮風
由來世道隨流轉不用長歎阮籍窮
長江波浪雪嵯嵬險過瞿塘灔澦堆龍溉寳珠藏窟宅
蜃嘘妖氣作樓臺依依鳥向滄波沒一一船隨返照來
徐市漫逰東入海如何不見一人回
風帆已逐歸雲盡江水何如客意長荏苒嵗華駒過隙
飄摇生理雁隨陽從知白髪非春事醉看青山即故鄉
獨歎夢中忘未得落花風起動回檣
　　上已日子貞還承以佳章見示因次韻以復邾經
　　上克用髙尚先生
單子來歸自笠澤為說虞君猶遁栖青城從子識丹鳳
西郊草堂懐碧鷄後㑹驚看絲髩改新詩煩向錦牋題
絶憐三泖冬無雪肯學山隂夜泛溪
　　涼夜讀史擬古數語錄呈勝伯先生知己裁正友
　　生董在拜手
王靈靡東周諸侯務兵争六國尚氣侠刦制非本情翩
翩魏公子南轅北遽輕折節信得士所慕匪尊榮雖云
正道媿砥礪多義名叔世駭莫見渇心劇懸旌丈夫一
委質便甘同死生豈知江上漚汎然逐春聲廢書有餘
歎露下候蟲鳴
　　送瀚北海上人主靈巖席
大山小山樹如髪細路盤盤青石滑記得靈巗寺裡僧
相逢坐我憩雙脚雲氣飄忽為逰龍山椒虚閣孤涵空
眼明飛鳥入煙去亂峯天末開芙蓉昔吴夫差曽避暑
泉上金室變黄土老僧指㸃故物存石井分明照千古
千古一夢一太息又讀蘄王墳上石王之忠勲炳星日
墓道無人剪叢棘諸孫力弱誰為主天颯悲風魂亦語
斷垣躑躅春垂花落日鴟鴞暮啼雨我歸僧坐石龕燈
十年不向山中行晨起題詩送北海感我山中今古情
好依雙樹聼說法重歴舊逰纒布襪徴王家乘翻經餘
裹茶井床蘿月白(河汾王謙/)
　　次韻叔勝先生七言一首録呈伏冀賜教
朱弦流水寫徽音古意寥寥何處尋道力已消金鑛浄
禪那曽住嶺雲深毁譽不礙逍遥樂懲窒應無忿慾心
說與先生應悵恨牛山何日見成林
　瓉此三兩月方為義士之賢子與二三名勝作為文
　辭以頌述其徳美且預為挽詩弔文之類家傳而户
　習或有毎夜醉詠一過大笑而登床者獨先生不隨
　流俗表表耳如何如何故賦此以發一歎云乞於韻
　㑹中檢尋埏字一觀明日即納還也匆匆不具瓉啟
　上
　　奉和黙菴有道逰林屋二首
聞道尋真林屋洞歸來笠澤路應賖未湏勅賜鑑湖水
所憶傳經許掾家蒸术煙侵雲上逸歸樵路逼磵崩斜
只恐武陵迷去向扶船䖏處認桃花
君向山中餌絳霞行經丘壑路忘賒仙公久去金庭館
(有仙人毛公/嘗栖隠其處)祕訣應留玉斧家湖上㠶將青影度煙中
鳥趂夕陽斜亦欲維舟候春水華林相約採松花(倪瓉/再拜)
我愛學公多古道於今古道久寥寥浄名室裏無塵事
一見令人意也消
不見吕髯今十年想應兩髩已皤然何當共坐維摩室
剪燭哦詩聼雨眠
　九月五日與表維那來訪古道首座因見志學鄉友
　詩篇走筆成此云懶瓉和南
漠漠晴天翠雨飛團雲和霧到林扉秋聲忽起還傾聼
晚色相看欲滿衣碧海月寒龍久化玉笙池上鳳來歸
風流曠達王猷趣渾笑人間食肉肥(勾美周砥/)
　　和得用行徴君中秋對月有懐佳什金華宋璲書
　　於秦淮官舎
中秋月好九霄間毎憶佳人隔逺山玉宇無梯空悵望
璚樓有約可躋攀寒光直射金蟇背清影長留桂樹間
庾亮南樓興不淺扁舟肯為鱠鱸還
　　題張氏世夀堂
奕奕金壇世夀堂鍾才應運適相當練川新借光華月
吴縣隂垂蔽芾棠孝友已堪民表率清亷更作吏隄防
殷勤父老求篇詠寫向奎仙品藻旁(鄭元祐/)
　　送張别駕
一天風雨浄炎埃父老欽迎别駕來撮蚤鵂鶹還避去
朝陽鸞鳳却飛回吴門善政人争誦海國甘棠手自栽
世夀堂中時進酒綵衣屡舞笑顔開(燕山曽朴/)
　　吴縣鄉三老顧子明求送前縣尹張君徳常改除
　　嘉定州同知詩西澗老樵賦此為贈
亂離安輯撫瘡痍保障帡幪及此時感徳陽春元有脚
掄材月旦本無私江湖水闊波濤息雨露恩深草木知
三老手編遺愛傳送行就當去思碑
　　詩寄徳機判簿
十載無家客東西㡬播遷已拚書馬劵留作買山錢處
處葭花好枝枝棣蕚連將車日來徃便比草堂前　六
月廿七日揮汗書於吴中客船(郝經/)
　　題徳機荆南精舎圖
誰畫荆南精舎圖煙霏嵐翠墨糢糊林間野鳥時相逐
洞口山猿不受呼尚有流泉悲夜雨已迷幽徑入寒蕪
癡人莫彈西飛雁雲外仙君恐姓蘇
隠居城市絶塵埃秋菊春蘭手自栽一為楞伽讀來罷
南山相對翠崔嵬
户庭不出倦逢迎浄室焚香也自清來客莫教談世事
木床分坐話無生(倪雲林/)
　　文甫畫蘭石
翠石嶙峋分外幽藂蘭生近磵西頭畫圖來自(闕/)居路
相對令人憶孤秋(孤秋道者/)
　　雲林畫竹(寄白馬寺今歸文甫處/)
清閟閣前春雨時一枝醉裏寫臨池因風逺寄栖禪侣
山路迢迢傍水涯(句吴張糓字元實/)
　　題雜畫四首
離離江樹暗芳洲江上西風㡬度秋别鶴未歸天又晚
不勝清怨憶丹丘
亂雲飛雨晝漫漫水閣風林五月寒我憶越江江上客
扁舟今向畫中看
我憶草堂臨澗阿月明夜夜到松蘿今朝見畫懐歸去
收拾間情託詠歌
水濶天低欲盡頭桞花如雪暗歸舟平生解識滄洲趣
何處飛來䨇白鷗(元度/)
　　比聞(闕/)從者來吴城旦夕之任淮安復徃吴淞迎
　　尊君矣舟經笠澤能一枉顧否因令弟徳機徴君
　　之便輙成小詩以寄倪瓉再行
聞道淮安之任去尊君合住叔兮家來朝又鼔吴淞柁
好過吴淞弄釣車
　　雲林尺牘
良常府判明公執事比附蕭從善一書徃曽達否瓉廿
五日謹空
瓉再拜新春伏惟履候多福欲徃展賀村野畏人不出
耳昨有數字與令(闕/)想曽過目畫匣倘要用當送去無
用則己先公竹杖脚爐小中倘有之希尋以見恵無則
不煩也元度入城何日還還日為致意謹承候匆匆不
具十一日瓉啟上良常先生執事希還數字
　　艇齋
　　　篆
　
　徳機僦屋鹽橋以教授為業屋之西隅有軒翼然即
　所謂艇齋也歐陽公有齋名畫舫其記云舫者嬉逰
　之舟也不知徳機之舟將以渉大川乎其亦乗以嬉
　逰乎將出入二者之間所謂乗流則逰遇坎則止乎
　因篆二字更張於屋壁稍暇當為記之七月二日胡
　悌書
　　　　右工齋說至此借陳以時所藏二卷鈔得亦
　　　　虞氏物也
　　睢陽老人小景(見陳玉汝所藏/)
閒傍青山結敝廬愛晴還就一齋居食貧始信為官拙
年老方知處事迂對日開牕驅壁虎焚香展卷辟書魚
何時心緒渾無事得似浮雲任卷舒
　此僕數年前所作也兹因俞山齋來徴拙作就寫於
　後至正甲午冬十一月廿又三日睢水朱澤民
朱君詩畫今稱絶片紙斷縑人寳藏小筆松岩聊爾爾
道寜格律晩堂堂(倪瓉/)
　　胡悌詩
　　　眀朝
明朝又上闔閭城江上春潮一舸輕過眼落華應有悵
傍人飛絮自多情本因世亂依劉表誰謂才多累禰衡
試問龎公歸隠計南陽何地可歌耕
　　　贈章伯髙
共是多情惜嵗華故應美酒送生涯金虀細斮秋風鱠
玉髓新烹穀雨茶每愛芙蓉依北渚還思(闕/)　過東家
江南三月鶯啼遍不信櫻桃未著花
平生豪氣慕西州莫怪眉攅萬國愁商皓不知秦正朔
荆人曽紀魯春秋新豐酒美春三月劍閣詩多嵗一周
中夜聴雞真欲舞馬桓事業在營丘
　近作寫呈徳機兄求教胡悌再行
　　對春雪
瓊葉綴𤣥圃玉羽翔伊川翻霙九霄下呈芳二月前低
徊隔簾幕玲瓏入綺錢欲消不自駐已斷復成連珠幃
凝華潔花池舞影妍相思梁園莫曽賞洛城年
　昨日賦得此詩寫奉元度孝亷一笑王老成蘇刻還
　致二本(闕/)以五鐶送之復其元直也望致之春寒佳
　否砥再拜初月十七日梅花有便索一枝見恵甚佳
　　山村詩
　　　約山中友
望極秋空無片雲前山歴歴見遥岑新鴻漸到邉塵静
舊雨不來汀草深仙李有時曽入夢伯桃死後少知心
如君真是忘機者海上盟鷗便可尋
　　　寄宋飲氷
欲共談詩一解頥停雲空惹思依依梅花賦就廣平老
楊栁門閒靖節歸驛路數程征馬痩家書千里過鴻稀
思君怕倚䦨干北拄笏看山竟落暉
　　　北牕
北牕隠儿樂吾天莫遣新愁到耳邉一㡌好花供醉舞
半床涼月伴閒眠故人自是辭文叔眀主何嘗棄浩然
留取長安遮日手養成指甲理朱弦
　　　拜霞嶼待制伯祖基下
難尋華表與豐碑三尺墳臺山四圍翁仲多年蒼珮剥
子孫寒食帛錢稀痩藤㧞地長蛇走灌木為垣野鼠肥
逺也久違鄉族去忍將村酒酹斜暉
　　　髙卧
人生天地一蘧廬耕鑿雖勞樂有餘因閱杜詩刪舊藁
為觀羲帖習行書山公醉後猶騎馬渭叟閒來只釣魚
世道秋風總蕭索何如髙卧白雲居
　　　雨餘
兩兩鳴鳩語畫簾雨餘芳草欲生煙甕頭酒熟常留客
象外詩成頗類仙揚子有才猶執㦸囦明無事合歸田
地偏時事人傳少收拾吾書且晝眠
　　　元友山南山新居
桃栁参差出短墻小樓突兀瞰湖光出門便與青山對
讀易能消白日長硯石洗來如玉潤藥苗曬得似茶香
鄰僧亦有通文者嘗把詩來惱漫郎
　　　偶賦
幽居稳占南山下人跡稀來水竹村轉巷始知猶有路
傍湖更好别開門酒樽盡日常謀婦詩課閒時畧抱孫
孤鶴不來髙士少暗香且伴月黄昏
　　　荅胡葦杭
久矣相期物外逰長風吹不斷閒愁兩山翼翼青如舞
䨇髩颼颼白始休蕉鹿夢廻天地枕蓴鱸興到水雲舟
舊藏方鏡明如月看去看來又一秋
　　　次胡葦杭韻
曽識清明上巳時懶聼㳺冶歩芳菲梨花半落雨初過
杜宇不鳴春自歸䨇塚年深人祭少孤山日晚客來稀
江南尚有餘寒在莫倚東風褪絮衣
　　　送王仙麓使君赴道州蹔歸三山
家山小為離支留征斾催行莫待秋應有矮奴騎竹馬
相隨迓吏拜蘭舟舜山如畫當樓見楚水浮香繞郡流
歎我有親頭雪白雲龍追逐恨無由
　　　奉寄恬上人
竹笻輕健草鞋寛野外消磨半日閒病葉已霜猶戀樹
片雲無雨又歸山燈分寺塔晴偏見水隔漁家夜不闗
愧我莫如沙上鷺霎時飛去便飛還
　　　閻氏園地
真妃已返鳳臺仙獨立池亭思愴然海岳不傳青鳥信
石房獨抱白雲眠宫桃移種難生實院籜初翻又引鞭
凝碧荒涼絃管静萍花浮滿釣魚船
　　　江上送友
知爾懐親憶故州相逢沽酒且遲留夕陽有限荒荒白
江水無聲泯泯流孤鳥出潮投渚尾野蘆飛雪壓船頭
却愁眀月中秋近不得同登庾亮樓
　　　送劉竹間歸廬陵
驛路梅花漠漠寒狨衫絮㡌出長安懸知客久歸心切
自覺交深别語難春入西江隨馬去山留殘雪待人看
青原白鷺如相問十載湖濵只釣竿
　　　道塲山
山行龜背路羊腸伏虎禪師古道塲老木隂中安佛坐
白雲堆裏撫僧床勺泉清徹涵秋味尖塔孤撑界夕陽
笑月亭空人影散松風如雨動天簧
　　　柯山
溪轉峯回一徑平田頭白水照人清寺因柯氏封山姓
客把坡詩證地名蘿月長隨行道影松風猶帶讀書聲
雲津橋下潺湲水僧濯袈裟客濯纓
　　　新安郡圃
臺榭凌空眼界寛得閒來此獨慿闌春浮練水蒸城潤
雪被黄山入座寒古樹巢空羣鶴散荒池沙滿碎萍乾
白雲在望歸期定不見青油䕶牡丹
　　　拜孫花翁墓下
水仙分地葬詩人一片荒山野火焚薦菊有亭今作圃
掃松無子復留墳蝸牛負殻粘碑石老鸛移雛入隴雲
我把長簫歌楚些却憐度曲不如君
　　　兵間有歌舞者
邉塵未定苦無謀年少金多絶不憂野戰已酣紅帕首
塗歌猶醉錦纒頭蛾貪銀燭那知死月戀金樽不照愁
亦欲避秦髙隠去桃花源上覓漁舟
　　　寄董無益
郵鈴帶箭遽紛紛何日山深耳不聞遷客無鄉難避禍
饑民失業半充軍馬蹄亂踏湖西雪雁陣平拖塞北雲
我亦懶談今世事且看弔古戰塲文
　　　題小閣一(團和氣/)
斵牕粘紙著方床四面虚明取向陽毡席坐來終日暖
皮簾掲動好風涼挂瓶水滿梅花活折鼎湯鳴芋子香
布被蒙頭晝眠熟不知門外雪洋洋
　　　董静傳掛冠四聖觀
静挼秋渌洗荷衣問隠孤山隻鶴隨得酒可謀千日醉
掛冠猶恨十年遲雲和家有仙人譜石鼎今無道士詩
莫對梅花談世事此花曽見太平時
　　　劉恱心入道三茆觀
鶡冠髙掛九松顛去結三茆香火縁相國向猶為道士
將門今又出神仙坐看紅日生滄島吟寄青衣入洞天
跨鶴歸來雲舍近西風井邑只依然
　　　同楊心卿過孤山訪静傳不遇自逰和靖祠下
　　　眀日奉寄二髙士
飛仙又向别峯逰竹下閒房且小留滿髩朔風吹客㡌
倚闌落日在漁舟梅花路冷難尋塚葑草田荒半作洲
獨徃獨來沙鳥怪山空木短使人愁
　　　酬鄧山房尊師
山房閒伴白雲栖琴不湏彈聴者稀北道主人新拜號
西湖隠士舊傳衣粤亡未合鴟夷去蜀逺難隨杜宇歸
亦欲共君聨石鼎龍頭豕腹怕相譏
　　　不應聘髙士
束書入谷起徴君盥耳淵栖似不聞别後故人來問字
喜無逋客為移文忍貧羞說黄金盡患老慵將白髪芸
獨倚髙樓南北望青天依舊有閒雲
　　　懐古
吹煞青燈炯不眠滿襟懐古恨綿綿江東曽識桓司馬
滄海難追魯仲連吴岫月明吟木客漢宫露冷泣銅仙
何時一酌桃源酒醉倒春風數百年
　　　和范愛竹三首
半生豪氣學元龍湖海惟知敬數公徒有貞心招隠逸
恨無巨眼識英雄天街騎馬衣冠異雨屋鳴鷄杼軸空
西崦東屯何日了定應愁老浣花翁
秉燭追逰憶盛時懽悰終較昔年稀栁多客折涼隂薄
薇少人飡雨緑肥蝴蝶覺来方識夢海鷗飛去未忘機
相逢且可談風月莫話興亾與是非
風雨蕭蕭白晝昏披襟受此一涼恩丘園不作軒裳夢
陵谷空遺斧鑿痕乍可扣舷歌楚澤何堪抱瑟立齊門
有時散歩西原上共醉田家一野村
　　　聞趙元父病
裹飯無因絶徃還惟應帖子報平安山公馬向花前放
岐伯書從枕上看貿易近来多北藥支持强欲著南冠
有時沉醉西園月只尺梅花共倚闌
　　　贈金蓀壁
黄紙紅旗事已休莫思入谷有鳴騶天開東壁圖書府
人立西湖烟雨樓林淺易尋和靖𨼆菊荒空憶魏公逰
客來把玩新題扇半似鍾繇半似歐
　　　再荅元父
騕褭龍媒去未還獨騎欵段客長安青黄誰采溝中斷
黒白當從局外看尊俎風流陳日月山林人物古衣冠
桂花滿袖王孫逺空倚天風十二闌
　　　寄趙春洲莫兩山
湖山滿目舊逰空風景荒涼客路窮雨意忽生桐葉外
秋光都在木樨中乾坤混混多逰騎江漢寥寥有斷鴻
自古隠人多嗜酒却憐無酒醉新豐
　　　和兩山二首
世事枰碁入角危有人袖手只攅眉路通巴蜀那從檄
馬立澶淵更要誰公竟醉耶從汝笑樹猶如此信吾衰
傳聞雙珥消兵氣猶把葵心向鬰儀
窮鄉何處覓新豐身世悠悠醉夢中未學伏波尸馬革
且隨甪里向龜蒙簷頭喜有桑榆日兵後那無草木風
亦欲飛神逰八極扁舟坦卧不推篷
　　　讀陳去非集
簡齋吟冊是吾師句法能從杜拾遺宇宙無人同呌嘯
公卿自古歎流離窮途刦刼誰憐汝遺恨茫茫不在詩
莫道墨梅曽遇主黄花一絶更堪悲
　近世習唐詩者以不用事為第一格少陵無一字無
　來䖏衆人固不識也若不用事云者正以文不讀書
　之過耳暇日與里人盛元仁言之予元仁俱以筆墨受
　兩山先生知予之心元仁之心先生之心同矣元仁
　歸十錦將束書渡淮輙錄小卷贈行以寄君思若元
　仁少好詩錄以教我以寄予思明月天涯千里對面
　稱不孤矣戊寅七夕前三日武林仇逺頓首頓首再
　行
　右仇仁近手書自作律詩三十八首與元仁二公皆
　咸淳名士觀其筆筆無倦意豈特其書可貴重哉亦
　可以見其為人矣他日貴㳺子弟捐一石刻之使吾
　輩皆得墨本以刮目散懐亦一竒事也至正甲申歳
　孟秋汾亭石巗民瞻為盛季髙氏書時年八十有五
　　山村雜詩(借趙思式所藏/)
　　　歩出上東門
歩出上東門肺肺東門栁彼美窈窕女嫁為蕩子婦中
堂裁衣裳刀尺常在手之子未歸家何以奉箕帚為君
長相思躑躅嵗云久思君頭易白惜無百年夀誰能學
仙人辟糓但飲酒
　　　素月出東嶺
素月出東嶺照我白玉牀床上何所有纍纍書一囊詰
曲蝌斗文讀之不成章君車自翺翔駕景朝紫皇蒼苔
滿石匣瑶書空秘藏仙人百尺臺吹竹引鳳皇鳳兮来
不来虛此明月光
　　　雜畫
東風吹寒晴春事歸花栁既有杖頭錢何苦不飲酒嗟
嗟王孫去芳草入户牖惟有南山髙曉霧亦白首去年
秉燭夜知有今日否所以晉名流酒杯不去手
　　　牕下
黄昬忽上雲西牕竟無月燭花燦盈枝可玩不可折東
風送鐘聲急急吹燭滅可惜牕下書少讀三四頁
　　　紀夢
安翔紫雲軿逰盼璚仙家斜陽射巗谷眩目皆丹砂娃
鬟掩鸞尾却掃昌蒲花
　　　相隨曲
腸結錐可解眉皺熨可伸獨不禁子規日日啼春心春
風醉行客門外芳草深芳草已無語行行又何處東園
花栁多賤妾不復顧秋胡夫不夫買臣婦不婦人心匪
金石悔不隨郎去
　　　春風謡
春風吹栁枝枝枝拂短墻春風吹桃葉葉葉浮煙江春
風薄情不可當鳴鳩乳燕相頡頏春日長春夜短雪花
撲帳春不暖
　　　聼杜將軍悵下兒歌
桓將軍軍城南牛將軍軍城北他軍只有八千人卒急
臨洮攻未得
靴尖蹴城城未頹馬箠填河河未滿十嵗兒童下馬行
兩足胡為與長短
什什伍伍都來降將軍忍殺令歸鄉歸時說與汝郎長
納土封汝異姓王
　　　葛雄女子舞劒歌
葛家女兒十四五不向深閨學針縷遍身繡出蛟螭文
赤手交持太阿舞紅羅帕兮錦纒頭口吐長安㳺侠語
側身弱女飛鳥輕瞋目勇女獨鶻舉雲牕霧閣豈無情
終欠嬈娥太粗武黄堂張燕燈燭光兩个喧喧厭歌鼔
人言葛氏善舞劍曽向梨園奉尊俎短衣結束當筵呈
壯士増雄懦夫阻我憐健婦勝丈夫却歎驕兵如䖏女
安得軍號娘子軍直氣端能撻秦楚只愁逢著裴將軍
公孫大娘汗成雨
　　　秋日曲
秋風悲梧桐知不知渇虹挟雨吸河漢嘹嘹數雁天四
垂雁急不成字逺向瀟湘飛銅盤露下夜如水宋玉新
自巫山歸
　　　海上圖澄江仙刻
老仙指甲堅如鐡夜畫枯杉出宫闕翠深紅逺十二樓
猶理霓裳舞迴雪山椒覆亭小於笠石脚揷船輕似葉
桃花㡬度春酣酣弱水何日通舟楫醉中作此狡獪事
收拾乾坤入毫髪神刓鬼刻未百年不與丹青共磨滅
天鳳頡頏飛霞佩水雲妥帖淩波襪我將袖此逍遥逰
髙歩青霄據明月
　　　采薇吟
采薇采薇西山之西薇死復生不生夷齊陟彼西山我
心悲兮
　　　圓通峯頂
結亭孤絶䖏登眺不辭勞萬木俯在下一峯如此髙山
圍湖面小藤絡樹根牢揮手紅塵表天風欲跨鼇
　　　雪花
仙人初剪水欲下復遲遲半夜忽自落東風竟不知無
香粘翠袖有意補春枝却憶江南栁飄綿道路時
　　　渡越
蒼煙迷左道白水滿平疇落雁湘湖月孤碪越樹秋壯
心消蠟屐老淚入貂裘市飲成淒斷何人識馬周
　　　韶華
韶華已如此冉冉積芳塵石濕先知雨山濃渾是春釣
魚臨積水隔栁見行人應有忘歸者扁舟採白蘋
　　　和子才
山林不可住無酒更何之春去已多日客愁無了時斜
陽依樹暝明月到門遲閒事誰消遣陶潜一卷詩
　　　鎮海亭
海塘三十里此屋獨巍然有浪方知水無雲總是天苔
痕封石柱㠶影下樓船閒憶童男女迢迢去嵗年
　　　寄潘懐古
園林摇落夜静獨奈秋何黄葉下不止青苔掃更多回
風喧地籟濃露洗天河懐楚思無極長簫按九歌
　　　勾龍爽毛女
曽是阿房學舞人玉簫殘譜尚隨身喜歸南嶺尋仙藥
忍見秦宫化刦塵松蜜春腴差可飽槲衣秋碎不湏紉
慿誰唤起勾龍爽更寫湘妃與洛神
　　　梅花
為怕緇塵染素衣凍痕封蕋放香遲月来忽送闌干影
春到不分南北枝啼夢翠禽依樹宿斷魂玉笛隔花吹
從他萬片隨風去湏有青青葉底時
　　　潮
一痕初見海門生頃刻長驅作怒聲萬馬突圍天鼔碎
六鰲翻背雪山傾逺朝魏闕心猶在直上嚴灘勢始平
寄語吴兒休踏浪天吴象㒺正縱横
　　　湖上
嵐霧濛濛曉未收青紅牕户失飛樓雨添芳草侵官道
水漲浮萍入御舟蘇小空傳身後曲江淹曽賦别時愁
杏花風急清明近已覺新寒似麥秋
　　　丹心
丹心只有杜陵知愁讀傷春五首詩𫝊語龜年休度曲
江南正是落花時
　　　登寶林應天塔
越王城下草青青眺逺湏登第九層白髪山僧閒指㸃
斜陽古木是諸陵
　　　朝天門城角
颯颯秋風起白榆山前吹徹小單于行人便作邉城聼
忘却杭州是故都
　　　斷橋聞角
栁外危橋出戍樓和霜和月按梁州吹時莫近孤山下
千樹梅花不識愁
　　　懐向古
曽同野竈煮溪魚别鶴歸遲信息踈不是山中無楮葉
尋常懶寄入城書
　　　博望
更看星明犯斗牛歸槎穏泛絳河秋茂陵可是無仙分
不載丹砂載石榴
　　　上已感懐
一春無況懶逰山風景依然三月三十里楊花深似雪
馬蹄無路入江南
　　　巴東西
巴東有杜鵑杜鵑啼春花正妍巴西有杜鵑杜鵑啼血
花可憐巴東巴西久為客目斷江南歸未得月明滿地
山花白
　　　石牕
玲瓏千丈厓髙䖏倚蓬莱山月照得白颶風吹不開渴
龍栖古井病鶴下蒼苔祗有麻衣叟時時(闕/)易来
　　故晉相府長史朱公行状
公諱右字伯賢姓朱氏其先河南偃師人十世祖景宋
光祿卿生左司諫光庭受業程夫子司諫之孫榮同簽
書樞密院建炎初扈從南遷至台之臨海遂家焉生子
履仕至知縣履生起宗是為公之髙祖宋通徳郎隠居
不仕以醫術濟人曽祖正肅祖致中受業王文憲公著
書傳發揮號春江先生父應時以子貴贈晉府長史妣
謝氏宋𠫭知政事申國榮敏公廓然曽孫女贈安人生
公與其弟四人公㓜聰敏學知向方父母所鍾愛家雖
貧鬻産以教之既長博通羣書後以書經應進士舉不
得志遂刻意為歌詩文詞動以古人為法間嘗㳺金陵
南臺監察御史趙承禧舉才堪校官浙東帥閫檄授慶
元路慈溪縣儒學教諭能善於其職人至今猶稱之居
無何丁外艱家逾貧弗克治葬事與仲弟昈勤苦自立
所居環堵蕭然嵗(闕/)寅遭兵燹奉父遺殖權厝臨海縣
楊梅山因徙居城府依其舅氏居二十年舅氏亦卒奉
母入越授徒為養俾弟昈居(闕/)墳墓時徃来吴越間又
徙居上虞五大夫里調紹興蕭山縣儒學教諭江浙行
省丞相察里公承制擢公為其縣主簿嵗丁酉遭母䘮
遷父遺函與母合葬餘姚蘭風鄉金雞墩庚子除江浙
行省照磨左右司都事轉員外郎就(闕/)公學益力造詩
益深名聲日蔚然以起海昌馬氏延公教其子以天下
亂復還上虞或㳺永嘉及鄞中洪武三年春用薦召至
京師預修元史既竣事以疾辭還蒙賜金帛有差六年
翰林侍講學士宋公濓舉公及金華朱亷臨川趙塤有
良史才上特可其奏命奉御監李彬傳㫖中書遣人取
公公八月至京師九月四日上命公特入史館纂修日
厯十八日賜宴冬十一月戊戌甘露降於鍾山命詹公
率公特徃采而食之明日公作甘露頌以獻壬戌賜公
等七人綵叚各一十二月二十一日日厯稿成庚申上
御黄閣承㫖學士詹公同侍講學士樂公韶鳳宋公濓
奏日厯稿成總一百卷約十萬餘言特旨授公與趙塤
朱亷三人翰林國史院編修官七年學士宋公與公等
又奏所纂皇明寳訓五卷正月十六日駕幸翰林院公
應制賦簷鵲春聲詩二月賜春衣羅一縑絹一匹髙䴡
布一匹五月十八日日厯淨本成計一百冊上御奉天
殿丞相胡公學士宋公承旨詹公進上曰此千萬世事
蹟皆汝等力也命藏殿前金匱内六月十一日學士宋
公傳旨俾公入晉府講書十三日早朝復見上東黄閣
上諭之曰老朱爾去教晉王講經史令其通曉大義知
詩文法度十五日奉旨賜茶十一月上御城南齋宫勑
諸儒與公同考正韻書十二月令考古䘮禮八年正月
十一日奉旨與公考歴代后妃儀衛車從時禮十月二
十七日召入武樓下賜饍語及中峯月舟字說命賦一
篇以進八年秋授晉府長史公生於延祐甲寅九月十
有七日至是不幸以疾卒洪武九年春正月十四日也
娶張氏先卒贈安人繼詹氏封安人子男二人長孝達
次孝錫女一人曰珉孫男二人曰震曰巽女二曰珍曰
珂公平生著述有白雲稿十一卷春秋傳類編三卷三
史鈞言三卷秦漢文衡三卷深衣考一卷邾子世家一
卷選唐宋六先生文集修李鄴侯傳一卷補注漢魏詩
四卷歴代統紀要覽一卷元史補遺十一卷藏於家公
居家事親至孝其弟篤友愛時節嚴祀先報本之禮著
為成規以遺其子待賔客友朋敦尚義概不啻若骨月
然見人有死䘮患難者汲汲捄拯之唯恐其不及有貧
乏者輙分財助之其㳺金陵居杭居越居鄞賢公卿大
夫多雅重之所與友南北之士甚衆若今杭州教授徐
公一䕫及予二人與公友好尤篤徃嵗同居杭之海寧
當干戈擾攘時不幸遭先人棄背欲扶櫬還葬鄉里方
惑於浮言以道梗莫能成行公輙由黄灣附海舟抵上
虞乃從越郡城過蕭山度錢唐以還兵戈屏息水浮陸
走皆無患予聞之即具舟行使先人得遂首丘之志皆
公之力也公平生所為急於義者大率類此公今客死
京師有二子奉柩歸葬顧予力乏不足以振之以與公
同里學同經友同志今又同仕於朝其知公為深用敢
述其梗概俾其子求立言之君子銘其墓以垂於不朽
焉洪武九年丙辰夏四月甲辰陶凱謹狀
　　故晉相府長史朱府君墓銘
天台朱君伯賢既卒後四年其子孝達持故晉相陶公
凱之狀躋門拜且泣曰先君之生辱執事知而薦之今
沒矣倘又辱銘焉是先君生死徼恵也惟執事圖之予
俯執而泣曰朱君豈待吾言而傳耶然予嘗與君論文
知之甚悉信非吾莫能銘君也君諱右字伯賢其譜宋
諫議大夫光庭諫議之孫同簽書樞宻院榮建炎初始
自偃師徙自臨海生知慶元縣履慶元生通徳郎起宗
通徳生君之曽祖正肅祖致中學於王文憲公柏通尚
書有所論述父應時以君故贈晉相府長史母謝氏宋
𠫭知政事廓然之曽孫贈安人君先世皆居台至君避
亂来越葬父母於上虞遂為上虞人然書其鄉里必曰
天台識所自也君軀幹端雅美鬚髯少為學甚力讀書
無所不究為文章淵源深博不可窺涯涘年三十餘聲
名蔚然被吴越間元末名公卿多推舉其文行兩為學
官三以七品官授不赴國朝革元命洪武三年詔修元
史予時為總裁官薦君名自布衣召入史館史成賜金
帛遣歸後三年詔纂修日厯上求有史才者予復以君
名應詔書既進除翰林國史院編修官明年承詔授經
於晉王八年擢晉相府長史陞承徳郎九年二月十四
日以疾終君在翰林毎以辭章獻奏對精宻顧盼有威
儀上甚眷重之毎稱以老朱而不名君亦自意為難遇
因事多所建明凡被綺段襲衣之賜者二預宴饗恩者
數十賜坐應制賦詩者甚衆其同編輯之書最大者曰
聖政記洪武正韻其他稽覈舊典以進者不可勝數上
盖將用之雖君亦以為且得施所藴而君之病作不起
矣嗚乎兹其命耶君善著書有春秋傳類編三史鈎𤣥
秦漢文衡各三卷深衣考邾子世家李泌傳歴代統紀
要覽各一卷唐宋文一十七卷漢魏詩四卷元史補遺
十一卷又為元史編年未成其雜著文有白雲稿十二
卷行於世君娶張氏先卒贈安人繼詹氏亦封安人二
子長孝達其次孝錫女一人孫男曰震曰㢲孫女二君
内外行皆可稱尤急於義能周人之患郡士郭秉心死
濠梁家朋友具棺斂以其䘮歸以貧告者分貲財相遺
恤與人言恭敬詳慎固有徳人也而其夀僅六十有三
位不足以當其才孰謂之非命耶然君有文以傳有名
以聞於時其過於人則逺矣君之𦵏以卒之年十一月
二十六日墓在餘姚淩雲峰之原銘曰文顯於時身不
必華也名昭於後夀不必多也天不全於人竟如何也
君得者至寳千載當不磨也玉光劍氣蒸為雲霞也自
信而勿疑胡怨嗟也吾銘以慰子勒石於巖阿也前翰
林學士承旨嘉議大夫知制誥兼修國史兼太子賛善
大夫金華宋濓譔將仕郎前國子助教金華鄭濤篆額
　　故晉相府長史朱公挽辭
昭代聲名被八埏吾宗文采更輝然曽持史館春秋筆
復入王門醴酒筵他日淩煙期畫像一朝馭氣逐飛仙
絶竒喜有徐卿子翠石鑱銘照九原(朱亷/)
赤城山水未能歸㡬度宫花照錦衣巢裏白雲無定迹
又隨明月上天飛(吴興林静子山/)
學士鑾坡視草時金蓮夜賜子同歸如今尚憶清光近
地下修文孰是非
誰言晉國河山險徳重王門共授經欲為斯文作梁棟
不知天上玉樓成(金華劉剛養浩/)
東浙騰聲久詞林受薦遲才髙當世用心付後人知遇
主寧非命傳經幸有兒蕭條大夫里聞道更從誰
才難今始覺文在世應傳幸不求封禪從人歎草𤣥神
交秦漢上氣貫斗牛躔一飯懐遺徳臨飡毎慨然(里生/方孝)
(孺/)
鑑湖春水曽通好濠上秋風復共遷正謂玉堂宜視草
忽聞蓬島竟登仙聲名可是為身累文字還留與世傳
憶贈白雲遺稿在臨風重覽倍澘然(王立中/)
　　　　八月十日借應龍所藏燈下草
　　題徐守朴山居雙慶圖
士生天地間徳行當兩全徳乃才之本孝為百行先徐
子瑚璉才讀書孝且亷築室傍山麓開門臨澗泉繞屋
樹隂合春深禽鳥喧翁時坐匡牀笑傲羲皇前蒼顔供
酒紅白髪如霜妍以義朂諸子保身無悔愆五福萃一
門積善非偶然憶昔亂離際兵火連吴天十室九逃亾
骨月相棄捐非無愛子心流離復相憐匪敢忘劬勞天
髙呌無縁側聞具天樂仰慕如登仙栖栖反哺烏風樹
情纒綿子獨受天恩别母俱髙年甘旨既充足綵服仍
褊􁮞承顔在朝夕出逰亟早還及時養親志庶可希前
賢(謝徽/)
　　鳳臺集序
渤海髙君季廸示余以京師所為詩曰鳳臺藁者余既
受以卒業輟而歎曰四百年無此作矣或誚余曰有是
哉子之言過歟曰非也夫詩風雅之餘漢魏六朝而降
其法莫盛於唐非唐人能度越前古盖以古人之法唐
人能兼而有之季廸之詩余取其類唐人耳非謂由宋
及元作者皆不能名世而傳後也季廸家姑蘇自少年
之時出語已驚流輩及老工於詩厭世俗之體近凡遂
棄不復習悉取唐諸家之作者師焉毎一篇出傳嘖嘖
歎賞於是古之習俗一變而季廸之詩名亦因是而起
矣憶予被召修元史與季廸同至京師居史局者數月
又同入内府教西學弟子員今遂同官翰林為史属顧
惟出處之際盖未嘗一日不與季廸同而凡身之所歴
目之所寓發而歌詩則有不可得而相同者季廸雖有
教余而終不能如季廸之能言也盖季廸天資警敏識
見超朗其在鄉踪跡滯一方無名山大川以為之逰觀
無魁人竒士以為之振發而氣頴秀出己如此今又出
逰而致身天子之庭清都太㣲臨照肅穆觀於宗廟朝
廷之大宫室人物之盛有以壯其心目觀於諸侯玉帛
之㑹四夷琛貢之集有以廣其識量而衣冠搢紳之士
又多卓犖竒異之材有以擴其見聞是皆希世之逢而
士君子平昔之所願者况金陵之形勝自六朝以来嘗
為建都之地今其山水不異而光岳混融之氣聲靈烜
赫之極則大過於昔焉登石城而望長江江左之煙雲
淮南之草木皆足以資嘯咏而適覽觀季廸雖欲韜抑
無言盖有所不能已者此鳳臺之集所以作識者有以
知其聲氣之和平有以鳴國家之盛治也使季廸此時
而専意致力於其詩則他日之所深造當遂成一家奚
止相與唐人軒輊哉季廸之詩文甚多别為缶鳴江館
集若干卷皆當世之儒先君子為之序洪武三年八月
既望吴郡謝徽序(謝徽字元懿長洲甫里人洪武初與/修元史授翰林編修未㡬擢吏部郎)
(中辭歸復起助教國子卒官有闌庭集/)
　　題潔養堂
養親非無端潔行誠獨難持身苟不謹無乃遺親患昔
聞五鼎家玉食羅衆飡笙鏞漫稠雜親志無由懽羊魚
不登爼孟鮓猶是還嗟我貞士心千古良足歎君家南
陔下唯有白華繁(吴興萃野畫潔養堂并題/)
　　王氏潔養堂記
金華童先生為文學吴興其子壻王子仁實泛之来今
年夏將歸省其母氏袖銜紙一軸走余門乞余為題其
奉母之堂并求一言以為歸榮余嘉其意因為采詩序
語題其堂曰潔養之堂而復為之記按詩之序曰南陔
孝子相戒以養也白華孝子之潔白也羽嘗推其說曰
人子之於親也養非難潔為難養豐矣身苟不潔則憂
其親憂其親雖奉之八珍九鼎孝乎哉養弗豐也身苟
潔焉則樂其親樂矣含菽飲水非孝乎旨哉乎二詩之
義也宜周之盛王以之用於鄉人邦國所以成孝敬而
厚人倫者偹矣惜乎其用之也徒笙而不歌故有聲而
無辭後世樂壊而聲亾矣向非毛公之徒有所考述而
得其說則二詩之義又將與聲俱亾矣豈不又可惜乎
今吾百世之下猶得以因其義而想其聲意其節族之
間優柔而不廹有棠棣伐木之忠誠無小弁北山之激
越鏗鍧諧金石要眇通神明聞之者孝敬之思勃然而
興矣夫豈待於章句詠歌之流者哉子仁之歸也登堂
拜親奉觴上夀帣韝而進食昆弟之間更相告語使持
身如白華而孝養如南陔驩聲和氣溢於閨門不啻匏
竹之參差而陳詩於階下也子之親其有弗順矣乎禮
曰與(闕/)　　　孝弟於父母子行辭子之外舅歸而謁
(闕/)　　　　　求余言求是非也洪武辛酉夏張羽記
　　元故徽州路儒學教授陸君墓志銘
君諱徳原字靜逺姓陸氏平江長洲之甫里人甫里實
唐處士天隨子故居君葢其後也曽大父邁大父文明
父應祥母周氏君少知學治别室延宿儒與居與逰左
右書數千卷常乗間披閱之自視欿然惴惴焉以不克
保前人之遺業為懼然能尚義而好禮館賔客無虛日
訃音所及或不逺千里徃賻之永嘉林寛以文學知名
君與之年相若以兄事之時從問古今體詩寛死無以
斂厚䘏其家而為嫁其女寛弟宏死復為買棺以葬君
毎見浮屠老子之居金碧亂人目而儒宫徃徃就摧毁
慨念世俗怵於福報之說而不知聖人道徳仁義之澤
被於無窮也故於學校之事尤致意焉族有田千畆當
歸君君曰吾衣食幸有餘又私此田不可剏義塾以田
歸之遺重幣迎儒先生為時所信重如陸君文圭龔君
璛栁君貫者以為之師户屨至無所容筆札飲膳之物
惟所須而具列古靈陳公製錦管見及四明程君端禮
進學工程凡交㳺與来學者人予一帙曰觀此亦足為
仕學之法矣郡守趙公鳳儀為請于行中書省畀甫里
書院額祠天隨子為先賢而署君為山長初有司舉君
茂異不赴至是乃起就職既有以其處湫隘近市更營
亢爽之地徙置而増廣之學道書院殿屋將壓君攝事
不閱月為之植仆支傾輪奐之美悉還其舊長洲縣學
廢已久君市材僦工屋於故墟於是縣復有學甫里秩
滿上名中書調徽州路儒學教授徽學亦久廢禮殿缺
圯最甚君以徽為儒藪澤朱子闕里在焉不宜坐視其
壊謀改作而財用不足乃大發私槖以資土木之費仍
身任其役沿郡檄来平江購良材募善工(闕/)　　先諏
日興事君方行而遽屬疾遂卒於家里至元之六年九
月三日也享年五十有九其年十一月二日葬吴縣東
横山先塋之次一子頥孫始八嵗長女仲耑贅徐元震
㓜女用保生甫至月君天性恭謹平居無惰容雖盛暑
冠𢃄自若絶去圭角循循下人有以非禮相加者忍弗
辯久而来躋門待之不異常時人以為難君有别業在
吴淞江之上築室曰笠澤漁隠作續杞菊賦自况將以
暮年歸老其間復散人故事不逮也臨終子若壻問後
事君曰人受命于天事之方来非人所能必一聼於天
而已聞者稱其達云君殁後諸生由君之力得成其學
者咸相與為文以祭檢校官王君良與君友善誄之曰
居家庭為孝子處州里為善人官學校為良師人謂其
無愧辭君既葬之明年元震代頥孫奉先友陳方之状
来謁銘乃志而銘之銘曰
繄君之先遯於甫里弗襲其迹乃出而仕弗佚其躬乃
瘁以死孰閼其施而止於此名乎我遁猶曰善士笠澤
之腹吴淞之尾烟波蒼蒼君則已矣覧兹法華君尚有
子至正四年閏二月十八日黄溍撰
　　錢伯行墓志銘
伯行姓錢氏諱達世業儒為蘇州長洲縣人曽祖恪前
元以仲子恩贈承事郎丹陽縣尹祖宗慶隠徳不仕父
良右元吴縣為儒學教諭母丘氏生於元癸丑正月二
十一日㓜而聰敏迨長刻意力學始開門授徒戸屨常
滿禮幣招延者踵至於是嘗館于巨室經史之暇尤工
於書(闕/)篆𨽻行楷精絶造古盖先府君善書著名松雪
翁嘗稱之故得家傳之妙論者咸謂不下乃翁也名山
大刹豪門富族碑銘題匾不下百金求之叅政王公叔
能平章達公兼善皆忘其貴顯以叙斯文之好齒踰不
惑猶無宦情丙申嵗江浙行中書省分治於蘇乃起家
授登仕郎分省管勾架閣尋除本省檢校官歴左右司
都事陞文林郎淮南行省員外郎大明混一選赴京師
因太常議禮禮成發鳳陽府居住待用洪武元年蒙恩
歸鄉方且朱墨自娱十六年冬以事起遣詣京明年正
月四日以疾卒於寓所其子文函骨以歸將擇是嵗月
日葬吴縣靈巗山黄山徐涇先塋之側從治命也得年
七十又二娶陳氏子一人文也女四人淑寧歸陳熊淑
婉歸陳祖義淑媛歸管周淑􁋯歸周權俱士族伯行為
人淳厚雅飭弱冠以師範自持談論誠實不妄嬉笑其
任檢校官也省(闕/)觀風郡邑吴俗有䘮必供佛飯僧動
以千百計至有廢家蕩産因循累年不能舉者伯行諭
以禮法獲葬者數百家俗為之變里民逃於兵燹田荒
而有司仍舊額徴糧八萬餘石亦為白執政悉蠲之疲
民免鞭箠之苦及為都事督燕城海運糧三十萬斛不
擾而辦佐淮南幕屬吏有因(闕/)渡江覆溺者若干人為
白上官復其家月給廪膳其孤寡凡所以利民濟物皆
此類勤於稽古攷訂制度雖老不倦平生著述有橧巢
藁藏於家葬有日矣子文以其契家長洲縣儒學教諭
周敏所述行狀造予乞銘予與伯行早締交晩年自濠
梁同歸方期白首丘園忽有死生之别素稱善人而不
得易簀正寝豈不痛哉遺文後當有揚子雲識者墨迹
已傳於世可以不朽矣尚何俟於予言耶既辭不獲乃
為銘曰
徳修於躬天或靳焉學成於已命或吝焉既不可必者
天莫之而致者命嗚乎行父亦何愠焉(王立中撰/)
　　太虛道士效清容子文
鑄金作象深垂饕餮之文索米為饑何異侏儒之拙乃
知芻豢之恱我口不如禮義之根人心傳書染指之凶
易著濡首之悔詭稱聞道實曰費辭清容子山澤迂踈
氷霜傲睨乏燕頷虎頭之相初匪適時為牛溲馬勃之
材猶言藏用徒禀薑桂之性殊乏参术之和望似木鷄
出語争疑其鐡石癯如野鶴持身或近乎膏粱岐黄之
問對匪専元白之唱酧莫預已廢三餘之業獨夸一藝
之長隤其家聲耻莫甚矣同乎流俗已實為之弗思尚
口之㓙猶見朶頥之色昔茅容鷄黍詎為設客之資而
張翰鱸蓴乃在還鄉之日捨飯䟽飲水之自得為蒙袂
緝屨之可憐不為盤飱固難免跨驢之誚我有斗酒要
當為得魚之歡幸前倨而後恭姑小懲而大誡尚期深
省以贖徃愆
　　亡是公代聽雪主人宴客致語
疾病相扶持乃天倫之至理酒食召僚友亦人道之常
彛挹南斗以為漿夢鈞天而廣奏熒煌接席醲郁陳歡
清容處士素褐癯儒青氊舊緒投簮逸海岸有古松流
水之心騎馬傍人門無冷炙殘杯之色困頓於爼豆絃
歌之事沉淪於醫藥卜筮之流匪曰卑陬亦云曠達喜
愠既不形於色口腹亦何異於人聼雪主人出壑清氷
臨風玉樹陽和盎面士疑挟纊之恩冲粹積躬衆美虛
車之譲鼎烹而調衆口杯水以勝萬言給月支風陋人
間之腥穢屠龍膾鳳實天外之珍羞厥徳不回何(闕/)弗
已方將肥羜以速諸父庸不等差敝袴以待有功悉除
僥覬芳筵縹緲雅集舒徐露堕三危化逡廵之麯糵風
號萬竅陳廣莫之笙竽享若太牢淡如明水敢陳口號
少賛神交玉堂學士詫英豪濯濯春葩簇錦袍擬上瑶
池擘麟脯不將金帳飲羊羔長卿多病縁消渇坡老長
貧號老饕從此青州化烏有夢廻霜月冷如刀
　　　　見袁伯長清容居士集中乙巳七夕書
　
　
　珊瑚木難卷五
欽定四庫全書
　珊瑚木難卷六　　　　　明　朱存理編
　　陶主敬詩(有辭達類稾/)
　　　四皓奕圖
安劉事畢返林丘當局機心老不休松下樵夫應闇笑
先輸一著與留侯
　　　袁安卧雪
洛陽風雪未開門空屋僵眠懶謁人獨向歲寒持節操
始知君子不憂貧
　　　贈趙道昭
十五載前曽識君壯哉詞氣凌青雲十五載後復相見
頓訝中年鬚髪變人生嘉㑹苦不多江海茫茫奈别何
清宵懐人耿予獨目送寒月飛銀河東風放棹姑溪上
乗馬敲門一相向竒言縷縷驚坐人包括周天衆星象
知音者希誰與論倦持寳瑟立齊門㡬見杏桃紅雨亂
歲寒梅雪又黄昏天借片時談笑共追憶從前怳如夢
雁聲落枕信登途馳騎衝暁霜花重吾别山中不記年
為我詩句常流連一朝當路有知者相見恨晩毋歸田
　　　題栁如菴小影
如菴視醫妙天下後來安有如翁者我恨生晩不識翁
形神已托丹青冩眸瞳雙炯雪髯髪豐頷童顔意瀟洒
丹臺玉室本仙流藥聖驚人自天假宛陵翁是人中龍
相見情懐即傾㵼家藏醫書千種餘竒論名方歸取舍
硝黄用少參苓多指㸃孫晜聞見寡烏紗籠髪青霜衣
何心朝服金犀銙蹇驢緩策引新駒何心雲路如龍馬
舉頭自有天為汝富貴於吾猶土苴一笻一笠相隨處
入眼溪山總幽雅僕夫喜色望歸途落日池濱烟藥瓦
六丁下取可用方造化茫茫如吾把三彭𠞰除清不寐
霜杵聲中剔紅灺丹砂煉養艷金花玉露精英把瓊斚
髙情追逐羲皇人豈特餘功及尻踝還君此圖三歎息
兩袖天風颯秋野
　　雙清樓記
崑山茜涇廣孝寺之東偏曰雙清樓者寺僧元璋之所
居也元璋清偉䟽爽喜與當世之賢大夫士相往來故
賢大夫士之至茜涇者必聞元璋且知其有是樓之美
常先徃見焉元璋欣然導之登樓雖日接數十客不倦
也且樓之中几案明潔床榻静好凡可以娛情釋意之
物莫不畢具客或能吟詩鼓琴飲酒奕棋投壺唯其所
嗜故客至必盡日而後去然客非其人欲入輒大恚曰
彼欲穢吾樓耶亟遣譍門之童出止之曰客何為者吾
樓主人蚤且出暮未知其能來歸也客無用入可也故
獲登元璋之樓者無凡客也元璋因署其樓曰雙清葢
取杜甫心跡雙清之辭且求予文記之世有居山林水
石之間而其跡清矣然外物之來無以禦之日膠擾其
中一食之頃雖欲蕩滌其思意之煩不可得已其或處
心虚静而能遺去外物然其寓跡鄽市出入於溷濁猥
辱之中日與鄉人相爾汝若蒙汚被垢而不溉濯也是
皆内外不能兼有其清者也余嘗竊愧逰乎方之外者
天下之物既不得以塵染其心其孤潔之跡又足以傲
世而簡俗而兼有其清焉吾亦老矣将歸築室於某水
某丘之傍以求吾志苟或得之殆亦無愧於元璋也至
正十四年龍集甲午三月朢日永嘉鄭東造
　雙清樓記者永嘉鄭君季明所作也先生有志於時
　未遂而卒故暮年文辭字畫恢恢然有古人形貌非
　一言一字剽襲求似者也其弟子嚴寅識其為先生
　絶筆也請予識其後予因歎曰昔昌黎韓子謂栁子
　死窮弗用於世也使子厚得志於一時其文章必不
　能力致必傳於後彼此得失必有能辨之者吾於先
　生亦然時至正戊戌中秋日郭翼書於海曙樓
　　糟丘生傳
毘陵有男子年踰弱冠神爽性夷家闤闠間喜從士軰游
少善飲一飲可數斗弗酗鄉人之羣飲者毎競酌之則
酡焉少頃復飲如初人因其有是量嘗呼為糟丘生生
不怪久之呼益熟至不以姓字生亦樂居是號而弗辭
余始莫之識歲壬申例選四方善筆翰者書誥命與生
五十許軰偕集京驛毎聞呼糟丘輙駭及與接待但見
其酬酢痛快不少變顔色由是知其號不虚得未㡬生
以其實告請傳顛末余謂生春秋日富宜有以自律奚
以湛樂弛荒之意留滯心神酒雖古為饗祀養老而設
然儀狄以是而見䟽於禹故易戒濡首詩歌初筵禮則
有一獻百拜而德將無醉與夫不及亂之訓莫非古人
諄諄為後世防也以此為防人猶有屢舞號呶以為極
者袒裼裸裎以為達者粉黛絲竹以為樂者矧糟丘以
自命邪生曰子之言固然矣惜徒知以醉為醉未知不
醉之醉若羲和之沈湎紂之池林公孫朝之積麴成封
鄭伯有之窟室以至罵坐獲辠吐汚車茵是皆以醉為
醉也若頌酒德記醉翁與自託醉士酒民是皆不醉之
醉也糟丘生雖無所抱負而不欲自託於酒然亦豈能
自肆於禮法之外而踵末流之弊耶况以醉為醉則言
不文貌不敦行或惰氣或昏匪糟丘之可倫以不醉為
醉則道之存趣之真性常醇貌常温斯糟丘之同羣予
聞生之言而歎曰吁世之人無髙卑貴賤靡不以酣縱
而覆轍者生庶其免乎予因述其言為傳以醒其不醉
之醉庶不至多謬誤而求恕於人也生鮑其姓賁其名
思文其字云洪武廿七年春蘇人盧充頼書
　　東坡先生笠屐圖
東坡道人儋耳謫田畯往往分坐席孰黎子雲久莫逆
天晴散步為爾出忽然中路逢沾浥竹鷄湑湑揮洒疾
河橋冠葢無處覔瘴屩何異廊廟舄老翁家具姑副急
篛頂齒躡亦妙劇飛鴻踏雪印蹤跡縑素摸索如昨日
前赤壁後赤壁玉堂茒屋皆瞬息流行坎止隨所適海
南海北共眠食天一笠地雙屐風不能飄雨不濕(海粟/翁)
　　碁
漸消漸長雪成灣作陣寒鴉掠暮闗幻思遲遲僧入定
窮途落落客知還中原地濶人烟少西蜀城孤鳥道艱
局上尋機猶未悟爛柯深處有仙山(海粟翁/)
　　貞燕記
元貞二年雙燕巢於燕人栁湯佐之宅一夕家人以燈
照矙其雄驚墮猫食之雌徬徨悲鳴不已朝夕守巢哺
諸雛成翼而去明年雌獨來復巢其處人視巢生二卵
疑其更偶徐伺之則抱遺之殻爾自是春去秋來凡六
稔觀者譁然目為貞燕云長沙馮子振記
　　胡虚白詩
　　　春日即事
草堂長日無車馬雨後空階長緑苔已見梅花當戸放
更移萱草近忩栽引雛沙燕時髙下作伴江鷗自往來
物色於人俱適意詩篇吟就為誰裁
　　　寄賈徴君
三月三日雨晴初東望東岡無鯉魚杜陵愛酒自多債
太傅治安還有書洛中牡丹少閒地江上燕子識吾廬
木蘭舟櫂桃花水頗怪近來蹤蹟踈
　　　東園春日
檢㸃小園無别事清晨汲水自澆花薔薇碧引風前蔓
芍藥紅抽雨後芽可是野情忘世故正緣春色屬詩家
山僧野老時相遇分送菩提寺裏茶
　　　立春雨
今朝占得正東風春在江南好雨中六琯氣從温室候
八方雲與泰山通調和草色相将緑沾洒花枝取次紅
茒舍一瓢生菜酒自題春帖紀年豐
　　　九日和應先生韻
白髪秋深莫浪悲有酒且醉髙陽池百年相知從古少
一日不見令人思醉來仔細看茱佩興劇風流影柘枝
洪範橋西浣花老得錢相覔肯教遲
　　　從郭先生韻
南郭先生久不來草堂日日向南開笋已長成髙過竹
花多狼藉半為苔渴心誰慰病司馬詩債先償麯秀才
聞道放舟苕水上㸔山自倒白螺杯
　　　寄馬徴士
金水河邊承詔日丹陽郭外買舟時還家已久無書問
抱被尋常有夢知髙適平生孟諸野杜陵人日草堂詩
尊中且漉黄花酒莫遣秋霜上鬢絲
　　　和張伯雨韻寄雲林子
昔聞公孫渾脱舞今見書法有張顛君能髙歌白雪調
我欲笑拍洪厓肩玉笙皓鶴久無信青芻束帛真可憐
洞庭春水碧於酒細雨緑蓑須放船
　　　題雲林畫
往年曽訪天隨子烟樹㣲茫過太湖雪色寒驢臨水闕
翠毛青鳥隔林呼只今圖畫渾相似如此家山住得無
皎皎白駒空谷裏令人搔首憶潛夫
　　凌雲翰詩
　　　次俞予中病起韻
桐江清隱客頭白太平時每唱紫芝曲閒臨碧落碑無
愁何用解小病不須醫恐有登髙興先期報我知
　　　秋日懐兄弟
秋至轉相憶蕭蕭木落初如何去鄉國不見有音書漂
泊全無定存亡半是虚風塵㡬時靖還似昔同居
相别㡬多時相思泪滿衣家貧經難久世亂得書稀作
吏謀全拙從軍事亦非鄉心秋雁塞盡日向南飛
　　陳文東詩
　　　懐何孝亷
絶憐何有道老節獨居貧孝義今誰及交情久更真清
齋将十載小隱欲終身别後音書斷相思入夢頻
　　　藥䦨
循闌復南折曲闌花藥新幽徑落紅入怳疑桃源春
　　　芙蓉池
朱華斂初夕㣲風㺯清波木末搴芳去雨晴秋思多
　　　梧井
人静喧鳥散露井寒梧滴童子汲清泉為洗蒼苔色
　　　題梅屋
漠漠棃雪深思将花共發緬想山居人無言對寒月
　　　題彦臯蒓軒
芙蓉花冷烟迷離鯉魚風生紫蒓渚軒前秋容浩無主
江人倚檝烟中語纎莖採香光漉漉氷絲齊穿水晶緑
蒓有羮菰有米綵衣奉夀阿母喜平生宦情一盃水
　仲容持紙求書舊詩勉為援筆寫答耳陳文東十月
　八日書
　　題張德常草堂二首
屋下清泉屋上山獨餘猿鶴共髙閒仙家只在松蘿外
海月常懸水竹間社甕今朝村釀熟鄰翁何處棹歌還
華陽真逸時相覔聞道岩扉夜不闗
髙人自愛山居好繞舍清溪帶雪沙浮玉峯前常作客
勾金壇下即為家仙人未採芝如草令尹将歸菊有花
他日良常分半席白頭同汝老烟霞(成庭珪/)
　　忠奴李善歌
古有富者家暴亡衆奴同謀殺其孤一奴匿之負以走
財實累汝兒何辜孲􁯍雖　是奴主簿書不敢欺毫銖
哺之朝夕乳湩流不忍去手起􁀾呱置兒牀上拜床下
奴以死奉甘勞劬天聽不逺事竟白天子有命行賞誅
一奴寵榮衆奴戮卻從主人歸故廬雙乗青驄御史馬
猶執舊禮謙若虚寄語悠悠天下士未可容易輕人奴
(黄玠/)
　　胡古愚為僕袁普作傳王師魯賦詩用事甚博輒
　　摭其遺為詩和之
世族之降為皂𨽻人世升沈自常事句章袁普本故家
淪落來依太史氏太史典教羽林屯普也服役顓辛勤
頗似顔家得銀鹿又如王氏使青猿子淵立約真可笑
彼若輸心不相拗結車已肯送窮鬼下狀仍堪論惡少
太丘無僕不自聊何時定把漁配樵更尋阿對灌蔬圃
未暇殖貨師齊刁胡公掉筆嘲孤客客笑胡公未為得
長卿才思應過人挑得文君併僮百卻憐待制王先生
只歌袁普之灤京平生我識越石父解驂遲汝相将行
(陳旅/)
　　顧梅山詩
　　　秋夜宿僧房
白雲分半榻正在澗聲邊一夜山中宿三生石上縁孤
猿推枕聽明月近窓眠不覺天将暁疏鐘度暝烟
　　　嚴月澗同飲湖邊
斗酒復斗酒髙歌山水邊世間無此樂我軰即神仙狂
發花前笑醉來松下眠行人相偶語堪作畫圖傳
　　　風雨樓
湖上晴看好雨中猶更竒無窮凭檻趣正是卷簾時鷗
鷺飛相失山林晚不知烟雲多變態難畫亦難詩
　　　題山居圖
展卷擬曽到柴門非一灣抱琴隨白鶴坐石看青山隱
者有餘樂貴人無此閒更須添數筆著我在其間
　　　早秋湖上
藕花香裏去獨坐自㝷詩秋意在何處夕陽将下時鳥
幽忘立久山好覺行遲餘興忽然動橋邊有酒旗
　　　偶成
達者由來好機心肯蹔停㡬家才富貴中道又凋零白
髪人間寳黄金水上萍無錢陶靖節醉眼不曽醒
　　　厲杭雲袖詩見訪
此心無所著閒散似神仙毎日三飡飯誰家一熟田健
吟輸少俊起思憶衰年安得同攜手倘徉泉石邊
　　　雪中同鄭所南訪趙溪梅(所南菊山之子/)
移宅雖然逺攜笻到兩回只知相别去不道又重來溪
鯽和氷煮鄰醅帶雪開詩家堪入畫滿眼玉樓臺
　　　和文本公先生贈許端甫
世上無難事難中獨有詩看來都説易吟到苦方知潭
影三年句蟬聲一字師古人如此癖刻燭未為竒
　　　秋晚與許端甫山行
山行多妙處妙在倚笻中到此興難盡吟成詩不同松
濤鳴絶壑葉雨下晴空鐘鼓雲邊寺應知有路通
　　祭平望八尺土地河伯神驅蚊文
惟神杳㝠無聲無形而能以天地之命而為水土之主
者為其有靈故雖嗜不以口聽不以耳而能納吾之味
聞吾之音獨不可以鍳吾之誠自嘉禾而東其地曰平
望蘇臺而西其地曰八尺水草穢腐蓄瀦不洩蚊之所
舍三十餘里不待日出而髙飛其勢如烟其聲如雷豈
無居民之所聚舟車之所通而俾夫穢腐之所化而得
肆害於人者水土之神寜無媿邪吾聞二氣既分形質
既備載則不幬幬則不載兩形之間聖人之所治於是
分水土命百官以使之司而職焉由古而下未或不然
猶以為未也其上則求之天地其下則求之水土之神
民有所不治則天子公卿之所憂求其所不應則社稷
神靈之所羞蚊之為蚊生乎穢藂藏乎積草穢者決焉
積者疏焉彼則滅矣奈何不然徒使乎來者往者過此
而未嘗無言則郡守縣令已可以知其為不賢而水土
之神又安可以忽吾之所宣天生斯民獨為萬物之靈
載之以形勞之以生謂之勞矣則豈特求免夫噆膚之
蚊然旦晝而伏夜而出則人尚何怨而所可怪者以其
無辨於朝夕是則既暮而出為蚊之常今至於凌日而
飛矣豈隂也而可以先陽吾願一言之出契乎杳冥剪
絶此類使無更生則四海之内天地之間孰不知神之
有靈(陳了齋/)
　　顔真卿登平望橋下作
登樓試長望望極與天平際海蒹葭色終朝鳬雁聲近
山猶(一作/全)髣髴逺水忽㣲明更覧諸公作知髙題柱名
　　鄭君舉詩十一首(君舉名洪永嘉人/)
　　　題仙山樓觀圖
琅玕珠樹隔烟霄仙子樓居積翠遥羽化夢慿𤣥鶴返
丹成身與白雲飄杖隨麋鹿山深淺釣掣鯨魚海動搖
想像虚無圖畫裏秦皇漢武若為招
　　　酬錢伯行見寄
近聞移宅傍江村緑水平階竹影門書館晝間𤣥鳥入
墨池春净白鵞翻要鳴珂玉驚鄉里肯積籯金遺子孫
詩比牟尼吾豈敢看君三峡倒詞源
　　　酬張孔昭簡劉原善
爾祖留侯天下士曽為漢家王者師昔聞孺子已可教
今見逺孫仍解詩沙邊躍馬海色净竹裏讀書江月移
近來詩興又㡬首應是落花春雨時
　　　題已上人墨梅
故園梅樹三年别長憶看花溪雪晴巧出疎籬便蕭散
近遭碧水更分明揚州何遜足詩興茅屋已公無俗情
畫圖忽見轉愁絶遙想月華枝上生
　　　章菊存水心亭
水精之宫仙人居碧忩牙籖森古書波聲下應玉瑟響
日影倒射湘簾虚浮丘得道可相鶴陶朱治生兼養魚
客散定應攜二子一亭晚色看芙蕖
　　　嘉定嚴希德請賞棃花命妓者行酒歌詩為賦
　　　一首
瀟洒東䦨一樹春雪膚氷骨玉精神朝雲著處迷詩夢
暮雨來時想玉人華屋洗粧歌小小銀瓶推枕喚真真
紫薇閣下繁華處芍藥荼䕷總後塵
　　　題少陵騎驢圖
蹇驢破帽杜陵翁落日千崖萬壑中若非蜀道依嚴武
豈向西岐訪贊公
　　　題太白汎月圖
月出俄㸔照錦袍船頭江色瀉葡萄載酒非闗㝷賀老
騎魚似欲訪琴髙
　　　移梅
不愁雪冷不走看只恐雪盡花飄殘急須鋤置野堂側
映我柴門修竹寒
　　　幽致軒
花落晴忩燕拂檐蕙芽蘭葉翠纎纎幽谷與雲通小徑
清波四月映疎簾
　　　溪山小隱為僧竺源作
雙劔洞前千畝山溪女羅帶㡬回環井潭龍氣蒼茫外
石室仙居縹緲間緑字有書成斷絶丹梯無路可躋攀
塵縁已覺忘三宿色界空嘆見一斑海道扁舟何日買
故人茘子笑公還張衡未就歸田賦萬里青天羨白鷴
　　承寄佳章依韻奉和録似用賔學士賢契友改正
　　尤荷黙頓首
白日來何短黄河去不還故人成契濶新貴絶躋攀髙
蹈思丘壑幽居隔闠闤琴横時再鼓門設且常闗名逺
金閨籍身閒玉笋班藏修雖匪易仕進亦惟艱名實稱
窮措囊空作老慳清朝甘蹭蹬彩服自斑斕訪舊逰溪
上㝷盟過泖灣别離今蹔合笑語不須刪吟罷詩清思
杯餘酒破顔問農将學圃攜妓且逰山
力學誠希聖知言足訂頑頻年無箇事終日有餘閒㑹
見駒千里常窺豹一斑但當鑽故紙何用解連環蒲扇
雖勤寫桑弧亦倦彎鏡中添雪髪席上愧雲鬟詩寄青
山裏書來白水間何時覔漁網坐石共垂竿
　　雨中成二詩奉呈思齋閫掾朗中執事程琚頓首
閔君起南郡浩氣干層霄髙姿挺梧竹逸韻含風飈談
河落珠玉灑灑遺紛囂簿書净無塵寄興絲桐焦之人
妙超卓欲見不可招去冬百草死凍雨何蕭蕭出門擬
觴滿泥淖沾膝腰駸駸四牡駕王事資賢勞安得縶維
之庶㡬永今朝
我行客金華栖栖厭窮獨馳驅恥干謁息偃甘局束端
居寡儔伍紆結填心曲雨花散虚簷燈影動寒屋羇鴻
送哀響欲斷凄更續
　　長句四韻奉贄郡倅相公先生伏干郢削諸生張
　　樞再拜
銀章朱紱照瓊輈特命東吳最上㳺綵筆判花分半虎
鸞刀解節少全牛一官檇李風生葉午夜雲間月滿樓
為報廬江毛孝子故人張奉在南洲
　　奉和中秋翫月佳什三首録上虚白先生宗逺隱
　　君用發一笑鮑恂再拜
昔年為作幄宫客曽向宫中看玉輪萬丈光懸金粟樹
三更影落絳河津生憎老兔深為窟却嘆仙娥不嫁人
回首歸來舊塵世滿天風露一吟身
數年不對中秋月月色依然不負秋嬾問仙人臨玉樹
且陪帝子上瓊樓斗牛低繞天根轉河漢斜横左界流
却望蓬萊宫闕逺㡬隨清影重回頭
浪洗今宵明月好干弋滿地㡬人看惟堪院落清宵賞
忍照沙塲白骨寒綵筆寫殘思縳兔玉笙吹罷擬乗鸞
知君此㑹非忘世只為良辰一笑難
　　至正庚子歲中秋後五日在玩易齋寫寄賀𤣥月
　　先生博士榮遷夀樂堂新居晚契生紫陽方回頓
　　首拜
蓬萊五色海雲邊夀樂新堂綵戲前院宇捲簾通燕賀
園林把酒聽鶯遷貌如司馬温公像耕有歐陽潁水田
不用蒲輪到門外身心無事勝神仙
　　沈右詩
　　　敬次叔方先生見示詩韻右頓首上
城南陋巷居新僦緑竹移栽㡬个斜藂桂山中招舊隱
讀書堆裏認君家蜀人漫説文園賦吳市争看乗鶴車
斷簡味腴如啖蔗虎頭癡絶至今誇(右顧仲贄移居詩/)
歩屧春風裏翛然忘世情閒門無客到載酒汎江行雨
過山如染潮迴水自生鷗沙割千頃夢不到泉明(右留/)
(笠澤别業詩/)
　　　次韻叔方先生五言律詩二首兼示伯行敬初
　　　發一笑右上
憶昔陪二子吟歗野亭中風急江花白霜晴木葉紅去
留身若寄陶寫興無窮更喜陳夫子幽㝷訝許同
掩卷坐忘寐書燈耿獨明年華勞髪改夜氣與神清感
夢慚蕉鹿排愁頼麯生何時重相見握手話真情
　　　叔方先生過詠歸亭賦詩二首以志盍簮之喜
　　　沈右上
短棹相過莫便回詠歸亭上且低徊升堂拜母稱觴後
躋陛呼童瀹茗來八尺畫屏分紫錦一雙蠟屐破蒼苔
空江草木雖搖落猶有寒華帶雨開
積雨空林喜報晴杖藜隨意傍江行天寒木落青山出
日轉沙虚白鳥明漫擬東林時釀黍自憐南畆晚歸耕
潁川高士能相過閒把瑶琴膝上横
東林薄酒試新嘗中有松花膩粉香遣道潁川陳有道
書齋渇飲勝茶湯
　　　尺牘
廿八字偕一壺薄酒奉寄上惜不多耳楊誠齋文藁不
曽収得所謂芍藥屋疑只是用幄帘覆架者古人稱牡
丹為木芍藥白居易有詩云上張幕幄庇豈亦本諸此
未審是否更乞攷正之右再行稟慎獨先生坐下
右頓首拜啓十月朢過吳江别業得所恵書者三光隂
如過隙駒俯居江村况味寥落東流活活悵望送清晝
耳比來計道體迪吉右萍梗之暇每懐相從聚首實迫
以歲計未免以淹遲數日須至節前可歸相㑹有期已
篆書千字文留此多日乞恕皋稽之辠嘗因親戚㑹讌
為酒所困終日憒憒近者始覺神清尚欲借觀數日決
不為寒具油所涴呵呵
　　　中酒雜詩五首
中酒如卧病天寒露為霜東軒候朝旭暴背屢移牀
江頭風浪急舟小力難勝一槳歸來晚長林月已恒
太丘海岱士肆情丘壑間考槃詩賦罷采菊終南山
歳閏寒猶薄風迴水自生杖藜隨小步極目大江横
朋酒享公堂農家盡滌場縣官薄税斂田野足農桑
　右拙詩僣易呈上並乞裁正兹因端便勒此是記不
　備右再行叔方教授先生
　　留宿書齋二首有懐伯行性初二徵君兼呈樂志
　　堂主人一笑植再拜
蕭齋掩闗坐清夜雨聲中春酒浮杯緑寒燈落蘤紅知
君應傳癖老我漫詩窮共笑謀生拙好懐何日同
屋脊留殘鳥空忩恍夜明畸人孤夢斷老鶴一聲清冗
冗存吾道悠悠念此生相思隔烟水悵望𣺌予情
　　奉陪秦郎中母夫人八十夀筵歌
登君堂拜君母坐君右酌君酒君冠切雲藻火綬刲腴
割鮮㑹昆友霞觴共獻感斯夀兩行蛾睂小垂手鼓吏
蹀躞盈軒牖清歌裊裊絲縈藕鳯蠟龍香團暖烟南極
老人星在斗老人清健福如阜飲寒食生忘白首孤孽
踈逺及奔走陽煦春育同親厚聖經賢傳儒淵藪座間
雍容不去口妙年胎教君腹授所以巍科談笑取君言
世運厄陽九甲第紛紛慢蒿莠湖田數頃宅一畆謝超
宗兒孟光婦賣金養志恐少後尚欲外望家豐蔀嗟予
遭亂墓失守貧賤鬰鬰此居久伯符公瑾骨已朽丈夫
意氣誰不有夜䦨青鳥巢堦栁凝步凌波動魚笱我歌
跌宕君聽否出門大笑霜鐘吼
　逄前賦夀詞殊覺才有未盡後補此篇形容宴樂之
　盛然剰員呈武藝愈呈愈見可笑也或諸公丕振掇
　首四句而和其意如何招隱辭中茹字改作菹字幸
　甚雨晴尚圖一見瞻望伊邇臨楮不勝馳情
　長慶隂君㑹伯宣助教多問小兒丸藥乞再恵少許
　十九日逄再行
　　虞山人勝伯陳山人惟實皆為鄉里邂逅共飲問
　　及仙逰事欲共賦詩未果寫既去諒已醉矣酒醒
　　遂和以答二賢初意此凡響也十八日介録
掃除狡獪蓄神機開頂葫蘆不置扉人物已從垣外見
真形漸向市中㣲丹成白鴿沖霄去劔化雙龍破浪歸
自此更無毫髪憾緑毛繞體欲成衣
獨據胡床醉不移坐深簷露滴髭睂蕭蕭風水成音樂
澹澹星河起鷺鷥語罷欲乗黄鶴去興來嘗看白雲飛
火龍炎熖茶将熟不折扶桑一氣炊
羃羃松隂布網羅鶴巢松頂吸天河是何道士圍碁坐
著箇樵夫對酒歌看月也知為爾好慿風無奈欲歸何
道君直過橋西去還記垂楊葉不多
　　小詩奉寄子㣲良友希是正曹元用頓首
我在水之南子在水之北南北俱無百步逺經旬不得
見顔色一水相濟猶如此况復分離在他國霜黄木葉
秋漸聞哀鴻日夜催歸亟錦帆一旦掛清風後日相逄
難再得海内豈無真英竒衰俗誰哀知音稀鴻鵠壯志
在千里肯與燕雀同羣飛我今下榻待徐穉君其倒著
蔡邕屣數相往來莫相厭直到陽闗分手地
　書府所収李白集望付下覧畢輒還不阻為荷元用
　謹啟
　　敏同以閥閲世家一鼂浮雲變滅此身如商寳尊
　　彛僅存萬一於斯世耳因作寳彛一首奉寄須共
　　黙菴先生光和乃佳耳
眯眼刼灰仁後堂却求甫里坦東床寳彛天使文章在
鐡馬功髙譜系長力學要須成宅相善烹何止佐臺郎
翩翩濁世佳公子毛羽依然是鳯凰(老友鄭元祐/)
　　兒子咸畫雁老人作江天仍作詩命咸書卷上
朔方六月猶有雪江南十月水未結雁門一夜起秋風
飛到江南未八月江南處處多稻粱景物何獨為瀟湘
沙汀月暗漁火起警奴一夜空慌忙休言汝肉不登爼
全身已被家兒取猶幸先生有愛心放汝長江得容與
(龔氏翠岩/)
　　題自寫蘇黄像
海風吹髪如短蓬精魄㺯成秃髩翁歸來已覺陽羨鄰
里隘不似雪堂概江空六年歲月幪尊中何况如今一
螺墨安能及公目如初生犢細觀此畫尤崛竒兩顴巉
岩無剰肉百年光景春夢婆人間遂少天上多一炷清
香留永日奈此堂堂不語何譬如寳鼎淪泗上萬夫之
力那能起後來博古彼誰子猶寫雄深吞簠簋不然豈
徒有三足兩耳獨留天地中間泣神鬼
人之龍文之虎人言海内四學士又云蘇門六君子洪
厓肩髙萬丈餘談笑拍摩何軒渠當為誰作前者王當
為誰作後者盧詩到聖時不讀書高處豈獨煑湯坐團
蒲豈不迢迢百世下好事亦寫蘇黄圖又非中郎虎賁
之自身又非叔敖身後之規模典刑摩詰劣少須一丈
精神三尺素光芒射入數百步布袍便是山谷褐可能
其中有菜肚(龔開/)
　　尺牘
往予見姜白石詩一卷有絶句作小草尤佳云道人野
性如天馬欲擺青絲出帝閑某愛此詩第恨其不通畫
不能使無聲詩有聲畫相表見予作前馬既又念此句
此馬終無出路復成後紙去冬有瘦馬一匹寄天台僧
在書記鶴臞亦以書來取畫久之未報今得此歸丈室
如有數也天隨言凡物惟散者為得二馬得失何如白
石不可作析而辨之其在鶴臞矣楚龔開
　　家藏龔聖與人馬(今歸白石翁/)
　　　記
雪巘禇先生為士友戴祖禹畫馬謂得一翹舉者為佳因
憶敖器之評曹孟德詩云如幽燕老将氣韻沈雄此語
若施之畫馬尤為至當雖不翹舉亦可此藁一年前手
定今以先生之言用酬來意又似不偶然也淮隂龔開
　　　詩
老龔謫世房星精愛畫先皇照夜真霹靂一聲天上落
鼎湖飛浪白如銀(維禎/)
開元四十九萬馬迅電追風莫可蹤不是畫師題品出
誰知一匹是真龍(李構/)
八坊隊隊馬如雲曾向開元奉聖君今日飛龍仙駕逺
千金駿骨世空聞(秦約/)
　　家藏錢舜舉畫卷
不見西湖處士星儼然風月為誰明當時寂寞孤山下
兩句詩成萬古名　吳興錢選舜舉畫於習懶齋并題
　　題和靖觀梅圖
癡童臞鶴冷相隨笑指南枝傍小溪到處一般香影色
孤山只在斷橋西(仇逺/)
　　高馬小兒圖
華翰料非九分臕童子身長五尺饒青絲鞍短金勒𦂳
春風去去人馬驍莫作㝷常厮養看沙陀義兒皆如漢
此兒此馬俱可憐馬方三齒人未冠天真爛漫好容儀
楚楚衣裝無不宜豈比五陵少年軰臙脂坡下鬬輕肥
四海風塵雖已息人才自小當愛惜如此小兒如此馬
他日應從萬人敵老夫出無驢可騎乃有此馬騎此兒
呼兒回頭為小駐停鞍聽我吟新詩兒不回頭馬行疾
老夫對此空嘖嘖(龔聖與/)
　　題趙千里聚扇上寫山
翠水丹山氣旁礴㡬叠香痕經手握何年破鏡飛上天
吳淞水剪并刀薄江南寳繪多遺餘王孫不歸恨蘼蕪
蘼蕪消歇秋風起班姬為我歌烏烏(伯雨/)
　　　次韻
宋諸王孫妙盤礴萬里江山歸一握卷藏袖中舒在手
清風徐來縠衣薄文采於今淪落餘雕䦨玉砌凄烟蕪
至寳不隨黄土化門上空啼頭白烏(鄭元祐/)
誰見解衣乍盤礴卷懷雲烟歸掌握春雨冥冥江水波
竹間日暮衣裳薄零落王孫翰墨餘越王臺殿久荒蕪
要知人好畫亦好愛此當年屋上烏(倪瓉/)
苧衣春暖初盤礴㸃綴溪山不盈握白雲隔浦見桃花
坐久凉風起叢薄故物凋零百歲餘王孫有恨迷平蕪
衡門今日看真蹟始與人辨雌雄烏(陳方/)
　　題錢思復曲江草堂
　先生嘗中江浙鄉試時出浙江潮賦三千人中皆不
　知錢唐江為曲江獨先生用之葢出自枚乗七發試
　官大稱賞遂號曲江居士搆堂於徐范兩村扁為曲
　江草堂
浣花寂寞鍾山逺今見風流在曲江八十儀型今有㡬
三千詞賦總無雙屋頭秋老凌霜樹竹裏春閒聽雨忩
好向兩村㝷舊隱月淪峯下磵飛瀧(易恒/)
　　題松陵王良輔逺趣樓樓傍有三髙祠雪灘
三髙祠下髙人宅地壓江湖勝輞川二水蕩摇天逺近
亂峯離合統中邉雪灘夜憶稽山路笠澤朝迎甫里船
倚遍䦨干吟不盡夕陽飛過落霜前(易恒/)
　　偕嵩上人逰虎丘寺
出郭眺西郊言㝷虎丘寺入門細路轉渉巘佳境萃靈
風散熹㣲山光起迢逓同行集緇侣耽翫起神祕劔去
池水空湛湛深莫縋荒哉闔閭墓似有靈物衞鐡鳯翔
層空玉鳬閉深隧維時春雨聽落澗有哀思冥搜倚浮
圖六合惟一氣鳥鳴臺殿髙日落山水麗逍遥淡忘返
因之酧素志更期重來逰同向山中醉(謝璚樹/)
　　寄元鎮
訪君祇院幽思生雲林蕭蕭遺世情蒼藤倚木條蔓古
白榆在門枝榦横仙人攜琴下夜榻使客留詩過春城
山中此樂不可極顧我廓落久何成(黄伯成/)
　　題雲林筠石
故山有錫知何日笠澤移家放棹時雨裏推篷寫筠石
燒香何處獨題詩
　倪先生嘗辟地漁村人有追㝷之者忽聞蘆葦中有
　異香遂為追者所得詩中故云(易恒文成/)
　　悼雲林先生
　先生素有歸老茒山之志而卒不遂末章故及之
洒然遺世出風埃小刧人間一夢回畫筆獨傳成逸品
詩名端不負清才老年故舊無多矣前輩風流安在哉
未遂大茒歸隱計山靈應悉鶴空來(前人/)
　　題樹石小景
繁霜如雪滿林飄玉樹琅玕日夜凋不見平泉佳子弟
洛陽園宅草蕭蕭(夢叟/)
　　題畫竹
雲林畫竹師蕭悦更愛燕人王淡逰為問梁溪千尺影
何如老可在湖州(潘瓠齋/)
　　可傳集序
老杜曰新詩句句盡堪傳作詩不可傳曽不愈轅下駒
雖千章萬什徒妄廢人楮筆耳君子曰不作無損唐詩
人凡百卅有餘家其詩見於今可與杜老相傳者寜㡬
人哉予徒張憲嘗以筆削唐百廿家請於予予於各集
選其可傳而無媿於君子議者什不能一二黄山谷甥
四人皆喜詩龜父者為最龜父詩所積凡二十餘首黄
著為集其詩斤斤不百首谷因喜之以為句句可傳者
在此吾錢門稱能詩者南北凡百餘人求其自憲及吳
下袁華輩者不能十人華自二十歲後三十年所積亦
無慮千有餘首而吾選之得如干首盖又倍於龜父矣
故命其集曰可傳好事者梓而行之求予序故予序之
如此至正二十三年嵗次癸夘春閏㑹稽楊維禎序
　　鄭明德賣夀器以贅壻玉山道人復贈一棺賦詩
　　以謝邀予次韻
山人右臂枯且痛日耕硯田耘剡藤只今年已六十五
感時念舊身凌兢文章海内鳴當日老病窮愁如蝟集
子亡女長當贅壻無錢賣棺情豈恤江空木落西風髙
短衣破屋驚搜牢相逄玉山泪流霰老我太平難再遭
玉山重義急水火為製柟木棺若蠒得纒裹便呼老僕
荷􁅗隨醉死何妨即埋我君不見北邙山荒墳纍纍白
草間積金何如種隂德黄鳥能遺三公環(袁華/)
　　龜巢老人辭
龜巢於蓮夀千歲巢於蓍萬一千五百餘年龜非夀不
能巢也毗陵謝君子蘭命其所居巢其言曰天地吾大
巢也惟天地弗壊吾巢亦弗壊夫天地恃形而久然有
形未有不壊者又曰世不我用吾生自全用不用全不
全繫造物非龜所能為夫用不用在人全不全在我莊
周謂寜生而曳尾則龜之所以自全也豈繫於造物而
曰非龜所能哉子以巢為夀徴則相與逍遥乎有巢氏
之上矣因繫之以辭辭曰
維蓮有葉兮維蓍有叢孰靈而夀兮巢此幽宫吾巢天
地兮吾巢與久天地終壊兮巢吾何有生而曳尾兮樂
且全世不我用兮安吾天有巢世逺兮昌其旋歲千萬
兮吾何後先吾将從子於巢兮終吾天年(郭翼/)
　　野老移家圖為謝子蘭題
野老移家向何許乃在吳淞之甫里治生擬學陶朱公
釣竿欲覔𤣥真子小兒讀書坐船頭大兒擊楫歌中流
細君斫鱠婦炊黍老子醉卧蘆花秋人生真樂不易得
兒女團圞居澤國避秦何必問桃源朝泛江南暮江北
(袁華/)
　　題倪雲林山居圖
地僻無轍跡知為静者居山泉激石駛岩樹覆忩虚洗
藥坐濯澗負苓行讀書兹丘儻可老吾欲樂耕鋤
　　題雲林所寄陳彦亷春草軒圖(彦亷有春草帖乃/張旭所書)
彼美陳徵士幽居惬素心字臨張旭帖詩詠孟郊吟老
圃秋花瘦閒庭春草深寫圖并琢句持寄自雲林
　　倪雲林同集
雲林遯世士詩酒日陶情洒墨寫蟲篆放歌揮兕觥庭
下幽花吐階前踈雨晴不愁江路永扶醉出重城
　　題張外史登善精舍
隂森水石林堂幽六月彷彿如三秋髙遁何慚孔車騎
舊逰還憶董糟丘鶴臺夜禮紫虚象鳬舄朝回黄篾樓
願乞引年飡玉法頡頏飛佩閬風頭
　　寄雲林先生
人日才過春未深滿城風雨晝隂隂又逄元夜傳柑爇
恰似重陽泛菊吟字寫硬黄當几畔硯分淺碧到溪潯
從他狂客時推罵笑對青山酒自斟
　　雲林竹木圖
初陽被原隰㣲風度簷楹修竹㺯晴色嘉木敷春榮隱
君笠澤上觀物以怡情寫生寄毫素持贈重瑶瓊(袁華/)
　　題雲林畫
梁鴻溪上草堂幽紅樹黄華㡬度秋回首雲林人不見
西風落日思悠悠(曽日章/)
　　題雲林竹
蒼竹紛紛碧一梢雲林筆意在匏陶玉樓天上初成後
誰向鵝池得鳯毛(陸大本/)
　　題畫
托跡江湖五十年畫圖相見思依然先生不是知㡬早
那得清名與世傳(吕志學/)
　　又
青山古樹滛滄江斜日裏不見野舟翁更憶雲林子消
摇天地内此樂復何似安得長相逄清流為洗耳(道衍/)
　　雲林畫扇
稜稜蒼石雨斑斑竹樹扶踈倚暮寒却憶𤣥丘菴裏夜
一方秋影月中看(朱應辰/)
　　題畫
山中舊宅去多年落日滄波理釣船白首歸來訪隣里
廢池喬木思凄然(韓奕/)
雲林應是别何年去泛東吳笠澤船仙骨已為遼海鶴
只遺詞翰尚翛然(曹恕/)
笠澤東頭陸氏庄竹梧百畆晝隂凉憶居曽借荘中住
長夏髙眠不下堂(俞貞木/)
　　雲林與介石書
瓚啟經宿不面旦來想體力佳也此時早餉已久能同
德機先生緩步過蝸牛廬中煑一杅日注茶觀陸探㣲
髙岡茂林圖否德機先生處不别書也匆匆不具
瓚以七月末得㿃痰卧病兼旬幽憂無聊因賦詩以自
解云耳瓚數月前辱執事及德常縣宰書教俾寫學門
石記記文特古淡可愛鄭翁傑思也繆書不由講學㸃
畫不能遒媚結體還更俗惡又頗工於小不工於大縣宰
欲流傳於久逺宜属之工於書人品異俗者乃於文稱
耳繆書那能副髙意耶要是縣宰君自書一通甚佳也
瓚非飾詞切告相體幸甚文及烏絲紙同此内上冀視
入近承執事示問政卧病不能奉報此數日少差體中
尤惙惙耳縣宰君賢郎以六月初嘗一過允同處一
餉頃即去僕亦不得一見允同云寒熱疾作即去矣鶴
翁先生夀容付允聞處令轉逓上八月餘矣瓚病乏力
不可多作字草草先此具報數日間體中稍佳别奉縣
宰君書也秋凉二公或可一來江渚否匆匆不具八月
十三日瓚再拜
瓚啟今日聞有失女之悲幸勿過悲哽一二日當一杯
解悶也真人碑來曽寫否明日送紙却迺可下筆耳明
月試縱步一出尤佳謹資啟不具瓚再拜
瓚再拜新春伏惟履候多福欲往展賀村野畏人不出
耳昨有數字與令嗣想曽過目畫匣倘要用當送去無
用則已先公竹杖脚爐小巾倘有之希㝷以見恵無則
不煩也元度入城何日還還日為致意謹承候匆匆不
具十一日瓚啟上
　　與王子明
瓚偶入城郭思所以承誨益擾厨傳兼之以寓館頮􁆽
可謂溷擾不一而足自非故舊之誼何以得此於左右
哉兩日不靣伏想台候多福坡書天際烏雲含雨重卷
子能攜一觀僧房迂談半日政自不忘但不知執事不
厭此迂濶清事否不可則已謹啟不具
瓚經宿不面旦來想惟履候勝常心逺錬師之一二用
物留允同處不幸折足倒地將欲棄之矣齋閣下有沈香
求一兩許不必入藥用者如允同前大片之類劈取少
許亦不妨不可則已不可求也小子物在手者隨以與
人不較隨以所須不問錢價大小及不在手則無可奈
何非若他人靳惜其㣲而不較其大也呵呵二十一日
瓚再拜
昨日承過我又得約齋翁共坐遂有終晷之清談足下
論甚佳猶未的然於所取舍耳夜來二卷思之尚有一
二字未是幸攜至改定并幽林思同祈借閲幽林思乃
似重刻瘞鶴銘唐搨豈有是哉僕血氣雖衰未嘗貪得
若而翁索人物也瓚再拜
瓚奉别後從蘭陵東郭門外人家少憩三日待荆溪發
行李來即歸田舍到家稍稍休影而州縣差科迫促騷
然因歎那能復以憒憒從彼之榛榛乎便命扁舟入徙
寓村落中調氣静坐得以少抒其中磊磊者一日從一
二林下人登靈巖山覧觀天池石壁之勝㝷姑胥臺古
蹟若司馬子長蘇長公悲世憤俗不可一世之概後百世
而不及見古人則求古蹟觀之以自解惜不肖非其人
回望太湖之西諸峯出没指㸃數螺若芥舟泛泛杯水中
當是銅官遺墨曰望吾季子君乃政著白雲滅沒處杜
門著書降屈其心志不能以道表見於當世真為之泣
下沾襟也閏月末暫還繫舟江渚南稍治夏衣将復至
吳而過荆溪即時氣難測隂雨浸淫不審何似伏惟樂
道閒居履候多福瓚招愆納尤動與世忤豈非以自内
致之耶復何敢怨天尤人當深自疚耳每動心於明公
者則非可一悲感而已窮居蕭然舍無一物為寄偶㝷
得書室中聖傳總録若干册聞見善録一册可助常行
檢閲唐𤣥宗御書孝經石刻四拓本紙墨頗佳又青白
舊碗各一隻用奉左右聊寓不忘之意不直一嘆耳末
由參侍臨書惘惘千萬慎之自愛不備(上鶴溪/)
　　再上鶴溪
瓚再拜四月偶過吳淞弗獲上謁不能如約次日即走
荒澤又不得詣謝以别惶恐何限爾後欲一奉狀以聞
不敏日復一日竟成因循比來不審何似伏惟吉德所
臨風俗為厚望進此道寵辱俱忘履候多福僕罪釁所
積而我室人亦成長往哀懼哽塞大不可言日月不居
奄餘兩月依依故物觸事損心奈何夫以世縁言之悲
歎何能有已若以法眼觀之則我此身成大無有此宗
少文所以三復至教方能遣哀耳襄事粗畢大山長林
之思此心已羣於鹿豕間矣如何兹因令嗣德機徴君
趨侍輒狀白承動静恐欲知僕近況遂并及之末由
趨侍臨楮無任瞻依歲事峥嶸所冀為道自重不備瓚
再拜
　　又覆鶴溪
瓚再拜前日打破慳囊令人不安雖然赤子所願固不
深以為憂耳真人碑昨日改定數語且未可即寫尚有
少議頃囘以既不宣
　　上允同
瓚啟去秋獲一聚首深慰悶懐不意復還里第而羣㓂
未息官府事繁山林饑寒往而不返似未為都無所見
也近知移家暫住余宅與僕南渚相去甚邇良用慰惬
九月廿六日欲與潘翁共載詣謁恐舍館未定故不敢
到長至前後當專造也兹先走一力上問乍冷伏惟履
候多福令伯環慶丈人令叔子明司丞天民先生賢父
子想皆安勝亦不知尚留何許力還希囘示數字以慰
懇切謹上承動静不宣瓚頓首錦鷄一雙鱖魚二尾漫
上
瓚再行忽然再病江渚歸復兼旬藉庇雖已獲安氣尤
未復耳因偶出行李中乏香燒用髙齋雜香零碎者求
少許燒寘卧内以净穢氣由是求懇倘無則已不須芥
蒂也謹咨啟不具倘令婿歸乞為告鄭重意
連日憒憒獨坐無聊三月一日忽然開雲風景固佳而
悽悽有念舊思賢之感因成此詩詠歌無已涕泣沾襟
而吾德機徴君離隔在百里不得與之周旋即寫此詩
以寄當亦為我惻然也彛齋髙士賢父子彦衡賢良與
謙廣文雅集次第為道瞻企也彦衡齋閣中有好香為
須少許彛齋髙士雖有之而靳惜如金僕數日中入城
亦欲一往謝而未敢必彦衡君酒量無敵是所畏也比
來想佳望不為酒困耳匆匆不具橘忩伯昻想日有宴
談之樂冀道問訊
瓚適往謁值從者不在而還近乏墨用寓所必賸吾宜
興墨能分恵一珽不可則已去年往寄所附欲爇小餅
是潔香作供想已忘之矣一笑瓚上
承桐露兄見還銅佛像深感至意旦夕致一佳物少荅
厚情矣此葢祖師像非班卜佛像也未寄至時深怪銅
佛像在新已西照堂房内那縁得在水中已而果非也
辱彛齋先生寄馬脯乾魚尤餘盛心瀼西草堂專待理
宗兄至何遂杳然耶
三月十二日早行不獲候别賢翁壻乘興往謁明成兄
十三日過江渚而介石君待僕之歸二日矣承厪專信
教墨與羊羫酒榼俱至物豐意厚拜賜之辱因與介石
君厭飲信宿還輒成五言一首以道謝私并致謝彦衡
親契也舊陸筆三枝頗可用謹附上比欲費吳潔小餅
作供恐忘之矣二月葢舟檝必能踐約一來江渚也
瓚近辱見過寓所窮居荒落不能具雞黍之奉愧悚何
限别來匆匆兼旬觴詠殊劇仲夏未暄不審復何似伏
計履候多福瓚獲交於髙門㡬二十年矣深媿迂繆不
能與世俯仰但受知賢父子則深耳英嗣得婿於陸氏
非止齋則不可成止齋之推精察詳雖瓠齋往返數數
止齋猶不能决然為準瓚於斯時適宴溪上目見其周
折而瓚又深知宫門禮義之素且承賢父子見囑令具
書於止齋瓚敢靳於言乎言之諄諄因定議於止齋之
手乃成婚於其捐館之後今兹英嗣夫婦父母之間益
怡然無間言寜非止齋之德是亦天之造古人所謂有
德於我者背之不祥豈虚言哉閣下使英嗣所托但不
忘止齋足矣於不肖何與焉兹乃辱盛德恵羊羫珍果
精縑酒器瓚何謂而當此也古人取與辭受之間不可
徇俗而違禮也苟辭受不當於義是亦不能固窮所謂
窮斯濫矣瓚非主婚之親尊又非婚妁之女媒乃妄加
盛禮於不肖甚無謂也非獨不肖取譏於識者於閣下
盛譽亦有少損焉耳塵坌汩汩遂覊賜多日不能即全
璧以歸悚恐而已兹謹以還歸於下執事幸留寘之倘
不以不肖之言為誠而再遺㫁不敢拜賜之辱徒勞往
返耳瓚非壟㫁者也切冀體悉倘能借我蓮葉硯試用
數日則足矣亦非敢乾沒為鼠竊之事只欲與小齋一
二硯比試髙下耳能信此言即付去人來幸甚令壻彦
衡文學以才賢良雅集併為道瞻企之思亦以鄙意諮
之二公當蒙首肯也以中兄要乃翁老先生畫像并要
不肖詩畫此月朢前後寄上數日來意思憒憒大不佳
畧無清思畫像亦留南渚未曽取出耳允同初四日挈
家過丘生家閑乞知及尚阻郵傳臨書増感所冀加愛
以慰懐思不備
瓚漫浪之跡放蕩於江湖之上雖時時往返錢唐苕霅
出入城府翺逰縉紳間聞知動静之詳意不得奉一字
為慊耳極念不審復何似想惟履候多福賢郎姻事将
有成期可賀可賀此一姻事執事但知潘瓠齋徃返周
旋之力殊不知賤者一書之功此時非賤者之出徐止
齋小婆媽皆㫁㫁不肯執事可宻為打聽不必問之瓠
齋便可知其的實姻事将成之際雖以岳氏蓮葉硯松
雪之玉水滴相酬亦不足為凂也如何因便附此上問
且以發執事一笑此亦飲水知源之義也便中希還數
字不備良常草堂先生㑹文告致意趙正書未曽勾䟽
旦晚入城來面取之也瓚拜
瓚啟隔日不面隂雨悵悵懸情比復何如已遷耶抑吉
日尚未届也可否謹馳聞不一一瓚再拜鵞一隻夏果尊
酒聊為遷喬之慶輕瀆悚愧可冀留幸留幸
瓚再拜昨日以桔蘖二種及庾兄枉顧深見髙義不薄
銘刻之兹因便風及子真送藥輒附數字上謝九經十
七史果肯與人乞於十七史内付四五册九經全付至
并問價寫示價却不可太大徒勞力耳否則已之館舍
温筆乞取一枝絶佳者封至幸甚謹奉字匆匆不具
瓚比承下顧欣慰欣慰繆藁曽寫出否如寫畢乞付尊
染來桃竹杖曽對賢長公説否匆匆不具
瓚再拜比聞中疾暴瀉勢已平復謹此致問欲往見足
腫未全差耳雅山卷繆為二小詩煩染翰墨一書并小
引望割去塗竄者拈合并求佳製一首長短隨意近賦
得二三詩粗有興味倘體中已無恙明日來共觀之也
雨濕憒憒頗覺難堪謹啟不宣
瓚頓首再拜比辱枉顧喜慰無已云喻五月内之約必
能踐魏文之期獵也兩日不面想尊候多福林提舉已
來未耶伯氏體中當遂平復也老温遣其子以新製筆
來特神妙於常者不敢獨擅其妙用分之前如希言允
同公堇不在宅先生為各留三二貼償其所直以遣之
幸甚亦不負所舉也若使之空返則僕深有媿於彼矣
惟加意焉謹咨啟不具
瓚再拜昨日乃知再檝入城移居沈氏猶可賀也比聞
説城中賣書王老者有碧箋上打弁陽老人自銘石刻
得為應錢買至幸幸物到即還元直或五或十更好向
開府不較耳更乞問王老此刻誰與書者六塼帖帶來
一觀切祝相見不逺所冀加珍不宣
瓚啟九日欲屈從者奉萸酒一巵知為他人所先遂不
果也十日辱手帖餉以吳淞四腮鱸益重感盛情領登
當面謝以盡昨晚因從善奉謁而從者尚未還寓也不
具
瓚比獲邂逅一見賢叔姪真若隔世也為之惻然者久
之數欲復來瀼西草堂何意杳然不聞挐舟音耶聞桐
露君獲於水池中洮石班卜佛二件能以其一全歸乃
盡古義非流俗比也然亦以元價奉還不知賢主以此
言為然否謹干瀆不具
瓚再拜夜來獲聚首言笑之樂經宿不面想履候平善
也漢鑑書中有一紙草槀恐在葉内篷上雨潺潺幸一
檢附至無則已并書院中書几上有貞居寫夷則宫雪
獅兒二詞後有賤子寫滿江紅未了則在彼乞付至撿
本寫足付去不在此則已草草得罪
　　　　計廿七帖後一帖曩時於李兵部先生借録
　　　　别紙恐遺失乃聚於此本云
　　雲林畫竹樹秀石(杜東原所藏今歸朱世民/)
㫁劔故留碧鉛刀終有神坡陀歳寒色不似醉時真(饒/)
(介/)
喬木千章髙出雲幽篁㡬箇石嶙峋平生丘壑真成癖
莫怪烏藤來往頻(于思緝/)
蒼然古木石岩幽移得江南一段秋共説卿君知籀法
數竿瀟洒更風流(髙巽志/)
木落秋吟夜露翻山空無人石榻寒不似君家子午谷
雲旗晝下𤣥都壇(唐肅/)
雲林之樹森如玉春雨琅玕長更多使我臨風重懐想
幽篁佳木共婆娑(薛毅夫/)
流光冉冉逐驚波文物空存晉永和遼寉重㝷舊城郭
當時風致已無多(王璲/)
長憶山中舊草廬蒼厓古木共扶踈今朝偶爾看圖畫
便擬身同木石居(東陽陳允明/)
支機靈石墜星河夜半虹光發磵阿憶在栖神山下宿
幽篁佳木共婆娑(張簡/)
清閟當年風度雲林此日襟期每向詩中見畫今於畫
裏觀詩(盧充賴/)
三春雷雨蒼龍角萬里雲霄翠鳯毛怪得君家圖畫裏
虚忩凉月夜蕭騷(全詮/)
　　雲林竹(史明古鈔寄/)
廣平舊作梅花賦銕石心腸嫵媚辭髙士巖前清賞足
月明竹外寫横枝
笠澤荘頭道士家書林風竹翠交加新梢便有凌雲勢
髙出牆簷掃落花(張簡/)
燦燦碧玉枝託根在崑崙日出四海静影拂青雲端君
王愛直節樹之黄金門花繁實且多待以慰青鸞(永嘉/)
(文信/)
海上琅玕碧玉枝紛紛蒼雪帶雲飛仙人拾得青鸞尾
裁作朝元翠羽衣(本初/)
雲林寫竹與梅岩自比清貧太守饞蒼翠滿庭聲似玉
一枝先喜出松杉(薊丘李繹/)
凉隂一片在灣碕墨卷蒼龍起硯池記得月明江上見
秋風吹折玉蘭枝(如一道人/)
清閟閣前烟雨春梅花岩裏玉生塵老懐不聽東里曲
却剪横枝贈野人(嘉陵楊基/)
風葉闇秋林烟梢帶夕隂美人離思逺湘水夜來深(吳/)
(郡謝徽/)
雲林不作桃花賦能為梅巖寫竹枝雨過粉香渾欲濕
月明清影似曽移静臨童子敲茶臼隱接吾家洗硯池
日暮天寒倚亭翠絶勝雉尾露宫墀(席帽山人王逄/)
瑟瑟清風響翠濤青鸞飛影下亭皋何人吹㫁參差玉
滿地月明金錯刀(銕篴道人/)
堂上娟娟竹翛然悟澹㳺南風時隱几不復夢洋州(卧/)
(龍山民王宥/)
我愛雲林竹繞池繁隂映水緑漪漪十年不到蕭閒館
却寫秋烟慰所思(周彛/)
秋思與秋聲閒齋助夕清幽人夢迴處烟鳥月中明(髙/)
(啟/)
美人華翠裾步入虚堂裏月落聽秋聲憶在湘江水(葛/蒙)
　　尺牘
瓚啟不審復何似想惟體中清勝行元博士近有信來
家否聞體中少不佳比當平復也不得往候懸情而已
聞執事説新收得庾子山詩集在州郭時欲借以示僕
不暇兹專一力至左右千萬蹔借一覽執事近與僕情
同骨肉諒不托故靳而不借也僕亦不敢乾沒之不必
過慮盖以窮措大細事多曲謹遇大事多迂逺故云耳
如何村居枇杷數樹盡熟爛然如金彈然食之頗不美
趙子昻詩云貧家自歎無金彈數樹枇杷俱不生之句
余乃賦一詩云踈踈桐雨橘花香寂寂桐隂硯席凉怪
底枝頭金彈子枇杷盡熟不堪甞并寫上一笑瓚再行
　　　　此帖并前共廿八帖
　　飲飛雲樓作松石圖因題
公子池館净雨晴生緑苔孤琴候蘿徑濁酒泛春杯鈎
簾待素月庭宇無纎埃誰知長松下自有清風來(倪瓚/)
展圖似有風蕭䬃六月髙堂舞壑龍頭角空騰青獬豸
爪髯雄據玉芙蓉杜陵善賦韋侯畫秦相能要泰華封
著我避塵泉石裏看雲惟賴一枝笻
　　　　甬東邉封題諸葛宗道五大夫圖扵清溪之
　　　　九曲亭近見邉封草書四帖従鮮于氏書法
　　　　有霜鶴堂印文見此詩為録云
　　王汝璋詩(見青崖集/)
　　　寄席心齋
老子心齋與世違山中春雨藥苗肥騎将鶴去身俱瘦
鍊得丹成骨自飛青簡風雷行祕籙紫綃雲霧出仙衣
明年海上金桃熟并就安期作伴歸
　　　答心齋席鍊師二首
山色搖春發翠妍慿軒把酒答流年自知原憲貧非病
人謂陶潛醉㑹眠壇植百花香白日天開一鳥入青烟
席謙已作東㳺想紫氣看從海上先
西林谷口羣仙宅青髪蕭蕭古逸民騐過神丹專奉母
著成真誥必傳人愛山不下烏皮几留客先除白葛巾
門外松花如可服豈無方術為輕身
　　　重寄心齋
西北髙峯秀可拈青蓮一朶立纎纎種來仙李如瓶大
煑得春醪似蜜甜鄭老書題常在手信公詩句好掀髯
相過為問長生理雲笈今開第㡬籖
　　　送席心齋住白鶴觀二首
我愛仙人葛稚川又騎白鶴入蒼烟四山瑤草日應長
千樹碧桃春可憐劔氣吐虹晴射斗丹光如火夜通天
姑蘇城下相㝷日種子還成玉作田
闔閭城東日寳觀道紀堂前席鍊師芝草滿山都是藥
琅玕繞屋徧題詩乾坤一粒空中黍歳月千年石上碁
棗大如瓜還未熟明朝我欲訪安期
　　　又送心齋住白鶴觀二首
昔在鴻山遇席謙長松薄雪下飛簷道歸玉石心逾達
詩到珠宫律更嚴鸞版晝鳴雲擁座龍文夜誦月窺簾
應思慈母營甘㫖春雨園林笋露尖
鶴舞橋邉白鶴飛真人猶憶趙知㣲新官特賜黄金榜
上服還披紫玉衣仙觀樓臺春寂寂道山花木晝暉暉
學仙千載歸來后城郭蕭條事已非
　　　寄席心齋
辛苦臞仙愛讀書饘酏常足為親娛時人不得輕毛義
當世焉知有伯俞興動南湖晴汎鷁情饒北里晚飛鳬
春來準擬攜琴問松下相看比白鬚
　　　又寄席鍊師
雁杳魚沈久寂寥漫思鳬舄候王喬寄詩松下見君否
載酒山中知路遥步月娟娟長照屋天風歴歴自吹瓢
想應别後身强健春雨年年長藥苗
　　　寄佑聖道院席心齋
五雲飛搆擬蓬萊夜夜丹光照上台月出蛟龍環劍佩
笙鳴鸞鳯集樓臺𤣥經自寫黄庭字緑酒誰同紫玉杯
江國已成三載别不慿青鳥一書來
　　陳文度詩
　　　朝真宫夜陪席鍊師
蘿逕掩空扉炎塵逐雨歸山明餘月在草暗一螢飛姹
女鸞和馭真仙鶴羽衣焚香與黙坐初悟幻情非
　　　答席鍊師
朱墨守蓬忩何年望省郎允憐遺鶴伴多媿亞鴛行知
事宵無寐交情日漸忘來書因寘箧一看一迴腸
　　　二月八日重逰靈應奉簡席鍊師
昔曽避亂久相依今日重來却似歸客意欲隨春北去
雁聲猶帶雪南飛已多中國栖荆棘不獨陽山死蕨薇
倘向赤松方外住願陪鶴從莫相違
　　　得席鍊師詩一首
近聞鄉舊盡凋殘君老常懐孰與安喜見新詩俱小楷
眼明必定尚加餐
　　　過獅林精舍
清境超塵俗松龕映竹開魚驚幡影散鳥聽鉢聲來梵
像敷蓮座禪宗問木杯山僧不慮世白髪也毰毸
　　　雨後過獅林精舎
當暁一鸎鳴林收宿雨晴網殘蟲脱罥蜂閙蜜催成梅
氣袈裟潤香花佛座清迴廊僧不見看壁自吟行
　　海虞席先生墓銘
席氏之系出於晉大夫籍談之後裔孫瓌避楚項羽之
名改籍為席漢唐以來其族漸蕃散落諸郡及宋有諱
汶言者官至尚書司封郎中致仕與文潞公富鄭公輩
為耆英㑹席氏至尚書公始著先生實出其後父某大
父某曽大父某俱潜德弗振世居海虞故先生為海虞
人也先生名應珍字心齋年未冠即辭庭闈入鄉之某
院從某習老子法先生性端誠好學不苟畧於真經祕
籙醮章丹法靡不洞究兼讀儒者書於易尤邃至於釋
氏之大法術家之小道悉能通焉先生孝於母滫瀡温
清之奉勿少怠死𦵏如禮春秋祀享其痛泣若新喪或
謂之曰先生親愛既割矣何得徇世禮若是之過耶先
生曰吾法當割愛入道然世間豈有不孝之神仙也哉
於是或可其言先生友于兄弟睦於宗戚和於鄉黨接
物之際温温如春風襲人故髯丈髫童皆知敬愛先生
始出則提㸃海虞之某觀次遷蘇之白鶴桐川之靈應
皆有治績惟靈應一坐二十餘稔兵後能中興其業人
咸譽之也嗚呼先生習其教而弗沈也故能博究儒釋
諸家之書割其愛而弗固也故能奉於親盡生事𦵏祭
之禮潔其身而弗我也豈非古之有道之士者歟先生
老夀八十有一號子陽子洪武十四年三月十日以疾
卒火既化函其骨𦵏於某山之原弟子陳某陸嗣源嗣
源先生之外孫也同郡沙門道衍與先生為忘形友故
敢掇其梗槩以誌於墓銘曰
席之昔晉談出避項諱籍作席子姓蕃宗德積尚書公
氏惟赫惟先生裔乃的從黄老弗沈溺究諸子貫儒釋
了至道邃於易奉厥親敬匪色𦵏與祭痛而泣致孝聞
震里域和爾鄉睦爾戚觀領三夀八十歳辛酉疾乃卒
化於火函其骨卜某山竟窀穸衍作銘勒貞石俾𤣥風
遺無極(姚廣孝/)
　　鄧善之詩
　　　送劉時中還括蒼兼寄洪中行
洪郎不來魚雁稀君今歳暮告我歸故人青燈山水屋
逰子白首風霜衣時俗俛仰妨道性聖哲出處存真機
東還石門對飛瀑卧看寒月投忩扉
　　　題子昻馬
奔騰駿骨雲路長蕭洒神鬃風露凉沙塲春牧草肥雨
野徼秋嘶楓隕霜三山戰士黄金甲五陵俠客紅絲繮
朝羈暮絡只愁㫁華山烟樹遥蒼蒼
　　　題林彦文詩卷送南歸
東周離黍先亡雅南楚崇蘭又變騷上下漢唐觀體製
古今李杜擅雄豪青林晩日鳴雙鳥碧海秋風釣六鰲
白髪詩翁㑹天趣吳山一笑返輕舠
　　倪瓚詩
　　　留别虞勝伯
清才卓行虞徴士食粥三年致母喪詩法道園能繼武
畫傳洪谷早升堂獨髙落落松筠節不逐悠悠雁鶩行
此日别君江海去波光鷗影思㣲茫
　　　題勝伯仙臺髙士圖
仙臺有髙士聞在最髙峯濯足五湖水結巢千歳松霞
扉雲扄不可到落花如雪絲吹濛醉顔生酡目瞳瞳飛
花蹴踏金芙蓉絳綃為裳玉鍊容往來倐忽其猶龍伊
誰貌此世外蹤青城山人仙中翁運筆直與天同功倪
生作詩以咏歎凌跨倒影它日期相從
　　　題陳惟允畫六言
罨畫溪頭喚渡銅官山下㝷僧水榭汀橋曲曲風林雲
磴層層
　　　題畫
僦得城東三畝居水光竹色照琴書晨起開門驚宿鳥
詩成洗硯沒逰魚
　　　　右抄有竹莊所藏
　　吳傅朋逰絲書卷
玉鳯凌秋桂花渚漢女繰雲不成縷齊州月暁金氣凉
不如崇岡泛晴光晴空淡白風力小落花飛絮隨飛揚
二十八宿羅空碧長毫睒光宻如織同心百結映天回
誰把量春金粟尺西河仙客飛上天欲綰輕痕苦無力
(安陽韓性/)
　　瀛國魏夫人虞美人草歌紹興乙夘七月二十八
　　日吳傅朋為沈守約書
鴻門玉斗紛如雪十萬降兵夜流血咸陽宫殿三月紅
覇業已隨烟燼滅隂陵失道非天亡剛強必死仁義王
英雄本學萬人敵安用惨戚悲紅粧三軍散盡旌旗倒
玉帳佳人坐中老香魂先逐劍花飛新血化為原上草
芳心寂寞寄寒枝舊曲聞之似斂睂怨悒裵徊愁不語
恰如初聽楚歌時清魂杳杳今誰主玉骨他年恥為土
㑹當移植漢王宫更伴尊前戚姬舞
　南豐諸曽與王廣陵為文字交吳紫溪實廣陵之外
　孫於曾氏有素則此詩為文肅夫人所作無疑噫熈
　寜之逄迎建中之調停夫人獨無一語諫其夫而且
　倚聲㺯筆尚論漢髙之戚姬何耶前輩嘗言婦人與
　知文墨非美事殆有深意然曽氏子孫空青艇齋世
　傳江西之燈閫庭淵懿有自來矣紫溪自謂筆法得
　栁半葉體不知此語何所自豈與魯公屋漏法相類
　然不可強解也袁桷題
　　題易安室
唐子易安室怡然容膝寛披圖聊諷詠跬步足逰觀魚
泳波光碧鳥飛山影寒猶嗤陶學士煑雪一生酸(倪瓚/)
　　柬徐季章問疾(趙思式本/)
滄浪之水春増波居隣學宫愛伶歌文室談諧已無病
書閣校讐寜有訛人來石井寄新茗夢入鑑湖披緑蓑
我思君子亦覯止江花未落還相過(倪瓚/)
　　謝璚樹詩序
詩亡而為騷為五言吟詠得性情之正者其惟淵明乎
韋栁沖澹蕭散皆得陶之㫖趣下此則王摩詰矣何則
富麗窮苦之詞易工幽深閒逺之語難造至若李杜韓
蘇固已烜赫焜煌出入今古踰前而絶後陶其性情有
正始之餘遺風則間然矣延陵謝君璚樹居亂世而有
怡愉之色隱居教授以樂其志家無缾粟歌詩不為愁
苦無聊之言染翰吐辭必陶韋為準則己酉春攜所賦
詩若干首示余於空谷無足音之地余為諷詠永日飯
瓦釡之粥麋曝茅檐之初日怡然不知有甲兵之塵形
體之累也余疑璚樹為有道者非歟其得之於義熈者
多矣遂為之序倪瓚
　　初夏寄倪元鎮(抄集中/)
溪上夜來雨青林宻如霧日出檜栢香沙静鳬鷖聚野
夫抱琴出喜與樵者遇黄鳥時一鳴緑隂已無數緩帶
受回風蓆帽沾落絮感物發長謠放懐飲清酤胡為勞
其生終歳牽百慮願言廬霍期逍遥共遲暮
　　掲曼碩小僕鄒福頗能作詩是時諸名流皆有所
　　贈
福也事人初不切學詩習字欲自别不似南隣守令兒
輕裘肥馬通闗節(宋褧/)
　　題鄒福詩後
右鄒福詩七首鄒福者吾鄉田夫之子也粗讀孝經論
語家貧與人傭畊泰定元年予居憂於家其父遣從予
給薪水之勞然暇則宻自觀書居五年予攜至京師㑹
新天子入正大統以文德治天下明年春開奎章閣詔
延儒雅講論道德置授經郎以教勲舊大臣子弟之在
左右者以國子教授廬陵林希顔及余為之寅入而酉
出令福守舎以盡日閉門讀書習字間為小詩及暮則
請可否於余余或方倦欲休或方讀書有㑹意處或執
筆為文章思方属必輟而告之不使㡬㣲見予懈怠意
遂以為常今年秋遷丞藝文日簡静無事請問之時益
富矣余適墜馬在告日卧齋閣福連有所作皆可觀余
因取其法度音節尤近者得七首為書之仍題其後以
志予喜且以為世之世臣大家學士大夫之子弟不知
學者之勸余在閣中時福又從林希顔學國書希顔極
稱其可教其所得淺深予不能知也要亦好上者云爾
余數年於文事使令盖深得其助焉因并識於此(掲曼/)
(碩/)
　
　
　珊瑚木難卷六
欽定四庫全書
　珊瑚木難卷七　　　　明　朱存理　編
　　吴文夀詩(文夀字景南臨川人有/南窓吟槀草廬為序)
　　　偶出
大兒讀書鸎語清小兒學字蚓斜行閉門枯坐茗作伴
送客偶出花亂眀一行兩行北歸雁三月二月東風晴
江臯農事驚春及白水黄牛人起耕
　　　舟泊譚溪
溪上雨晴人浣紗一痕西日水眀霞出林苦筍髙於竹
落岸殘潮淺及沙春事去人心自懶年光到我髪先華
三三兩兩誰家子快馬輕裘踏落花
　　　寄凃伯賢
杜若生洲啼伯勞山城遊䖏憶同袍岸花送客舟千里
春雨添江水一篙遺跡驚鴻留雪爪去心飛鷁御風毛
何時挂席随南斗酒濕紅裙夜月髙
　　　秋野
傍溪人戸兩三家筀竹楓林小路斜我欲為農渾未得
秋風歸夢繞黄花
疎籬殘菊蕋猶香入眼西風雁數行秋色淡濃天紺碧
亂山如畫濕烟光
　　　寄興
春淺寒猶在村遥得酒艱亂雲埋老樹飛雨暗前山事
去心徒苦花遲興自闌惟餘雙白鷺相對共吾閒
　　　十二月樂章
宫墻新春著栁梢輕絲染作鵞黄嬌風裁雨織舞折腰
梅花浩浩飛璚瑶天官賜福下紫霄人間夀獻南山髙
(正月/)
緗簾拂香花弄姿春風暖入猩紅幃逰絲冉冉弄晴碧
胡燕伯勞江上飛蜀花移根醉清淑御輦行春碾銅軸
複道飛空聲殷雷清夜瑶池理絲竹年年春滿阿嬌家
紫絲歩障金蓮花(二月/)
蕙風吹晴雲熱暖修禊年年曲江岸紫茸初成蒲葉短
楊花晴雪樓臺滿峩髻新粧下南苑霓旌雉扇行簫管
香塵散作隴雲飛人間廽首青春晩(三月/)
籜龍梢梢香粉淺枝上殘春無一㸃弄晴小雨宻如毛
葱蒨團廻翠波軟薰風一夜摇麥甸黄雲斜開碧雲捲
落手金丸脆堪薦(四月/)
宫花拂御香猩血濺袍黄今日菖蒲酒玉花浮翠觴朱
符纒臂縷金黍浴蘭湯寳扇弄眀月風生羅䄂香(五月/)
火龍出海駕雲車雲車吐燄炊赤沙燕王黒蚌珠那得
来人家雪山在何處氷海空作柱羅紈夕無風肌肉暗
泣露藕花水殿待眀月坐看飛星白光沒(六月/)
銀濤界天河影白河上年年候槎客漢家秋殿鎻嵬嵬
王母鸞車去不来粉靣修眉冠月嫵願乞巧来持拙去
芰荷花老槿花榮夜色秋聲滿凉浦(七月/)
列星排空光琰琰玉玦無聲夜西轉促織宵啼旅雁秋
怨客枕無眠香闈念逺風淒幽房月眀深殿愁帶似割
泪花如翦桂簾香霧夜景差眀朝翠瓦成輕練(八月/)
鑄金佛面黄岑岑千百億佛見色身仙人捧觴作花夀
花香清入梅枝痩露漙漙風䬀䬀螢蟄光豺祭獸遙天
紫雲濕邊月白如晝凍露開花噴玉光闗城夜白征人
首(九月/)
移短晝續長夜幽壁燈花凝寒灺錦帳懸鈎風不摇芙
蓉春暖生蘭麝峩峩霜雉鎔白銅玉河直貫天西東繁
霜草枯健鶻疾将軍暁獵號角弓(十月/)
銀雪稠稠塞八表枯樹啼號老梅笑徘徊白鳳闐空来
氷花浮夜蓮花暁仙人刻玉作楮葉撒向人間收不得
酒香熱面眺齋寒一夜羣纎籠縞白玉管吹灰露春色
(十一月/)
梅花玉鍊容拍盞翠光濃春色来漸近嵗華潛告終亭
亭飛綵燕裊裊綴釵蟲玉漏知宵短金爐覺暖融土牛
餞太嵗回首踏春風(十二月/)
　　吴景南詩序
吴景南家臨川南鄉之種湖向来曽從空山雷講師學
詩尊敬其師既沒而拳拳不能忘講師之詩雄健景南
之詩婉麗其子寵以示予惜予不能詩寵也其請於工
詩之士刪其所可刪者存其所可存焉斯足以彰父之
美矣八十五翁吴澄序
予㓜時嘗從空山雷先生遊因知種湖吴景南亦執經
先生之門未及識焉後二十年予在朝奉命代祀還山
景南来山中始得少叙疇昔之所聞者元統乙亥夏五
予扈大駕清暑上都其猶子實擕至南窓吟槀首卷求
序言余㳺方之外每聞父師之教究性命之學間作一
二詩不過陶冩性理歌頌雍熈而已豈曰專門於詩者
哉空山先生有道君子也景南既從之遊其所得不待
告而知之矣今數其子弟輩教授鄊里者凡十餘人詩
禮之傳有足徵焉尚奚以予言為雖然南窓之吟清俊
藻麗自成一家子孫其珍襲之學士臨川吴公當代名
筆也因特為序其端惜予未及見他日過種湖之上拜
空山之墓就一讀焉於是乎書特進上卿𤣥教大宗師
看雲道人吴全節寓上亰紫真宫西方丈
　　露筋廟碑
天地之間惟二氣陽况君子隂比小人而五行交相為
功各有正位其龎雜者亦交處於隂陽之間盖亂臣賊
子之所禀婦人女子之所羞雖其粉飾一時班域聖賢
眀未即察而隂譴亦不旋踵則澤國之女噆膚露筋不
就有幃之子氏不顯於一時祠方掲於千古庸夫庸婦
之所傳稱有如昨日是幽明之所共信而古今不可得
而議者然則伯夷叔齊之節不必俟聖人萬世所自知
眀矣紹聖元年十月中岳外史米芾東歸過其下刻石
賛曰王化煥猗盛江漢叔運煽猗人倫亂一徳彦猗昭
世典情莫轉猗天質善楚澤緬猗雲木偃煒斯囝猗日
星建
　畋謬丞帥府将及二載䕶使客徃反凡十拜祠下其
　碑刻之所傳蔑有存者偶家藏元章真跡著偉節足
　以律人者已不敢私謹摹刻置於郡丞官舍使後世
　有考焉淳熈乙未七月既望䖍亭翟畋題乙巳十月
　廿二日書于玉峰景徳寺僧舎
　　楊維禎詩
　　　丁孝子行
孝子蘭刻木肖母顔木有神痛相關况我孝子有母上
堂問安否母胡為母雙瞽母瞽捫壁行行聴孝子聲孝
子泣母䑛母目何時仰見天日星朝䑛瞽暮䑛瞽一日
二日百里程母瞽豁然而月明隣里来賀母如長夜再
生孝子名上達天聴華表柱為孝子旌
　　　石新婦
亭亭獨立傍溪濱四傍無人水作鄰苔髪不梳千古髻
翠眉空掃萬年春霜為鉛粉憑風傅霞作臙脂仗日勻
莫道岩前無寳鏡一輪明月照夫人
　　　桃花犬
　邑吴氏仲衡家畜犬病踣子能銜食哺其母死葬小
　山下有花開如白鳯仙人因稱之為孝犬云
昔桃花孝義聞天家今桃花生子在吳家桃花子母病
踣不起三子者纍纍若悲啼有一子銜食哺母母食之
子始出馳一去復一來眠母左右不一離吳老人夀期
頥五葉孫斑斕衣門前荆樹不分枝柱下並蒂生靈芝
吳家孝慈及草木况爾桃花為有知喔喔梟獍兒泥塗
我宫室蕩裂我四維風俗日壊壊不支歌桃花作家慶
吳家兒當執政桃花甡甡化梟獍
　　　　右三詩見諸暨志
　　元真館小集
　至正四年十二月十七日予從客過如林還謁元真
　館盧伯融為酒食來餉㑹六七人醉而以山意衝寒
　欲放梅分韻予得衝字七人者李孝光季和釋徳莊
　蒙泉郭翼羲仲瞿智恵夫陸仁良貴吕誠敬夫也
良朋謝郭邑勝賞屬𤣥冬野静梅將發山乾雪未封生
荑近芳節出日媚川容愁用詩湔洗寒憑酒打衝幽人
每多暇俗子自無悰聊以供娯悦詎知縻萬鍾(李孝光/)
寒雲蔽朝曦野水鳴浄潺偶兹倚松樹若㳺天壇間芳
筵接華屋寳瑟觸瑶環粲粲庭下梅寒英雜苔斑良㑹
歡方洽轅轍勤屢攀仰視河漢高笙鶴在瑶山(吕誠/)
我從仙山㳺投策聊自憩脩篁翳春𬎼隂雪留叢桂於
焉賞兹趣載酤雜繁饎班坐依年齡被服製荷芰嘉㑹
諒靡常燕樂以適意今我不云樂歳月亦云駛(盧昭/)
四時互推序歳事倐已閒羣隂閉萬蟄元氣若龍蟠大
哉天地心微陽見其端一一根太極春葩俄星攅馨香
不盈掬微雲那忍飡貞素矢弗移相與任嵗寒(郭翼/)
旭日散逺坰行遵滄海曲幸逢文士集蘭酌忻見屬念
兹芳嵗至去日如轉燭昭代無遺賢白駒在空谷六子
慕𤣥理省已無營欲何哉塵中人自令類蠻觸(釋徳莊/)
窈窕𤣥館静方外遐情鬯珠樹雜霰下璚芳微風蕩張
筵命宴集傾簟酌佳醸坐客仰令才歡舞迭清唱樂兹
嵗時康况及年齡壯齪齪塵鞅中安得任流放(陸仁/)
朝遊𤣥真館暮宿容城臺正身秀眉翁光燄紫霞杯醉
夢廣樂作鵾絃似鳴雷玉女左右侍皎皎嘆且咍帝令
歸洗髓羽車載之廻醒来雪盈尺但見庭中梅(瞿智/)
　　漫興九首
瞿盧袁陸思清警要我題詩來鶴亭月下吹笙看舞影
竹中移栅䕶霜翎
廣平梅詞吐清婉恵連雪賦映嬋娟况有文章兼二美
吕家亭子得無傳
白雲滿地如白石明月窺江來近人最憶滎陽好兄弟
著霜柿葉寫詩新
淮泗大水斷禾黍聞道居人巢樹頭漢武曽聞歌瓠子
老翁更擬賦黄樓
城南市中有楚客醉卧高樓看月生兩兒共扶不肯下
紫簫吹度到天明
側聞朝家置史館須得班馬出羣材掲公已老歐陽死
近者何賢為總裁
北山一士禪宗秀爛漫交情只憶渠每與王郎傳詛楚
不同懐素學狂書
永嘉為儒有陳子更思文雅得曹髯麟趾鳳毛不數見
龍文虎脊有誰兼
江上十月風日好小桃欲開春可憐絶勝龍沙三尺雪
雕弓射雁拂廬前(郭翼/)
　　題朱澤民畫
白雲白如太古白青山青似佛頭青何時約客山頭寺
春日題詩錦繡屏(楊亷夫/)
山水之圖不盈尺染得水碧與空青明朝為借王喬舄
飛入匡廬九疊屏(張伯雨/)
遊山曽識仙人氣每見雲來眼為青夢著峨眉好秋色
小奴秉燭看銀屏(李孝光/)
　　送瞿恵夫青龍學官二絶
山雨蕭蕭夜轉多思君别後定如何惟犀怪底時時動
池上東風生緑波
雲影垂江溉樹隂題詩東閣曉寒侵便湏騎馬迎君去
街上青泥三尺深(吕敬夫/)
　　送進士蕭孟南之官建始序
長沙蕭竹園先生之子潭字孟南為蘇州府儒學弟子
讀春秋經登庚辰科進士第廷試在一百九名之中除
署知䕫州府建始縣事歸辭其親將即任走江滸為别
且乞言予托交竹園有年矣言可靳乎予曰吁儒者之
效不著乆矣何也三代之時道行於上化浃於下豈非
儒者之效也周之衰君臣父子之道幾乎熄孔子慮之
深筆之六籍為萬世凖由古迄今建學立師以掌之不
可一日廢者誠以國家倚為培育英材之地他日用之
則君心之邪正國體之强弱民俗之安危政治之要靡
不繫焉故也惜乎歴代之君徃徃未能皆知所以興學
設教之意而開導其君故自漢以来君臣治迹或替或
隆由儒者之效不大白於世而斯民不獲蒙其澤者多
矣孟南學校士也其亦有感乎然猶有説為孟南告者
夫學校之士必由科舉而進科舉豈古人設此為干禄
計哉盖將以此觀士之素藴耳先儒嘗曰使孔子生今
之日亦必由科舉出科舉豈能累孔子耶然則孔子不
為科舉累者善其學即筆之六籍掌之學官由身心而
推之家國天下之學也奈何後世之士狥功名之心忘
義利之辨其所學與聖人背馳始而燈火寒窻孜孜矻
矻以求得及其既得而遂怠之假聖言為求仕之筌蹄
學者以相為效而不疑有司以為故常而不慮視致君
澤民之術為紙上語其於古者設科取士之意果安在
哉嗚呼此士風之所以不厚而儒者之效所以不著有
自來矣孟南學校士也寜不因予言而自振乎矧孟南
童時嘗從鄉先生俞立菴㳺而乃翁竹園有學有守父
師之訓必聞之熟矣今之徃也思作養之不易宜以古
之循良自期亷謹以持身和易以接物盡瘁竭誠恪恭
厥職使居民過客感戴稱頌皆曰由進士來者其效乃
若此異時非特輝映朝廷亦將延譽於父母師友矣予
刮目以俟建文二年秋七月廿有三日范陽盧充頼序
(字次農/)
　　陳維寅壙志銘
處士諱汝秩字惟寅姓陳氏其先本蜀人逺祖篆嘗登
宋宣和進士第歴官至左朝散大夫曽大父洽宋鄉貢
進士大父仝父徴皆有隠徳父嘗從草廬吳先生學既
卒業乃北上燕趙遍交當時名公鉅卿論天下事已而
南還遂於吳卜居焉母江氏宋丞相萬里之孫女也處
士生而警敏剛介才氣過人早失怙能力貧以篤學工
於詩文有古作者之風且嗜古凡前代名畫法書與今
人之作心誠好之雖傾貫購得弗惜也與人論古今人
物賢否治道興衰自夜至於曙弗怠也奉母夫人曲盡
歡心與人交懇懇而有情當大明維新以人材聘至京
將大用辭以母老得歸田里正圗菽水以盡親餘年竟
以疾卒豈不哀哉處士生於天厯己巳十一月初四日
卒於洪武乙丑四月一日享年五十有七娶袁氏生男
一人純女四人咸未娶嫁卜以是月六日丁酉𦵏吳縣
雅宜山大墩之原從先人兆次友人張適叙而銘之銘
曰嗚呼惟寅豐其才而莫伸工其辭而益貧竟潜晦以
終身者將以發乎後昆也耶
　　鄧善之詩
　　　清明日㑹宋集賢園亭時梨花盛開飲酒聼歌
　　　樂甚張郭二學士命僕賦詩
琪樹吹香蕩夕暉華簮人對雪霏霏漢宫新火初傳燭
楚女行雲乍濕衣一片花疑蝴蝶化滿枝春想玉奴飛
蛾眉不用梨園曲唱徹瑶臺醉未歸
　　　客京師次張仲實見寄觀梅韻
花老蠻烟細雨塵幾經清夢嘆真真夜窺幽樹唯山鬼
暖入孤根有谷神嵗晩粧殘金屋冷月明歌散玉樓春
十年不到西湖路辜負先生墊角巾
　　　春日遣興
寳篆香消雨散絲准撩詩興上花枝春風吹度南窻竹
一片紅芳落硯池
　　　竹西為上虞徐習曾作
三徑蕭森緑霧寒東鄰日日報平安高情直到斜陽外
渭水秋風一釣竿
　　友聞録序
雲間陸蒙氏編縹册二帙釐為若干卷曰友聞録取聖
人友多聞義也携以過草𤣥閣求引言閲其所録一時
薦紳先生如廣陵蘇公昌齡遂昌鄭公明徳泰陵成公
居竹毘陵倪公元鎮俱有手墨列其中可寶而傳也夫
豈若三家村儕掇拾猥瑣而遽以自足哉昔李氏有師
友談記晁氏有客語涑水有記聞吾先子有聞見錄皆
取一時師友賔客以纂錄成書也予嘗怪今朋徒有㑹
所談不聞嘉言善行而私議官寺短長爵秩陞降市井
庸流之軰否則談諧調謔而已奚有飲食談笑之頃孜
孜以紀載為務積以成帙以備他日職史者之資乎夫
蒙之以多聞取友從知友之有益於蒙而去其損者又
可知矣然予於蒙尚有諗也子之取友得聖門之訓矣
其亦得師於講經討傳之際尊其所聞行其所知乎果
爾則子於聖域將有所造豈止備見聞事實為職史者
計哉蒙尚以予言勉之至正甲辰二月初吉遺叟㑹稽
楊維楨在小蓬臺試陸貴頴棗心筆書
　　題舜舉畫
舜舉此圗其以畫滑稽遊戯者也當與桞子厚之蝜蝂
陸魯望之螙化蘇子瞻之八物同一機軸於世豈曰無
補蒙莊謂東郭子云道在螻蟻道在稊稗道在瓦甓道
在屎溺可以拉圾堆而眇視之耶(王行/)
　　故翰林待詔滕公墓誌
公姓滕氏諱用亨字用衡累世家姑蘇父諱徳進母萬
氏公年甫弱冠事從父思勉宦遊南北渉歴山川竒瓌
益資其胷中所學晩歸鄉里將終身焉聖朝求賢如不
及永樂三年有以名聞遂膺聘起家授官翰林待詔階
將仕佐郎預修永樂大典三年考績轉階登仕佐郎永
樂七年九月丙申朝退還公館與朋友談笑如平日既
暮忽憒憒昏暈夜半竟殁焉公生於至元丁丑八月初
五日享年七十有三娶趙氏無子生女一人貞贅陸浩
聞訃驚怛奔䘮告白於朝蒙恩賜楮鏹給驛舫還遂以
十二月辛酉𦵏吳縣玉山之原予既為銘掲之封墳浩
請不可無詞以掩諸幽也爰摭其出處大槩𦵏之壙中
嗚呼用衡已矣予之悲其安已耶王汝玉撰
　　瓊林薛真人誄文
開府神徳君以神道設教三數百軰徃而有聞者惟閩
之陳文學近古所謂博大真人哉文學供奉時落魄不
羈以詩酒自汙沒乆始贈真人號朝學士大夫述徳誄
行未已也盖能薄聲利外形骸以文章道術相周旋未
始出吾宗而已文學去世踰四十載彷彿其人得薛元
卿氏元卿早侍神徳君入有蓬萊道山之遊從出有茂
松清泉之怡悦視文學公差若有檢束至於翰墨跌宕
詩酒淋漓白眼青天傲睨一世則未易有優劣論人當
在逸品上矣今大宗師吳公以耆徳重於朝凡執事者
一二十輩皆真人聲光赫奕非下士所敢仰而望且何
足以測而識之哉元卿已矣論者獨以繼文學公異時
或無用之用諸葛雖死尚能動人元卿其有不亡者存今
已睹其兆是為元卿誄不死哉
　至正乙酉暮春之初句曲外史造首為章心逺書一
　通予將屢書之以識四海之公論如此非張雨暱之
　而私之也
　此予之狂言心逺乃弆於無用之所一展對間既重
　故人之思而一載之内雲嶠陳君以卑位徃彦輔張
　君以際遇徃獨存者元卿耳雨為無用重識
　元卿向㽞吳篤斯文契誼數相從已而還山中詩文
　日已精行業日已高且謂予曰今被璽書徵徃杭之
　佑聖觀子幸一來豈料元卿遽沒於山中也鄭無用
　出杭人張伯雨所為之誄三讀其文而悲之若元卿
　者方且為古之博大真人㳺於太微之上夫豈言語
　文字所能賛美也哉鄭元祐識
　　鄧善之詩
　　　題文與可墨竹
此君脱頴蒼筤根修節稜稜見空洞志士林居増眼明
嵗窮瞥見氷霜凍我嘗逕造羣籟寂萬玉隂圍天宇空
畫圖老可得三昧遺縑敗楮千金重鳳翔青林春向妍
龍㧞老湫雲欲動斵輪承蜩道之妙彼哉畫史醯雞甕
坡仙磊落兩玉人瑰詞藻句雜嘲弄渭川奚啻千畆胸
亦有八九吞雲夢我今闗山苕溪曲欲聽琮琤助清供
二老高風杳莫追笑予匏落知何用
　　　挽薛助教
扈蹕居庸道歸来僕馬疲俄聞痟首疾不見折肱醫靈
旐辭官舍寒毡罷講帷吳興四千里慘慘泣孤嫠
與子俱留滯那知隔古今猗蘭摧露草斷雁落秋隂手
澤遺書畫心䘮得子衿溪頭吾卜宅相望竹松林
　　樂苦齋記
華亭孫錬師字明叔者蚤以頴敏得鄉里名為鄉大姓
義門夏氏所知遇如其家老綜理以益其富者將三十
年至正乙未主人者亡師喟然曰知己者死矣安用屑
屑久覉塵鞅耶遂去為黄冠師丙申城毁於兵民無故
居義門乃於府城之北鳳凰山之東外波涇之西築室
以聚族焉師亦僦地其旁為屋三楹庸以止息曰吾不
忍與義門氏子孫遂相忘也予一日過義門且造師坐
予於室東之樂苦齋起而請曰子亦知夫齋之名樂苦
者乎余曰不知也師曰將徴子文以記之也久矣幸勿
辭予曰好榮惡辱人之常情今夫喜也悦也得意也好
也所謂樂也憂悲也窘窮也疾病也禍患也所謂苦也
師乃以人所不欲也而曰我乃欲焉是不亦好人之所
惡惡人之所好傳所謂拂人之性者乎師曰豈敢試為
子陳之吾鄉之人有才幹器局者多出入大家綱紀其
門户以濟其私家故倚大富者為小富自小富為巨室
比比皆是方義門聲勢赫赫家之政小大芥細悉由鄙
人鄙人欲自為計何施不能顧乃澹泊自嗜若將終身
不殖貨利不置畎畆不事懋遷䘮亂以來既無田廬生
理日拙官方以無田而號富有者嘗依富人以成家者
應命有司鄙人已數數困於是矣其應命也始也剥肌
膚今也竭膏血父子不保室人怨嗟貿售市易大而衾
裘書冊微而箧笥巵匜探索無遺以死為愈殊不知鄙
人無田而非富有依富人而未嘗成家者也其苦也孰
大於是嘗讀老子書有曰有身有患莊周書亦曰人之
生也與憂俱生是凡人之生不能無苦也審矣鄙人既
學其道敢不一死生外形體齊物我樂其存於中者聼
其苦於外者如是而已是乃所謂樂也予曰師盖可與
言道者矣易曰遯世無悶不見是而無悔又曰與時偕
行繫辭曰樂天知命故不憂安土敦乎仁故能愛傳曰
素其位而行素患難行乎患難陶靖節曰貧賤常交戰
道勝無戚顔蘇文忠曰平生學道専以持外物之變非
意之來正須理遣皆此意也師盖可與言道者矣昔人
有言市中有虎衆皆自若獨一人色惨而意動盖嘗傷
於虎者也予以流俗所不偶作畸傖東海上處貧賤之
日久矣盖嘗傷於苦者也貧賤之苦世所不堪予亦以
孔子之道朝夕自娯苦雖稍來亦復謝去終不能亹亹
逼人聞師之言乃知世固有同於予者如是予與師苦
雖不同樂豈有異耶師先君子之所愛也予不敢替其
愛敬為師記之(張雨/)
　　映雪齋
　　　記
映雪齋者雲間孫明叔書室也室邇素王燕居之宫明
叔㓜習俎豆禮遜溢於目詩書熟於耳既長見益多聞
益博學日益進所蓄經書幾千卷若注若疏若觧義諸
氏之説備焉史千卷若紀傳若書志歴代紀載萃焉子
集又千卷筮史醫師方伎之精者古今名賢墨蹟之真
者聚以類焉闢一室序次甲乙而尊丌之題曰映雪盖
希其先世之勤於學也而或者疑焉夫勤學而雪是映
本由於膏之不繼今明叔非不足於膏也映雪而讀一
時適然雪亦非常有而可映也而是之名何居觧之者
曰齋之中素壁四環紙窻潔幽籖牙之垂垂軸玉之疏
疏其境皆雪也皓魄欲沈晴烏未翔曉色漾乎書帷寒
光耀乎虚楹景又無時而非雪也指送瑶琴之彈手映
玉麈之揮清談而屑霏唾咳而珠玉則雪在乎其人濯
宿汚於蟬蜕來新見於融氷湛然虚白皎然靈瑩則雪
又在乎其人之心是則雪雖不常有而吾雪則常有也
雖焚膏而讀而吾之志則常若映雪而讀也明叔其賢
矣哉予嘗卧衡門釣寒江東櫂剡溪北上燕山交是雪
乆矣江空嵗晏梅花欲春扁舟下松江明叔邀予坐齋
中焚香讀四聖人易但覺夜寒窻白萬象昭然時至正
丁亥十二月三日番陽傅貴全子初記
　　　詩
新裁鶴氅著来輕儼若氷壺不夜城展席繙書延倒景
煑茶敲火送深更千山玉立神逾爽一室清虚眼倍明
座上高談無雜客蕭蕭白髪可憐生(陶宗儀/)
　　鶴齋詩(有序/)
　茂宏薛君臨以朱公本初高第弟子也公至順庚午
　如還道中諸詩盖無媿杜工部石壕吏無家别諸篇
　茂宏為予誦之為之感激有少陵慕元使君之意茂
　宏清雅善學其師尤工於詩㫖趣不異自名其齋曰
　鶴昔薛少保畫鶴動衆雖乆冺沒每誦杜句慨然有
　凌雲之思焉故以是望吾茂宏也乃賦詩贈之
每吟少保郟郊篇畫鶴仍為世所傳羽翮已超千仞表
風騷逺軼六朝前兒孫有志翔寥廓妙句相貽起静便
今日名齋深屬望雪絲雲錦看冲天(青城山樵虞集/)
　至正九年青龍在己丑仲秋上戊日天子有事於太
　社太稷素與執事禮成歸金臺坊寓舍是日雨潦無
　過客因錄青城先生鶴齋詩以寄薛君君里中有張
　生兄弟善刻字當刻此詩於晩圃堂中盖先生乆捐
　館舍其文章不可得矣素書無法不足道也華盖童
　子危素識
　　有元故薛君思永配倪夫人墓銘
至正十年夏元儒薛毅夫𦵏其太夫人倪氏於信之貴
溪縣同耕原其友臨川危素方在史館屬其外兄桂孟
書其世出言行欲來求銘居無何汝潁盗起道路隔絶
後一紀始克航海至京師以請於素不敢辭也按夫人
諱瑞真姓倪氏其先在南唐時有信州雄石鎮鎮遏使
官至銀青光禄大夫奉化軍開國侯父恕軒先生母某
氏生至元二十七年八月時見北斗光燭於庭父母異
之年十九歸同里薛君昶思永其字也君之父晩有足
疾不良於行扶掖起居供饋飲食必身先之父或謂之
曰宜自讀書不煩爾也對曰奉親餘暇方是讀書之時
上有太母夫人復從容曰妾當親為治具以養曽祖姑
為學不可廢也君有父䘮慟哭過哀人不忍聞懼傷太
母之心既葬則哭於他室夫人開釋之終莫能止每見
太母則歡然改容服除竟以憂遘疾卒曾祖姑方涕泣
慮無以為𦵏夫人乃盡出嫁時衣服簮珥以為棺槨他
日撫二子曰汝大父嘗窘於徭役亦不知遽至於貧唯
日夜望汝成人以興吾家他日得從爾父於地下足矣
哭幾至絶由是堅苦自持蠶桑紡績得繒布奉曽祖姑
餘以資教子之費既長則又訓之曰外人多言汝勤能
鄉學使汝父及見之喜當何如輙嗚咽流涕曽祖姑䘮
伯祖姑議均財治具夫人請曰所積錙銖豫備之矣人
尤以為難能嵗時祭祀必躬親爼豆無違於禮至正八
年十月戊辰得疾越五日壬申沒得年五十有九子男
二毅夫其長也次餘祥先卒孫男一人薛氏之先亦仕
南唐為司徒乃徙貴溪之漸歩里五傳至宋朝奉郎尚
書駕部員外郎上䕶軍昌弼又六傳至脩職郎金溪縣
丞玠君其曽孫也兩家俱著族云銘曰
女婦之徳由教而明維薛與倪世有簮纓婉娩令容訓
戒是承爾行之孝爾節之貞鬰鬰松栢原曰同畊為善
之徴被厥雲仍通奉大夫叅知政事同知經筵事提調
四方獻言詳定使司事臨川危素譔中奉大夫同知太
常禮儀院事鄱陽周伯琦書
　　藏經銘
北斗道經一卷故太史清江范梈所書貴溪薛毅夫奉
而藏諸禹穴承母命也母倪姓諱瑞真世大族生於至
元之庚寅生之日父母睹北斗光燭於庭故長而事斗
極䖍日誦其經年十九歸薛昶氏昶蚤卒時甫三十孀
居卓偉訓毅夫詩禮為名士毅夫一旦過清江謁太史
告以故太史為書經俾之歸遺母母得之喜曰比夜夢
汝軌經我側今致此非偶然也吾百年後可藏諸名山
慎勿忘暨毅夫太母䘮乃上會稽詣禹穴藏經已而屬
太史氏襄陽張翥為之銘銘曰
禹陵之洞陽明虚中閟玉匱遁甲圗孰敢窺之神所徂
有孝子毅精誠孚斗七宿經史梈書元黓攝提月在如
翥也作銘古作模歴厥世百文弗渝後有道者其徴且
　　贈鶴齋詩(并序/)
　鶴齋隠居浮海至京師為其母夫人請銘於中書叅
　政危君既得之復來吳謁予求篆題并以翰林承㫖
　張君所作藏經銘求予古篆恐難其書賦三絶句以
　請予嘉其篤孝即書以貽之仍次韻為答時至正癸
　卯季春上吉也老友鄱陽周伯琦
蓼莪報徳自難忘浮海飄然一葦航萬里得銘如見母
何慙蛇蚓助餘光
陕郊古句人争誦義訓猶知教一經慈範堂堂傳百世
故應玉樹長階庭
共望江東日暮雲吳門六載對殘春論文何日同尊酒
但恐詩成泣鬼神
　　九月一日訪鶴齋於上清别館擬邀小酌適其生
　　朝有出戯書此為明日之約
蓬萊宫中尋薛濤芙蓉城裏去逰遨常騎仙人兩脚鶴
何處阿母一蟠桃菊花邀客易成晩竹葉於人安所逃
歩虚一起且歸去明日與君持蟹螯(青城山樵虞集/)
　　用先叔祖韻夀薛鶴齋真人
　近以兵避海上㑹鶴齋真人于練川語及舊逰皆如
　夢寐因誦先叔祖太史文靖公詩乃為真人九月一
　日生朝賦也今俱客於此復逢此日而誦此詩感懐
　今昔三十年矣於是堪不能無述謹用韻以為夀云
練海秋潮若捲濤遼天得與鶴同遨人間不老三花樹
天上初分五色桃甲子每書聊自託姓名千載復誰逃
等閒談笑重陽近又向尊前一舉螯(虞堪/)
　　次韻
青城文思涌波濤子復長吟海上遨瞻望白雲歌伐木
記從瑶水得餘桃百年風雅誰能繼萬里烟塵共此逃
不是菊花知節序一桮負却蟹雙螯(薛毅夫/)
　　㳺靈巗三首
吳宫花草乆為塵千仭空山嫵黛新雲閣靣湖春渺渺
天池浸石碧粼粼諸侯互勝猶争奕三世如來却現身
白社楣間留秀氣清逰滿占及芳辰
丹梯百折到松林連抱庭杉嵗月深永巷廊虛曽響屧
荒宫臺古不聞琴蛾眉傾國悲生樂麈尾談空後視今
山下良田明似剪一畦那得老雲岑
重㳺已隔十三春纎緑嬌黄嵗度新白髪無情添老態
青山有約待詩人菜花間麥畦樆錦薜荔縈藤樹簇鱗
香逕斜陽啼杜宇廻舟圓月掛城闉(周伯温/)
　　玉鸞傳
玉鸞者蕭氏子也小字阿鸞按蕭氏有二𣲖俱以音律
知名其一居大夏之西曰筠有直節黄帝時伶倫用之
定律吕筠再世孫龍賛舜作韶樂樂用有成書曰蕭韶
九成鳯凰來儀是也其一隠昆山之麓曰璞以抵鵲得
名卞和屢獻之楚懐王不用遂匿徳不售子貢稱其韞
匱而藏求善賈而沽者也其後子孫遷徙無常處惟居
藍田荆山者最盛鸞藍田人也初育於石氏當秦皇帝
并吞六國有天下薄海内外瑰怪珍竒瑋異莫不效職
惟石氏幽然不為用帝怒盡驅其黨填東海通道蓬萊
閬苑以求神仙不死之術中道不行被鞭至流血石族
以破鸞無所依乃脱身㳺闗陜闗陜豪俠愛其温潤縝
宻亷而不劌氣如白虹以為竒寳為之語曰豈有羙如
鸞而長貧者乎鸞雖美姿貌然無他能觧自以落魄闗
陕十餘年靡所成立發憤從宗工磨琢一旦心孔忽開
於其祖音律不學而通每風清月朗碧天良夜輙一鳴
焉而蛟龍為之起舞鸞鳯為之廻翔聞者莫不軒昻激
越而手舞足蹈也然未嘗自鳴必待人揄揚吹嘘而始
出聲脱非知音者雖王公卿士卑躬下氣萬方冀其鳴
亦不肯曲狥其意而一鳴也遇知音則鳴不已君子謂
其不近人情而斥之鸞固自若也句呉顧瑛遇鸞呉門
市邀至於家既而太史楊公有狄生號鐡龍者亦以音
律鳴聞鸞技與已同一見甚喜遂不相舍朝夕更倡迭
和如親昆弟至今留楊氏云
太史公曰鸞之貎美矣然闚其中則洞然無有校其能
則惟音律而已音律於技末也其不遭宜矣噫以鸞之
姿而所就僅爾諺曰人不可以貎取信夫(釋克新/)
　　孔方傳
孔方字子貫首山人也其系出金天氏黄帝時為童氏
黄帝命鑄鼎荆山下鼎成有龍垂胡髯下迎黄帝騎龍
上天童氏遂用有名天下夏商之際童氏益振入周為
孔氏武王伐商孔氏有曰泉者以神術行天下太公立
九府圜法而泉與焉其後子孫散處諸國在魯者佐季
氏故季氏富於周公在吳越者范蠡用之而貲埒王者
孔氏至今族號最蕃惟方能傳其祖神術隠首山陶冶
中師事容成而名益著四方咸以兄呼之漢高帝既平
天下中外消耗思振元元而大臣有以方為言者帝甚
喜乃遣使召之方乗傳車至闕下問以富國足民之道
對曰顧所謂力行何如耳頗甚稱㫖使典府庫以權出
納文景之世方儲蓄累百鉅萬貫朽而不可校天子嘉
其績累遷至平凖令未幾人誣方盗鑄禁錮不用方為
人無圭角與人交無高下雖孩稚亦與狎玩吳王濞之
國上大夫鄧通寵用而方奔走濞通之門無虚日平居
好聚無頼子弟為賭博之戯贏輸皆由已為有不可意
者雖袒跣大叫祈為梟盧亦不肯少徇為之故徃徃致
喧争闘毆人頗銜之此其所以獲罪歟先是有燕人楮
寳者亦以神術顯用初方赴召抵京見寳喜其術與已
同驩如平生遂同舍館出入與偕而寳素輕薄不逮方
之剛厚也二人意雖甚合然方遭難而寳卒無一言援
之吁真市井之交哉方既罷而寳専任使權益重有偽
寳名而為非軌者朝廷患之議復用方以分其權於是
丞相𢎞羊言於天子曰孔方有功國家而其才足以任
使以非罪黜不復非所以示天下之意制可其奏召方
復平凖令方起而寳權果少殺二人並行天下人莫敢
先後輕重焉朝廷凡欲建大功興大利非二人不可以
故上自天子下逮公卿大夫靡不愛重二人者二人俱
口吃不善言語惟以篤實見信於人中外百司之事人
所難言者二人至無不可雖臺諌風憲亦嘗曲狥其意
方尤利濟於貧窮小民故天下聞方用而莫不稱慶廢
而莫不失望盖方之術足以動人亦天下人心之所欲
也寳以昬自焚死方亦以年高身皆土色顔靣無精采
告老於朝賜爵同城予自便終於家
太史公曰孔方起陶冶中獲親任使斥而復用其遭際
豈偶然哉方雖名通神術而無他竒能觧不過聚歛而
已然而天下無賢與不肖皆忻慕而愛重焉不知其何
道可怪也已(釋克新/)
　　　　右二傳江左外史釋克新仲銘所作刻於雪
　　　　廬集
　　陶先生遺墨
　　　劉嵩高文藁序
嗚呼三代以降士之作者多矣求其立言有益於世道
而為人人之所稱誦者幾何人哉或者謂世道有隆汙
故文章亦與時相上下此固然矣然人各有所能所不
能固不可較優劣於異代而亦不可較優劣於同時何
也人之為學本於質性充以見聞根於義理徴諸故實
而見於是是非非莫非道之所寓譬之植物之生大者
小者長者短者堅者脆者其生各因其性其榮悴開落
各有其時要之皆有可觀者焉如使其大小長短堅脆
者皆歸於同類而榮悴開落亦同見於一時又何足以
覩造化之妙哉惟夫人之立言也亦然人心各有所志
故其言皆可以傳於世作者不厭其多也予友四明劉
君顯仁讀經史百氏之書肆意於古文士大夫多君之
才咸稱譽於君不置四方學者咸師宗之凱辱與為友
日以道義文章相刮劘故其相知為尤深嵗己丑予裒
名人文將次第而傳之至君則語予曰吾為文用心良
苦抑不知於道果有合乎否也子幸取而刪之予謝不
敢當嵗庚寅君領薦北上予為縣文學信之永豐與君
别去辛卯君下第南歸授嵩高書院山長俄而以疾卒
卒時遺言謂所主賈君俟予東還必以遺文為託其文
凡四卷為若干篇君年二十即負文名嘗一再至京師
受知名公卿壯嵗客武林與予友凡十年予見君所為
文甚富今所存僅僅如是則知其所遺亡者多矣予續
當搜訪乃為編輯庶不負君之託也嗚呼予每評君之
文其大者若楩楠其勁者若松竹其艶者若桃李其幽
者若芝蘭無不各極其至而其立心懇懇然専務以忠
言善道告人未嘗苟措一辭也非古之立言者歟嗚呼
今已矣後之覧者庶有徴於予言哉至正十四年七月
十有九日天台陶凱序
　　　永豐令宋侯興水利記
東平宋侯筮仕由中朝出為永豐令侯樂易敦重與民
相安於無事適隣郡有警官府多故侯調度不煩民用
寜謐及冦入郛郭竭力捍禦民居安堵其於學校農桑
知為教民之道養民之政盖常拳拳焉暇日㑹民父老
語之曰古井田畎澮溝洫之制度廢於是有渠堰陂池
瀦水瀉水以防旱澇使民無饑莩之患然不豫備則恵
不及民夫民不可與慮始而可與樂成衆盍相與圗之
於是捐俸金為倡率有力者募民子弟増築縣之陂池
以東灌橋旁學佛者呉普諒有幹才可以集事使専董
是役遂築東灌陂三百丈馬㯶陂二百丈忠良陂一百
八十餘丈楊淤一百丈㘭丘五丈蓮湖五丈塞門八十
丈魚門諸陂凡一百丈不日告成水之所經凡四十餘
里灌民田十萬餘頃嵗大旱林木多槁死獨陂田大稔
其自今以始民獲享無窮之利皆侯之力雖古之鄴令
史起何以尚諸民父老以狀來求紀其事於是乎書侯
名詳字約夫云是為記又系以詩曰
維此豐邑厥田磽瘠耕鑿之民嵗食其力雨暘時若黍
稌其宜驕陽為災嵗乃大饑職維宋侯力於農田制防
築陂民用有年耄耋童髫懽忻鼔舞曰維賢侯民之父
母紀侯之功頌侯之徳我用作詩勒之貞石
　　　題夏簡伯畫
西南逺山隔流水山色蒼茫烟霧裏東西諸峰氣勢高
層崕絶壁連雲起岩隈野人屋數椽白石齒齒泉涓涓
横坡欹岸接林杪有路可上層崕顛道中行人問前路
只愁空山白日暮山南樓觀已在眼相期尋幽湏奔騖
稍過前村水亂流危橋直上岩之幽一客騎驢看飛瀑
一客抱琴凌素秋終日山中行未了大山小山看總好
人間茫茫行路人何如山人拾瑶草刺船東歸何太遲
泊舟岩下聊娯嬉一船生涯在烟水咄哉世人安得知
東來西去各有適飄飄清風生兩腋村深雨露足桑麻
是處山中堪躡屐夏君愛畫入骨髄足跡江山數千里
興來寫此遺故人終日披圗為君起君家斗城吾赤城
山深夜夜鳴秋聲同是天涯倦遊客吟詩到此猶含情
好事珍藏莫輕擲人間好畫不易得時向亭齋一卷舒
中有天機人莫識
　　　妾薄命
紫宫三千人非闗妾命薄請君聼妾言臨風氣蕭索妾
家在江南高樓映城郭二八顔如花重門蔽珠箔一朝
别親知凌雲上寥廓得充君後庭香風動羅幕丹鉛為
君施衣裳為君著願以微賤軀匡牀代菀蒻流連愛景
光誰知風塵惡層城隔川梁紅顔歎漂泊月明烏夜啼
更深露華落對此情鬱紆形容不如昨君恩本自深妾
身非無託願君布陽和聼妾奏羽籥絲竹皆前陳酒漿
為君酌南山以為尊北斗以為杓奉君千萬年與君恣
歡樂
　　　留别
千里江東客三年是冷官風塵驚戰伐骨肉喜平安嵗
暮思歸切交深話别難臨期各回首相視涕闌干
　　　歸舟
亂後歸東淛清湖買小舟交遊皆逺送懐抱復添愁細
水灘行澁荒邨野趣幽前程山色好早晩到杭州
　　　東岳行宫重建天堂記
昔先王教人以禮樂使入於善有不然者則刑政施焉
後世禮樂壊而政刑紊於是方外之教以禍福示人始
有天堂地獄之説猶朝廷以待士大夫而囹圄以待罪
人使善有勸而惡有所懲亦世道之一助也然而世變
愈下昧其所趣者不竭力於善而竭力以事神盖謂事
神可以獲福雖有甚大惡神亦將庇庥焉嗚呼此豈其
立法之本意哉永豐地僻民淳其君子咸知禮樂之化
其小人能安其生業而其事神甚敬水旱疾疫必禱於
神進退趣舍必稽於神距縣治西北一里許有東岳行
祠舊建天堂地獄於祠之東西相向以為善惡勸懲之
所天堂舊基汙下殿宇湫隘嵗乆復頹圮若不稱其名
無以起人之敬住持博山寺僧源公石泉將撤其舊而
新之度地於舊基之東數十武廣袤各數十尺其地高
敞厥位靣陽衆咸以為宜乃捐衣鉢餘貲又募衆財鳩
材僝工擇其徒之能幹蠱有定力者曰道隆使董是役
邑耆長徐亨甫韓慶叔實賛成之道隆躬操畚鍤鑿山
開址四方之士翕然皈向輿木運石至無虚日經始於
辛巳六月落成於壬午八月為浮圖與水陸堂龍象之
飾鐘鼓之設粲然聿新左為層樓右為廻廊雲堂居前
方丈在後花木周匝途逕靚深其規模氣象視昔加倍
跡其地者恍若出塵世下至廪庫庖湢及日用飯食之
具靡有不周道隆乃諗於衆曰今功縁粗畢而無恒産
後之主者一怠其事則前功隳矣夫善始非難而善其
終尤難盍思永久之圖庶其可乎衆遂相率捐田歸之
凡若干畆嵗徴其入以給𤓰華之供與繕脩之費焉予
職校官永豐道隆請紀其事鑱諸堅珉又刻捨田姓氏
於碑隂以垂不朽云予既為記又系之以詩曰
佛有象教式昭庸愚厥名天堂龍象所居其居伊何有
嚴有翼金碧焜煌仰瞻兢惕生為君子沒為明神善惡
之報職由斯人睠兹山川民俗淳古作善降祥受天之
祜鳩材搆堂人民具来𤓰華繕脩捐田資之道隆之功
衆士之力彌萬千年有永無斁
　　　送姚憲史赴浙東
東南壓天低雲城江樓日夜聞雨聲掾曹牽帆上水去
厭見江頭波浪生嗚呼山有猛獸水有長鯨鴟梟晝嘷
狐狸夜鳴西郊烽烟接戎壘朝廷連年常用兵去年夏
旱米價貴今年民饑誰力畊公家軍需星火急村墟訛
言民屢驚搜材不復間遐邇志士攬轡思澄清兹行執
筆在栢府片言良足為重輕能為國家樹根本要在剗
惡存鰥梵邊城烏棲白日暮烏啼啞啞天未明哦詩壯
子逺行色馬首青山相送迎諸子虚席乆迓子共佐明
時致太平
　　　竹梅幽禽
竹外一枝梅花開雪初凍風来莫吹竹恐驚幽鳥夢
　　　梅蘭圗
梅花與幽蘭芳馨在山谷折以遺所思其人美如玉
　　　送張伯逹序
予徃年嘗讀昌黎文見其稱殿中侍御史李虚中以人
始生年月日時比其支干以推其休咎而預定之予心
頗信尚而未能得其要領聞善論子平家法者予輙就
問其説頗聞由虚中數傳而後為子平虚中主用年干
子平用日干皆主其所生而以尅者應之若源流一致
故虚中子平之説雖不同而所以為生尅制化未始不
同也然則子平其善用虚中者乎獨怪世之言子平者
以某支辰藏甲乙某支辰藏戊巳紛亂而無所統攝盖
惑於多岐而不能考其㑹通者也永豐張伯逹學子平
法以主客相附麗而求其㑹通井然各有條理暇日予
以生人之時日有富貴貧賤夭夀不齊者試其術而伯
逹操論甚整殆百不失其一焉兹告予别將徃遊江湖
間予因與伯逹論曰人生於父母而禀於天地之氣乃
以始生年月日時推其行運又推其行年以考人之休
咎彼始生之時日於今吾果何與哉抑不知有象而有
數此自然之妙也夫成吾形者實五行之氣於是而有
象矣然始生之時日固吾形之所以生於是而有數矣
故五行之氣在於吾身而其行運行年正吾身血氣流
行呼吸吐納與四時之氣相為通貫者氣順則休逆則
咎如斯而已又何不可以數推乎雖然一日十二時一
月三百有六十時一嵗大抵為時四千三百有二十而
四海九州所生之人有不可以萬億計其富貴貧賤夀
夭果皆同乎否是生人至多術數所不能限也以有限
之術數推無窮之生人欲其一一皆中亦戛戛乎難矣
嘗觀物之草木春生夏長秋殺冬藏此氣數之常也然
其間有生長同時而凋謝不同時者何哉或其地利有
肥磽物性有堅脆又或封植之或斬艾之故萬有不齊
也人得天之氣與地之氣而生於父母之身是兼於三
才者今所論年月日時特其得於天者耳至於山川之
風土父母之家世則其因乗之勢有不同也又况其所
存之心能樹善積之乆則氣順而不逆反是則氣逆而
不順由是而求其休咎之應又豈術數所能拘之哉以
伯逹善用其術而又叅考於是彼有無窮之人則皆以
無窮之變應之是子平善用虚中而伯逹又善用子平
者也何患其不一一皆中乎江湖多賢士大夫必有能
知伯逹者尚以予言論之是為序
　　　信州路太守于公遺事
論人以跡而不以心者乃世俗之常談非古今之通論
也是以予觀於于信州之為人混其跡而無以白其心
抑亦命也夫予居武林時公為信州比嵗餘人争言公
有貪名而無善政大夫士皆譁然攻之莫能諗其故也
及予為信屬縣文學詣大府謁公見公謙譲愛士尚儒
術也勤勵庶政共其職也吏畏之威之行也民懐之恵
之施也事有未當官屬得以言之能聼諌也法有未便
衆庶得以陳之能取善也搏擊豪强攻其首惡而已紛
争辨訟審其曲直而已四境之内富者安其業貧者遂
其生苞苴不進也請謁不行也然而私昵之愛弗能禁
之奴𨽻之奸弗能戢之明於逺而暗於近也治其大而
忽其小也此人所以争言公之有貪名而不知其有善
政也嗚呼世之人好論人之跡孰有明公之心者哉去
年夏淮冦猖獗既䧟蘄黄又攻襄漢襲破武昌公得報
形憂於色每戒官屬輕刑弛禁賑窮賙乏曰小民無知
易以為亂宜善撫之也今年春冦攻江州城䧟州守李
公死之公聞為之慟曰天不憗遺善人乃至斯極乎未
幾又䧟饒州饒與信接境而信萬夫長以病卒其偏禆
與其麾下多從征南徐又徃鎮池陽存者甚寡衆懼力
不能支請公為自全計公曰臨難不苟避此吾職也吾
行何之遂命其子奉母以行曰若等善自愛以承宗祧
吾得從李江州地下㳺足矣已而冦至公守義不屈求
死不獲卒為所擒居道上不食死嗚呼死非難而處死
為難冦乗勝逺戰歴數千里將士卒者棄其士卒守封
疆者棄其封疆徃徃有平時得名譽士也能如公見之
明守之固確乎其不可㧞者豈易得哉予懼人之不知
公故述其梗概如此苟以予言質諸信之士與其民必
以予為知言予非有私於公也公名大本字徳中云
　　　座右銘
夫學以明其道以脩其身也仁義人之性也孝弟人之
本也禮譲所以接人亷潔所以自守也人慾必禁於未
萌天理常防其易昧也小善不可以不為小惡不可以
不去也動静必貴乎交養言行必期於相顧也能知之
而弗能信之是知之弗真也能信之而弗能守之是信
之未至也知之真信之至守之固行之篤其庶幾乎君
子之道也
　　　送沈仲逹内掾北還
昔年逺客辭東呉長揖公卿游上都有如彩鳳出丹穴
飛集明堂衍瑞圗今年走馬江南路極目春雲滿江樹
又如騏驥産渥洼長得孫陽一回顧江頭昨日秋風起
聞客逾淮度江水秋風蕭蕭河水渾送行千里若萬里
開筵祖道江城西空林野鳥方亂栖主人酒盡客亦去
落日城邊散馬蹄雲黒雲深夜聞雨壯士憤激毛髪竪
臨風長歌㧞劍舞誓掃妖氛報明主到京八月秋雨凉
書来有雁煩寄將小臣葵藿傾太陽願見聖道如天長
　　　題襄陽山水
屹立青山漢水邊山中臺榭㡬千年於今耆舊消磨盡
却憶能詩孟浩然
　　　　右陶先生遺墨五紙舊得於一士友家每紙
　　　　有名氏印章字畫清勁可愛紙亦佳墨色如
　　　　新又可寳也録此一過
　　淵明醉歸圗
　　　題䟦
千古淵明避俗翁後人貎得將無同杖藜醉態渾如此
困来那得北窻風(大癡道人時年七十八/)
歸来三徑一年秋自是羞看爾督郵王𢎞斗酒何為者
不見南山不舉頭(張雨/)
王生持叔厚白描淵明小像来求賛時僕被酒信筆寫
四句而句曲外史即刻而成詞意深逺尚有餘妙嘗記
張西岩有一篇甚好議論遂寫其上云留侯晩節逰赤
松武侯早嵗稱卧龍仇秦復漢身始終淵明初非避俗
翁兩侯大節將無同陽秋甲子法王正直筆宛有南山
雄易地㶚上祁山功王𢎞何幸奉吾足督郵能芥平生
胸歸来種豆南山中斜川只許桃源通門前五柳春濛
濛落絮不與江波東環堵蕭然吾未窮北窻儘有羲皇
風畫圖不盡千古意作詩一笑浮雲空(有黄子乆印/)
淵明詩曰但恐多繆悞君當恕醉人東坡謂此淵明未
醉時語一峰老師書此篇當亦在未被酒前所作正得
古人佳趣雨云
前詩盧踈翁所作今以為西岩則又似乎被酒之餘也
(句曲外史/)
　　趙魏公畫卷
　　　題䟦
予自少小愛畫得寸縑尺楮未嘗不命筆模寫此圗是
初傅色時所作雖筆力未至而粗有古意邇来鬚髪盡
白畫乃加進然百事皆嬾欲如昔者作一二圗亦不可
得右之要予再䟦故重書以識之(孟頫/)
右之邇来苦心學道不畜長物故此卷亦復棄置姑蘇
金實之収而藏之誠好事哉(子昻/)
右先平章初年所作㓜輿丘壑圗雍至正十四年冬被
召入京師待制集賢十六年秋航海南還十七年春至
錢唐琴川鄒伯常復以見示拜觀之餘悲喜交集展玩
不能去手伯常宜寳藏之三月廿五日趙雍謹書
此圗乃先大夫魏國公早年所作真蹟無疑至正丁酉
四月甲子拜觀於㑹稽之寓舍趙麟謹書
濁世公子何翩翩風流丘壑妙當年無端却被鄰娃惱
不廢嘯歌猶自賢
小齋松雪對青山波上閒鷗自徃還文采風流今不見
空餘粉墨落人間(京兆宇文公諒/)
　　　伯常避難東徙家貲如山委棄不復顧戀獨珍
　　　惜此畫不忍使失去客中時一展玩輙欣然自
　　　慰雅好異於流俗深可敬也并書二絶於後
萬金家産不復惜特為㑹稽山水来行李只留松雪畫
時時展玩旅懐開
知君雅志在丘壑况復風流如謝鯤此景人間何處有
便堪避世似桃源
　咸亭侯風流任逹自謂一丘一壑過於庾亮今觀趙
　文敏用六朝筆法作是圗格力似弱氣韻終勝披卷
　之餘令人遐想㓜輿公清歌鼓琴於千載之上王阮
　之徒有不及者至正辛丑(闕/)月廿有六日㑹稽抱遺
　老人楊維楨在春夢軒試郭玘墨
　　　　乙巳十月八日録東原家鈔本
　　書評
右宋人十一家書表表著見者常試評之李西臺書去
唐未逺猶有唐人餘風歐陽公書居然見文章之氣蔡
端明書如周南后妃容徳兼備蘇子美書如古之豪侠
氣直無前東坡書如老羆當道百獸畏服黄門書視伯
氏不無小愧耶秦少㳺書如水邊逰女顧影自媚薛道
祖書如王謝家子弟有風流之習黄長睿書如山澤之
臞骨氣清澈李博士書如五陵貴㳺非不秀整正自不
免於俗黄太史書如高人勝士望之令人敬歎米老書
如遊龍躍淵駿馬得御天然秀㧞誠不可扳也丙戌十一
月廿一日大梁趙孟頫書
　薛道祖薛昻之子黄長睿黄履之子二父皆邪人而
　其子廼以善書知名士亦不可不㳺於藝哉子昻此
　評乃是效米老也紫陽山方回題
　　小窻剪燭聼雨偶閲叔升錢君所畫古木寒鴉小
　　景不覺技癢因寫蘆洲聚雁以配之適友人黄徳
　　謙在坐曰似瀟湘水雲景也昔年過二妃廟今復
　　觀此圗恍若重逰但少苦竹翳深耳予遂添叢篠
　　於其間殊有天趣并賦詩一絶云甲寅春三月脩
　　禊日朱孟辨在西掖記
夜窻聼雨話巴山又入瀟湘水竹間滿渚冥鴻誰得似
碧天飛去又飛還
　　饒介之詩一帖
　　　病中對梅花一株欣然有作若有㑹也録似西
　　　塾孟載季廸兩先生一笑介頓首
病中雅量豈堪論澄水能清撓即渾除却妙香無長物
秪應静坐洗煩言幾叢晩菊今耆舊一樹寒梅老弟昆
曽住鍾山安石里傍人猶恐我争墩
　　　書後見剰紙就寫上所有者夜坐一首
學黙三年漫不譍流光一去意無徴縁如髪白因循染
道似山青自在凝猶有形骸生影迹却將文字寄名稱
一川月色多於水更著秋霜見底澄
　　　夢中一首
流水無心競孤雲與意同坐深明月下行盡亂山中花
落聞啼鳥松凉愛御風懸知皆夢境一笑萬縁空
　至正廿五年十二月十日在采蓮涇梅花樹下寫
　　王叔明詞
　　　余觀邵氏見聞録宋南渡後汴京故老呼妓於
　　　廢囿中飲歌太白秦樓月一闋坐中皆悲感莫
　　　能仰視良由此詞乃北方懐古故遺老易垂泣
　　　也予亦嘗填憶泰娥一闋以道南方懐古之意
花如雪東風夜掃蘇堤月蘇堤月香銷南國幾回圓缺
　錢塘江上潮聲歇江邊楊柳誰攀折誰攀折西陵渡
口古今離别
　自更靖康亂後中土歌曲皆淫哇之音能歌憶秦
　娥者甚少有能歌者求予畫故為畫此詞之意
　
　
　
　
　
　
　
　
　
　
　
　珊瑚木難卷七
欽定四庫全書
　珊瑚木難卷八　　　　明　朱存理　編
　　鮮于公詞一帖
　　　近覧鏡白鬚漸多戲作滿江紅長短句繡江先
　　　生拜求一見敢錄呈醜幸乞一笑鮮于樞頓首
詩酒名塲人都羨紫髯如㦸今已矣星星滿頷不堪重
摘衰老自知来有漸春華料應今難得賴此身健在寸
隂留還須惜　也不怪軒銅直又豈怕青霜逼看匆匆
總是這般駒隙生死百年朝有暮盛衰一理今猶昔問
人間誰識魯陽戈杯中物
　　虞邵庵詩一帖
　　　奉寄都運大㕘相公聊致久别企仰之萬一采
　　　覧幸甚虞集頓首
計相淮南重幨帷海上還頻煩紆智略周慮及疲孱調
鼎公宜早歸耕自得閒常携相贈䇿扶老向江山
　集至逍遥山見饒紫巗聞將適瓊華之囿當以舊識
　瞻承風采因得附此起居紫巗𤣥門耆宿之士退食
　之暇必能少從清淨無為之論遙為傾企二月五日
　集又行
　　楊鐵崕詩一帖
我尋天上張公子新買江南宅一區桂樹小山金作粟
芙蓉秋水錦成株青龍繞屋瀦三斛翠鳳當門銜一珠
世事紛紛何日了好將真樂問堯夫
　至正丙午秋七月四日放舟龍江入艾浦訪文湘翼
　之張侯留飲於真樂齋席上賦詩一解率座客子山徳
　昂兩進士用韻成什㑹稽抱遺叟楊維禎明日在任
　老人讀易齋試新製鐵心頴書
　　余日强詩一帖
　　　四韻詩奉答大章貢士見寄之辱
臘日放船歸泖上滄灣遲子渺愁予河東有賦煩傳送
此月無氷又可書老鐵一錐能取紫庾郎二寸豈忘魚
明嵗門生求座主相看喜色動皇居
　臘月八日客埬上余日强再拜
　　　又一詩奉上鐵崕先生先録去一過覽後當别
　　　寫上也
楊子十年官不調才髙白首尚為郎因觀禹迹多留越
為愛西湖又入杭仕宦豈無三語掾風流誰似四明狂
水南水北題詩遍猶憶吳中錦繡坊
　　倪雲林詩
正月十四日舟過吳江第四橋大風浪中貯水一瓢而
去乃賦小詩曰松陵第四橋前水風急猶須貯一瓢敲
火煮茶歌白紵怒濤翻雪小停橈是夜泊舟吳江城外
人家水月浩然與希言嘯詠久之明日題壁詩曰人家
近住江城外月色波光上下天風景自佳時俗異泊舟
閒詠白雲篇十五日與希言謁三髙祠望江上諸山為
寫隔江山色圖并賦詩贈别白鷗飛䖏夕陽明山色隔
江眉黛横試看三髙祠下水悠悠中有别離情十九日
雨留陶篷戲寫遠樹石岫并録三詩用發一笑(倪瓚/)
　　尺牘
　　　鄧文原一帖
原頓首再拜總管相公本齋先生閣下文原不意慶門
為禍所倚堂上竟以㣲疾奄至大故聞訃驚怛曷能為
情然夀母以貞節終始有子克盡孝道為時良二千石
亦可無憾九泉矣銘文見委義不得辭屬體中畧苦風
寒而来使以河氷不能久留未免力疾屬藁且繕寫納
去其於發?徳則未之有取也遺貺益重愧恧地遠不
能引却悚然而已人還率爾具復冬令嚴寒惟順理節
哀是禱總干照察文原頓首再拜
　来喻一一為嗣明言之自有書奉答銘文中為字有
　失筆别篆紙末夀康菴記来使趣行當行驛使便納
　上
　　　杜清碧一帖
本頓首再行尚書相公本齋先生文侍舊臘衛易晉拜
旌麾之下辱賜教言殊慰積年仰慕之心宴贐稠叠禮
意隆至何以克堪惟深愧感而已别来伏想福祥至止
百神翼衞大酬士民之望旋膺鈞鼎之任至慰至慰本
擬以正初抵杭方聞江上有阻遂自泰興江隂展轉流
滯二月初方達吳門得㑹季野舍人同到金井山中瞻
視岡巒形局寛大氣勢雄偉與聞相合謂為福夀之基
亦頗如諸名公所論而鄙淺之見尚有可疑者盖入手
脉直下稍長則乗氣勁急倘稍加轉拓庶合古人增高
益下趨吉避凶之説必欲如閩中龜蛇之地山盡水聚
生意茂蓄則未能悉其造化之妙亦非面對不能詳盡
惟高明裁察兹因人便謹奉起居以致謝私并敢獻其
一得之愚蕪率伏祈恕亮餘惟為國家衞愛式副對揚
不備二月十八日客吳中杜本頓首拜上呈
　　　歐陽文忠公一帖
𤣥頓首再拜季野府判相公仁友𤣥於左右雖踈而英
譽稔甚矧於先清獻公實有一日之雅向歆克肖契誼
不殊相望千里之遥情親對晤有以也夫近者承季道
雅盛以清獻神道碑見屬既而傳㫖下諭不敢以病憊控
辭已繕寫付季徳今聞託張徳常轉達苐媿無後罹憂百
感交集何能發潛光之萬一太湖多善碑材刻成以拓本
見寄為幸徳常附海艎行匆匆亟奉起居草畧并干台照
客京歐陽𤣥頓首再拜季畊照磨同致再三意𤣥又白
　　　張潞公一帖
翥頓首上季京郎中相公契友閣下奉違晤言已閲數
嵗比聞使馭上三山尋又聞在武林而一皆平安之報
良用自慰區區備員翰讀近又承乏胄監昏懶日侵造
歸未允其貧而無子猶故吾也僕滿意季徳之回豈意
有此凶憂為之痛心况手足至親其終天之恨當何如
也尚以人生有數少自寛解為禱季野令兄相公如㑹
萬萬叱名不及顓狀燕吳相望海航往來動以年期惟
珍䕶自强前即遠大不宣中秋日老蜕張翥頓首上記
　　　楊廉夫一帖
八月四日老鐵禎帖上徳常相公先生屢承問病乏力
不能接對今日體力稍勝忽老胥吳讓者泣拜床下自
陳八年淹滯相公憐之欲行𠫭補而有優游不斷者阻
之閣下不允告天無路惟有覔死地而已其情可哀今
假老夫一言欲相公補押一案為來官收録之階公必
賜可此事不徒協衆論亦繫相公平日隂徳事也扶病
為布此楮惟冀委察焉不具禎帖上悚恐謹後空
　　　饒介之一帖
介啓昨許床楣楠木當得舊船上楠木為佳比所有者
亦是船上材但稍短耳須急得發來可應用葢匠已至長
短當依君家床也暇時可來嬉楠木當勿遲亮之亮之
不具十一日介啓村叟老友
　　　　曩借沈維時所録本今日偶檢閲遂淨寫一
　　　　過丙午四月廿七日小樓
　　老客婦謠
老客婦老客婦行年七十又一九少年嫁夫甚分明夫
死猶存舊箕帚南山阿妹北山姨勸我再嫁我力辭涉
江采蓮上山采蘼采蓮采蘼可以療飢夜來道過娼門
首娼門蕭然驚老醜老醜自有能養身萬兩黄金在纎
手上天織得雲錦章繡成願補妾衣裳珩璜為妾佩古
意揚清光辨妾不是邯郸娼臣㑹稽楊維禎上
　　老客婦傳
老客婦者㑹稽先生楊維禎先生以高科進士仕有元
三十年今行年幾八十而新天子以前朝老文學思一
見之將延入禮筵文館遣翰林詹同文奉幣詣門起之
先生以老客婦謝使者曰豈有八十嵗老婦去木不逺
而再理嫁者耶明年又遣松江别駕追趣不已賦老客
婦詞一首徹黈聽曰皇帝竭吾之能以用之弗殚吾所
不能則可否則惟有蹈海死耳上允之已而賜安車詣
闕廷留百有二十日禮文畢史統定即以白衣丐骸骨上
成其志弗受爵賞仍給安車還山史館胄監之士祖帳
西門外行路之人望之如神仙異人吁客婦之謡伸矣
天臞太史贊曰李斯客婦於秦不能去而服五刑揚雄
客婦於莽不能去而卒投閣阽於死若會稽老客婦遇
明天子而卒完其志節其一時客婦之幸耶抑萬世名
教之幸耶翰林侍讀學士詹同文撰
　　飲廉夫拄頰樓時予奉命徴賢松江
飛樓髙出市塵表萬丈文光照紫微洞仙曾與鐵為笛
天女或裁霞作衣酒酣尚欲招鶴舞詩狂未可騎鯨歸
休喚小璚歌白雪自有紫簫吹落暉(詹同文/)
　　送楊維禎還吴淞
皓仙八十起商山喜動天顔咫尺間一代遼金歸宋史
百年禮樂上春官歸心只憶鱸魚膾野性懶随鴛鷺班
不受君王五色詔白衣宣至白衣還(宋濓/)
　　藜科旅生庭中白露日割而為帚謂是日取藜無
　　蟻諺云
堂下生旅藜堂上秋風起藜生何重重秋風落其子子
落當復生根枮為往事朝乗白露降操割無螻蟻但知
傷藜根誰治藜生地我非厭為煩持帚懷厥自丁未八
月七日醉翁記
　　髙深齋記
距吳城東一舎而逺介於吳淞笠澤之間有僧坊曰大
覺其北則文殊院盖皆建於梁天監年者勢沈沈深宏
用以填蛟龍之宫黿鼉之窟其意逺矣大覺有名僧曰
哲翁賢上人與文殊自南薰上人二師徳望學業年齒
性情皆靄然伯仲之間也予甫冠即託二上人為方外
交盖其學雖皆本於空宗至其逰戲藝苑從衡下上又
皆一出於經傳子史百家之言宜其學術見聞超卓不
羣也已薰師示寂而賢師尚獨存年已七十餘謝院事
退休平汀洲浦溆之上搆屋若干楹言地僻則幽閴而
爽塏言規制則朴儉而固實丹艧之輝麗藻井之繪刻
一不得預於其間遂以孟浩然贈其家人貞曜先生之
詩扁其室曰髙深齋夫欲求古人之志匪徒以居而得
名也予以才拙屛置人事毎遇茂草深林便欲終身栖
遲而賢師無恙時邀予過其西隠即其東偏為予闢燕
坐之室予亦喜人跡之罕至也毎為師留連而不忘夙
習操觚弄翰焚香啜茗欣然忘歸賢師已矣繼公者有
曰從哲曰淨見而從哲師以其所乗扁舟即西隠東輦
而寘諸地覆以茅晝夜六時趺座舟中刻苦禪觀曾不
少休而淨見師尤青出於藍禪觀之餘工詩與畫詩格
清峭如涪翁畫法師董北苑要非其師資有卓絶於人
者固不能若此也世之人服儒冠衣誦儒經傳堂構菑穫
弗克承其先志者視此以為如何予既有愧於其師資
而又念其交契之厚故為之記以叙其情致如此云時至
正十八年嵗在戊戌夏四月廿有五日黙菴道人沈右記
　　和虞克用見寄
試拂龍泉劍虚涵三尺氷直心憂社稷孤憤泣山陵牧
墅村村雨漁船夜夜燈感君多道氣懇欵實難憑
　　與金伯祥虞克用清夜聨話
浩蕩即扁舟行徐適廣路𤣥雲蔽重隂澄湖漭洄沍客
雁度寒洲漁罾掛荒墅故人欣㑹面握手出深愫古篋
啓竒文㣲吟發清趣念兹慎勿忘朂哉紀良晤
　克用先世乃冠纓相家文章事業銘彞鼎被絃歌克
　用襲藏皆鯨珠也故云(陸廣/)
　　題畫
　　　詩
層雲起西嶺餘華散芳洲卜居緬清勝願言成卧遊㑹
心談無為山水相綢繆書屋倚深谷佳木森且修良時
適真意罷飲臨清流吁嘆捷逕者奚識南山幽賦歸遂
初服拂袂登崇丘中吳陸廣畫并題詩
林積巫山雨山連艮嶽雲屢尋商谷士頻憶洞庭君學
篆時拈筆陶情日著文披圖撫陳迹往事孰同聞(天游/生)
　　用伯起韻呈溪月王真人
神仙方丈掲開𤣥一帶溪山凝紫煙四海佳賓同晚酌
滿懐清興惬春天髙人自適談空麈客子欣逢下水船
後日相思何處所金鼇厯厯百寮前(李遵道/)
　　次韻就挽遵道
仙李如何竟小年松林滿壁慘風煙青山捫蝨誰同話
赤脚騎鯨自上天名世豈惟書畫學起家猶望孝廉船
無因得寄松花酒一灑清朙筆冢前(王溪月/)
昔年玉麈共談𤣥豈意飜然凌逺烟應跨紫鯨歸碧海
㦯乗赤鯉上青天洛城空有盧仝屋采石元無李白船
墨竹世推賢父子不堪見畫憶生前(劉時中/)
不見使君今嵗年豪端無處覓風煙謫仙入海窺秦月
騷客沈江問楚天竹石漫存蘇氏譜圖書盡屬米家船
人間底是招魂處只在滄江落照前(呉養浩/)
茒峰登覽賦思𤣥歸路㝠㝠向夕煙生不臨深元有道
死當涉險豈非天輞川風月留詩卷罨畫溪山待酒船
囘首清逰成短夢不堪腸斷白鷗前(劉師魯/)
青竹騎將何處𤣥一陂燄水畫生煙難尋賣卜支機石
致使休官委羽天俗子偷傳摩詰畫仙書的寄賈人船
茅山接得詩筒了不道藍關馬不前(張伯雨/)
真人曾與洗重𤣥遥指蓬莱隔翠煙賈傅雅期雲外鵠
湘纍竟覓水中天江山不見王維筆湖海空懐米芾船
獨有孝廉能繼世時時哀些酹墳前(杜清碧/)
根蟠仙李世家𤣥猶挺清標入紫煙花落金魚曽把酒
栁搖銅雀舊朝天春風不及沅湘佩夜月空来采石船
惟有平生寄来竹㡬囘愁展向忩前(薛𤣥卿/)
長憶青蓮翰墨仙揮豪随處寫風煙偶来泉石弄明月
忽跨紫鱗飛上天元氣淋漓蕭寺壁挐音凄斷越江船
誰將一掬懐人淚灑向西風墓樹前(王𤣥初/)
采石磯頭望謫仙栁深鬱鬱暮生煙百年盡屬大槐國
一日俄歸小有天死别吞聲長入夢舊遊無客更同船
醉中傳得王維竹猶對山人卧榻前(倪元鎮/)
　　　　右見虞勝伯所錄舊抄内
　　晚節堂詩為竹洲仙母賦
許姥塘東余姥宅髙年七十見仙風半生閉户機杼老
二子讀書燈火同大兒學仙類老子小兒力仕如終童
瑤池春酒介眉夀阿母蟠桃千嵗紅
　至正辛丑三月十有二日鐵篴道人在清真之竹洲
　館試奎章賜墨書
　　辛敬詩一首
芙蓉華上露初晞悵望佳人負逺期何䖏放船歌白紵
誰家酤酒送青絲春波楚客行雲夢秋月仙即小字詩
蒲葉正青蓮子緑不愁無物寄相思
　　林泉讀書圖
調古世寡和材踈出無羣種玉閟竒術還丹隠𤣥文披
裘負薪士拾金世所聞雖無箕潁節亦不慕髙勲石田
長芝草暮春自耕耘曲肱提耒耜長歌至日曛所樂良
在兹沒嵗復何云(王蒙/)
　　題畫
虎鬭龍爭萬事休五湖明月一扁舟緑蓑衣上雪颼颼
雪月光中垂釣鈎釣得鱸魚春酒熟仙娃酒酣嬌睡足
彫胡炊飯斫鱸羮一縷青煙燃楚竹篷忩眺對洞庭山
七十二峯青似玉(王蒙/)
巷南巷北稀相見奈此村頭泥濘何入手酒杯嗟有限
經心春事苦無多空簾花影聽鶯語明月簫聲嘆鶴䭾
近報太湖新水濶幾時鼓枻共君過(阮孝思/)
　　房山墨竹
　　　跋
房山髙尚書墨竹世已罕得宜寳藏之至正十年七月
初十日趙雍題
　　　詩
智老能師杜拾遺雪舟不忝浣花溪過人為有才如錦
好客常判醉似泥早嵗傳經曾玉殿暮年通籍必金閨
禪房夜詠袈裟薄十月燕山憶馬蹄(李宗表/)
　至正己丑友人李宗表偕予往訪雪舟是日酌酒談
　詩宗表且以詩題畫意甚適暮歸而宗表復得此詩
　寄雪舟越五日師攜此畫示余乃房山髙尚書真跡
　因談及宗表詩請書其上十月廿有七日也(羅元/)
　　畫沙錐詩序贈陸頴貴
吳興陸有才學而隠於筆工其仲氏頴貴美髯善容止
尤有才氣可仕亂世而識幾不受聘則慨然曰以弓刀
竊禄孰愈吾世守筆錐之為貴也襲名頴貴而製之精
者標其號曰畫沙錐尖圓遒健可與古韋昶爭絶臨晉
帖用筆喜勁故多用之稱吾心手吾書亦因之而進頴
貴亦自貴雖勢要求之而不可得則襆之以錦署曰非
㑹稽鐵史先生弗能知宣州諸葛氏云栁學士能書當
留其筆否則退還未幾果退還歎曰代無右軍何以用
吾筆而頴貴欲以吾當右軍愧甚愧甚惜余老矣所書
又不過山經野史汝錐之功無以用之以利天下徒為
毛錐累嗚呼錐乎錐乎其勿取晉與衞之所叱乎班虎
頭之所謫乎縱弗遇也其深閟毛先生之囊乎慎勿為
李鐄兒掩貨以尋竇於王公貴人之門也頴貴肅然起
立抱襆退拜為錐誓曰代縱有祖范陽之神鎚吾錐不
得易權矣龍集己酉秋八月初吉甲子鐵龍道人楊維
禎氏在雲間之拄頰樓試畫沙錐染奎章賜墨書
　　黄華字詩七首
掛鏡臺西掛玉龍半山飛雪舞天風寒雲直上三千丈
人道髙歡避暑宫
手拄一條青竹杖真成自掛百錢逰夕陽欲下山更好
深林無人不可留
王母祠東古佛堂人傳棟宇自隋唐年深寺廢無僧住
滿谷西風落葉黄
年来白髪兩三莖一别君時髭未生惆悵料君應滿鬢
當初是我十年兄
賜酒盈杯誰共持宫花滿把獨相思相思只傍花邊立
盡日吟君贈别詩
酒盞酌成須滿滿花枝看即落紛紛莫言三十是年少
百嵗三分已一分
相思夕上松臺悠蟲似蟬聲滿耳秋惆悵東齋風月好
主人今夜在幽州
　　　　此卷舊聞盧廷璧所藏今李延吉見示為録
　　　　之己酉五月初十日記
　　嘯堂集古録序
景春沈君居樂圃坊與予同里閈且嘗同游可齋賀先
生之門一日過景春所居出嘯堂集古録見示嘗試觀
之由秦以前三代之器若敦槃尊彞鼎鍾甬權之屬無
所不有毎列一器必模其欵識而以楷書辨之刻畫甚
精殆不類刋本讀之者文從字順如游商周之庭而寓
目焉可謂竒矣坐客皆唶唶稱歎予謂景春平生寡嗜
慾唯酷好收書有别業在閶門西去城僅數里景春昔
嘗居之人有挾書求售者至必勞来之飲食之酧之善
賈於是竒書多歸沈氏集古録其一也昔人有以千金
市馬者得駿骨與五百金逾年而千里馬至者三今景
春嗜書與昔之嗜馬者何以異哉吳中多好古博雅君
子將以載酒殽問竒字者踵門而来景春不寂寞矣客
曰然請書之元統改元十一月廿又六日吳郡于文傳
題
　　補之竹卷
　　　跋
此筆視渭川千畆瀟湘萬竿則不為多然孤竹清風亦
豈以多為貴哉補之寫梅極清作此君尤清進叔寳之
野涉翁題
　　　詩
碧眼胡兒叫横玉落月如盆照茅屋美人清夢㫁梅花
却寫相思在修竹
　至正甲辰七月朢與張可觀觀於市涇别業因題以
　識顧阿瑛
　　大癡畫
　　　詩
茂林石磴小齋邊遥望雲山隔澹煙却憶舊游何䖏似
翠松齋下看流泉(大/)癡
山木蒼蒼飛瀑流白雲深䖏卧青牛大癡胸次多丘壑
貎得松齋一片秋(雲林散人/)
　　次倪雲林韻寄孫君實
腐儒筆耕豈謀生與世濩落獨髙情緑樽有酒誰共醉
素琴無絃聊自横湘簾在鈎月當户羌笛惱人花滿城
幽居不知春事盡見客只言詩未成(全思誠/)
　　暮春書事用李學士韻
蘿隂承宇晩迷𡨕栁絮縈風雪不晴寓地見花傷故里
鄰家賖酒過清明絃拖錦瑟鄰塵闇韋絶芸編蠧粉輕
遥憶行春多樂事輶軒風暖動連城
　　清明不出因賦長句
著䖏看花即是日一春饒睡戀吾廬客言沽酒休辭醉
兒勸今朝罷著書自到中年心境蕩舊開幽徑屐痕踈
鬢邊早已無霜縷天上何由馳日車(吳炳彦暉/)
　　别部司馬印銘(至元/)　(年/)
關將軍既以忠勇為漢死葬沮之陽世廟食玉泉山中
在今之荆州當陽縣陳大建中智者大師建寺玉泉山
將軍隂有功焉世葆藏其所佩司馬關羽别部司馬二
印宋紹興間洞庭漁人復得其夀亭侯印并歸之寺與
舊印為三自我元建國凡天子即位寺僧必奉而朝世
祖武仁英文及今上皆親覧焉至元中當陽人朱徳政
復獻别部司馬印方寸許蔚然如碧玉云得於沮陽墓
旁意謂亦將軍所佩寺僧求予銘然當時為别部司馬
宜不止一人一人佩重印亦不類而得於墓旁可異也
遂為之銘曰
方而正義之彰直而剛武之揚秘而蔵千嵗强乗聖時
發竒光非將軍曷沮陽葆玉泉配三章於萬億䕶我皇
(掲傒斯/)
　　衞青玉印詩
　　　陸友仁得白玉印文曰衞青王順伯定為漢物
將軍騎從公主時豈意刻玉為文章珠襦已隨黄土化
此物還同金雁翔軍中只識長平侯西風木葉茂陵秋
人生卑微何可忽碌碌姓名誰見収(虞集/)
公主家奴尚公主刻玉姓名奚足多為問任安門下客
大將軍印復如何(張雨/)
昔聞衞將軍起自衞子夫姊為皇后弟為奴親提漢兵
北擊胡旌旗劍㦸羆熊貙指麾六郡良家子輸給三邊
幕府租血流金城㫁斥堠魂駭老上燒穹廬天子召見
錫印符鐃歌騎吹凱入都椎牛釃酒啓鞠室饗士論功
懸箭箶平陽故侯丈二殳公主忸怩膝走趨兩兒佩綬
光耀軀外虓内煽絶代無荆玉寸方温且腴古文繆篆
姓名俱螭尾壓紐巧盤拏楯鼻磨墨急檄書史傳數紙
丘山如王侯螻蟻但須㬰土花苔葉空糢糊何人手曾
秉鈞樞何人身已儕𨽻孥昔貧今富鼠作虎昔富今貧
鵠化鳬感時撫舊嘆以吁淮隂已死彭越葅良弓走狗
諺不誣衞青玉印千載餘珍重漢皇宏遠謨(吳莱/)
　　紫芝生詩八首
　　　次韻韓伯清見寄之什凡五首
連雲溪水出具區連雲庄叟得自娛髙齋松月足吟嘯
濁世詩酒忘榮枯我無丹砂鍊金液君有田土成膏腴
倘能種秫逺相致與爾日醉壷公壷
卜居海上僅三年春日繁華思逺天練水澄清宜釀酒
溪魚鮮美不須錢欲將野艇尋幽賞多謝雲山作勝縁
寄語風流老韓子定須禊日過莊前
間尋芝术保餘年信是神仙别一天避地有書能教子
窮居無術學飛錢桑麻繞舍田園計竹素堆床翰墨縁
慚愧長沙毎招隠時臨車馬到階前
我居甘寂寞豺虎動成羣地僻傷春草江空憶暮雲友
朋難得㑹書札近相聞世事今如此愁来懶學文
久客黄岡地新年白髪仍嘆傷思執手憂患苦闗心市
井皆譁語山林獨楚吟羨君漁浦上髙隠貴腰金
　　　次韻陸秀才春日幽坐
新塘雨餘流水新隔忩看花如美人晴絲冉冉墜復起
幽鳥嚶嚶啼更頻自憐華髪在海嶠誰肯野服隨山氓
故園荒穢久弗治且復飲酒從吾真
　　　觀友人所蔵古墨
雪堂手劑不可得色如黝漆闇然光安得一丸歸我室
臨池剩寫十三行
　至正二十年十二月廿日紫芝生為又𤣥鍊師寫一
　過
　　克舊與野髙君作雞栖石圖後七年復觀於松江
　　之客樓嘆嵗月之易度慨人事之不齊為之撫圖
　　悽惻野髙君謂予耿耿者在豪邁之氣非復曩時
　　酒酣出紙徴畫為寫篔簹圖筆意縱逸不計工拙
　　然自謂差强於曩作要知水到渠成顛瀾駭浪自
　　有静時野髙當示雲林髙士同一賞識也
幽瀾話别汗沾衣颯爾西風候雁飛我但悠悠安所分
誰能屑屑審其微釣竿不揷山頭路獵網寧羅水際磯
獨有休心林下者騰騰兀兀靜中機(東吳宋克/)
　　題畫
青雲山中大𤣥道人隠者也時扁舟来往茜武之上與
游從則樵夫野老而已余拙守衡茒橡林有年矣夏末
㑹於幽瀾泉山主常師方啜茗碗忽若氣逼懐黄帽催
行甚急别後流光迅速惜哉因就其韻戲成四首書於
畫松之上且發一笑(梅花道人/)
　　詩送吾宗張則明先生之山陽
淮南嵗晚見宗人况是斯文骨肉親且喜出行無雨雪
莫言離亂有風塵一官未必鄭䖍老駟馬何如原憲貧
休道廣文氈獨冷山陽教席暖如春(金臺張元固/)
　　寗節婦者故元帥寗武宣公之介婦也姓獨吉氏
　　初至元中武宣自河内以兵從平江南遂留鎮姑
　　蘓因家焉延祐中其季子為樞密㫁事官卒獨吉
　　氏奉柩歸葬河内廬墓三年乃還吳有司上其事
　　旌其門而復其家
太行西望别京都長憶初孀柩在途君子首丘今或有
婦人廬墓古應無三年喪畢還歸鎮兩地魂消獨撫孤
閭里有旌門有㦸何堪把節老東吳(掲傒斯/)
　　花菴編絶妙詞選十首
　劉過字改之太和人稼軒之客王簡卿侍郎嘗贈詩
　云觀他論到前賢處據我看来近世無其詞多壯語
　盖學稼軒者也號龍洲道人
　　　賀新郎(懐舊/)
老去相如倦問文君説似而今怎生消遣衣袂京塵曾
㸃處空有香紅尚軟料彼此魂消腸㫁一枕新涼眠客
舍聽梧桐疎雨秋風顫燈暈冷記初見　樓低不放珠
簾捲晚粧殘翠鈿狼藉淚痕凝臉人道愁來須殢酒無奈
愁深酒淺但寄興蕉琴紈扇莫鼔琵琶江上曲怕荻花
楓葉俱悽怨雲萬叠寸心逺
　　　賀新郎
睡覺啼鶯曉醉西湖兩峯日日買花簮帽去盡酒徒無
人問惟有玉山自倒任拍手兒童多笑一騎乗風翩然
去避魚龍不見波聲悄歌韻逺喚蘇小　神仙路近蓬
莱島紫雲深參差禁樹有煙花繞人世紅塵西障日百
計不如歸好付樂事與他年少費盡栁金梨雪句問沉
香亭畔如何召心未愜鬢先老
　　　賀新郎(贈張彦功/)
暁印霜花步夢半醒扶上雕鞍馬嘶人去嵐濕青絲雙
轡冷緩鞚野梅江路聽畫角吹殘更鼓悲壯寒聲撩客
恨甚貉裘重擁愁無數霜月白照離緒　青樓回首家
何䖏早山遥水濶天低㫁腸烟樹誰企天涯牢落况輕
負暖雲濃雨記酒醒香消時語客裏歸韉須早發怕天
寒風急相思苦應為我翠眉聚
　　　賀新郎
多病劉郎瘦最傷心天寒嵗晩客他鄉久大舸翩翩何
許至元是髙陽舊友便一笑相歡㩦手為問武昌城下
月定何如揚子江頭栁追往事兩眉鬭　燭花細剪明
於晝歎青娥小紅樓上殷勤勸酒昵昵琵琶恩怨語春
笋輕攏翠袖看舞徹金釵㣲溜若是相逢吾未老道長
安市上狂如舊重㑹面幾時又
　　　念奴嬌(自述/)
知音少算乾坤許大着身何處直待功成方肯退何日
可尋歸路多景樓前垂虹橋下一枕眠秋雨虛名相誤
十年枉費辛苦　不是奏賦明光獻書北闕無驚人之
語我自匆忙天未許贏得衣裾塵土白璧堆前黄金繞
後付與君為主蓴鱸江上皓然明月歸去
　　　唐多令(再過武昌/)
蘆葉滿汀洲寒沙帶淺流二十年重度南樓栁下繫船
猶未穏能幾日又中秋　黄鶴斷磯頭故人曾到不舊
江山都是新愁欲買桂花重載酒終不似少年逰
　　　水調歌頭(春半/)
春事能幾許宻葉著青梅日髙花困海棠風暖想都開
不惜春衣典盡只怕春光歸去片片㸃蒼苔能得幾時
好追賞莫徘徊　雨飄紅風摇翠苦相催人生行樂且
須痛飲莫辭杯坐則髙談風月醉則恣眠芳草醒後亦
佳哉湖上新亭好何事不曾来
　　　水調歌頭(自述/)
弓劍出榆塞鉛槧上蓬山得之渾不費力失亦匹如閒
未必古人皆是未必今人皆錯世事沐猴冠老子不分
别内外與中間　酒須飲詩可作指休弹人生行樂日
自催得鬢毛斑達則牙鼓金甲窮則蹇驢破㡌莫作兩
般看世事只如此自有識鳴鑾
　　　天仙子(初赴省别妾/)
别酒醺醺渾易醉回過頭来三十里馬蹄不住去如飛
牽一憩坐一憩㫁送殺人山共水　是則青衫終可喜
不道恩情拚得未雪迷村店酒旗斜去則是住則是煩
惱自家煩惱你
　　　沁園春(風雪中欲詣稼軒久寓湖上未能一往/賦此詞以自解)
斗酒彘肩風雨渡江豈不快哉被香山居士與林和靖
約坡仙老勸駕予回坡謂西湖正如西子濃抹澹粧照
鏡臺二公者皆掉頭不顧只恁傳杯　白雲天竺去来
看金璧崔嵬樓觀開況一澗縈紆東西水繞兩山南北
髙下雲堆逋曰不然暗香浮動何似孤山先放梅須晴
去訪稼軒未晚且此徘徊
　　辛稼軒沁園春(止酒/)
杯汝来前老子今朝㸃檢形骸甚長年抱病咽如焦釜
於今善眩氣似奔雷汝説劉伶古今達者醉後何妨死
便埋渾如此歎汝於知己真少恩哉　更憑歌舞為媒
算合作平居鴆毒猜况愁無大小生於所愛物無美惡
過則為災與汝成言勿留急退吾力猶能肆汝杯杯再
拜道麾之即去招則須来
　　朱希真西江月二闋
世事短如春夢人情薄似秋雲不須計較苦勞心萬事
元来有命　幸遇三杯酒美況逢一朶花新片時歡笑
且相親明日隂晴未定
日日深杯酒滿朝朝小圃花開自歌自飲自開懐且喜
無拘無礙　青史幾畨春夢紅塵多少竒才不須計較
與安排領取而今見在
　　釋孤雲詩序
某與友人方元質甫往来紫淦玉峡之間毎一㑹合輙
取古今作者之詩更續歌詠毎繹其言意元質間誦孤
雲詩一二似若流離放逐不得志之為者又若神情閒
放無羇於世範者也惜不識其為人且不見其全藁比
者其安成令宜春周昌吾致書山中曰釋孤雲之詩若
干卷務敏王君將與好雅之士共梓傳之請為序引予
既受而讀之則其念母憶弟别友憂時之作極為哀愴
不能不使人興起其秋思之情盖亦聰明特達而遭時
喪亂不得與於禮樂刑政乃寄所安於浮屠氏故其聲
變亦止於其身世之所遇者如此若乃逢時昌盛與縉
紳君子上下其論而和平其聲亦可夷猶松菊而傲兀
古今矣若廬山道士黄可玉永嘉僧徳儒之詩予甚愛
其酌情達意篤於倫理今錢唐道士陳渭叟之紫雲編
廬陵僧法髙之疎雨集誠可並傳讀者將因其聲以考
其世之所尚因其言以觀其人之所遇則於世故人情
之變亦無不盡矣盖詩之在宇宙若元氣之周流凡有
生之類莫不充滿大之為日月星辰山嶽河海小之為
草木花實鳥獸蟲魚無不各得其所受而為詩者獨能
攬結萬類之精㣲以深寓夫理趣之所至而増夫倫誼
之則可興可觀可羣可怨而詩之為道其庶幾矣夫孤
雲諱法真姓郭氏谷陵安成人也至順四年中秋日京
兆社本伯原序
　　先君太史棄諸孤之四年集来吳門省達州府君
　　大墓始見叔父南山翁翁與集同出太師雍國公
　　盖四從矣翁曰後㑹未可期幸留數語識嵗月翁
　　方教授外鄉又以推人生年月日時論禍福以助
　　道故不能久留城中敢賦此以承命云爾
玉屛古栢與天齊憶過於今又七期各道遺書向江上
西風江水鬢絲絲
玉遮墓下有諸孫東望滄波毎㫁魂泣血三年餘喘在
更將衰淚灑荒園
族人散處江南郡不識音容但記名世澤須令孫子憶
故家今幾尚簪纓(虞集/)
　　客桐江風雪中有懐堯書記在吳中
吳水三千里相思嵗欲殘一盂供客飯去日是春寒慷
慨逢人少髙深用世難政當風雪夜還憶過江干(釋法/髙)
　　謫仙歌
　清夜獨坐天地無聲星斗動摇欣觀李白集髙吟數
　篇皆古今不經人道語騷章逸句灑然無留思寥寥
　數百年間揚鞭獨步吾所起敬起慕者太白一人而
　已感歎久之恨無人能繼太白後因成謫仙歌以是
　祝太白舉觴以酬太白太白有靈其聽我聲知我意
　矣
李白字太白清風肺腑明月魄揚鞭獨步只一人我誦
太白手屢拍嘗聞太白長庚星夜半星在天上明仰天
髙聲叫李白星邊不見白應聲又疑白星是酒星銀河
釀酒天上傾奈無兩翅飛見白王母池邊任解酲欲遊
金陵自采石翫月乗舟歸赤壁欲上箕山首陽巔看白
飡雪水底眠紫烟又不知在何處潄瑶泉酌霞杯悵望
不見騎鶴来白也如今安在哉我生恨不與同時死猶
喜得見其詩豈特文章惟足法凜凜氣節安可移金鑾
殿上一篇頌沉香亭裏行樂詞此特太白細事耳他人
所知吾亦知脱靴奴使髙力士辭官妾視楊貴妃此真
太白大節處他人不知吾亦知歌其詩鬼神泣解使青
塚枯骨立呼其名鬼神驚惟有羣仙側耳聽我今去取
崑山玉將白儀形好雕琢四方上下常相隨江東渭北
休興思會須乞我乾坤造化兒使我筆下光燄萬丈長
虹飛(陳亮同甫/)
　　　　右見龍川集第十七卷
　　胡布詩
　　　車轆轆
車轆轆循軌躅騄耳馳紫鴛逐掩弧矢望潼谷車噋噋
出東門歴培塿不憚煩豈不懐國士恩登髙山窮躋攀
度隴水向秦闗男兒死即以尸裹馬革何用戚戚為妻
子凋朱顔旦行青山雲暮繞紫塞烟飲馬月窟水四顧
何茫然慷慨登途遠良日上屯還佩劍隨元戎分兵玉
帳中挑燈夜决䇿逹旦掠羣兇太白入月敵摧鋒刀横
再戰一鼓雄魯連計就羞言功割牲啗勇士醉歌激天
風歸来謁天子封侯不足貴袖陳期以致康濟天子曰
卿柱石姿國之衛翼時之夷吾㣲臣再拜稱唐虞霸業古
所鄙念此民罄敵志曷期墮反側慶忌捷烏獲力終以剪
歸有濟先民恥雜霸後王棄同仁劉項不識字碩儒徒坑
焚周公不作素文述先遺民理化漸柔邇區㝢載清淳臣
願天子師三王法姚姒民惟先徳罔替九閡固羣生遂
　　　雨忩分韻得青字(時積雨新霽景物爛然/)
上客佳時集衡門緹騎停鏗金披艶藻鳴玉振芳庭麟
鹵歸肴核鷹頭飛渌􁭮花明雜樹錦山翠鳯凰翎覽景
惜時樂薦芳惟徳馨酣歌迴落日緩帶倚春屛主奉以
百年客酬同千齡詎知壮士懐明時在丹青
　　　賞静軒
幽居安僻地泉石友芳襟倚景覽時秀虚扄延賞音藉
君東郭履盼彼北山岑水華籠月沼竹屋韻風琴葉落
驚孤鶴花動起鳴禽論感潛夫僻捐之許由心觸此復
留憩俛世詎遺簮
　　　送友人之京師
鳯凰出世不多見神駒汗血非全功子龍勇冠萬人敵
劉表氣壓三軍雄㑹使䇿勲誇海内何必紀石歸遼東
迓子縱横覽八極當駕巨浪乗長風
丈夫許國一何早中原紱冕皆吾徒絳火流雲赤雀下
神劍入海妖能屠嘉人玉琯不自惜宋客燕石何其愚
㑹見青冥奮鵰鶚鳶飛萬里騁良圖
　　　臨青樓詩
髙樓百尺瞰奔湍落日憑虚縹緲間石壁倚風青鳥下
鸞簫明月玉龍還霸圖猶在英雄夢雲氣或連吳越山
何限興亡眼前事五湖烟水不相闗
　　龔宜詩十一首
　　　贈劉萬户
　故宋魏鶴山先生祠宇久為軍士所據萬户劉侯為
　之屛之故賦此詩
於赫魏公百世之師昔我先皇寵建厥初維祠伊何公
之所止俾我後人有敬毋弛爰有武士如羆如熊肆其
昏嚚紛集於中或號或呶或易寒暑鳴鴞在林公食無
所桓桓劉侯眎此曰嘻其如頑獷曷宜有之立飭其旅
汝挈子女汝還汝營汝無齟齬其旅既屏公居既寧伊
誰之功實侯之明侯功張矣侯且昌矣匪私其言邦人
之語嗟予小子式歌頌章敢告國史俾也可忘
　　　賦畊雲窩
素寡名利心躬畊向南畆晴雲覆行窩棲遲甘白首芸
香散遺編松華熟新酒日夕誰與娛相過有隣叟嘆彼
操瑟人王門立何久
　　　正月九日試筆
聖厯迴昌運春陽喜載和落梅風外急輕雪晩来多闕
下恩頻降河南使復過野人當此日一酌意如何
　　　送趙海寧
解纜沙邉驛分符海上城西風駐五馬落日擁雙旌世
已厭鞞鼓人皆望治平使君推善政庶以慰疲氓
　　　荷雨軒為明上人賦
青荷覆前沼白雨来亭軒隨風貯圓葉欲滿儵已翻物
理有如此一笑復何言
　　　題遊子東歸圖
遊子久不歸慈親髪如雪江湖多風波胡為苦跋涉歸
来乎山中山中有薇蕨
　　　次栁仲修韻兼似水西新仲銘外史
滄江為客驚三載故國飛雲渺一鄉結社久欣從恵遠
論詩還喜識曹唐馬嘶沙塞旌旗赤鴈度闗河草木黄
漢室重興應有日卧龍聞説起南陽
　　　送帖尚書督餉還朝
聖明天子中興日南土諸侯職貢年萬里傾恩勤玉節
千艘轉粟上青天履趨丹陛膺前席酒酌金壺出内筵
奏對若承幽側問為言丘壑有遺賢
　　　送華徴君還鄉
故鄉亂後誰歸得獨愛東湖隠者還豈為丘園邀束帛
只緣猿鶴戀空山華邉濁酒須頻醉竹裏衡門不用闗
我亦四方倦逰客思家因汝動愁顔
　　　秋夜言懐次韻
倦客無眠步廣除月髙空宇夜何如醉題梧葉風欹㡌
笑拂芙蓉露濕裾歴國底須三寸舌傳家頼有五車書
眼明得見承平日白首衡茒不願居
　　　題畫葡萄
月黒爛星斗下有虬龍蟠起眎夜無寐庭虚秋露寒(龔/宜)
　　王錫詩三首
　　　詠竹西上人載雪軒
竹西屋上長堆雪疑有天花雨法幢乘興偶忘居陸地
浮家仍似在寒江蒲團夜白生虚室栁絮春隂覆短窗
炎暑不為融濕去定知滕六被陽降
　　　中秋翫月
露白秋中河漢平纎雲無翳一輪行素娥不妬傾城色
玉兔曽含利物情人事隔垣俱洞見天心四海定同明
憑誰為借仙宫便願接盧敖上太清
　　　淮南偶書
郡邑蕭蕭百戰餘瘡痍未復尚征輸交情頗似周公瑾
才學寧無董仲舒漢末英雄金刻璽淮西音捷羽傳書
清江擊楫増髙興故國無勞自索居
　　全思誠九首
　　　題翟志道大尹題恵山泉韻
梁溪之源日泠泠此山得爾方知名九龍蜿蜒鱗甲潤
萬家昭晰心神清石闌曉含河漢影竹壚夜沸風雨聲
桑苧祠空霜月白老僧留客說無生
　　　次韻題江隂驛樓
光陽樓頭山日斜漁子棹舟縁白沙大江昔年渡五馬
古木至今號暮鴉晴雲散空爛作錦秋葉墜地紛如花
我来臨眺獨愁絶破屋炊烟能㡬家
　　　次韻過張隠居宅
隠君卜居山磵旁數椽茒屋蒼苔荒天霜夜深木葉赤
客子曉踏槐花黄魚傳尺書過錦里雞随斗酒来鄰邦
劇談終日不忍别坐見嶺月揚清光
　　　次倪雲林韻寄孫元實先生
腐儒筆耕豈謀生與世濩落非髙情緑草有酒惟共醉
素琴無絃聊自横湘簾在鈎月當户羌笛惱人花滿城
幽居不知春事盡見客秪言詩未成
　　　題錢素菴蔵六窩
道人善龜息綿綿中夜存五官謝形役召入侍心君嬰
嬰尚肧胎渾沌初未分六子有妙用深蔵天地根空虚
與生白𤣥牝為之門支床三十載凶吉兩忘言寄語窩
中人得失奚足論
　　　錢愛山席上與宇文子貞諸公分韻得緑字
芳塘淡微波嘉樹藹新緑王孫敬愛客晝永杯屢覆乾
坤一傳舎日月互推轂不知壷天外塵海眯人目
　　　懐逺道
去去渺逺道依依懐舊丘開軒宿雨霽臨流溽暑収輕
飈振庭柯落日明沙鷗太息嵗云暮候蟲吟素秋
　　　題趙魏公秋林曉行畫卷
王孫愛畫心獨苦下筆天機妙今古涼風蕭蕭涼月落
寒烟載我出林莽黄葉打頭秋滿身青山對面如古人
不須覓句㶚橋雪何用旅食京華春憶昔玉堂供奉日
一二詞臣同住直青綾被冷露華濃金蓮燭殘河漢側
雞栖樹底聲喔喔鶴立螭坳望珠箔鳬鷖散亂不成雙
歸老林泉有餘樂臨風掩卷老淚落此畫此人那可作
　　　送王元章如越
我從越中歸山水猶在眼賀湖天寒氷鑑清禹穴水落
雲氣暖夢中往往復登臨萬壑千巗姿蕭散故人山水
窟中来題詩直上姑蘇臺酒酣目力隘宇宙少年筆陣
排風雷謝公屐下小吳越如望中原更竒絶終南大華
青不了桑乾之隂多積雪送君出門歌逺逰自歎把鋤
空飯牛觀光歸来尚黑頭訪子却覔山隂舟(全思誠字/希言)
　　阿瑛存藁二首
草堂五月少人過門巷泥深奈雨何滿樹枇杷鸎竊盡
一階芳草蟻行多因思諸葛吟梁父却笑蘇秦讀揣摩
老我衰年無白髪從今也會號皤皤
憶昨相過寂寞濱白頭傾盖豈如新驚回赤壁三更夢
開盡桃花一度春顧我老為思櫪馬憐君逺作倚樓人
喜君壚畔三珠樹留待来時醉掛巾
　　堯文文學上謁握手道舊情藹如也臨别蒙贈以
　　詩且厪簡及謹依韻奉呈用博一粲
玉山久望子来過一見論文喜若何竹葉留人忘夜永
桃花得主自春多親安甘㫖同銘樂民苦瘡痍待揣摩
盡說虎頭當食肉老予鬢髪已先皤
憶得婁門婁水濱君家来往綵舟新㑹溪避地逢今日
繞屋栽花及早春多謝手題相問字獨憐身是未歸人
㡬時一醉酬翁徳也就陶公借葛巾(白屋山薛毅夫/)
　　郭亨詩七首
　近詩寫呈平湖草堂主人大章先生就希粲可友生
　郭亨再拜
　　　八月十五夜與仲義邾君對月
海宇塵空洗玉盤清輝共挹此江干一天風露秋無際
萬國山河夜未闌歎指𤣥霜分白兔醉看明鏡舞青鸞
桂花謹訂嫦娥約還許披香到廣寒
　　　十六夜與仲義對月
十二瓊樓夜不扃素娥飛舞見分明鮫人獻璧龍湫白
蜯腹懐珠海市晴粲粲南山歌不夜輝輝北斗轉孤城
清光偏照征夫恨不道閒居有太平
　　　次筠谷中秋客松城韻
澄澄軒檻夜逾清坐看梧桐璧月生人似錦袍思太白
詩如石鼎得彌明今宵景物清塵夢終古江山不老情
却憶廣寒天咫尺鳳翎光采怯瑤京
　　　次仲義同逰西清道院
勝日尋詩来道院解衣盤礴憩秋清蒼松白鶴庭階見
緑水金鱗池畔行四面軒忩皆客坐一時懐抱為君傾
從容且覓幽貞趣敢望勲垂竹帛名
　　　次吳近仁秋日見寄
離懐日夜滿丘園清論無由洗耳根水落吳江鱸可鱠
秋高禹穴栢休捫兵戈此日同為客鴻雁西風獨掩門
吟罷新詩苦相憶白雲紅樹隔孤邨
　　　送倪得中赴春闈
一經已亞龍頭選萬里早充觀國賓御酒葡萄瓊宴晚
宫袍楊栁玉階春瀛洲禮樂同中夏天府圖書拱北辰
此日看花酬素志好來歸賀曲江濱
　　　次丘克莊寄平湖草堂韻
苦憶維揚丘進士移家江上已多時丹墀射策催登第
絳帳傳經更說詩兔窟天香吹桂籍鶴巢秋色近松枝
相思只隔胥溪水肯負黄花節後期
　　水竹居
吳下人多水竹居俞公染翰笑談餘詩文固已瀾翻甚
嘯詠還當雨霽初篇什漫勞陳組繡園池無復有禽魚
只今蕭散南湖上種玉疏畦孰侮予
　勉之兄吳城宅中有水竹居聞甚清邃兵後其地以
　處軍卒因遷居松陵南湖之上亦種竹疏渠婆娑其
　間比之城中尤清曠也俞尹作記瀾翻浩浸雖白首
　暮年猶不除少年舉子習氣耳題燕適之所曰水竹
　居吳人多用之類皆鑿池種竹以為深靜爽朗予至
　吳中士大夫家毎見如此故篇中悉及之至正二十
　二年壬寅九月廿六日倪瓉書
　　題馬逺栁塘聚禽圖
寒鴉數㸃江南邨鳴飛宿食雁有羣灘頭飛下兩鸂鶒
雪色半消潑墨痕修竹天寒低翠袖搖曳絲縧沙上栁
陡然斜出數枝紅隔水敧拂淡相守
畫来盤礴殊有情頓置色境如生成嵗寒動植各有態
相示以意初無聲黯淡溪光不知處撫景吟成有聲句
醉来拂拭畫圖看中間著我騎驢去(俞焯私印越来子/字午翁)
　　夏夜乗涼懐舎弟公素正字
山暝夜初靜明月来青天茒齋苦炎熱涼生溪樹邊移
榻就松隂隂濃清露滴開襟扇罷揮散髪詠苔石靜聞
玉漏傳閒看銀河濕於焉惬心賞毎憶京華客未審今
夜裏還念家山不(金聲/)
　　送許州太守陳璉之任
華星燭廣川驚颷散髙樹故人暫離羣跨馬之官去遥
峰淡晴暉孤鶩隠深樹流水日夜馳眷眷那能住隔浦
聞疎鐘明朝在何處(曽日章見潁州志/)
　　擢閩海都元帥承恩宴歸
奕奕黄封下九天繡衣持節舞蹁躚旌旗影裏庭槐午
鼔角聲中海月圓縧綰金符持尺籍歌停翠袖捧觥船
醉歸只覺皇恩重一任宫花壓帽偏(王都中/)
　　閶門舟中戯作呈伯原志東二心契
吳王故苑古長洲潮汐池邊一佇留秀蕙芳蘭無處所
亂莞叢葦滿清流髙歌一曲間宫徴人生只合行樂耳
蘋風忽起吹舟悍雨打圖書蔵裹亂閶門咫尺不安流
何況河津與江漢非無輕楫妙廻旋逆風逆水適相纒
須臾風囘水流順星漢浮槎現嬋娟(米南宫/)
　　　　吳閣老見南宫真跡所録壬戌六月二日大
　　　　雨午窓書
　
　
　
　
　
　
　
　珊瑚木難卷八
