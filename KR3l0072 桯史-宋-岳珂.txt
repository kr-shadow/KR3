#+TITLE: 桯史-宋-岳珂
#+DATE: 2016-06-11 12:24:18
#+SOURCE: github.com/kanripo/KR3l0072 master e03f5e52                
桯史序
　　　　　　　相䑓　岳珂　著
　　　　　　　雲間　陳文東　批點
亦齋有桯焉介几間髹表可書余或従搢
紳間聞聞見見歸倦理鉛槧輒記其上編
已則命小史錄臧玄月率三五以為常每
竊自恕以谓公是公非古之人莫之廢也
見睫者不若身厯膝口者不若目擊史之
朝廷設官盈三館大㮣皆汗青事詳覈備
记裁以三長含毫閣筆猶孫其難而莫之
敢議也彼齊東者何為㦲子幸生天不無
事时亶竊粟縣官進不淂䇿名蘭䑓以垂
信退不得隠几全其忌言之真呫呫法取
棟牛累扵世無毫髮益而猶時四顧出啄
木畫誠可笑抵余無以復則指其桯曰汝
将多言日朘如五逹之交午乎汝将嘿嘿
養元如老聃之柱下乎人言勿䘏汝姑謂
汝将奚擇桯㗳然不應予笑曰此真良史
也遂以為序嘉㝎焉逢淹茂歲圉如既望
珂序
　桯史目録
　　　　　　　　　　　　　　相　臺　岳　珂
　　卷第一(十二則)
　　　　張紫微原芝
　　　　藝祖禁䜟書
　　　　徐鉉入聘
　　　　石城堡寨
　　　　湯𡵨公罷相
　　　　南陔脫帽
　　　　張元呉昊
　　　　王義豐詩
　　　　琵琶亭術者
　　　　汴京故城
　　　　施冝生
　　　　晉盆杅
　　卷第二(十四則)
　　　　行都南北内
　　　　犇麤字說
　　　　李順呉曦名䜟
　　　　隆興按鞠
　　　　東坡屬對
　　　　冨翁五賊
　　　　太學祭齋碑
　　　　泉江三地名
　　　　牧牛亭
　　　　黠鬼醖夣
　　　　望江二翁
　　　　劉改之詩詞
　　　　金華士人滑稽
　　　　賢己圖
　　卷第三(八則)
　　　　　嵗星之祥
　　　　　梓潼神應
　　　　　機心不自覺
　　　　　館娃浯溪
　　　　　天子門生
　　　　　姑蘇二異人
　　　　　趙希光節槩
　　　　　稼軒論詞
　　卷第四(九則)
　　　　壽星通犀帶
　　　　周夣與釋語
　　　　鄭廣文武詩
　　　　九江二盗
　　　　葉少藴内制
　　　　宣和御畫
　　　　乾道受書禮
　　　　　一言悟主
　　　　蘇葛䇿問
　　卷第五(十三則)
　　　　　劉觀堂讀赦詩
　　　　　部胥増損文書
　　　　　㸔命司
　　　　　宣和服妖
　　　　　安慶張冦
　　　　　陽山舒城
　　　　　宸奎堅忍字
　　　　　何處難忘酒
　　　　　見一堂
　　　　　義騟傳
　　　　鳯凰弓
　　　　大小寒
　　　　趙良嗣隨軍詩
　　卷第六(六則)
　　　　　汪革謡䜟
　　　　鐡劵故事
　　　　鴻慶銘墓
　　　　蘇衢人妖
　　　　快目樓題詩
　　　　記龍眠海㑹圖
　　卷第七(五則)
　　　　呉畏齋謝贄啓
　　　　楚齊僣冊
　　　　優伶詼語
　　　　嘉禾篇
　　　　朝士留刺
　　卷第八(十二則)
　　　　　九江郡城
　　　　　日官失職
　　　　　紫宸廊食
　　　　阜城王氣
　　　　袁孚論事
　　　　鸚鵡諭
　　　　月中人妖
　　　　牸牧相衛
　　　　觧禪偈
　　　　　玉虚宻詞
　　　　太歲方位
　　　　　逆亮辭怪
　　卷第九(十三則)
　　　　　𥙿陵聖瑞
　　　　　狀元雙筆
　　　　　堯舜二字
　　　　　正隆南冦
　　　　　鼈渡橋
　　　　　燕山先見
　　　　　蠲毒圎
　　　　　憲聖護醫
　　　　　魯公拜後
　　　　　金陵無名詩
　　　　萬嵗山瑞禽
　　　　　王涇庸醫
　　　　黒虎王醫師
　　卷第十(八則)
　　　　永泰挽章
　　　　殿中鷴
　　　　劉藴古
　　　　大散論賞書
　　　　成都貢院
　　　　萬春伶語
　　　　山谷范滂傳
　　　　　紫巖二銘
　　卷第十一(八則)
　　　　李白竹枝詞
　　　　蟻蝶圖
　　　　周益公降官
　　　　　畨禺海獠
　　　　　王荆公
　　　　　尊堯集表
　　　　　三忠堂記
　　　　臨江四謝
　　卷第十二(十三則)
　　　　王盧溪送胡忠簡
　　　　秦檜死報
　　　　吕東莱祭文
　　　　猫牛盗
　　　　味諌軒
　　　　龍見赧書
　　　　丹稜巽巖
　　　　鄭少融遷除
　　　　沙世堅
　　　　淮隂廟
　　　　金鯽魚
　　　　張賢良夣
　　　　乾坤鑑法
　　卷第十三(六則)
　　　　　范碑詩跋
　　　　　晦庵感興詩
　　　　　武夷先生
　　　　　任元受啓
　　　　冰清古琴
　　　　選人戯語
　卷第十四(五則)
　　　陳了翁始末
　　　　八陣圖詩
　　　開禧北征
　　　泗州塔院
　　　　二將失律
　卷第十五(八則)
　　　淳熈内禪頌
　　　　　愛莫助之圖
　　　　　慶元公議
　　　　　楊艮議命
　　　　　獻陵䟽文
　　　　　李敬子
　　　　　黃潜善
　　　　　郭倪自比諸葛亮
　桯史目録
桯史卷第一(十二)
　　　　　　　　　　相　臺岳　珂
　　　　張紫㣲原芝
髙宗覧婁陟明(寅亮)之議　垂意　祖烈　詔擇秦
支並建二王邸　恩禮未有隆殺也㑹連嵗芝生
太宫百執事多　進頌詩張紫微(孝祥)時在館獨獻
文曰原芝　紹興二十四年芝生于　太廟楹當
仁宗　英宗之室　詔群臣觀瞻奉表　文徳殿賀
旣二年芝復生其處校書郎(臣)張孝祥作原芝曰非
天私我　有宋我　祖宗在天篤丕祐于子孫明吿
之符於惟欽哉在昔　仁祖登三咸五以天下爲公
授我　英宗以永我基祚於惟欽哉我　聖天子躬
濟大業旣平旣治上怡下嬉惟大本未立　社
稷　宗廟之靈亦靡克寜饗有燁兹芝胡爲乎来天
維顯思命不易哉和氣致祥敢曰不然曷不于他乃
廟産旃曷不于他于　二宗之室曷不于他再嵗再
出於惟欽哉天意則然我　祖宗之意則然於惟欽
哉小(臣)敢告我　聖天子告我聖天子承天之意
承　祖宗之意早定大計惟一無貳紛以貳起辛伯
有言惟貳惟一治忽所原匪弗圖之憂惟貳之懼敢
告　聖天子爲萬世利蠢爾小臣越職罪死弗罪以
思惟我　聖天子言有一得以禆吾　國萬死奚恤
渠敢愛死而畏越厥職　上得之喜即　擢爲南宫
郎於是　内廷始漸有所别迄于建　儲云
　　　　藝祖禁䜟書
唐李淳風作推背圖五季之亂王侯崛起人有倖心
故其學益熾開口張弓之䜟呉越至以徧名其子而
不知兆昭武基命之烈也　宋興受命之符尤爲著
明　藝祖即位始　詔禁䜟書懼其惑民志以繁刑
辟然圖傳已數百年民間多有藏本不復可收拾有
司患之一日趙韓王以開封具獄　奏因言犯者至
衆不可勝誅　上曰不必多禁正當混之耳乃命取
舊本自巳驗之外皆紊其次而雜書之凢爲百本使
與存者並行於是傳者懵其先後莫知其孰譌間有
存者不復驗亦弃弗藏矣　國朝㑹要　太平興國
元年十一月諸州解到習天文人以能者補靈臺謬
者悉黥流海島盖亦障其流不得不然也
　　　　徐鉉入聘
國𥘉三徐名著江左皆以愽洽聞　中朝而騎省鉉
又其白眉者也㑹修述職之　貢騎省寔來及竟例
差官押伴朝臣皆以辭令不及爲憚宰相亦囏其選
請于　藝祖　玉音曰姑退朝　朕自擇之有頃左
璫傳宣殿前司具殿侍中不識字者十人以名入
宸筆點其中一人曰此人可在廷皆驚中書不敢請
趣使行殿侍者慌不知所繇薄弗獲巳竟徃渡江始
燕騎省詞鋒如雲旁觀駭愕其人不能荅徒唯唯騎
省叵測強聒而與之言居數日旣無與之醻復者亦
勌且黙矣余按當時陶竇諸名儒端委在朝若使角
辯騁詞庸詎不若鉉　藝祖正以大國之體不當如
此耳其亦不戰屈人兵之土苴歟其後　王師征包
茅于煜騎省復将命請緩師其言累數千言　上諭
之曰不須多言江南亦何罪但天下一家卧榻之側
豈容他人鼾睡耶大哉聖言其視騎省之辯正猶螢
爝之擬羲舒也騎省名甚著三徐者近世或槩爲昆
弟余嘉定辛未在故府樓宣獻(鑰)嘗出手編辨鸞
岡三墓余謝不前考後讀周文忠(必大)游山録有衛
尉卿延休騎省鉉内史鍇盖父子甚明而余已去
國不復得請益云
　　　　石城堡寨
六朝建國江左臺城爲天闕復築石頭城于右宿師
以守盖如古人連營之制然古今議攻守者多疑以
爲分兵力而無用東陽陳同父(亮)嘗上書乞　移都
建康謂古臺城當在今鍾山而大司馬門在馬軍新
營之側今城乃江南李氏所築耳使六朝因今城以
守則不費侯景軰數日力何以歴年如彼其乆乎因
言曹武惠登長干兀术上雨花臺城中秋毫不能遯
余嘗親歴其地其說皆是第指古臺城所在要未有
明據亦出臆度自清凉寺而上皆古石頭頽墉猶可
識其址皆依山而髙然則六朝非不知備也楊文節
(萬里)持漕節嘗有詩曰巳守臺城更石城不知併力
或分營六師只合環天闕一壘眞成借冦兵向者王
蘇俱解此冤哉隗恊可憐生若言虎踞渾堪倚萬歲
千秋無戰爭其㫖明矣　淳熈乙未郭棣帥淮東築
維揚城又旁築一城曰堡寨地皆砥平相去餘數里
雖牽制之勢亦不相及竟不曉何謂猶不若石城之
得失相半也
　　　　湯𡵨公罷相
湯𡵨公(思退)相　髙宗　紹興三十一年以煩言罷
洪文安(遵)在翰　當直例作平語諌官隨而擊之以
祠去　孝宗　相　隆興二年復罷文安之兄文
惠(适)適視草焉又作平語侍御史晁(公武)亦擊之文
惠請外　上曰公武言卿黨思退朕謂平詞出　朕
意固郤其章仍徙户侍矣盖其相　兩朝再罷相乃
累洪氏二兄弟先後若出一轍可笑如此𡵨公中詞
科時與文敏(邁)實同年云
　　　　南陔脫帽
神宗朝王襄敏(韶)在　京師㑹元夕張燈金吾㢮夜
家人皆歩出將帷觀焉㓜子(宷)第十三方能言珠帽
襐服馮肩以從至宣徳門　上方御樓薌雲綵鼇簫
吹雷動士女仰視喧擁闐咽轉盻巳失所在騶馭皆
恇擾不知所爲家人不復至帷次狼狽歸未敢白請
捕㐮敏訝其反之亟問知其爲南陔也曰他子當遂
訪若吾十三必能自歸怡然不復求咸叵測居旬日
内出犢車至第有中大人下宣㫖抱南陔以出諸車
家人驚喜迎拜　天語旣定問南陔以所之乃知是
夕也姦人利其服裝自襄敏第中巳竊跡其後旣負
而趨南陔覺負已者之異也亟納珠帽于懐適内家
車數乗將入東華南陔過之攀幰呼焉中大人恱其
韶秀抱寘之膝翌早擁至　上閤以爲宜男之祥
上問以誰氏竦然對曰兒乃韶之㓜子也具道所以
上顧以占對不凡且歎其早惠曰是有子矣令暫留
欽聖鞠視　宻詔開封捕賊以聞旣獲盡戮之乃
命載以歸且以具獄示襄敏賜壓驚金犀錢果直鉅
萬其機警見於㓜年者已如此南陔宷自號　政和
間有文聲敢爲不詘充其㓜者也余在南徐與其孫
(遇)游傳其事
　　　　張元呉昊
景祐末有二狂生曰張曰呉皆華州人薄游塞上覘
覧山川風俗慨然有志於經略耻於自售放意詩酒
語皆絶豪嶮驚人而邉帥豢安皆莫之知倀無所適
聞夏酋有意窺中國遂叛而徃二人自念不力出
竒無以動其聴乃自更其名即其都門之酒家劇飲
終日引筆書壁曰張元呉昊來飲此樓邏者見之知
非其國人也迹其所憩執之夏酋詰以入國問諱之
義二人大言曰姓尚不理㑹乃理㑹名耶時曩霄未
更名且用　中國賜姓也於是竦然異之日尊寵用
事寶元西事盖始此其事　國史不書詩文雜見于
田承君集沈存中筆談洪文敏容齋三筆其爲人槪
可想見文敏謂二人名偶與酋同寔不詳其所以更
之意云
　　　　王義豐詩
王(阮)者徳安人仕至撫州守嘗從張紫微學詩紫微
罷荆州侍緫得翁以歸偕之游廬山暇日出詩卷相
與商榷自謂有得山南有萬杉寺本　仁皇所建
奎章在焉紫微大書二章其一曰老榦叅天一萬株
廬山佳處著浮圖秪因買㫁山中景破費神龍百斛
珠其二曰㽵田本是　昭陵賜更著官船載　御書
今日山僧無飯喫却催官欠意何如阮得此詩獨憮
然不滿意曰先生氣吞虹蜺今獨少卑之何也紫微
不復言送之江津别去纔兩旬而得湖隂之訃矣紫
微盖於此絶筆阮是時亦自有二十八字曰　昭陵
龍去奎文在萬嵗靈杉守百神四十二年眞雨露山
川草木至今春紫微大擊節自以爲不及旣而復過
是寺又題其碑隂曰碧紗籠底墨纔乾白玉樓中骨
巳寒淚盡當時聮騎客黃花時節獨來㸔亦紆餘有
味云阮所作詩號義豐集刻江泮其出於藍者盖鮮
校官馮(椅)爲之序
　　　　琵琶亭術者
淳熈己酉　哲文倦勤　詔以北宫爲重華宫　光
宗旣登極羣臣奉表請以　誕聖日爲　重明節如
故事時先君召還省闥過郷邦維舟琵琶亭新暑𥘉
袢小憩亭上有術者以拆字自名過焉因漫呼問家
人字蹟多竒中命飲之酒忽作而曰近得邸報乎
重華重明非佳名也其文皆二千日兆在是矣先
君掩耳起亟以數鐶謝遣之旣而甲寅之事果如其
言此與　太平興國一人六十之䜟無異豈天道證應
固有數乎抑符合之偶然也
　　　　汴京故城
開寶戊辰　藝祖𥘉脩汴京大其城址曲而宛如蚓
詘焉耆老相傳謂趙中令鳩工奏圖初取方直四面
皆有門坊市經緯其間井井繩列　上覽而怒自取
筆塗之命以幅𥿄作大圈紆曲縱斜旁注云依此修
築故城即當時遺迹也時人咸罔測多病其不宜於
觀美　熈寧乙卯　神宗在位遂欲改作鑒苑中牧
豚及内作坊之事卒不敢更第増陴而巳及　政和
間蔡京擅　國亟奏廣其規以便　宫室苑囿之奉
命宦侍董其役凡周旋數十里一撒而方之如矩墉
堞樓櫓雖甚藻飾而蕩然無曩時之堅樸矣一時迄
功第賞侈其事至以表記兩命詞科之題槩可想見
其張皇也　靖康胡馬南牧粘罕斡离不揚鞭城下
有得色曰是易攻下令植砲四隅隨方而擊之城旣
引直一砲所望一壁皆不可立竟以此失守　沉幾
逺睹至是始驗　宸筆所定圖承平時藏秘閣今不
復存
　　　　施宜生
施宜生福人也少游郷校有僧過焉與之言引之鱣
堂下風簷杲日援手周視曰余善風鑒子有竒相故
欲驗予術耳歸它日當語子又數年遇諸塗宜生方
躓埸屋不勝困欲投筆漫徴前說以所向扣之僧出
酒一壷與之藉草飲復援其手曰面有權骨可公可
卿而視子身之毛皆逆上且覆腕然則必有以合乎
此而後可貴也時范汝爲訌建劒宜生心欲以嚴莊
尚讓自期而未脫諸口聞其言大喜杖䇿徑謁干以
祕䇿汝爲恨得之晚亟尊用之亡何而汝爲敗變服
爲傭渡江至泰有大姓呉翁者家僮數千指擅魚鹽
之饒宜生傭其間三年人莫之覺也翁獨心識之一
日屏人問曰天下方亂英雄鏟跡亦理之常我視汝
非傭必以實告不然且捕汝于官宜生不服曰我服
傭事惟恭主人乃爾寘疑請辭而巳翁固詰之則請
其故翁曰汝動作皆傭而微有未盡同者余日者燕
客執事咸駿而汝獨孫諸儕撤器有噫聲若欿然不
怡此魚服而角也我固將全汝而何以文爲宜生驚
汗亟拜曰主寔生我不敢匿遂告之繇翁曰官購方
急圖形遍城野汝安所逃龜山有僧可託以心余交
之舊矣介以入北䇿之良也從之翁贐之金隠之衲
至寺服緇童之服以求納主僧者出儼然鄉校之所
見也啓緘而留之餘數旬持撓夜濟宜生于淮曰大
丈夫富貴命耳予無求報心天實命汝知復如何必
得志母忘　中國逆而順天所祐也虜法無驗不可
行遂殺一人于道而奪其符以至于燕上書自言道
　國虚實不見用縻而致之黃龍㑹赦得釋因以教授
　自業虜有附試畔歸之士謂之歸義試連捷逆亮時
　有意南牧校獵國中一日而獲熊三十六廷試多士
　遂以命題盖用唐體宜生奏賦曰聖天子講武功雲
　屯八百萬騎日射三十六熊亮覽而喜擢爲第一不
　數年仕至禮部尚書　紹興三十年虜來　賀正旦
　宜生以翰林侍講學士爲之使朝廷聞之命張忠定
(燾)以吏部尚書侍讀舘之都亭時戎盟方堅　國備
　大㢮而諜者傳造舟調兵之事無虚日　上意不深
　信舘者因以首丘風之至天笁微問其的宜生顧其
介不在旁忽廋語曰今日北風甚勁又取几間筆扣
之曰筆來筆來於是始大警及髙景山告釁而我粗
有備矣宜生寔先漏師焉歸爲介所告烹而死宜生
方顯時龜山僧至其國言于亮而尊顯之俾乗驛至
京東視海舟號天使國師不知所終僧蹤跡有異淮
人能言之出入兩境如跳河輕財結客又有至術髠
而俠者也逆而顯順而戮豈其相然耶椎埋於先一
折枝而贖其惡固神理之所不容也　國史逸其事
余聞之淮士臧子西如此
　　　　晉盆杅
　　余居負山在湓城之中先君未卜築時嘗爲戎帥皇
　　甫斌宅斌歸于袁虚其室山有堅土凡市之塗墍版
　　築咸得而畚致之無孰何者遂罄其半獨餘一面壁
　　立余家旣來始厲其禁而山已不支　慶元元年五
　　月大雨隤其巔古冡出焉初僅數甓流下其上有刻
　　如瑞草旁著字曰晉永寜元年五月造又有匠者姓
　　名曰張某下有文如押字隷或得之以獻莫知所從
　　來居數日而山隤堲周半墮骨髮棺槨皆無存矣兩
　　旁列瓦盌二十餘左壁有一燈尚熒熒取之即滅猶
　　有油如膏見風凝結不可抉盌中有甘蔗節它皆已
　　化有小甆缾如硯滴竅其背爲蝦墓形製甚朴足下
　　有一瓦盆如䙝器有銅帶數銙髹合餘者一片傅木
　　如鐡有半鏡一銅盆絶類今洗羅殊無古制度中有
　　雙魚盆底有四鐶附著不測其所以用一銅杅穴底
　　與市井庖人汁器同制每甓著年月姓名如先獲者
　　環堲皆是碣曰晉征虜將軍墓余旣哀而揜之旣數
　　日復雨山無址竟　焉余考晉書永寜盖惠帝年號
　　距今九百餘載是時盖未有城郭征虜之名漢雖有
　　之在晉以此官顯者不著於史又無名氏可見甓範
　　必有字古人作事如此不苟押字之制世以爲起於
　唐韋陟五朶雲而不知晉已有之余固疑其似而非
　又不可強識亦可異也凡物皆腐而燈獨尚明驪山
　人魚之說固容有之蕭綂文選吊冥漠君文亦有蔗
　意其殽核之所重云陶器以再隤皆碎裂餘或爲親
　識間持去盆杅僅在而余侍親如閩留于家丙辰嵗
　詔禁挾銅者州家大索以輸嚴之神泉監家人懼杅
　復偕送官獨盆偶櫝它所今乃巋然存其出其毀要
　必有時亦重可嘆也因志于此以俟愽識
　桯史卷第一
桯史卷第二(十四則)
　　　　　　　　　　　相　臺　岳　珂
　　　　行都南北内
行都之山肇自天目清淑扶輿之氣鍾而爲呉儲精
發祥肇應宅緯負山之址有門曰朝天南循其陿爲
太宫又南爲相府斗拔起數峰爲萬松八盤嶺下爲
鈞天九重之居右爲複嶺設　周廬之衛止焉舊傳
䜟記曰天目山垂兩乳長龍騫鳯舞到錢塘山明水
秀無人㑹五百年間出帝王錢氏有國世臣事　中
朝不欲其語之聞因更其末章三字曰異姓王以遷
就之䜟實不然也東坡作表忠觀碑特表出其事而
䜟始章建炎元二之災　六龍南廵　四朝奠都
帝王之眞於是乎驗朝天之東有橋曰望仙仰眺呉
山如卓馬立顧　紹興間望氣者以爲有鬰葱之符
秦檜顓　國心利之請以爲賜第其東偏即檜家廟
而西則一徳格天閣之故基也非望挻凶鬼瞰其室
檜薨于位熺猶戀戀不能决去請以其姪常州通判
烜爲光禄丞留涖家廟以爲復居之萌芽言者風聞
遂請罷烜併遷廟主于建康遂空其居髙宗將倦
勤　詔即其所築新宫　賜名徳壽居之以膺天下
之飬者二十有七年　清蹕躬朝嵗時燁奕重華
繼御更　慈福　壽慈凡四侈鴻名宫室實皆無所
更稍北連甍爲今佑聖觀盖普安故邸　莊文魏王
光宗皇帝寔生是間　今上亦於此開甲觀之祥益
知天瑞地靈章明有待斗筲負乗固莫得而妄據云
　　　　犇麤字說
王荆公在　熈寧中作字說行之天下東坡在舘一
日因見而及之曰丞相賾微窅窮制作某不敢知獨
恐每每牽附學者承風有不勝其鑿者姑以犇麤二
字言之牛之體壯於鹿鹿之行速於牛今積三爲字
而其義皆反之何也荆公無以荅迄不爲變黨伐之
論於是浸闓黃岡之貶盖不特坐詩禍也
　　　　李順呉曦名䜟
淳化四年十二月蜀冦王小波死李順繼之明年正
月己巳即蜀王位五月丁已兩川招安使王繼恩克
成都順就擒　開禧二年正月大將呉曦叛蜀歸𣢾
于虜甲午即蜀王位丁酉受虜冊二月乙亥隨軍轉
運安(丙)奉　宻詔梟曦于興州說者析順字謂居川
之傍一百八日折㬢字謂三十八日我乃被戈較其
即位受冊之日不差毫髪又俱終始于蜀嘻亦異矣
　　　　隆興按鞠
隆興𥘉　孝宗銳志復古戒燕安之鴧　躬御鞍馬
以習勞事倣陶侃運甓之意時　召諸將擊鞠殿中
雖風雨亦張油帟布沙除地羣臣以　宗廟之重不
宜乗危交章進諌弗聴一日　上親按鞠折旋稍乆
馬不勝勩逸入廡間簷甚低觸于楣俠陛驚嘑失色
亟奔湊馬已馳而過　上手擁楣垂立扶而下　神
采不動顧指馬所徃使逐之殿下皆稱　萬嵗盖與
藝祖抵城挽鬃事若合符節　英武天縱固宜有神
助也
　　　　東坡屬對
承平時　國家與遼歡盟文禁甚寛輅客者徃來率
以談謔詩文相娱樂　元祐間東坡寔膺是選遼使
素聞其名思以竒困之其國舊有一對曰三光日月
星凡以數言者必犯其上一字於是徧國中無能屬
者首以請于坡坡唯唯謂其介曰我能而君不能亦
非所以全大國之體四詩風雅頌天生對也盍先以
此復之介如言方共歎愕坡徐曰某亦有一對曰四
徳元亨利使睢盱欲起辨坡曰而謂我忘其一耶謹
閟而舌　兩朝兄弟邦卿爲外臣此固　仁祖之廟
諱也使出不意大駭服旣又有所談輒爲坡逆􁑤使
自愧弗及迄白溝徃反齚舌不敢復言他
　　　　富翁五賊
東陽陳同父資髙學竒跌宕不覊常與客言昔有一
士鄰于富家貧而屢空每羡其鄰之樂旦日衣冠謁
而請焉富翁告之曰致富不易也子歸齋三日而後
予告子以其故如言復謁乃命待于屏間設髙几納
師資之䞇揖而進之曰大凡致富之道當先去其五
賊五賊不除富不可致請問其目曰即世之所謂仁
義禮智信是也士盧胡而退同父每言及此輒掀髯
曰吾儒不爲五賊所制當成何等人耶旣魁癸丑多
士一命而卒先一年嘗以詿誤繫大理　光宗知其
名特　詔赦之是嵗臚傳有因　廷䇿指時政之失
而及其事者名亦在鼎甲聮􁴇入團司同父見之不
恱終期集如始見云
　　　　太學祭齋碑
國學以古者五祀之義凡列齋扁榜至除夕必相率
祭之遂以爲爐亭守嵗之酌祝辭惟祈速化而已羣
儒執事者帽而不帶以縚代之謂之叨冒爵中皆有
數鴨脚每獻則以酒沃之謂之僥倖凡今世之登科
級者人或竊以此目之則怫然而怒孰知堂堂成均
乃有願而不獲者乎余謂不然蜡狂之戯以㢮張觀
之可也余里士柳二聘肄業立禮齋嘗爲余言如此
　　　　泉江三地名
余外家居泉之石龜其傍有　天聖間皇城使蘇某
者墓後壠中㫁田其間曰狗骨洋九江陶氏有驍衛
將軍鑑墓於石龍山之原山折而南溝而絶之曰掘㫁
嶺石門澗有支阜下至落拖山據其支之腰皆田田
中有大畦焉砥平而髙可播種石餘曰銅釘坵傳者
謂其地有休符太史嘗占之以聞于　朝有　詔夷
鏟洋故有神工每欲成輒役萬鬼而塡之役夫不得
休有宿其傍者聞鬼言以爲所畏者犬厭耳遂烹羣
犬而寘骨焉釘以銅爲書符篆以絶地脉或曰殺童
男女瘞其下爲厭勝是爲童丁說皆不根誕謾然余
嘗親歴其地坵乃一平疇在大畈中支阜之下猶十
餘里所止處初無冡穴莫知其所以用洋與嶺俱隠
然有鋤治故跡耕者或謂得骨於故處考之業主之
質劑則地名皆信然殊不可曉清臺考驗近世罕有
精者妄一男子謂某所有某氣輒隨而發之戕人用
牲勞民以夷堙詰應於恍愡固　清朝之所不爲也
他所如此名者比比而是要皆山有偶然低窪相襲
而益訛考之載籍皆無所見惟續皇王寶運録有唐
金州刺史崔堯封用太白山人之說掘牛山黄巢谷
金桶水一事不書於唐史盖不經之說而余所書
崇寧鑿阜城王氣僅雜見於野史云
　　　　牧牛亭
金陵牧牛亭秦氏之丘壠在焉有移忠旌忠寺相去
五里金碧相照楊誠齋嘗乘軺過之題詩壁間曰函
關只有一穰侯瀛舘寜無再帝丘天極八重心未死
台星三點拆方休只看壁後新亭䇿恐作栘中屬國
羞今日牛羊上丘壠不知丞相更嗔不復自注其下
云秦暮年起大獄必殺張徳逺胡邦衡等五十餘人
不知諸公殺盡將欲何爲奏垂上而卒故有新亭之
句然初節似蘇子卿而晚謬余嘗過其地二刹正爲
其家不檢子孫所撓主僧相繼而逃去有一支位者
主之以寺歸之官刻大碑于門不許其家人之與其
事始稍復振檜暮前隊碑　宸奎在焉有其額而無
其辭卧一石草間曰當時將以求文而莫之肯爲今
巳矣檜在虜不乆即逃歸撻辣實縱之不知何以似
子卿也
　　　　黠鬼醖夢
清潭楊汝南少年時以郷貢試臨安待捷旅邸夜夢
有人以油沃其首驚而寤牓旣出輒不利如是者三
竊怪之　紹興乙丑復與計偕懼其復夢也榜掲之
夕招同邸者告以故益市酒殽明燭張愽具相與劇
飲期以達旦夜向䦨四壁咸寂有僕曰劉五卧西牗
下呻呼如魘亟振而呼之醒乃具言𥘉以執炙之勩
視愽方酣幸主之不呼竊就枕忽有二人者扛油鼎
自樓而登倉皇若有所訪顧見主之在坐也執而注
之我怒而爭是以魘汝南聞之大慟曰二千里逺役
今復巳矣同邸亦相與嘆咤爲之罷愽及明漫強之
觀榜而其名儼然中焉視榜陳于地黯若有迹振衣
拂之油漬其上盖御史涖書淡墨以夜倉猝覆燈盌
吏不敢以告也宛陵呉勝之(柔勝)淳熈辛丑得雋于
南宫將赴　廷對去家數十里有地名曰朱唐舟行
之所必經里之士夜夢有語之者曰呉勝之入都至
朱唐而反矣起而告諸人時呉有親在垂白意其或
尼於行也私憂之旣而無他　集英賜第乃在第三
甲上曰朱(端常)聮之者曰唐(廙)始悟所夢里士怒曰
呉勝之登科何與我事鬼乃侮我耶二事絶相類要
知科第有定分非可以智力求也唐有升甲恩今登
科記非元次第云汝南余外祖母楊宜人之兄外家
能誦傳之　嘉定庚午余官故府與勝之爲僚皆親
聞其言
　　　　望江二翁
舒之望江有富翁曰陳國瑞以鐡冶起家嘗爲其母
卜地青烏之徒輻集莫適其意有建寧王生者以術
聞延之踰年姶得吉于近村有張翁者業之國瑞治
家未嘗問有無一以諉其子王生乃與其子計所以
得地且曰陳氏卜葬環數百里莫不聞若以實言則
龍斷取貲未易厭也於是僞使其冶之隷如張翁家
議圈豕若以禱者因眺其山木之美而譽之曰吾冶
方乏炭此可窑以得貲翁許之乎張翁固弗疑也曰
諾居數日復來遂以錢三萬成約國瑞始來相其山
大喜築垣繕廬三閱月而大備遂葬之明年清明拜
墓上王與子偕忽顧其子曰此山得之何人厥直凡
幾子以實告又顧王曰使不以計勝則爲直當幾何
曰以時賈商之雖廉猶三十萬也國瑞亟歸命治具
鞚馬謁張翁而邀之至則舘焉盛殽醖相與𣢾洽者
幾月語不及他翁旣乆留將告歸復張正堂而醼之
酒五行輦錢緍三百寘之阼實縑于篚酌酒于斚而
告之曰予葬予母人謂其直之朘請以此爲翁壽翁
錯愕曰吾他日伐山而薪不盈千焉三萬過矣此惡
敢當國瑞曰不然葬而買地宜也詭以爲冶則非也
余子利一時之微以是紿翁人皆曰直實至是用敢
以爲請凡予之爲將以愧吾子之見利忘義者翁卒
辭曰當時固巳許之實又過直子欲爲君子老夫雖
賤可強以非義之財耶固授之徃反撐拒詰旦拂衣
去國瑞乃怒其子曰汝實爲是必爲我致之不得已
宻召其子卑焉曰是猶翁也翁竟不知嗟夫世之人
以市道相交一錢之爭至於死而不悔聞二人之風
亦可以少媿乎
　　　　劉改之詩詞
廬陵劉改之(過)以詩鳴江西厄於韋布放浪荆楚客
食諸侯間　開禧乙丑過京口余爲饟幕庾吏因識
焉廣漢章以𥘉(升之)東陽黄幾叔(機)敷原王安世(遇)
英伯(邁)皆寓是邦暇日相與蹠竒吊古多見於詩一
郡勝處皆有之不能盡憶獨録改之多景樓一篇曰
金焦兩山相對起不盡中流大江水一樓坐斷天中
央収拾淮南數千里西風把酒閑來遊木葉漸脫人
間秋關河景物異南北神京不見雙淚流君不見王
勃詞華能盖世當時未遇庸人耳翩然落托豫章游
滕王閣中悲帝子又不見李白才思眞天人時人不
省爲謫仙一朝放迹金陵去鳯凰臺上望長安我今
四海游將徧東歴蘇杭西漢沔第一江山最上頭天
地無人獨登覽樓髙意逺愁緒多樓乎樓乎柰爾何
安得李白與王勃名與此樓長突兀以𥘉爲之大書
詞翰俱卓犖可喜囑余爲刻樓上㑹兵事起不暇也
又　嘉泰癸亥嵗改之在　中都時辛稼軒(弃疾)帥
越聞其名遣介招之適以事不及行作書歸輅者因
　傚辛體沁園春一詞併緘徃下筆便逼真其詞曰斗
　酒彘肩醉渡浙江豈不快哉𬒳香山居士約林和靖
　與蘇公等駕勒吾回坡謂西湖正如西子濃抹淡粧
　臨照臺諸人者都掉頭不顧只管傳杯白云天竺去
　來圗畫裏峥嶸樓觀開㸔縱横一澗東西水遶兩山
　南北髙下雲堆逋曰不然暗香踈影只可孤山先探
　梅蓬萊閣訪稼軒未晚且此徘徊辛得之大喜致餽
　數百千竟邀之去舘燕彌月酬倡亹亹皆似之逾喜
　垂别賙之千緍曰以是爲求田資改之歸竟蕩於酒
　不問也詞語峻㧞如尾腔對偶錯綜盖出唐王勃體
而又變之余時與之飲西園改之中席自言掀髯有
得色余率然應之曰詞句固佳然恨無刀圭藥療君
白日見鬼證耳坐中烘堂一笑旣而别去如崑山姓
某氏者愛之女焉余未及瓜而聞其訃以𥘉後四年
來守九江以憂免至金陵亦卒游從歴歴在目今二
君墓木拱矣言之於邑
　　　　金華士人滑稽
葉丞相(衡)罷相歸金華里居不復問時事但召布衣
交日飲亡何一日覺意中忽忽不怡問諸客曰某且
死所恨未知死後佳否耳一士人在下坐作而對曰
佳甚丞相驚顧問何以知之曰使死而不佳死者皆
逃歸矣一死不反是以知其佳也滿坐皆笑明年丞
相竟不起王中父(觀之)宰徳化暇日爲余戯言士人
姓金滑稽人也
　　　　賢巳圗
元祐間黃秦諸君子在舘暇日觀畫山谷出李龍眠
所作賢己圗愽奕樗蒲之儔咸列焉愽者六七人方
据一局投迸盆中五皆玈而一猶旋轉不巳一人俯
盆疾呼旁觀皆變色起立纎穠態度曲盡其妙相與
歎賞以爲卓絶適東坡從外來睨之曰李龍眠天下
士顧乃效閩人語耶衆咸怪請其故東坡曰四海語
音言六皆合口惟閩音則張口今盆中皆六一猶未
定法當呼六而疾呼者乃張口何也龍眠聞之亦笑
而服
桯史卷第二
桯史卷第三(八則)
　　　　　　　　　　相　臺　岳　珂
　　　　嵗星之祥
建炎庚戌狄騎飲海上躬御樓船次于龍翔秋
駐蹕㑹稽時虜𥘉退師尚宿留淮泗朝議凛凛懼其
反斾士大夫皆有杞國之憂范丞相(宗尹)薦朝散大
夫毛隨有甘石學有詔赴　行在所隨入對言按漢
志嵗星所在國不可伐昔湯之元祀嵗星順行與日
合于房房心宋亳分也周武王至豐之明年嵗星順
行與日合于柳留于張柳張河洛分也故湯征無敵
餘慶貤衍猶及微子武王定鼎郟鄏而周公迄營成
周四方以無侮今年冬歲當躔而興　宋自此虜必
不能南渡矣然禦戎上䇿莫先自治願修政以應天
道上大喜旣而果不復來　紹興辛已逆亮渝盟
有上封者言吾方得歲虜且送死　詔以問大史考
歩如言陳文正(康伯)當　國請以著之親征詔書故
其辭有曰嵗星臨於吴分冀成淝水之勲闘士倍於
晉師當决韓原之勝盖指此是冬亮遂授首二事之
驗不差毫釐盖　宋國之號而吴則今　時廵之
所都天意篤棐於是益昭昭矣隨家衢之江山後亦
不顯
　　　　梓潼神應
逆曦將叛前事之數月神思昏擾夜數躍起寢中叱
咤四顧或終夕不得寢意頗悔欲但巳其弟晛力慫
慂之曰是謂騎虎顧可中道下耶㬢家素事梓潼自
玠璘以來事必禱有驗乃齋而請是夕夢神坐堂上
已被赭玉謁焉因告以逆且祈卜年之脩永神不荅
第曰蜀王已悉付安丙矣旣寐大喜謂事必遂時安
以隨軍漕在魚關驛召以歸命以爰立安顧逆謀堅
决觸之且俱靡惟徐圗可以得志不得巳諾之猶辭
相印遂以丞相長史權知都省事授之居踰月而成
獲嘉之績梓潼在蜀著應特異　紹興壬子瀘人殺
帥張孝芳盖嘗正晝見于閱武堂逆黨恇潰以迄
天誅相安之夢得之蜀士瀘之變在京魏公(鏜)帥蜀
時　慶元已未余在　中都親聞之其他盖不可縷
數云
　　　　機心不自覺
秦檜在相位頥指所欲爲上下奔走無敢議者曹泳
尹天府民間以乏見鏹告貨壅莫售日嚚而爭因白
之檜檜笑曰易耳即席命召文思院官未至趣者絡
繹奔而來亟諭之曰適得　㫖欲變錢法煩公依舊
夾錫様鑄一緍將以進入盡廢見鏹不用約以翌午
畢事院官不敢違唯而退夜呼工鞴液將以及期富
家聞之大窘盡輦宿藏爭取金粟物賈大昻泉溢于
市旣而様上省寂無所聞矣都堂左揆閤前有榴每
著實檜嘿數焉怱亡其二不之問一日將排馬忽顧
謂左右取斧伐樹有親吏在旁倉卒對曰實甚佳去
之可惜檜反顧曰汝盗吾榴吏叩頭服盖其機穽根
於心雖嵬瑣弗自覺此所謂莫見乎隠者亦可嘆也
　　　　舘娃浯溪
靈巖中宫爲蘇永勝槩吊古者多詩之近世王義豐
楊誠齋爲之賦植意卓絶脫去雕篆畦畛余得之王
英伯録藏焉義豐賦舘娃曰汎浮玉之北堂得舘娃
之遺基從先生而遊焉揖夫差而弔之或曰是可唾
也奚以弔爲哉夫沈湎以䘮國固君人之失道然而
有鍾鼓者胡可以弗考聞管籥者民喜而相告苟厥
妃之當愛惟恐王之不好矣是則女樂亦可少乎必
曰夏有末喜商有妲已周有褒姒而呉以西子苟求
其故未必專於此也齊有六嬖威公以興正而不譎
聖人稱焉非夫九合一正之業得仲父以當其任則
　　其一巳之内少有以自適者舉不足以害成耶關大
　　夫進夏徳豈昏微子得政商豈穢聞蘇公家父並用
　　則𤇺火豈得妄舉子胥不見戮則呉之離宫别舘至
　　于今可存抑夫差之資異在列國亦翹楚一戦而越
　　沮再㑹而諸侯懼使僅得一中佐置雙翼於猛虎惟
　　自剖其骨鯁而放意於一女敵乗其間無以外禦杯
　　酒之失何足問獨爲此邦惜殺士之舉也此士不遭
　　殺夫差不可愚苧羅之姝適足爲我娱胡得而竊吾
　　之符榮楯可居適足華吾廬胡足以隳吾之都惟忠
　　良之旣誅始猖狂而自如臺兮姑蘇舟兮太湖食兮
鱠鱸曲兮棲烏宿兮嬪嬙脩明兮夷光二八兮分明
捧心兮專房徑兮採香屧兮響廊笑倚兮玉床奈樂
兮東方稻蟹種兮不遺爭盟兮黄池無人兮箴規有
仇兮相窺至徳之廟遂爲禾黍悉陂池與臺榭倐一
變而𣑽宇入笙歌於海雲令聲鐘而轉鼓儼麛鹿之
容與瞰僧儀而觀覩駭越壘以在望奚五戎之閱武
松引韻以嗚咽柳顰眉而凝佇山黯黯兮失色水洶
洶兮暴怒追此謬於千里本差之於毫釐譬之養生
捐其良醫逮疾作於中夜懵藥石之不知志士仁人
所爲太息於斯焉盖嘗反覆于此竊謂種蠡亦可哂
　　也勾踐方明舉國以聴十年生聚十年教訓以此衆
　　戰何伐不定何至假負薪之女爲是可耻之勝哉始
　　其土城誨淫自君終焉五湖合懽其臣青溪之典不
　　正金谷之義不立滺滺扁舟遂其全璧使之脫鼎中
　　之魚而羣沙頭之鷺返耶溪之蓮而吐洞庭之橘竊
　　謂越之君臣何其陋於此役也越則陋矣呉亦太庸
　　士目旣抉夫誰納忠可􁎝人之亡巳其自反而責躬
　　乎公旣然雍相與歛容起視四山之中覺蕭蕭兮悲
　　風誠齋賦浯溪曰予自二妃祠之下故人亭之旁招
　　招漁舟薄遊三湘風與水兮俱順未一瞬而百里歘
　　兩峰之際天儼離立而不倚其一怪怪竒竒蕭然若
　　仙客之鑑清漪也其一蹇蹇諤諤毅然若忠臣之蹈
　　鼎鑊也怪而問焉乃浯溪也盖􁮟亭在南峿臺在北
　　上則危石對立而欲落下則清潭無底而正黒飛鳥
　　過之不敢立迹余𥘉勇於好竒乃疾趨而登之挽寒
　　藤而垂足照衰容而下窺余忽心動毛髮森竪乃蹟
　　故歩還至水滸削苔讀碑慷慨吊古倦而坐於釣磯
　　之上喟然嘆曰惟彼中唐國已膏肓匹馬北方僅或
　　不亡觀其一過尚父日殺三庶其人紀有不斁矣夫
　　曲江爲篋中之羽雄狐爲明堂之柱其邦經有不蠹
矣夫水蝗䅋民之畒融竪椎民之髓其天人之心有
不去矣夫雖微禄兒唐獨不隊厥緒哉觀馬嵬之威
垂渙七萃之欲離殪尤物以說焉僅平逹於巴西吁
不危哉嗟乎齊則失矣而楚亦未爲得也靈武之履
九五何其亟也宜忠臣之痛心寄春秋之二三䇿也
雖然天下之事易於處而不難於議也使夫謝奉冊
於髙邑將禀命於西帝違人欲以圗功犯衆怒以求
濟天下之士果肯欣然爲明皇而致死哉蓋天厭不
可以復祈人潰不可以復支何哥舒之百萬不如李
郭千百之師推而論之事可知矣且士大夫之捐軀
　以從吾君之子者亦欲附龍鳯而攀日月踐台斗而
　盟帶礪也一復蒞以耄荒則夫千麾萬旟一呼如響
　者又安知其不掉臂也耶古語有之投機之㑹間不
　容穟當是之時退則七廟之忽諸進則百世之揚觶
　嗟肅宗處此其實難爲之九思而未得其計也巳而
　舟人告行秋日巳晏太息登舟水駃於箭回瞻兩峰
　江蒼茫而不見義豐賦中稱先生蓋時從范石湖(成)
(大)游誠齋則以環轍湘衡過顔元碑下耳二地出處
　本不倫筆力到處便覺夫差肅宗無所逃罪獨恨管
　子趨覇之說不可以訓如爲唐謀則忠今兩刹中皆
無此刻而酲夢複語徃徃滿壁間云
　　　　天子門生
盤石趙(逵)以　紹興辛未魁　集英之唱後三年以
故事　召歸爲校書郎時秦檜老矣怙權殺天下善
類以立威搢紳脅息趙至一見光範檜適喜欲收拾
之問知其家尚留蜀曰何不俱來趙對以貧未能致
檜顧吏囁嚅語有頃奉黃金百星以出曰以是助舟
楫費趙出不意力辭之吏從以出同舎郎或勸以母
怫檜意者趙正色曰士有一介不取予獨何人哉君
謂氷山足恃乎勸者縮頸反走吏不得已歸猶不敢
以其言白檜已不樂居乆之語浸聞檜大怒曰我殺
趙逵如獮狐兎耳何物小子乃敢爾耶風知臨安府
曹泳羅致其隷軰而先張本于　上曰近三舘士不
檢頗多與　宫邸通臣將廉之其醖禍不淺矣㑹得
疾十月而有絳巾之招　髙宗更化微聞其事十一
月亟　詔兼官　朱邸繼復　召對擢著作佐郎謂
之曰卿乃　朕自擢秦檜日薦士曾無一言及卿以
此知卿不附權貴真　天子門生也又曰兩王方學
詩冀有以切磋之　上意蓋欲以此破前謗趙之未
召寔爲東川僉幕緫領符(行中)有子預薦意其爲類
試官宻以文屬之趙不啓緘擲几下旣而符氏子不
預牓緫因以他事捃摭之甚峻然卒不能洿趙之介
特有守蓋已見於初筮云
　　　　姑蘇二異人
姑蘇有二異人曰何蓑衣曰獃道僧蹤跡皆竒詭
淳熈間名聞一時士大夫維舟者率往訪之至今呉
人猶能言其大略何本淮陽朐山人書生也祖執禮
仕至朝議大夫世爲鼎族遭亂南來寓于郡嘗授業
于父已能文一旦焚書裂衣遁去人莫之知旣乃歸
被草結廬于天慶觀之龍王堂佯狂妄談乆而皆有
驗卧草中不垢不穢晨必一至呉江溲焉郡至呉江
五十里往反不數刻人固訝之㑹有一瘵者拜謁乞
醫何命持一草去旬而愈始翕然傳蓑可瘉病亦有
求而不得隨輒不起者於是逺近稍敬異之　孝宗
在位怱夢有蓑而跣哭而來吊問之曰臣蘇人也詰
其故則不肯言寤以語左璫時上意頗崇緇抑黃
弗深信也居月餘　成恭后上仙　荘文繼即世璫
因進勉釋而及之意欲以驗前定寛上心　上矍
然憶昨夢輟泣而嘆璫進曰臣微聞蘇有何姓者類
其人它日固未敢言因道其所爲上大驚有　詔
諭遣不至　上嘗燕居深念以規恢大計累年未有
所屬且　坤儀虚位圗所以膺佐餕承顔之重者焚
香殿中黙言曰何誠能仙顧必知　朕意遂授璫以
香茗曰汝見何則致䞇而已問所以來則曰　陛下
自禱我不及知視其何以復　命璫承　命惟謹何
忽掉首呉音曰有中國人即有蕃人有日即有月不
須問趣之去旣復呼還曰所問者姓我猶忘之但言
朱家例子不可用也使者歸奏上曰是能知我心
遂　賜號通神先生築通神菴于觀之内　親御寶
跗書扁以寵之巳而　成肅正中宫歸謝氏蓋　本
朝故事惟　欽成本姓崔後育任氏朱氏旣而惟從
朱姓不復歸上意嘗欲以爲比而未决也北伐之
議亦少息焉先是觀中諸黃冠以殿宇旣燬欲試其
驗羣造其廬拜且白之何從求䟽軸主者謾以與何
笑曰來日自有施者至午而使者果來旣荅則曰我
不能入　覲以此累使者　上聞而益竒之㑹浙西
趙憲(伯驌)亦爲之請遂肆筆金闕寥陽殿額出
内帑緍錢萬繪事一新以答其意上每歲以璫將
命即其居設千道齋合雲水之士　施予優普一歲
偶踰期咸訝而請亟起于卧揺手瞬目而招之曰亟
來亟來璫是日舟至平望乃見何在岸滸招而呼踵
廬言之衆白何固未嘗出也因言所以其狀良是獃
道僧者實本郡人爲兵家子少有所遇何舊與之友
狎不知幾何時髠而髽曰似道似僧故曰道僧狀不
慧而言發竒中與何頡頏好蕩游市井間見人必求
錢止於三隨即與之貧者何旣不趨　召它日璫或
薦道僧上欲見之何挽呼不使去曰是將捉汝縛
汝監汝不容汝來矣道僧竟來見于　内殿不拜所
言不倫上狎之使出入勿禁且命隨　龍人元居
實緫管者舘之元懼其逃猝無以應上命果日使
十人從之所至不舎踰年歸見何何以杖詬逐之至
死訖不與接一談　重華倦勤復使召之不肯就
邀守萬端三年而致之　紹熈甲寅春道僧入　北
内坐　榻前曰今日六月也好大雪侍璫咸笑顧曰
爾滿身皆雪而笑我狂耶相與罔測亦莫以爲意至
季夏八日而　至尊厭代矣縞素如言焉二人勇於
㗖肉食至十數斤獨皆不飲酒亦不言其所以然也
何又能耐寒暑余兄周伯言有元某者丙午歲七十
矣嘗言自丱角見之顔色無少異蘇有妄道士日從
之游將倣其爲何不怒獨冒雪馳至垂虹而浴道士
不能偕慙而去余兄往見之頗能言宦歴所至酷不
喜韓子師方爲守千騎每來則提擊而罵之亦有人
所不堪者子師素嚴厲於此不以爲忤也道僧先數
年卒何　慶元間猶在相傳百餘歳矣洪文敏夷堅
辛志乙三志亦雜載其事雖微不同要皆履竒行恠
有不可致詰者故著之
　　　　趙希光節槩
呉畏齋(獵)諭蜀有卭守楊熹者頗從輶軒羾所聞因
道資中趙希光節槩甚悉余兄徳夫時從幕府得其
書以示余楊之言曰趙昱字希光　淳熈宰相衛公
(雄)之子少苦學以司馬周程氏爲師每謂存天性之
　　謂良貴充諸巳之謂内富故漠然不以利禄動其心
　　出仕二十餘年僅一磨勘歴任不滿三考其恬退如
　　此汛掃一室左圗右書盡晝夜積日月不舎終身弗
　　改先是衛公相　孝宗皇帝一日奏事上從容語
　　及鄭丙曰鄭丙不曉事問他呉挺乃云小孫兒解甚
　　厎衛公曰以大將比小兒丙誠不曉事然以臣見挺
　　雖有所長亦有所短　上曰何故公曰爲人細宻警
　　敏此其所長然敢於欺　君父又恃其憸巧而愚弄
　　士大夫此其所短但　朝廷用之不得其地　上曰
何謂不得其地衛公曰往年恢復至徳順中原父老
簞食壺漿以迎王師者肩摩𬒮接悉取免敵錢大失
民望迄以無功中原之人至今怨此子深入骨髓而
朝廷乃使之世爲西將西人又以二父故莫不畏服
挺亦望宣撫之任乆矣蜀雖名三軍二軍僅當其偏
禆雖　陛下神武御將百挺何能爲然古帝王長慮
却顧爲子孫萬世之計似不如此　上大感悟後挺
死　朝廷雖略行其言已而復故　開禧丁卯呉曦
僣叛昱每念衛公此語輒投地大慟或至氣絶不蘇
𥘉欲買舟順流而東賊以兵守蜀門弗果行於是製
　　大布之衣每有自關表避亂而歸者輒號泣弔之亟
　　貽書成都帥臣楊(輔)謂逆雛驕竪干亂天紀痛哉
　　宗社哀哉蒼生此直愚騃無知爲虜所㗖逆順昭然
　　其下未必皆樂從肘腋之間禍將自作事尚可爲因
　　勸以舉義遂絶粒至於卧疾不能起猶晝夜大號聲
　　逹於外置一劒枕間每舉欲自刺輒爲家人捍之而
　　止如是數四終不食而死熹所紀具是不復損益余
　　生雖晩尚及識衛公父子　紹熈壬子冬先君捐舘
　　于廣余甫十齡護䘮北歸衛公以寜武之節來治于
　　洪余舟過章江亟命幕屬來唁親以文奠焉余已卒
無時之哭因謁棨下援手言疇昔歔欷不自勝顧余
甚㓜遣使從先夫人求余程業頗竒其不懾賞其詞語
而憐其蚤孤也余歸未釋絰而衛公薨輀車西泝余
輅希光于琵琶頎然温厚今想見之已足以信熹之
傳時方暑待亭上親吏言希光方治養生術以子午
時有所行謝客移數晷乃得見冲澹無競其素也衛
公止一子希光雖重繼體之託亦無訾云
　　　　稼軒論詞
辛稼軒守南徐巳多病謝客予來筮仕委吏實隷緫
所例於州家殊參辰旦望䞇謁刺而巳余時以乙丑
　　南宫試歳前涖事僅兩旬即謁告去稼軒偶讀余通
　　名啓而喜又頗階父兄舊特與其㓗余試既不利歸
　　官下時一招去稼軒以詞名每燕必命侍妓歌其所
　　作特好歌賀新郎一詞自誦其警句曰我見青山多
　　嫵媚料青山見我應如是又曰不恨古人吾不見恨
　　古人不見吾狂耳每至此輒拊髀白笑顧問坐客何
　　如皆歎譽如出一口既而又作一永遇樂序北府事
　　首章曰千古江山英雄無覔孫仲謀處又曰㝷常巷
　　陌人道寄奴曽住其寓感槩者則曰不堪回首佛狸
　　祠下一片神鴉社鼓憑誰問廉頗老矣尚能飯否特
置酒召數客使妓迭歌益自擊節徧問客必使摘其
疵孫謝不可客或措一二辭不契其意又弗答然揮
羽四視不止余時年少勇於言偶坐于席側稼軒因
誦啓語顧問再四余率然對曰待制詞句脫去今古
軫轍每見集中有解道此句真宰上許天應嗔耳之
序嘗以爲其言不誣童子何知而敢有議然必欲如
范文正以千金求嚴陵祠記一字之易則晚進尚竊
有疑也稼軒喜促膝亟使畢其說余曰前篇豪視一
世獨首尾二腔警語差相似新作微覺用事多耳於
是大喜酌酒而謂坐中曰夫君寔中予痼乃味改其
　　語日數十易累月猶未竟其刻意如此余旣以一語
　　之合益加厚頗职視其骩骳欲以家世薦之　朝㑹
　　其去未果是時潤有貢士姜君玉(瑩中)嘗與余游偶
　　及此次日攜康伯可順庵樂府一袠相示中有滿江
　　紅作於婺女潘子賤席上者如歎詩書萬卷致君人
　　番沉陸且置請纓封萬户徑湏賣劒酬黃犢慟當年
　　寂寞賈長沙傷時哭之句與稼軒集中詞全無異伯
　　可蓋先四五十年君玉亦疑之然余讀其全篇則它
　　語却不甚稱似不及稼軒出一格律所攜乃板行又
　　故本殆不可曉也順庵詞今麻沙尚有之但少讀者
與世傳俚語不同(批此恐是辛讀康詞偶熟/不覺用其語耳决非竊也)
桯史卷第三
桯史卷第四(九則)
　　　　　　　　　　相　臺　岳　珂
　　　　壽星通犀帶
徳壽在北内頗屬意玩好　孝宗極先意承志之道
時罔羅人間以共怡顔㑹將舉慶典市有北賈攜
通犀帶一因左璫以進于　内帶十三銙銙皆正透
有一壽星扶杖立　上得之喜不復問價將以爲元
日　壽巵之侑賈索十萬緍旣成矣傍有璫見之從
賈求金不得則擿之曰凡壽星之扶杖者杖過於人
之首且詰曲有竒相今杖直而短僅至身之半不祥
物也亟　宣視之如言遂卻之此語旣聞遍國中無
復售者余按㑹要開寶九年二月十九日召　皇
弟晉王及呉越國王錢俶其子惟濬射苑中俶進
御衣金器壽星通犀帶以謝帶之著於前世者僅此
一見耳
　　　　周夢與釋語
余里中士每秋賦與計偕貧不能行者或仰給勸駕
嘉㤗辛酉永嘉周夢與(吕齡)宰徳化垂滿矣士有以
故例請者弗報䞇以啓束裝而俟又弗報怒而索其
䞇余適謁琴堂坐間夢與口占授札吏復之曰伏承
　寵翰見索長牋愛莫能留感而且駭珠璣在側固知
　酬應之難筆研生塵未免紓遲之咎趙客有辭而取
　璧楚人敢訝於亡弓所恨具舟巳及瓜而代去無由
　洗眼觀奪錦之歸來更冀恢洪以基光大畢緘顧余
　作釋語曰予非摩訶薩埵乃諸公之提婆逹多耳余
　笑莫敢荅士擲其報章于門而去閽者白之曰正自
　乏楮君就席以爲室間書庋無所問里士不欲名夢
　與老儒自號牧齋精史學議論亹亹起人意表器局
　凝重喜愠不形於色獨微有卜商之短仕終安豐倅
　云
　　　　鄭廣文武詩
海冦鄭廣陸梁莆福間颿駛兵犀雲合亡命無不一
當百官軍莫能制自號滚海蛟有　詔勿捕命以官
使主福之延祥兵以徼南𬈑延祥隷帥閫廣旦望趨
府羣寮以其故所爲徧賔次無與立譚者廣鬰鬰弗
言一日晨入未衙羣僚偶語風簷或及詩句廣矍然
起于坐曰鄭廣麤人欲有拙詩白之諸官可乎衆屬
耳乃長吟曰鄭廣有詩上衆官文武㸔來緫一般衆
官做官却做賊鄭廣做賊却做官滿坐慚噱章以𥘉
好誦此詩每曰今天下士大夫愧鄭廣者多矣吾儕
可不知自警乎
　　　　九江二盗
吾郷有周教授者家太一觀前畜犬數十皆西北徤
種晨紲昏縱穿窬者無敢睨其藩一日起觀扄鑰有
異發笈空焉亟集里正視驗跡捕四出杳莫知所從
居三日始獲之𥘉盗得貲分塗一盗出蛇崗山將如
贑吉晝日嘗過其下見道傍梅有䌓實夜渇甚登木
而取之有蛇隠葉間傷其指負傷而逃至侯溪則指
幾如股矣不能去卧旅邸中主人責炊曰予無它藏
獨餘鋌銀可斧而售旣而無碪不可碎歸之盗又出
囊珠主人念山谷間無售者時　徳壽宫中貴人劉
奭廬石耳峰下持以求質奭曰姑卑汝萬錢詰朝歸
汝餘金奭已聞周氏之盗意疑其是馳僕示之曰吾
家物也捕于邸贓證一網而得因以跡餘黨如言無
脫者又有馬屠居城東爲僞劵亂眞歳以其劵售舒
蘄間得馬驢驅以歸羔于肆以鬻盡復出人但見其
驅至日多售用日侈莫疑其所自來適黃有逋冦黃
陂之捕吏即之疑一夫焉未察夫實盗也覺其意入
肆啜羔坐而袒裼自禠其巾呶于衆閧而出捕者以
其變服弗之識也訝其乆商于其徒曰吾目見其入
今暮矣杳不再覿是家非橐盗者乎遂偕入搜之盗則
逸去而僞劵之印楮簾臼儼然皆存因遂告之官夫
二盗之彰亦異矣梅實偶然而藏虺捕吏無心而得
驗天固以此啓之耶抑稔慝當露適因其所值耶犬
不能吠詰之以繇則曰是夕也以豚蹄傅麻苧雜草
烏烹之犬至輒投苧纒藥噤無復聲者馬驢每至賤
賈而售使門庭翕然嗔咽旣非其所仰益可肆於廉
取它日語人曰吾以薄取致厚訾售之速耳市人弗
覺也此盗亦有道者歟
　　　　葉少藴内制
童貫以左璫幸大觀間縁開邊功建武康節鉞公
言弗與而莫敢攖也其三年二月將行復洮州賞石
林葉少藴在北門微聞當遂爲使相懼當視草不能
自免出語沮之蔡元長頗愧於衆論丁酉鎻院廼自
檢校司空奉寜節度進司徒易鎭鎭洮而巳少藴黽
勉奉詔制出告廷鄭華原素不樂少藴􁆾語貫
曰葉内翰欺公至託王言以寓微風貫問其故華
原曰首詞有云眷言將命之臣宜懋旌勞之典凡今
内侍省差一小中官降香則當曰將命修一處寺觀
造數件服用轉官則曰旌勞公以兩府故事爲宣威
麻辭乃爾是以黃門輩待公也又其末云若古有訓
位事惟能徳因敵以威懐于以制四夷之命賞眡功
而輕重是將明八柄之權尚書周官分明上面有建
官惟賢一句不使却使下一句謂公非賢爾眡功輕
重之語亦以公之功止於如此不足直醲賞也貫初
垂涎儀同已大失望聞之頳面徑揖起歸質諸舘賔
俾字字解釋而已聴之其言頗符則大怒泣訴于
祐陵納告榻上竟不受其年五月戊午遂以龍學出
少藴汝州繼又落職領洞霄祠少藴時得　君甚中以
隂事始克去之華原意以軋異巳不知適以張閹宦
之威也少藴自志其事以余觀之三公論道官雖曰
檢校亦不若終沮以正之均爲一去云洞霄在　中
朝從官常莅之不專以處宰執　南渡以後乃不然
也
　　　　宣和御畫
康與之在　髙皇朝以詩章應制與左璫狎適
睿思殿有　徽祖御畫扇繪事特爲卓絶上時持
玩流涕以起羔牆之悲璫偶下直竊攜至家而康適
來留之燕飲漫出以示康紿璫入取殽核輒泚筆几
間書一絶于上曰　玉輦宸游事巳空尚餘奎藻繪
　　春風年年花鳥無窮恨盡在蒼梧夕照中璫有頃出
　　見之大恐而康巳醉無可奈何明日伺間扣頭請死
　　上大怒亟取視之　天威頓霽但一慟而巳余嘗見
　　王盧溪作　宣和殿雙鵲圖詩曰玉鏁宫扉三十六
　　誰識連昌滿宫竹内苑寒梅欲放春龍池水煖鴛鴦
　　浴　宣和殿後新雨晴兩鵲蜚來東向鳴人間畫工
　　貌不成　君王筆下春風生長安老人眼曽見萬嵗
　　山頭翠華轉恨臣不及宣政初痛哭天涯觀畫圖盧
　　溪與之雖非可倫儗者第詳玩詩語似不若前作簡
　　而有味云
　　　　乾道受書禮
紹興要盟之日虜先約母得擅易大臣秦檜旣挾以
無恐益思媚虜務極其至禮文之際多可議者而受
書之儀特甚逆亮渝平　孝皇以奉　親之故與雍
繼定和好雖易稱叔姪爲與國而此儀尚因循未改
上常悔之　乾道五年陳正獻(俊卿)爲相　上一日
顧問欲遣泛使直之且移騎兵于建康以示北向㑹
歸正人侍旺未遣虜屡以爲言正獻恐召釁執不可
亟奏曰臣早來蒙　聖慈宣問遣使事臣巳略奏一
二此事臣子素所憤切便當理㑹屬今者有疑似之
迹彼必以　本朝意在用兵多方爲備萬一先動吾
事力未辦淮西城壁未集今不若少遲若專遣使則
中外疑惑使者旣行只宜便相聽許猶爲有名茍或
未從殊失　國體天下之人以爲　陛下捨其大而
圖其小也適蒙　中使降下王弗前此宣　㫖本末
今遣使不爲無辭臣之愚見欲姑俟侍旺事少定或
冬間因賀正使遣王卞偕行先與北館伴議論言
朝廷將遣泛使之意或令殿上口奏彼若許遣則有
必從之理若其不許犬羊豈可責以禮度則臣願
陛下深謀逺慮磨厲以須忍其小而圖其大他時翦
除醜類恢復故疆名分自正國勢自強在於今日誠
未宜計虚名而受實害也臣淺陋愚暗念慮及此更
乞　宸裹少　賜詳酌天下幸甚上爲少止而終
以爲病其秋偕虞雍公(允文)爰立左右　上宻求顓
對時范石湖自南宫郎崇政說書爲右史侍講
天意攸屬明年亟欲遂前事且將先以　陵寢爲詞
而使使者自及受書以　御札問正獻曰　朕痛念
祖宗陵寢淪於腥羶四十餘年今欲特差泛使往彼
祈請依巫伋鄭藻例施行卿意以爲何如可宻具奏
來正獻復奏曰臣伏蒙　中使宣降到　御札下咨
臣以遣北朝泛使本末顧臣淺陋豈足上當　天問
恭讀　聖訓不勝感泣仰惟　陛下焦勞萬機日不
暇給規恢逺略志將有爲痛　祖宗之陵寢未還念
中原之版圗未復精誠所感上通於天天祐　聖徳
何功不成此固微臣素所激昻憤切思以仰賛　廟
謨爲國雪耻恨不即日掛天山之斾勒燕然之銘
然而性質頑滯於　國家大事每欲計其萬全不敢
爲嘗試之舉是以前者留班面奏亦以爲使者當遣
但目前未可恐洩吾事機以實諜者之言彼得謹爲
備若鎭之以静遲一二年彼不復疑俟吾之財力稍
充士卒素飽乃遣一介行李往請所難往反之間又
一二年彼必怒而以師臨我然後徐起應之以逸待
勞此古人所謂應兵其勝十可六七夫天下之事爲
之有機動惟厥時孔子曰好謀而成使好謀而不成
不如無謀臣之愚暗安知時變不過如向所陳不敢
改辭以迎合　意指不敢依違以規免罪戾不敢僥
倖以上誤　國事踈狂直突罪當萬死惟陛下憐
其愚而録其忠不勝幸甚上不聽正獻遂去　國
范遷起居郎假資政殿大學士左太中大夫醴泉觀
使兼侍讀丹陽郡開國公爲祈請使以行　上臨遣
之曰　朕以卿氣宇不羣親加選擇聞外議洶洶官
屬皆憚行有諸范對曰無故遣泛使近於求釁不執
則戮臣已立後仍區處家事爲不還計心甚安之
王色愀然曰　朕不敗盟發兵何至害卿嚙雪餐氊
或有之不欲明言恐負卿耳范奏乞　國書併載受
書一節　弗許遂行虜遣吏部郎中田彦皐侍御史
元顔温迓焉范知虜法嚴附請决不可逹一不泄語
二使不復疑至燕乃夜蔽帷秉燭宻草奏具言他日
北使至欲令親王受書其辭云云大昕而朝遂懷以
入初跪進　國書隨伏奏曰　兩朝旣爲叔姪而受
　書禮未稱昨嘗附元顔仲李若川等口陳乆未得報
　臣有奏劄在此搢笏出而執之雍酋大駭顧誶其宣
　徽副使韓鋼曰有請當語館伴此豈獻書啓處耶自
　來使者未嘗敢爾厲聲令綽起者再三范不爲動再
　奏曰奏不逹歸必死寜死扵此雍酋怒拂袖欲起左
　右掖之坐又厲聲曰教拜了去鋼復以笏抑范拜范
　跪如初雍酋曰何不拜范曰此奏得逹當下殿百拜
　以謝乃宣詔令納館伴處范不得巳始袖以下望殿
　上臣僚往來紛然旣而虜太子謂必戮之以示威其
　兄越王不可而止頃之引見如常儀歸館伴果宣㫖
取奏去是日鋼押宴謂范曰公早來殿上甚忠勤皇
帝嘉嘆云可以激厲兩朝臣子范唯唯謝廷議方殷
㑹夏國有任徳敬者乃夏酋外祖號任令公再世用
事謀簒其國事敗而族蜀宣司故嘗以蠟書通問爲
夏人所獲致之虜庭雍酋益怒范朝辭遂令其臣傳
諭詰之范答以姦細之僞不可測退朝而館伴持眞
書來印文皦然可識范笑曰御寶可僞况印文乎虜
直其詞遂不竟十月范還虜之報章有曰抑聞附請
之辭欲變受書之禮出於率易要以必從　上於是
知其忠勤有大用意後八年迄參大政云受書乃
隆興以後盟書大節目故備記其事特詳當時尚他
有廷臣謀議可參見日月尚邇惜乎其未盡聞也
　　　　一言悟主
石湖立朝多竒節其爲西掖時　上用知閤門事樞
宻都承㫖張說爲僉書滿朝譁然起爭上皆弗聽
范旣當制朝士或過問當視草與否笑不應獨微聲
曰是不可以空言較問者不愜又譁然謂范黨近習
取顯位范亦不顧旣而廷臣不得其言有去者范詞
猶未下忽請對上意其弗繳知其非以說事接納
甚温范對乆將退乃出詞頭納　榻前玉色遽厲
范徐奏曰臣有引諭願得以聞今　朝廷尊嚴雖不
可以下擬州郡然分之有别則略同也閤門官日日
引班乃今郡典謁吏耳執政大臣倅貳比也　陛下
作福之柄固無容議但　聖意以謂有一州郡一旦
驟拔客將吏爲通判職曹官顧謂何耶官屬縱俛首
吏民觀聽又謂何耶　上霽威沉吟曰　朕將思之
明日說罷後月餘范匄去上曰卿言引班事甚當
朕方聽言納諌乃欲去耶旣而范竟不安于位以集
撰帥靜江明年春說遂申命實　乾道八年也悟
主以一言之頃理明辭正雖不能終格猶足爲公議
立赤幟云
　　　　蘇葛䇿問
東坡先生　元祐中以翰苑發䇿試館職有曰今
朝廷欲師　仁祖之忠厚懼百官有司不舉其職而
或至於媮欲法　神考之勵精恐監司守令不識其
意而流入於刻左正言朱(光廷)首擿其事以爲不恭
御史中丞傅(堯俞)侍御史王(岩叟)交章劾奏一時朝
議譁然起　宣仁臨朝爲之宣諭曰詳覽文意是指今
日百官有司監司守令言之非是譏諷　祖宗紛紛
踰時始小定旣而亦出守　紹聖　崇寧治黨錮言
者屢以藉口迄不少置也　政和間葛文康(勝仲)爲
大司成又發䇿私試有曰　聖上懋建大中克施有
政忠恕崇厚同符　昭陵綜覈勵精遹追　寧考殆
將収二柄而總攬之也今欲嚴督責粛逋慢而無刻
核之迹隆牧飬流豈弟而無姑息之過諸生謂當如
何其問今見丹楊集中是時語忌最嚴而無一人指疵
之者文康迄位法從哀榮始終二䇿問語意如一而
禍福廼爾大異是蓋有命也
桯史卷第五(十三則)
　　　　　　　　　　相　臺岳　珂
　　　　劉觀堂讀赦詩
紹興巳未金人歸我侵疆曲赦新復州縣　赦文曰
上穹開悔禍之期大金報許和之約割河南之境土
歸我輿圗戢宇内之干戈用全民命大酋兀术讀之
以謂不歸徳其國明年遂指爲釁以起兵復䧟而有
其地後二年和議成秦檜懼當制者之不能說虜也
以孽子熺及其黨程克俊𥙷鼇故其文曰上穹悔禍
副生靈願治之心大國行仁遂子道事親之孝可謂
　　非常之盛事敢忘莫報之深㤙而况申遣使軺許(光宗/廟諱)
　　盟好來存殁者萬餘里慰契闊者十六年禮備送終天
　　啓　固陵之吉壤志伸就養日承　長樂之慈顔於
　　是郵傳至四方遺黎讀之有泣者蜀士劉望之作詩
　　曰一𥿄盟書換戰塵萬方呼舞却沾巾崇陵訪沈空
　　遺恨郢國憐懐尚有人収拾金繒煩廟筭安排鍾鼎
　　誦宗臣小儒何敢知機事終望　君王赦奉春時語
　　禁未大嚴無以爲風者望之有集自號觀堂它書多
　　謟秦所謂奉春竟不知指何人也
　　　　　　部胥増損文書
先君之客耿道夫(端仁)爲余言其婣張氏不欲名
淳熈間尉廣之増城有黠盗劉花五者聚黨剽掠官
司名捕累載弗獲一日有告在鄰邑之境民家者民
素豪枳關環溪畜犬獰警吏莫敢闖其藩張欲躬捕
弓級陳某者奮而前曰是危道不煩親行我得三十
人饒取之使之往信宿而得鞫其橐侣凡十餘輩散
跡所往咸縶而來贓證具以告之縣於法應賞矣先
是張以它事忤令盗之至令訊爰書以實言府張以
非馬前捕不應令將論報張乃知之祈之椽史咸曰
案已具府視縣辭而已事且奏不容増府尹適知已
又祈之亦弗得自分絶望又一年秩滿買舟如京過
韶因謁憲臺坐謁次有它客縱譚一尉事適相類漫
告之客曰是不可爲然於法情理兇虐嘗懸購者雖
非躬獲亦當免試或循資盍試請一公移儻可用張
方慮關陞薦削不及格聞之大喜遂白之憲憲命以
成案録爲據付之至臨安果以𥘉筮無舉貟當入殘
零張良窘偶思有此據以示部胥胥視之色動曰匄
我一昔得與同曹議居二日來邀張至酒家劇飲中
席謂之曰君欲改秩乎張錯愕不敢謂然胥曰我不
與君劇君能信我事且立辦詰所以笑不答遂去明
日復至其邸張疑未泮出謀之道夫道夫曰胥好眩
詡志於得錢然亦有能了事者不可信亦不可郤盍
爲質而要其成張歸胥又來則曰君不深信我我請
母持錢去事成乃見歸許諾索緍二千酬酢竟日以
千緍成約張貸其半千道夫同緘識于覇東周氏兩
月不復來顧以爲妄相與深咎輕信徒取愒日忽夜
三鼓有扣門者乃胥焉喜見眉睫曰幸不辱命文書
衘䄂取觀之則名登于進卷矣張大駭旦質之左銓
良是三代爵里皆無譌又扣之省闥亦然以爲自天
而下然終莫測其繇也欣然卑謝貲又厚以饋而問
其故胥不肯泄曰君第汔事何庸知我旣而班見如
彛得宰福之永福去亦自閟不言惟道夫知之先君
爲侍左郎道夫在舘因宻訪其事蓋胥𥘉得憲司據
見所書功閥皆曰増城縣尉司弓級陳某獲若干盗
因不以告人夜致之家於每司字増其左畫曰同則
如格矣筆勢穠纎無少異同列不之覺徴案故府胥
亦隨而増之但時矯它曹夤縁之命促其行委曲遮
護徒以欲速告迄不下元處而賞遂行刻木輩舞文
顧賕謝乃其常蓋未有若此者以此知四選蠹積蓋
不可勝算司衡綜者可不謹哉
　　　　㸔命司
中都有談天者居於觀橋之東日設肆于門標之曰
㸔命司其術稍售其徒憎之曰司者有司之稱一妄
庸術乃以有司自命豈理也哉相與謀訟之一人起
曰是不難我能使之去旦日徙居其對衢亦易其標
曰㸔命西司過者多悟而笑其人愧赧亟撤不敢留
伎流角智軋敵乃有諭於不言者亦可謂巧矣書之
以資善謔
　　　　宣和服妖
宣和之季　京師士庶競以鵝黄爲腹圍謂之腰上
黄婦人便服不施衿紐束身短製謂之不製衿始自
宫掖未幾而通國皆服之明年　徽宗内禪稱　上
皇竟有青城之邀而金虜亂華卒於不能制也斯亦
服妖之比歟
　　　　安慶張㓂
兩淮自　開禧搶攘之後惟舒僅全　嘉定已已歳
洊饑潰兵張軍大煽亂始犯桐城掠寓公朱少卿(致)
(知)之家頗得民馬益合亡命兩夕而浸多遂鴟張闖
郡太守林(仲虎)棄城遁入自北門至于逵路號于邦
人曰凡吾之來將以爲父兄子弟非有掠􁑤之心也
謹無捐而居無棄而業無嬰我兵鋒於是逃者稍稍
抱馬足乞生賊亦弗殺至譙門立馬視樓扁四顧曰
我射而中安字之首點則入不然舎去一發中之登
郡􁨃大發府庫以予民翕然爭趨惟尸胥魁一人曰
是舞文而虐吾民者相爲除之而已即日去屯潜山
營于眞源宫將大其所圖基以裒兵㑹有　詔池陽
兵千捕他盗偶遇之踵而登山賊不虞其至之速也
頗懼時官軍未知賊衆寡莫敢先入環而守之賊計
窮越山而跳縶道流而奪其巾衣僞爲迸逸者告于
官軍曰賊衆方盛冝少湏軍士不之疑皆趣使去巳
而幟矗木間馬嘶廡下鉦鼔刀斗鞺􁨪四發益信其
有人將謀于軍曰賊在内徒株守無益焚其宮是將
焉往是日風盛百燎並舉徒聞號嘑而竟莫有出者
宫旣蕩盡以爲賊亦灰矣亟奏功　朝廷𥘉聞仲虎
失守亟　詔池出兵繼得撲滅之報將第賞而張軍
大乃自望江劫二舟載所獲婦女浮江而下至建康
登層楼揮金自如一飲而費二十萬察姦者疑其爲
執訊得實乃知焚死者多縶留之黄冠也獄具肆于
市而尼前賞舟中多衣冠家人遞牒送其所居眞源
無孑遺其徒適有游方者歸旋理瓦礫爲復營計今
尚未完匹夫奮草莽凶歳常事然驟得一郡即市㤙
忍殺其志蓋不淺脫身煙熖智足周身卒以所嗜敗
此亦天網之不可逃者歟
　　　　陽山舒城
建炎航海之役張俊旣戰而棄鄞兀术入之即日集
賈舟募瀕海之漁者爲郷導將遂犯蹕而風濤稽天
盤薄不得進兀术怒躬命巨艘張颿徑前風益猛自
度不習舟楫桅舞舷側窘懼欲却而未脫諸口也遥
望大洋中隱隱一山顧問海師此何所對曰陽山兀
术慨然歎曰昔唐斥境極于隂山吾得至此足矣遂
下令反棹其日　御舟將如舘頭亦遏于風不爾幾
殆蓋天禠其魄而開　中興云龍舒在淮最殷冨虜
自亂華江浙無所不至獨不入其境說者謂其語忌
蓋以舒之比音爲輸也
　　　　宸奎堅忍字
光堯旣與　子　孝愛日隆每問安北宫間及治道
時　孝宗銳志大功新進逢意務爲可喜效毎落落
淳熈中　上益明習國家事老成郷用矣一日　躬
朝　徳壽從容醼玉音曰天下事不必乗快要在
堅忍終於有成而已　上再拜請書紳歸而大字揭
于　選徳殿壁辛丑歲將　廷䇿多士貢名者或請
時事于朝路間聞其語而不敢形於大對且慮於程
文不妥帖僅即其近佀爲主意或曰持守或曰要終
旣而　御集英臚唱宰執進讀獨有一卷子首曰天
下未嘗有難成之事人主不可無堅忍之心　上覽
而是之遂爲第一蓋　親擢也周伯兄常誦此事謂
凡文字明白痛快當如此余聞於其客劉逹夫
　　　　何處難忘酒
自唐白樂天始爲何處難忘酒詩其後詩人多傚之
獨近世王景文(質)所作雋放豪逸如其爲人余得其
四篇曰何處難忘酒蠻夷大不庭有心扶白日無力洗
滄溟豪傑將班白功名未汗青此時無一盞壯氣激
雷霆何處難忘酒姦邪大陸梁腐儒空有酈好漢揔
無張曹趙扶　開寶王徐賣　靖康此時無一盞淚
與海茫茫何處難忘酒英雄太屈蟠時違聊置畚運
至即登壇梁甫吟聲苦干將寶氣寒此時無一盞拍
碎石䦨干何處難忘酒生民太困窮百無一人飽十
有九家空人說天方解時和歲自豐此時無一盞入
地訴英雄景文它文極多號雪齋集大略似是余又
讀王荆公臨川集亦有二篇其一篇特典重曰何處
難忘酒君臣㑹合時深堂拱堯舜宻席坐臯䕫和氣
襲萬物歡聲連四夷此時無一盞眞負鹿鳴詩二公
同一題而喑嗚叱咤一轉於爼豆間便覺閑雅不侔
矣余嘗作一室環冩此詩恨不多見云
　　　　見一堂
孝宗朝尚書郎鹿(何)年四十餘一日上章乞致其事
上驚諭宰相使問其繇何對曰臣無他顧徳不稱位
欲稍矯世之不知分者耳遂以其語奏　上曰姑遂
其欲時何秩未貟郎詔特官一子凡在　朝者皆
詩而祖之何歸築堂扁曰見一蓋取人人盡道休官
去林下何嘗見一人之句而反之也何去　國時齒
髪壯不少衰居二年以微疾卒或較其積閥謂雖居
位猶未該延賞天道固有知云所官之子曰昌運余
在故府時昌運爲左帑嘗因至北關送客呉勝之爲
余道其事今知連州
　　　　義騟傳
吾郷有義騟事甚竒余嘗爲作傳曰義騟者九江戍
校王成之鎧騎也成家世隷尺籍　開禧間虜大入
淮甸成以卒從戎四方山屢戰有功稍遷將候騎方
淮民習安倉卒間虜至而逃畜孽滿野成徇地至花
靨見病騟焉疥而瘠骨如堵牆行遂水草歩且僵烏
鳶啄其上流血赭髀莫適爲主縶而得之㑹罷兵歸
飼以豐秣幾半年膚革僅完毛耏復生日寘之槽櫪
愸愸然與羣馬不相顧時一出繫廡下顧景嘶鳴若
自慶其有所遇成亦未始異之牙治在城陬每旦與同
列之隷帳下者率夜漏未盡二刻騎而徃屏息庭槐
下執檛候晨鴈鶩行立俟頥指盡午退以爲常馬或
䠞􁒜不任相通融爲假借一日有告馬病從成請騟
往始命鞍踶鳴人立左右驤拒不可制易十數健卒
莫能孰何乃以歸之成成曰安有是呼常馭羸卒持
　鞚來則帖耳馴服如平時振迅通衢磬控緩亟無少忤
　者自是惟成乗則受之他人則復弗受雖日浴于河
　羣馬皆禓而騎相望後先騟之馭者終莫敢竊睨其
　膺鬛稍前即噬齧之軍中咸指爲駑悍擯弗齒　嘉
　定庚午峒㓂李元礪盗弄潢池兵庚符下統府調兵
　三千人以往成與行﨑嶇山澤夷若方軌至吉之月
　餘㓂來犯龍泉柵成出搏鬪四五合危敗之矣或以
　鈎出其腋及鞬而隊死焉官軍亟鳴鉦騟屹立不去
　躑躅徘徊悲鳴屍側賊將顧曰良馬也取之元礪有
　弟悍很恃埶每出掠率彊取十二三適見之色動曰
　　我欲之將不敢逆遂試之蹴踘進退折旋良愜即不
　　勝喜貯以上廐煑豆粟濯泉翦􁁌用金玉爲鎧華韀
　　沃續極其鮮明羣渠皆釃酒來賀輜重卒有爲賊掠
　　取者知之曰騟他日未當若是彼畜也而亦畏賊耶
　　竊恠之於是日游其騟於峒　間上下峻坂無不如
　　意恨得之晩思一快意馳騁而地多阻且不可得後
　　旬浹復犯永新柵官軍聞有㓂至披鹿角出迎擊鼓
　　聲始殷果乗騟以來騟識我軍旗幟亟馳賊覺有異
　　大呼勒挽不止則怒以鐡槊擊之胯盡傷騟不復顧
　　冐陣以入軍士識之者曰此王校之騟也是異服者
必其酋相與遂之執以下訊而得其實則縳以徇于
軍曰得元礪之弟矣譟而進賊軍大駭軍士勇躍争
奮遂敗之急羽露書以出竒獲醜聞檻送江右道
朝廷方患其跳梁日徯吉語聞而嘉之第賞有差衆
耻其功之出於馬也没騟之事騟之義遂不聞於時
居二日騟歸病傷不秣而死稗官氏曰孔子曰驥不
稱其力稱其徳也今視騟之事信然夫不苟受以爲
正報施以爲仁巽以用其權而决以致其功又卒不
失其義以死非徳其孰能稱之也彼仰秣而戀豆歴
跨下而不知耻因人而成事者雖有奔塵絶景之技
才不勝徳嫓之駑駘何足算乎余意君子之將有取
也而居是郷詳其事故私剟取著于篇
　　　　鳯凰弓
鄭華原(居中)在宥府和子美(詵)知雄州嘗以事詣
京師召與語而恱之遂薦於　徽袒敷奏明鬯大契
宸㫖進横階一等俾還任詵因上制勝彊逺弓式
詔施行之弓製實弩極輕利能破堅於三百歩外即
邉人所謂鳯凰弓者　紹興中韓蘄王(世忠)因之稍
加損益而爲之新名曰剋敵亦　詔起部通製至今
便焉洪文敏容齋三筆謂祖　熈寧神臂之規實不
然也詵知兵嘗沮伐燕之議以及於責北事之作未
及用以死蓋兩河名將云
　　　　大小寒
韓平原在　慶元𥘉其弟仰胄爲知閤門事頗與宻
議時人謂之大小韓求捷徑者爭趨之一日　内燕
優人有爲衣冠到選者自叙履歴材藝應得美官而
留滯銓曹自春徂冬未有所擬方徘徊浩歎又爲日
者弊帽持扇過其旁遂邀使談庚甲問以得禄之期
日者厲聲曰君命甚髙但於五星局中財帛宫若有
所礙目下若欲亨達先見小寒更望成事必見大寒
可也優蓋以寒爲韓侍燕者皆縮頸匿笑余憶　慶
元巳未歳如中都道徽之祈門夜憩客邸見壁間一
詩漫味語意乃天族之試南宫者所作其辭曰蹇衛
衝風怯暁寒也隨舉子到長安路人莫作親王㸔姓
趙如今不似韓旁有何人細書八字墨蹟尚新但云
霍氏之禍萌於驂乗而已余謂優語所及亦一驂乗
也蒙其指目者反懵然若不少悟何耶
　　　　趙良嗣隨軍詩
趙良嗣旣來降頗自言能文間以詩篇進益簡眷
遇至命兼官史局今續通鑑長編　重和元年十二
月丁未推脩　國朝㑹要　帝系后妃吉禮三類賞
良嗣實竄名參詳與轉一秩焉亦可占其非據矣後
旣坐誅其所自爲集凡數十卷時人皆唾去不視蕩
燬無収拾者余讀北遼遺事見良嗣與王瓌使女眞
隨軍攻遼上京城破有詩曰建國舊碑胡月暗興王
故地野風乾回頭笑向王公子騎馬隨軍上五鑾上
京蓋今虜㑹寧乃契丹所謂西樓者實耶律氏之咸
鎬豐沛犬羊固不足䘏而良嗣世仕其國身踐其朝
貴爲九卿一旦决去視宗國顚覆殊無禾黍之悲反
吟咏以志喜其爲人從可知也縱有名篇正亦不足
録况僅止爾耶五鑾乃上京殿名保機之故巢也
桯史卷第五
桯史卷第六(六則)
　　　　　　　　　　相　臺　岳　珂
　　　　汪革謡䜟
淳熈辛丑舒之宿松民汪革以鐡冶之衆叛比郡大
震　詔發江池大軍討之既潰又　詔以三百萬名
捕其年革遁入　行都廂吏執之以聞遂下大理獄
具梟于市支黨流廣南余嘗聞之番易周國器(元鼎)
曰革字信之本嚴遂安人其兄孚師中嘗登郷書以
財豪郷里爲官榷坊酤以捕私醖入民家格鬪殺人
且因以掠􁑤黥隷吉陽軍壬午癸未間張魏公都督
江淮孚逃歸上書自詭募亡命爲前鋒雖弗效猶以
此脫黥籍歸益治貲産復致千金革偶䦧牆不得志
獨荷一繖出聞淮有耕冶可業渡江至麻地家焉麻
地去宿松三十里有山可薪革得之稍招合流徙者
治炭其中起鐡冶其居旁又一在荆橋使里人錢某
秉徳主焉錢故呉越支裔也貧不能家妻美而豔革
私之邑有酤坊在倉歩白雲革訟而擅其利歲致官
錢不什一别邑望江有湖地饒魚蒲復佃爲永業凡
廣袤七十里民之以漁至者數百戸咸得役使革在
淮仍以武斷稱如居嚴時出佩刀劔盛騎從環數郡
邑官吏有不愜志者輙文致而訟其罪或莫夜嘯烏
合歐擊瀕死乃寘於是爭敬畏之願交驩奉頥㫖革
亦能時低昂折節與㳺得其死力聲熖赫然自儔夷
以下不論也𥘉江之統帥曰皇甫倜以寛得衆别聚
忠義爲一軍多致驍勇繼之者劉光祖頗矯前所爲
奏散遣其衆太湖邑中有洪恭訓練居邑南門倉巷
口舊爲軍校先數年巳去尺籍家其間軍士程某二
人素識之徃歸焉恭無以容又不欲逆其意革之長
子某好騎射輕財結客遂以書薦之徃果喜留之一
年而盡其技革貲用適窘謝以鐡鏹五十緍二人不
滿問其所徃曰將如太湖革因寄書以遺恭革與恭
好有私幹期以秋以其便之弗端亶書紙尾曰廼事
俟秋凉即得踐約二人既出飲它肆酣相與咨怨竊
發緘窺之而未言至太湖見恭恭門有茗坊延之坐
自入于室取四縑將遺之恭有妾曰小姐躬蠶織勞
以恭之好施也悋不予縑屏後有詈言二人聞之怒
恭堅持縑岀不肯受亦不投以書徑歸九江揚言于
市謂革有異謀從我學弓馬兵陣已約恭以秋叛將
連軍中爲應我因逃歸故使邏者聞之意欲以藉手
冀復収光祖廉得之恐捕二人送後司既無以脫遂
出其書爲證光祖繳上之　朝有　詔捕革郡命宿
松尉何姓忘其名素畏其豪彎卒又咸辭不敢前妄
謂拒捕幸其事之它屬以自觧時邑無令有王某者
以簿攝邑事郡檄簿徃說諭革巳聞之頗爲備飲簿
以酒烹鵝不熟而薦意緒倉皇簿覺有異不敢言而
出行數里解后郡遣客將郭擇者至擇與汪革交稔
故郡使繼簿將命從以吏卒十餘人簿下馬道革語
勸勿徃擇不可曰太守以此事屬擇今徒還且得罪
遂入革復飲之時天六月方暑虐以酒自已至申不
得去擇𥘉謂革無他既見乃露刄列兩廂門下憧憧
徃來袒禓呼嘯頗懼亶孫辭匄去革畢飲字謂擇曰
希顔吾故人今事籍籍革且不知所從始雀䑕貪生
未敢出有楮劵四百匄希顔爲我展限擇陽諾方取
楮捕吏有王立者亦以革之餉飲也醉聞其得錢扣
䆫呼曰三省樞宻院同奉　聖㫖取謀反人教練乃
受錢展限耶革長子聞之躍出縛擇曰吾父與爾善
爾乃匿　聖㫖文書給吾父死地戸闔甲者興王立
先中二刀仆僞死盡殱捕吏鈎曵出寘牆下將殺擇
探懐中得所藏郡移擇搏頰祈哀曰此非他人乃何
尉所爲苟得尉辨正死不恨革許之分命二子徃起
炭山及二冶之衆炭山皆郷農不肯從爭迸逸惟冶
下多逋逃羣盗寔從之夜起兵部分行伍使其腹心
龔四八董三董四錢四二及二子分將之有衆五百
餘六日辛亥遲明蓐食趨邑數人者故軍士若將家
子弟亦有能文者俠且武平居以官人稱革皆親下
之革有三馬號惺惺騮小騘騍曰畨婆子駿甚馭曰
劉青驍捷過人革是日𬒳白錦𫀆屬櫜鞬腰劔緫鵝
梨旋風䯻道荆橋秉徳之妻闖于垣匿弗之見乃過
之未至縣五里錢四二有異心因謂革曰今捕何尉
顧不足多煩兵君以親騎入大隊姑屯此可也革然
　其言以三十騎先入郭門問尉所在則前一日以定
　民訟舎村寺未歸乃耀武郭中復南出劉青方鞚忽
　顧革曰今雖不得尉能質其家尉且立來革曰良是
　反騎趨縣尉廨在縣治革將至有長人衣白立門間
　髙與樓齊其徒俱見之人馬辟易亟奔還則錢四二
　者已與其衆潰逃略盡惟龔董守郭擇不去者尚五
　六十人計無所出廼殺擇而還麻地其居屋數百間
　藏書甚富榖粟山積盡火之㓜孫千一甫十一歲使
　乗惺惺騮如無爲漕司分析非敢反特爲尉迫脅狀
　遂殺二馬挈其孥至望江以五舟分載入天荒湖泊
葦間與龔董灑涕别去曰各逃而生毋以爲君累也
其次子有婦張實太湖河西花香鹽賈張四郎之女
有智數嘗勸革就逮弗從至是與其子相泣自湛于
湖時人哀之王立既不死負傷而逃歸郡郡聞革起
聚民兵㑹廵尉來捕且驛書上言　詔發兩統帥偏
禆撲滅勿使熾居十日而兵大合徒知其在湖不敢
近視舟有煙火且聞伐鼓聲稍乆不出使闖之則無
人焉煙乃　麻屑爲詰曲如印盤縳羊鼓上使以蹄
擊革蓋東矣革之至江口劫二客舟浮家至鴈汊采
石僞官歸峽者謁征官而去人莫之疑舒軍既失革
朝廷益慮其北走胡大設賞購革乃匿其家于近郊
故死友家夜使宿弊窑曰吾事明家可歸師中兄遂
入北關遇城北廂官白某者于塗白嘗爲同安監官
識革方駭避革曰聞官捕我急請以爲君得束手詣
闕下天獄獄吏訊其家所在備楚毒卒不言從獄中
上書言臣非反者蹭蹬至此蓋嘗投匭請得以兩淮
兵恢復中原不假援助臣志可見矣不知訟臣反而
捕者爲誰請得以辨乃　詔九江軍送二人捕洪恭
等雜驗皆無反狀書所言秋期乃它事革亶坐手殺
平人論極典從者末减二人亦以首事妄言杖脊竄
千里方其孫訴漕司時遞押繋太湖荷小校過棠梨
市國器嘗見之惺惺騮棄野間爲人取去宿松人復
攘之以瘠死革之壻曰毛翥字時舉第百一居倉歩
亦業儒以不預謀至今存後其家果得免依孚而居
後一年事益㢮乃如宿松識故業董四從有緫首詹
怨之捕送郡郭擇家人逆諸門搏擊之至郡庭首不
髮矣其捕董時亦賞緍十郡不復肯卑薄其罪僅編
管撫州革未敗天下謡曰有箇秀才姓汪騎箇驢兒
過江江又過不得做盡萬千趨鏘又曰徃在祁門下
郷行第排來四八首尾皆同凡十餘曲舞者率侑以
鼓吹莫曉所謂至是始驗革第十二以四合八其應
也二人𥘉言蓋謂革將自廬起兵如江云國器又言
革存時毎酒酣多好自舞亦不知兆止其身宿松長
人或謂其邑之神曰福應侯威靈極著革時亦欲縱
火殺掠使無所睹邑㡬殆時守安慶者李歲乆亦不
知其爲何人也
　　　　鐵劵故事
苗劉之亂勤　王兵向　闕朱忠靖(勝非)從中調護
六龍反正有　詔以二凶爲淮南兩路制置使令將
部曲之任時正彦有挾　乘輿南走之謀傳不從
朝廷微聞而憂之幸其速去其屬張逵爲畫計使請
鐡劵既　朝辭遂造堂䄂劄以􁃶忠靖曰　上多二
君忠義此必不吝顧吏取筆判　奏行給賜令所屬
檢詳故事如法製造不得住滯二凶大喜是夕遂引
遁無復譁者時　建炎三年四月己酉也明日將朝
郎官傳(宿)扣漏院白急速事命延之入傅曰昨得堂
帖給賜二將鐵劵此非常之典今可行乎忠靖取所
持帖顧執政秉燭同閱忽顧問曰檢詳故事曽檢得
否曰無可檢又問如法製造其法如何曰不知又曰
如此可給乎執政皆笑傳亦笑曰已得之矣遂退後
傅論功遷一官忠靖嘗自書其事云
　　　　鴻慶銘墓
孫仲益(覿)鴻慶集太半銘誌一時文名獵獵起四方
爭輦金帛請日至不暇給今集中多云云蓋䛕墓之
常不足咤獨有武功大夫李公碑列其間乃儼然一
璫耳亟稱其髙風絶識自以不獲見之爲大恨言必
稱公殊不怍於宋用臣之論謚也其銘曰靖共一徳
歴踐四朝如砥柱立不震不揺亦太侈云余在故府
時有同朝士爲某人作行狀言者摘其事以爲士大
夫之不忍爲即日罷去事頗相類仲益蓋幸而不及
於議也
　　　　蘇衢人妖
余兄周伯以　淳熈丙申召爲太府簿時姑蘇有民
家姓唐一兄一妹其長皆丈有二尺里人謂之唐大
漢不復能嫁娶每行勌倚市簷憩坐如堵墻不可出
出輙傾市從觀之日㗖斗餘無所得食因適野爲巨
室受囷粟蓋立囷外即可舉手以致不必以梯也以
是背㣲傴有璫以輅使客見之大驚遂入奏　詔廪
之殿前司時郭棣爲帥周伯間一徃必敬喏其聲如
鐘　徳夀時欲見之懼其聚民乃卧之浮于河至望
仙專舟焉又江山邑寺有緇童眉長踰尺來淨慈都
人爭出視之信然事聞　禁中　詔給僧牒賜名延
慶寺僧日坐之門護以行馬士女填咽炷香謂之活
羅漢遂裒施貲爲殿寺有故銅像甚侈乃位之中不
朞而成周伯亦親見之是非肖貌賦形之正近於人
妖矣後數年周伯去　國皆不知所終
　　　　快目樓題詩
江西詩派所在士多漸其餘波然資豪徤和易不常
詩亦随以異廬陵在　淳熈間先後有二士其一曰
劉改之余及識之嘗書之矣舊歲在里中與張漕仲
　　隆(棟)之子似仲游因言劉叔儗詩句叔儗名儗才豪
　　甚其詩往往不肯入格律　淳熈甲辰乙已間余兄
　　周伯持淛東庾節待次一日過仲隆同登其家後圃
　　快目樓有詩楣間曰上得張公百尺樓眼髙四海氣
　　横秋只愁笑語驚閶闔不怕闌干到斗牛逺水拍天
　　迷釣艇西風萬里襲貂裘眼前不著淮山礙望到中
　　原天際頭周伯讀而壯之問知其儗居月餘儗來謁
　　仲隆仲隆留之因置酒北湖招周伯曰詩人在此亟
　　踐勝約既至一見如舊交坐中以二詩遺周伯其一
　　曰昔年槌鼓事邉庭公相身爲國重輕四海㡬人思
武穆百年今日見儀刑筆頭風月三千字齒頰冰霜
十萬兵天亦知人有遺恨定應分付與　中興其二
曰巳買湖山卜奠居因君又復到康廬十年到處看
詩卷一日湖邊從使車南渡忠良知有種中原消息
定關渠從今便是門䦨客時出山來探詔除詩成風
簷展讀大喜遂約之入淛明年叔儗過㑹稽留連累
月餉之緍錢甚夥叔儗又有題岳陽樓一篇周伯喜
誦之余得其親録本曰八月書空鴈字聮岳陽樓上
俯晴川水聲軒帝鈞天樂山色玉皇香案煙大舶駕
風來島外孤雲銜日落唫邊東南無此登臨地遣我
飄飄意欲僊余反覆四詩大㮣皆一軌轍新警峭㧞
足洗塵腐而空之矣獨似傷露筋骨蓋與改之爲一
流人物云叔儗後亦終韋布詩多散軼不傳
　　　　記龍眠海㑹圖
李龍眠既棄畫馬之嗜亶作𥙷陁大士相以施緇徒
垂老得疋楮戯筆五百應真像㡬年廼成平生繪冩
具大三昧僅此軸耳先君在蜀得之毋氏雅敬浮屠
常櫝致香火室中余來京口因暇日出示王英伯遂
倣貝葉語爲作記其右曰南閻浮提有大善知識現
居士宰官婦女身在家修菩薩𣑽行有一𥘉學與其
　子游以是因縁得至其舎一日出示五百大阿羅漢
　海㑹妙相一軸於是合掌恭敬歎未曽見如人入闇
　忽覩光明心大歡喜莫可喻說宛轉諦觀神通變化
　皆得自在小大長短老㓜妍醜各有所别足踏滄海
　如履坦途蛟蜃黿鮀魚鼈蛙蛤俛首聽命如乗安車
　天龍八部夜义羅刹諸惡鬼衆前後導從如役僕厮
　寳花繽紛天樂競集金橋架空琪樹蔽日或闖而窺
　或倚而立瓶鉢杖拂各有所執凌雲御風升降莫測
　或解衣渡水或濯足坐石或挽或負狀貌迭出以種
　種形成於一色於一色中衆妙畢具如幻三昧随刹
現形千變萬化不離一性如是我聞釋迦文佛既成
道巳乃於耆闍崛山集阿羅漢有學無學菩薩摩訶
薩次第授記陳如號曰普明五百阿羅漢亦同一號
名曰普明既受佛記即得如來方便法而金剛經云
實無有法名阿羅漢則是諸大阿羅漢有法無法有
相無相皆不可知不可測飄流大海一切衆生天龍
八部諸鬼神衆若有若無若隱若顯亦不可知不可
測如夣中語如水中塵如暗中影如空中花謂之有
相可乎謂之有法可乎是又不可知不可測然則斯
圖之作滄海浩渺神通變化竒形異狀曲極其妙求
諸法耶求諸相耶是又愚所不可知不可測夫佛於
賢劫中在大梵天未出毋胎居摩尼殿集天釋梵八
部之衆演暢摩訶衍法度無量無邊衆生其殿百寳
裝嚴衆妙殊特匪因縁而有匪自然而成則是殿是
佛是法是相謂之有乎謂之無乎知此則知海之爲
海羅漢之爲羅漢蛟蜃黿鮀魚鼈蛙蛤天龍八部夜
义羅刹似耶否耶有耶無耶匪大圎覺合凡聖於一
理混物我於一心是否兩忘色空俱滅則法且無有
何况於相相且無有何况於畫畫且無有何况於記
雖然是理也爲發大乗者說爲發最上乗說若夫即
心是佛因佛見性善男子善女人有能於一切法一
切相而生敬心則聚沙爲塔畫地成佛皆是道塲何
况圖畫裝嚴盡形供養當知是人成就第一希有功徳
所得福徳亦復如是不可思議不可稱量於往昔時
有大居士號曰龍眠得畫三昧始好畫馬念念弗忘
有大比丘見而語之由此一念當墮馬腹於是居士
躩然懴悔乃於一切諸佛諸大菩薩而致意焉端嚴
妙麗随念現形皆得三昧是羅漢者居士之所作也
以居士之一念畫此羅漢以大善知識之一念得此
羅漢當知是畫爲第一希有畫者得者匪於過去無
量阿僧祇劫承佛受記未易畫此亦未易得此至於
有法無法有相無相如魚飲水冷暖自知是記也蓋
爲畫設開禧二年百六日𥘉學王邁謹記英伯它文
亦多竒累試詞闈不偶今尚在選調中余前書京口
故游蓋其人也
桯史卷第六
桯史卷第七(五則)
　　　　　　　　　　相　臺　岳　珂
　　　　呉畏齋(獵)謝贄啓
開禧兵隙將開憂　國者慮其不終乙丑之元呉畏
齋自鄂　召過京口以先君湖湘之契先來訪余亟
送出南水門謝不敏既而留中爲大蓬未㡬遂以秘
撰帥荆復出閘西泝時北事巳章灼余念數路岀師
具有殷鑒雖上流運竒先王有遺規而今未必能且
是時招僞官遣妄諜亹亹多費實無益於事天下寒
心而謀　國者不之知也因草一啓代贄及之曰騎
虹過賀曽親謦欬之承倉䑕嘆斯尚墮塵埃之夣喜
拜重來之命試伸一得之愚竊以　宋受天命何啻
百庚申虜汙中原又閱一甲子自　崇觀撤藩籬之
蔽而　炎興紛和戰之謀誕謾敗事而選懦則有餘
浮躁大言而矝夸之亡實有志者以拘攣而廢無庸
者以積累而升牢籠易制之人才玩愒有爲之歲月
肉食者鄙亡秦當可進而失機骨狺而爭逆亮以難
從而求釁遂致蟠固狡兎之窟猶欲睥睨化龍之都
决䇿和親姑謂奉春之孰計卧薪自厲誰爲勾踐之
盛心金湯恐喝於豫圖玉帛聮翩於逺餽百年棄置
亦巳乆矣萬口和附以爲當然不特首足混於無别
而反使有加將見膏血困於常輸而未知所止有識
毎一寘念終夕爲之寒心今雖欲爲後乃益甚竊聞
九世之大議僅積三時之成䂓蹤跡張皇已同獸鬪
議論噂􁀨堅闢狐疑徒欲快一决而僥前功詎曰計
萬全而爲後慮畎畒有懐於憂　國匭旌無路而陳
情敢忘末學之激衷試請丈人之静聽嘗觀古昔中
興之業或因東南全盛之基規模雖狹於未宏功業
亦随其所就孫氏北無淮而西無蜀距江尚固於周
防晉室内有㓂而外有戎渡水亦成於克捷彼皆未
盡有今日之所有我乃類欲爲當時之不爲邊草未
揺紛紛抵掌塞塵一警惴惴奉頭㢮張以道固曰随
時勇怯任情料必至此未嘗有十年之生聚但聞以
千里而畏人惟昧於天下轉移之機所以成流俗衰
頽之弊願姑寘㝷常以破未識時之說特欲舉一二
以釋妄乗勢之疑夫江淮爲唇齒之邦關陜乃腹心
之地欲近守則不當固其内而舎其外欲逺攻則安
可即所後而忘所先况天險可守共守則險亦均地
利可据能据則利必倍此皆不易之常理具有巳行
之舊規襄陽關中之喉兵易進而亦易退京師海内
之腹守可暫而不可常通秦蜀兩道之勢則兵力不
宜輕居陳梁四戰之郊則守備不必泥使靈旗再圖
北指詎不先出峴之師而　大駕一日東歸似難執
居汴之䇿蓋設嶮象存於習坎而趨時患在於用常
誠由泗宿以下靈壁之師因登萊而濟海道之衆淮
西則出夀春而窺許境關外則道大散而瞰雍郊是
謂正兵皆爲危道蓋河南雖可得而難於持乆舟師
雖可用而未爲全謀即平壤以制敵蹉跌則不支用
嶮道以出兵饋餉則難繼故顯忠卒成符離之􁢬而
至於潰李寳僅濟膠西之捷而不敢留水路貽明徹
之憂陸運制武侯之出非陳言之是襲亦啇監之可
稽若夫運上流之竒此端繫大賢之責一軍下􁄹略
中原之勢已搖萬騎出頴昌京畿之地旋復南城分
徇而首尾互應朱僊進擊而手足猖披惟是時之舉
偶困於謗書而此日之功難言於覆簣苟盡得䇿豈
復至今自兩河而言則銅梁爲舊疆由九郡而論則
金坡爲限塞平州與三關異路而不豫計真兒戯哉
白溝僅一水累世而不敢踰亦幸安耳今欲爲能勝
而必不可勝固當審所圖而棄其難圖豈徒舎敗績
而趨成功庶不因空名而受實禍　宣和之捷所以
胎　靖康之變　隆興之戰所以成　乾道之盟惟
思之逺而慮之深庶功可成而憂可弭大姑少置小
亦未安招攜固上䇿而納歸正乃自困之資用間誠
至謀而遣妄諜乃無益之費僞官換授是當誅而蒙
賞厚貲輕卑是以實而易虚雖至愚猶且知其非豈
在上顧甘循其弊許移治者是許其棄地令擇利者
是令其退師徒使全家保妻子之臣用以藉口竊爵
禄之寵邊城保鄣以廟堂使闕而不免於屢遷戎閫
事機以主帥豢安而常淹於難逹偃然以承平文飾
之體巍乎居要境藩維之權塞下之粟反内徙以自
虚軍中之弊猶日朘而不止歲市駿而不能償耗誰
興開元監牧之謀日計漕而未足饋軍孰啓神爵屯
田之䇿民兵文具禁籍虚貟柰何欲興不世之儁功
尚爾未革易知之宿弊此特言其梗槩𥘉未効於㳙
埃巳不勝賈生痛哭之私矧欲致臧宫鳴劔之議試
捈悶悶母謂平平恭惟某官以世大儒助國正論貫
兼資於文武視一節於險夷歸自乗軺公議浩然而
歸重卑之顓閫天心昭若以可知　上方勤西顧之
憂公特任北門之寄風露三神之頂洊爾褰裳旌旗
千騎之來跫然望履聳列城之觀望屹外閫之蕃宣
當盡逺猷庶銷過計某辱知最渥因事有言屢矣蹉
跎雖粗有少年之志斐然狂簡得毋貽小子之嗤或
可執鞭願供磨盾其諸軟熟之貢徒致髙明之煩嗣
聽䇿勲别當脩贄畏齋在丹陽舘一覽輙喜親作數
語謝曰抗身名以衛社稷乆沉射虎之威䟽王爵以
大門閭將表食牛之氣有來相過允荷不忘監倉學士
風烈承宗詞葉振俗喜北平之有後幸郎君之克家
庾氏卑官王孫令器必有表薦以發忠嘉至於陳誼
之甚髙與夫期待之太過此則諸君子之責而非一
郡守之憂某行官沔鄂之間即有兵民之寄當呼老
校退卒問先烈之宏規將與羣公貴人誦故侯之名
緒叙謝之意匆草莫殫於是一得之謀頗徹於諸公
間矣又一年稍稍如言宇文顧齋聞之從章以𥘉録
本去㑹除次對謬以充自代薦且有志識不羣之褒
𥘉未相識也故余投謝駢儷有曰𥘉不求於識面亶
自得於知心蓋指此它日又特剡亟稱之于廟堂余
迄不知所䝉近繙故笈偶見存本因悼殄瘁潸然出
涕書之以志余之愧於知巳者焉
　　　　楚齊僣冊
靖康元年金人䧟　京師明年太宰張邦昌僣帝位
是歲邦昌伏誅又三年盡䧟中原地殿中侍御史劉
豫復僣帝位九年豫就執北去余嘗得其二冊文乃
刪其吠堯者而剟録之邦昌之冊曰維天㑹五年歲
次丁未二月辛亥朔二十有一日辛巳皇帝若曰朕
惟我太祖武元皇帝肇建區夏務安元元肆朕纂承
不敢荒怠夙夜兢兢思與萬國格于治粤惟有　宋
寔乃通鄰貢歲幣以交懽馳星軺而講好期於萬世
永保無窮蓋我有大造于宋也不圖變誓渝盟以怨
報徳開端招禍反義爲仇今者國既乏主民冝混同
然念厥功誠非貪土遂命帥府與衆推賢僉曰太宰
張邦昌天毓䟽通神資睿哲處位著忠良之譽居家
聞孝友之名實天命之有歸仍人情之所徯擇其賢
者非子而誰是用遣使備禮以璽紱寳冊命爾爲皇
帝以援斯民國號大楚都于金陵自黄河以外除西
夏封圻疆場仍舊世輔王室永爲藩臣貢禮時修勿
疑於述職問音歳至無緩於披誠於戯天生蒸民不
能自治故立君以臨之君不能獨理故設官以教之
乃知民非后不治后非賢不守其有位者可不謹歟
子懋乃徳嘉乃丕績日敬一日雖休勿休欽哉其聽
朕命豫之冊曰維天㑹八年歳次庚戌七月辛丑朔
二十有七日丁卯皇帝若曰朕公於御物不以天下
爲已私職在牧民廼知王者爲通器威罰既巳殄罪
位號冝乎授能廼者有遼運屬㒹危數窮否塞獲罪
上帝流毒下民太祖武元皇帝杖黄鉞而拯黎元麾
白旄而誓師旅妖氣既殄區宇大寜爰有　宋人來
從海道願輸歲幣祈復漢疆太祖方務善鄰即從來
議重念斯民乆罹塗炭未獲昭蘇不委仁賢孰能保
定咨爾劉豫夙擅直言之譽素懐濟世之才居于亂
邦生不偶丗百里雖智亦奚𥙷於虞亡三仁至髙或
顯從於周仕當姦賊擾攘之際正愚氓去就之間舉
郡來王奮然獨㫁逮乎歴試厥勲克成夫委之安撫
教化行任之尹牧獄訟理付之緫戎盗賊息專之節
制郡國清况有定衰救亂之謀必挾拯變扶危之䇿
使民無事則櫜弓力穡有役則釋耒荷戈罷無名之
征捐不急之務徴隱逸舉孝廉振紀綱修制度省刑
罰而去煩酷發倉廩而息螽螟神人以和上下恊應
比下明詔詢考輿情列郡同辭一心仰在冝即歸仁
之地以昭建業之元是用遣西京留守髙慶裔副使
禮部侍郎知制誥韓昉備禮以璽紱寳冊命爾爲皇
帝國號大齊都于大名歳修子禮永貢䖍誠卑爾封
疆並從楚舊更湏安集自相攸居爾其上體天心下
從人欲忠以藩王室信以保邦圻惟天難諶惟命靡
常謹厥徳保厥位爾其勉哉勿忽朕命玉冊皆以六
十六方爲制每方字兩行以金書之於虖犬羊亂華
㒹倒冠履一至於此讀此者得不起魯仲連之愧乎
　　　　優伶詼語
秦檜以　紹興十五年四月丙子朔賜第望僊橋丁
丑賜銀絹萬匹兩錢千萬綵千縑有詔就第賜燕假
以教坊優伶宰執咸與中席優長誦致語退有參軍
者前褒檜功徳一伶以荷葉交倚從之詼語雜至賔
歡既洽參軍方拱揖謝將就倚忽墜其幞頭乃緫髮
爲髻如行伍之巾後有大巾鐶爲雙疊勝伶指而問
曰此何鐶曰二勝鐶遽以朴擊其首曰爾但坐太師
交倚請取銀絹例物此鐶掉腦後可也一坐失色檜
怒明日下伶於獄有死者於是語禁始益䌓芮燁令
袊等吻禍蓋其末流焉
　　　　嘉禾篇
張丞相(啇英)媚事　紹聖共倡紹述　崇寜二年遂
爲尚書左丞㑹與蔡元長異論中執法石(豫)殿中御
史朱(紱)余(深)以風㫖將劾奏之而無以爲說或言其
在元祐中嘗著嘉禾篇擬司馬文正於周公且爲
開封府推當其薨時代府尹爲酹祭文有褒頌功德
語因請正其罰有　詔張啇英秉國政機論議反覆
加之自取榮進貪冒希求　元祐之𥘉詆訾先烈臺
憲交章豈容在列可特落職依前通議大夫知毫州
余家舊有石刻正其所謂嘉禾篇者文既爾雅論亦
醇正惜乎其好徳之不終也因録之以表其𥘉終焉
篇之言曰維　元祐丁卯十月定襄守臣得禾異畒同
頴部使者臣張啇英作嘉禾　神宗既登􁫋嗣皇帝
冲㓜中外震懼罔知　社稷攸託惟太母晦聖徳于
深宫五十有四年克莊克明克仁克簡肆􁊅顧命保
佑　神孫以緫大政既臨延和乃告于侍臣曰嗚呼
先皇帝聦明文武宏規偉圖軼于古先丕惟曰禹貢
九州之域乆封裔壤塪于殊俗豺狼野心終不可豢
序弗底平時以憂貽于我後昆廼備材力廼督事功
務除大害不恤小怨今既墜厥志罹家多艱其弛利
源與民共之所不欲一切蠲罷庶事肇革衆志未孚
新故相刑愛惡相反議論乗隙紛綸互建疑生于弗
親忿生于弗勝其睽成仇其合成黨盈庭睢盱震于
視聽惟　聖母燭以純静㫁以不惑去留用捨不歸
于偏歸于是越三載羣慝斯嘉羣乖斯和羣異斯同
馨聞于上帝風雨時若英華豐美𬒳于草木發珍祥
于兹嘉禾厥本惟三厥壠惟五厥穗惟一臣聞曰在
昔成王冲㓜周公居攝近則召公不恱逺則四國流
言成王灼知忠邪之情誅伐䜛慝卒以天下聽於周
公時則唐叔得禾異畒同頴以獻推古驗今跡雖不
同理或胥近臣啇英敢拜手稽首旅天之命曰嗚呼
先民有言衆賢和於朝萬物和於野和氣致祥乖氣
致異治平之時君臣罔不咸有一徳在虞舜時百僚
師師在文王時多士濟濟降及幽王小人在位君子
在野其詩曰潝潝訿訿又曰噂􁀨背憎嗚呼卿士庶
尹敬之哉曲直之辨是非之判罔或不異如禾之本
終以合潁利害之當予奪之中罔或不同如禾之穎
非離于本無有作同害于而公臣呉安操臣李昭叙
等立石余又嘗求其開封祭文而觀之頌之極摯者
亦特曰公在　熈寜謫居洛京十有五年資治書成
帝維寵嘉以子登􁧤方渇起居而　帝在天　太母
垂簾保祐　神孫疇咨在庭屬以宗社介特眞淳無
易公者公來秉鈞乆詘而伸五害變法十科取人孰
敢弗良孰敢弗正有傾其議必以死爭日月徂征思
速用成心勦形瘵胡衛餘生嘉謀嘉猷百未有告訃
音夜奏九重震悼爵惟太師開國于温莫惠我民門
巷煩冤廼命貳卿葬其先原公殮具資一給于官悠
悠蒼天從古聖賢損益盛衰與時屢遷功虧于簣志
奪于年古也如斯豈公獨然巳矣温公夫何憾焉如
此而已雖違時論亦非大溢美者蓋五害等字乃當
時之所深諱是以亟黜而不留也張之立朝其𥘉議
論具是曁　哲宗親政首爲諌官乃指吕汲公范淳
夫輩爲大姦而以司馬文正文忠烈爲負國甚者至
以　宣仁比吕武殊視此文爲不同反覆之言　聖
謨其得之矣其後入黨籍却反成濫寘　大觀爰立
本以其能與蔡立異而用之亦不能乆也　欽皇嗣
服㑹時相主其人贈以太保與范司馬二文正並命
天下莫不疑之王稱作東都事略載張罷左丞以言
蔡京姦邪有自爲相國志在逢　君等語臺臣以爲
非所冝言而謫之考之史諜蓋專坐此篇稱書誤甚
當因其異同之迹而遂從傳疑其實非也
　　　　朝士留刺
秦檜爲相乆擅威福士大夫一言合意立取顯美至
以選階一二年爲執政人懐速化之望故仕於　朝
者多不肯求外遷重内輕外之弊頗見於時有王仲
荀者以滑稽㳺公卿間一日坐于秦府賔次朝士雲
集待見稍乆仲荀在隅席輒前白曰今日公相未出
堂衆官乆俟某有一小話願資醒困衆知其善謔爭
竦聽之乃抗聲曰昔有一朝士出謁未歸有客投刺
于門閽者告之以某官不在留門狀俟歸呈禀客忽
勃然發怒叱閽曰汝何敢爾凡人之死者乃稱不在
我與某官厚故來相見某官獨無諱忌乎而敢以此
言目之耶我必竢其來面白以治汝罪閽拱謝曰小
人誠不曉諱忌願官人寛之但今朝士留謁者例告
以如此若以爲不可當復作何語以謝客客曰汝官
既出謁未回第云某官出去可也閽愀然蹙頞曰我
官人寜死却是諱出去二字滿坐皆大笑仲荀出入
秦門預䙝客老歸建康以死談辭多風可雋味秦雖
煽語禍獨優容之蓋亦一吻流也
桯史卷第七
桯史卷第八(十二則)
　　　　　　　　　　相臺　岳　珂
　　　　九江郡城
九江郡自梁太清始奠湓口湓口乃漢灌嬰所築也
灌井在焉故余家晉盆杅事猶有冡居城中城負江
面山形勝盤据三方阻水頗難於攻取　開寳中曹
翰討胡則踰年不下或獻計於翰曰城形爲上水龜
非腹脇不可攻從之果得城至今父老指所由入云
在北闉新倉後郡治之前對康廬有峰曰雙劔　乾
道間蜀人唐立方(文若)來爲守謂翰實屠城而李成
等㓂亦嘗入郛殘其民取隂陽家說意劔所致乃闢
譙樓前地築爲二城夾樓矗其上謂之匣樓曰匣實
藏劔江人相勸成之有日者過其下曰是利民而不
利於守立方聞之不以爲意居一年果卒官其異如
此立方故知名嘗爲中書舎人終之年六十八
　　　　日官失職
近丗清臺占候頗失其守雖試選甚囏多筌蹄之學
以故證應之驗視前丗爲䟽　開禧丙寅二月丙子
余在京口章以𥘉居戎司薌風亭余涖事庾中歸過
之小酌握手庭下日方申忽覺天半砰鍧有聲甚厲
矯首正見一星南隊曵尾如帚逶迤乆之始滅相與
歎異未㡬而兵釁開江淮荐饑死者幾半　嘉定巳
巳五月辛亥余里居晚浴散歩西圃暝色將至從行
一僮忽卬而驚嘑視之亦一星大小如京口所見而
色紺青尾𦦨煜煜自南徂北行頗迅亦隱隱鳴于空
中時虜酋易位䝉韃闖其境兵禍紏結數年猶不解
則所隊之方蓋有妖焉余不甚習變星二星所偶見
皆白晝出太史且未嘗問亦不聞　奏報其它躔度
微忒意必不能詳也
　　　紫宸廊食
余爲扈簿日　瑞慶節随班　上夀　紫宸殿是歲
虜方拏兵北邊賀使不至百官皆　賜廊食余待班
南廊日巳升見有老兵持二髹牌至金書其上曰輒
入　御厨流三千里既而太官供具畢集無帟幕限
隔僅以鐐竈刀机自随緜蕞簷下侑食首以旋鮓次
暴脯次羊肉雖　玉食亦然且一小楪如今人家海
味楪之制合以玳瑁而金托之封其兩旁上以黄紙
書品嘗官姓名以待進　黼坐既御合班拜舞用樂
伶人自門急趨折檻以兩䄡爲作止之節廊下設纈
褥寘爼于前有有核爵以銀而厚其脣爲之一耳頗
不便於飲上鐫　紹興十二年某州所造蓋和議成
而舉彌文責之外郡以期速集也每舉酒玳合自東
廡入廊饌繼至適盧棘簿(子文)在旁因言此　藝祖
舊制在汴京時　天造草昧一日　長春節欲盡宴
廷紳有司以不素具奏不許令市脯隨其有以進仍
詔次序勿改以昭示儉之訓如錫宴貢院前二醆止
以菓實薦無品食蓋當時市之者未至耳其第三醆
亦首以旋鮓云余聞之典儀吏曰它日戎贄在　廷
則百官皆稱夀而退無　賜食七十年矣此乃適因
其不來而舉行者故竊志之
　　　　阜城王氣
崇寜間望氣者上言景州阜城縣有天子氣甚明
徽祖弗之信既而方士之幸者頗言之有　詔斷支
隴以泄其所鍾居一年猶云氣故在特稍晦將爲偏
閠之象而不克有終至　靖康僞楚之立踰月而釋
位逆豫既僣遂改元阜昌且祈于金酋調丁繕治其
故嘗夷鏟者力役彌年民不堪命亦不免於廢也二
僣皆阜城人卒如所占云
　　　　袁孚論事
孝宗𥘉政袁(孚)爲右正言一日亟請對論　北内有
私酤言頗切直　光堯聞之震怒　上嚴於養志
御批放罷中使持璽封至堂時陳文正當　國史文
惠爲參預未知其倪啓封相顧周測文惠曰　上新
即位而首逐一諌官未得其名此决不可請俟審奏
翌日遂朝方扣榻以請　玉音峻厲遽曰謂已行下
矣尚何留文惠奏曰陳康伯固欲速行而臣不欲也
臣有千慮之一願留身以陳班退文惠問孚何罪也
上諭以䟽意曰是非所冝言不逐何待曰　陛下亦
知徳夀宫中無士人乎曰何謂也曰　北内給事
無非閹人是惡知大體若非幾箇村措大在言路時
以正論折其萌芽此曹馮依自恣何所不至　上竦
而悟　天顔少龢文惠進曰不特此事爭臣無故賜
罷天下咸以爲疑而欲知其故若以此爲罪則　兩
宫之間且生四方聞之必謂　陛下方以天下養而
使北内至於有此非供億不足而何必不得已而
去當因其自請而聽之可耳　上釋然霽威曰善將
退復前曰後之日復當　五日之朝願　陛下試以
意白去孚儻可以　上皇意留之尤盛徳事　上許
諾既歸自　北宫亟召文惠而諭之曰　太上怒袁
孚甚朕所以亟欲去之昨日方燕　太上賜酒一
壷親書　徳夀私酒四字於上使　朕跼蹐無所文
惠曰此　陛下之孝也雖然終不可暴其事居數日
孚請祠得守永嘉郡既而文惠又奏諌官以直言去
非　邦家之美請以職名華其行遂除直秘閣外朝
竟不及知自是纎人知譛之不行亦無復投隟者一
言回　天體正誼得　兩宫慈孝終始無間此舉寔
足以權輿之云
　　　　鸚鵡諭
蜀士尚流品不以勢詘　乾道間楊嗣清(甲)有聲西
州清議推屬𥘉試邑有部使者不欲名頗以繡衣自
驕怒其不降意誣劾以罪趙衛公方爲左史聞之不
俟車亟徃白廟堂曰譬之人家市猫于鄰卜日而致
之將以咋䑕也䑕暴未及問而首抉雕籠以噬鸚鵡
其情可恕乎當　國者問其繇告以故相與大笑劾
牘竟格不下嗣清仕亦不顯有弟曰嗣勲(輔)位至從
橐其清名亦相伯仲云至今蜀人談謔以排拫善類
者爲猫噬鸚鵡王中父嘗爲余道而忘其所爲邑之
名
　　　　月中人妖
逆曦未叛時嘗歲校獵塞上一日夜歸笳鼓競奏轔
載雜襲曦方垂鞭四視時盛秋天宇澄霽卬見月中
有一人焉騎而垂鞭與巳惟肖問左右所見皆符殊
以爲駭嘿自念曰我當貴月中人其我也揚鞭而揖
之其人亦揚鞭乃大喜異謀繇是益决徳夫兄至蜀
安大資(丙)與之醼親言之夫妄心一萌舉目形似此
正與投楮天池者均耳月妖何尤
　　　　牸牧相衛
先塋吕田原之北二里許有山　焉不合如礪土名
曰焦庫有周氏墳其間篁木蔽翳泉甘草茂牧者趨
之　嘉定癸酉四月甲午正晝有詹氏子十九歳牧
一牸墳側方偃于背鄰之二兒甫齓戯于旁有虎出
于薄直前搏牸二兒癡不識爲虎擲瓦礫嗾而逐之
虎顧牸不肯去二兒倚徙觀稍前乃縁登木牧子念
其家貧惟恃此以耕不勝憤徑歸取斧將以殺虎其
父在田不之知毋視其來也遽問而告其故顧東作
方殷家無男子乃集里婦數人譟而從既至二兒觀
酣嬉笑自若牸以角拒虎爪嚙無完革矣牧子視牸
且困揮斧大呼欲以致虎虎果舎牸來時木影漏日
刄環舞翕霍有光虎益自縮作勢奮迅欲以攫取牸
少憩力甦乃前鬪虎舎牧子與之相持牧子氣定更
進虎又舎牸牸與牧迭抗虎如此者彌半日頃羣婦
莫之孰何旣而山下民聞者持梃讙嘑來漸多虎遂
棄而去牸牧竟全余時倚堊冡下僕輩親見之來告
遣視民方環睨虎猶未逸也畜而義不忘衛所牧牧
子亦克念其家奮不顧死皆可尚二兒不知畏不𬒳
搏噬東坡沙上抵首之說諒可信云
　　　　解禪偈
余嘗得東坡所書司馬温公解禪偈其精義深韞眞
足以得儒釋之同特表其語而出之偈之言曰文中
子以佛爲西方之聖人信如文中子之言則佛之心
可知也今之言禪者好爲隱語以相迷大言以相勝
使學者倀倀然益入於迷妄故余廣文中子之言而
解之作解禪偈六首若其果然則雖中國行矣何必
西方若其不然則非余之所知也忿氣如烈火利欲
如銛鋒終朝常戚戚是名阿鼻獄顔回安陋巷孟軻
養浩然冨貴如浮雲是名極樂國孝弟通神明忠信
行蠻貊積善來百祥是名作因果仁人之安宅義人
之正路行之誠且乆是名光明藏言爲百代師行爲
天下法乆乆不可掩是名不壞身道義修一身功徳
𬒳萬物爲賢爲大聖是名菩薩佛於虖妄者以虚辭
岐實理以外慕易内脩滔滔皆是也豈若是偈之坦
明無隱乎盍反而觀之
　　　　玉虚宻詞
徽祖將　内禪旣下哀痛之　詔以告宇内改過不
吝發于至誠前一夕即玉虚殿常奉眞馭之所百拜
宻請祈以身夀社稷夜漏五徹焚詞其間嬪嬙巨璫
但聞謁禱聲而莫知其所以然明日遂御玉華閣召
宰執書傳位東宫四字以付蔡攸又一日　欽宗遂
即位寔　宣和七年十一月辛酉也明年正月巳已
赤白囊至　徽祖夜出通津門以如亳社斡离不旣
退師龍徳行宫在京口纎人乗間有劔南自奉之
疑奉表亟請歸　京師　駕至睢陽李忠定(綱)奉
詔迎謁見于幄殿既辭遂出所焚詞藁俾宣示宰執
百官忠定家有藏本焉其辭曰奉行玉清神霄保仙
元一六陽三五璇璣七九飛元大法師都天教主臣
某誠惶誠恐頓首頓首再拜上言髙上玉清神霄九
陽緫眞自然金闕臣曩者君臨四海子育萬民縁徳
菲薄治狀無取干戈並興弗獲安靖以　宗廟　社
稷生民赤子爲念巳傳　大寳于今　嗣聖庶幾上
應天心下鎭兵革所冀邇歸逺順宇宙得寜而基業
有無疆之休中外享昇平之樂如是賊兵偃戢普率
康寜之後臣即寸心守道樂處閑寂願天昭鑒臣弗
敢妄將來事定復有改革窺伺舊職獲罪當大已上
祈懇或未至當更乞垂降災咎止及眇躬庶安　宗
社之基次保羣生之福五兵永息萬邦咸寜伏望眞
慈特賜省鑒臣謹因神霄直日功曹吏賫臣宻表一
道上詣神霄玉清三府引進僊曹伏願告報臣誠惶
誠恐頓首頓首再拜以聞於虖禹湯罪已其興也勃
焉　聖心其有以得於天矣按蔡絛國史後𥙷載
徽祖教門尊號爲玉京金闕七寳元臺紫微上宫靈
寳至眞玉晨明皇大道君與此不同意　歸美之稱
不欲以自名耳唐武宗㑹昌投龍文稱承道繼玄昭
明三光弟子南嶽上眞人今茅山龍虎閤皁實有三
壇符籙徧天下受之者亦各著稱謂或者　帝王之
號又有其别殆未可知也
　　　　太歳方位
建隆三年五月　詔増修大内時太歳在戌司天監
以興作之禁移有司毋繕西北隅　藝祖按視見之
怒問所繇司天以其書對上曰東家之西即西家
之東太歳果何居焉使二家皆作歳且將誰凶司天
不能答於是即日涖撤一新之今丗士大夫號於逹
理者毎易一榱覆一簣翦翦拘泥不得即决稽之聖
言思過半矣
　　　　逆亮辭怪
金酋亮未簒僞封岐王爲平章政事頗知書好爲詩
詞語出輒崛疆愸愸有不爲人下之意境内多傳之
且驟施於國東昏疑焉未及誅而有霄儀之禍宗族
大臣以亮有素譽因共推戴旣立遂肆暴無忌佳兵
苛役以迄于亡然其居位時好文辭猶不輟余嘗得
其數篇𥘉王岐以事出使道驛有竹輒詠之曰孤驛
　　瀟瀟竹一叢不同凡卉媚春風我心正與君相似只
　　待雲梢拂碧空又書壁述懷曰蛟龍潜匿隱滄波且
　　與蝦蟆作混和等待一朝頭角就撼搖霹靂震山河
　　旣而過汝隂復作詩曰門掩黄昏染緑苔那回蹤跡
　　半塵埃空亭日暮烏爭噪幽徑草深人未來數仭假
　　山當戸牗一池春水遶樓臺䌓花不識興亡地猶倚
　　䦨干次第開又嘗作雪詞昭君怨曰昨日樵村漁浦
　　今日瓊川小渚山色捲簾看老峰巒錦帳美人貪睡
　　不覺天花剪水驚問是楊花是蘆花一日至卧内見
　　其妻几間有巖桂植瓶中索筆賦曰緑葉枝頭金縷
裝秋深自有别般香一朝揚汝名天下也學君王著
赭黄味其詞㫖已多圭角蓋其蓄已不小矣及得志
將圖南牧遣我叛臣施冝生來賀　天申隱畫工於
中節使圖臨安之城邑及呉山西湖之勝以歸旣進
繪事大喜􁃂然有垂涎杭越之想亟命撤坐間軟屏
更設所獻而於呉山絶頂貌已之狀䇿馬而立題其
上曰萬里車書盍混同江南豈有别疆封提兵百萬
西湖上立馬呉山第一峰遷汴之歳已弑其母矣又
二日而中秋待月不至賦鵲橋僊曰停盃不舉停歌
不發等候銀蟾出海不知何處片雲來做許大通天
障礙虬髯撚斷星眸睁裂惟恨劔鋒不快一揮截斷
紫雲腰子細看嫦娥體態明年竟遂前謀使御前都統
驃騎衛大將軍韓夷耶將射鵰軍二萬三千圍子細
軍一萬先下兩淮臨發賜所製喜遷鶯以爲寵曰旌
麾𥘉舉正駃騠力徤嘶風江渚射虎將軍落鵰都尉
繡帽錦𫀆翹楚怒磔㦸髯争奮捲地一聲鼙鼓笑談
頃指長江齊楚六師飛渡此去無自墮金印如斗獨
在功名取斷鎻機謀垂鞭方略人事本無今古試展
卧龍韜韞果見成功旦莫問江左想雲霓望切玄黄
迎路余又嘗問　開禧降者能誦憶尚多不能盡識
觀其所存寓一二於十百其桀驁之氣已溢于辭表
它蓋可知也犬狺鴞鳴要充其性不足乎議軟屏詩
正隆事迹以爲翰林脩撰蔡珪所作詭曰御製反覆
它作似出一機杼或者傳疑益訛抑其餘皆出於視
草亦無所致詰録所見者聊以寓志怪云洪文敏夷
堅支景僅載其二它不傳
桯史卷第九(十三則)
　　　　　　　　　　　相　臺　岳　珂
　　　　𥙿陵聖瑞
𥙿陵年十三居于　濮邸一日正晝憩便寢　英祖
忽顧問何在左右褰帳方見偃卧有紫氣自鼻中出
盤旋如香篆大駭亟以聞　英祖笑曰勿視也後三
年亦以在寢寤驚　欽聖請其故曰方熟寐忽覺身
在雲表有二神人捧足以登天是以嘑耳既而果
登大寳元祐元年三月十四日　詔録　聖瑞之詳
付宗正寺
　　　狀元雙筆
内黃傳珏者以財雄大名父世隆决科爲二千石珏
不力於學弁鶡碌碌下僚獨能知人嘗坐都市閲公
卿車騎之過者言它日位所至無毫髮差𥘉不能相
術毎曰予自得於心亦不能解也嘗寓北海王沂公
(曽)始就郷舉珏偶俟其姻于棘圍之外遇之明日以
雙筆要而遺之曰公必冠多士位宰相它日無相忘
聞者皆笑珏不爲怍遂定交傾貲以助其用沂公頼
之既而如言故沂公與其二弟以兄事之終身不少
替前輩風誼凛凛固可敬而珏之識亦未易多得也
珏死　明道問官止右班殿直監博州酒其孫獻簡
(堯俞)元祐中爲中書侍郎自誌其墓余舊嘗見前
輩所記與誌微不同
　　　　堯舜二字
歐陽文忠知貢舉省闈故事士子有疑許上請文忠
方以復古道自任將明告之以崇雅黜浮期以丕變
文格蓋至日呉猶有喋喋弗去者過晡稍閴矣方與
諸公酌酒賦請士又有扣簾梅聖俞怒曰瀆則不吿
當勿對文忠不可竟出應鵠𫀆環立觀所問士忽前
曰諸生欲用堯舜字而疑其爲一事或二事惟先生
幸教之觀者閧然笑文忠不動色徐曰似此疑事誠
恐其誤但不必用可也内外又一笑它日每爲學者
言必蹙頞及之一時傳以爲雅謔余按東齋記事指
爲楊文公而徒問其爲㡬時人歲逺傳疑未知孰是
然是舉也實得東坡先生識者謂不啻足爲詞場刷
耻矣彼士何嗤
　　　　正隆南㓂
金國僞正隆丁丑春二月逆亮御武徳殿召其臣吏
部尚書李通刑部尚書胡勵翰林直學士蕭廉賜坐
而語之曰朕自即位視閱章奏治宫中事常至丙夜
始御内寢疇昔之夜方就榻恍惚如親覿有二青衣
持幢節自天降授朕以幅紙若牒謂上帝有宣命朕
再拜受遂佩弓矢具鍪鎧將從之前而朕常所御小
騅號小將軍者儵巳空勒待墀下青衣揖就騎旣行
但覺雲霧勃鬰起馬蹄間下如海濤洶湧方覺心悸
望一門正開金碧焜燿青衣指之曰天門也朕随入
焉又里許至鈞天之宫嚴䆳宏麗光明奪目朕意欲
馳二金甲人謂朕曰此非人間可下馬歩入及殿下
垂簾若有所待須臾有朱衣出賛拜髣髴聞殿上語
如嬰兒使青衣傳宣卑朕曰天䇿上將令征某國朕
伏而謝出復就馬見兵如鬼者左右前後杳無邊際
發一矢射之萬鬼齊喏聲如震雷驚而寤喏猶不絶
於耳朕立遣内侍至廐視小將軍喘汗雨浹取箭箙
數之亦亡其一矣昭應如此豈天假手於我令混江
南之車書乎方與卿等圖之謹無洩衆皆稱賀於是
始萌芽南牧之議矣明年夏五月復召通及翰林學
士承㫖翟永固宣徽使敬嗣暉翰林直學士韓汝嘉
入見薫風殿問曰朕欲遷都于汴遂以伐　宋使海
内一統卿意如何通以天時人事不可失機爲對亮
大恱永固却立楹間亮顧見之問之故徐進曰臣有
愚慮請殫一得本朝自海上造邦民未見德而黷兵
是聞皇統亦知其不戢之自焚也故雖如梁王之武
毅猶以和爲長䇿今　宋室偏安天命未改金繒締
好歲事無闕遽欲出無名之師以事逺征臣竊以爲
未便兼中都始成未及數載帑藏虚乏丁壯疲瘁營
汴而居是欲竭根本冨庶之力以繕爭戰丘墟之地
尤爲非冝臣事陛下不敢不以正對因伏地請死亮
以問暉汝嘉暉是通汝嘉是永固亮大怒拂䄂起傳
宣二臣殿側聽旨繼而召翰林待制綦戩講漢史戩
及陸賈新語事亮怒稍霽乃赦之明日通爲右丞暉
爲參知政事永固遂請老又明年左丞相張浩及暉
與叛臣孔彦舟内侍梁漢臣卒營汴焉帝豝之禍實
昉此汝嘉又二年來盱眙傳命諭郤我使人徐嚞等
歸而微諌竟不免戮命讀張棣正隆事迹愽考它記
而得其顚末熊克　中興小暦書於　紹興二十八
年者蓋誤以薫風之事合於武徳云梁王者大酋兀
术之封李大諒征蒙記謂嘗追冊以帝號按　紹興
辛巳髙景山來求淮漢地指𥘉畫疆事亦以爲梁王
要當以國中通言者爲正
　　　　鼈渡橋
虞雍公(允文)以西掖賛督議既郤逆亮于采石還至
金陵謁葉樞宻(義問)于玉帳留鑰張忠定(燾)及幕屬
馮校書(方)洪檢詳(邁)在焉相與勞問江上戰拒之詳
天風欲雪因留卯飲酒方行流星警報沓至蓋亮巳
懲前􁢬將改圖瓜洲坐上皆恐謂其必致怨於我也
時劉武忠(錡)屯京口病且亟度未必可倚議遣幕府
合謀支敵衆以雍公新立功咸屬目葉四顧乆之酌
巵醪以前曰馮洪二君雖參帷幄實未履行陣舎人
威名方新士卒想望勉爲國家卒此勲業義問與有
頼焉雍公受巵起立曰某去則不妨然記得一小話
敢爲都督誦之昔有人得一鼈欲烹而食之不忍當
殺生之名乃熾火使釡水百沸横篠爲橋與鼈約曰
能渡此則活汝鼈知主人以計取之勉力爬沙僅能
一渡主人曰汝能渡橋甚善更爲我渡一遭我欲觀
之僕之此行無乃類是乎席上皆笑已而雍公竟如
鎭江亮不克渡而弑自此簡上知馴致魁柄鼈渡
本諺語以爲蟹其義則同
　　　　燕山先見
宣和將伐燕用其降人馬植之謀由登萊航海以使
于女眞約盡取遼地而分之子女玉帛歸女眞土地
歸我議既定矣宇文肅愍(虚中)在西掖昌言開邊之
非䇿論事亹亹王黼惡之及童貫蔡攸以宣威建臺
遂使之參謀意欲溷以同浴且窒其口時有　旨乏
興避事皆從軍法肅愍不得免乃上書極諌曰臣伏
覩　陛下恢睿聖英武之略紹　祖宗之詒謀將舉
仁義之師復燕雲之故境不以臣愚不肖使參預機
宻臣𬒳　命之𥘉意謂　朝廷未有定議欲命臣經
度相視其事及至河北諸路見　朝廷命將帥調兵
旅厲器械轉移錢糧已有擇日定舉之說臣既與軍政
苟有所見豈敢隱嘿輒具利害仰干　淵聽臣聞用
兵之䇿必先計強弱虚實知彼知已以圖萬全今論
財用之多寡指宣撫司所置便爲財用有餘若㳂邊
諸郡帑藏空虚廩食不繼則略而不問論士卒之強
弱視宣撫司所駐便言兵甲精銳若㳂邊諸郡士不
練習武備刓缺則置而不講夫邊圉無應敵之具軍
府無數日之糧雖孫呉復生亦未可舉師是在我者
未有萬全之䇿也用兵之道禦攻者易攻人者難守
城者易攻城者難守者在内而攻者在外在内爲主
而常逸在外爲客而常勞逸者必安勞者必危今宣
撫司兵約有六萬邊鄙可用不過數千契丹九大王
耶律淳者智略輻湊素得士心國主委任信而不疑
今欲亟進兵於燕城之下使契丹自西山以輕兵絶
吾糧道又自營平以重兵壓我營壘我之糧道不繼
而耶律淳者激勵衆心堅城自守則我亦危殆矣是
在彼者未有必勝之兆也夫在我無萬全之䇿在彼
亦未可必勝兹事一舉乃安危存亡之所繫豈可輕
議乎且　中國與契丹講和今踰百年間有貪惏不
過欲得關南十縣而止耳間有傲慢不過對　中國
使人稍虧禮節而止耳自女眞侵削以來嚮慕　本
朝一切恭順今捨恭順之契丹不封植拯救爲我藩
　籬而逺踰海外引強悍之女眞以爲鄰國彼既藉百
　勝之勢虚喝驕矝不可以禮義服也不可以言說諭
　也視　中國與契丹拏兵不止鏖戰不解勝負未决
　強弱未分持卞莊兩鬪之說引兵踰古北口撫有悖
　桀之衆繫纍契丹君臣雄據朔漠貪心不止越逸疆
　圉慿陵中夏以百年怠墮之兵而當新銳難敵之虜
　以寡謀持重乆安閑逸之將而角逐於血肉之林巧
　拙異謀勇怯異勢臣恐　中國之邊患未有寜息之
　期也譬猶冨人有萬金之産與寒士爲隣欲肆并吞
　以廣其居乃引強盗而謀曰彼之所䖏汝居其半彼
之所畜汝取其全強盗從之寒士旣亡雖有萬金之
富日爲切鄰強盗所窺欲一夕髙枕安卧其可得乎
愚見竊以爲確喻望　陛下思　祖宗創業之艱難
念鄰域百年之盟好下臣此章使百寮廷議儻臣言
可採乞降　詔㫖罷將帥還朝無滋邊隙俾　中國
衣冠禮義之俗永覩昇平天下幸甚臣冒昧盡言不
任戰慄書下三省黼讀之大怒捃以他事除集英殿
脩撰督戰益急而北事始不可收拾矣遼又有降將
曰郭藥師統其卒曰常勝軍怙寵負衆漸桀驁不可
馴肅愍憂之力言于　朝請以恩禮留之京師盡使
挈致家屬居于賜第緩急有用只以單騎遣行事畢
即歸以杜後患亦弗聽旣而金人寒盟藥師首叛粘
罕遂犯太原肅愍以宣諭使事歸奏　徽祖見之歎
曰王黼不用卿封殖契丹以爲藩籬之議是以有此
是日遂　詔於　榻前草詔罪巳大革弊政其略曰
百姓怨懟而　朕不知上天震怒而　朕不悟　令
下人心大恱識者以比陸贄感泣山東之詔云植之
歸以童貫先改姓名李良嗣後賜國姓　靖康𥘉伏
誅藥師仕金至安邦鎮國功臣其子亦顯
　　　　蠲毒圎
髙皇毓　聖中原得西北之正氣夙賦充實自少至
耋未嘗用温劑每小不怡輒進蠲毒圎數百一以芫
花大黄大㦸爲主侍醫縮頸而上服之自如有王
涇者以技進侈言勇往居之不怍間奉圭七先意持
論自詭無傷　孝宗素危之屢詰責要以禍福弗之
顧　淳熈丁未　聖夀踰八齡矣一日進餛飩覺匈
膈欬壅涇猶主前藥既投而不支遂以大漸　孝宗
震怒立　詔誅之　慈福要　上苦諌薄不獲巳減
死黥流杖脊朝天門中使涖焉方覬其速斃涇貨五
伯下其手卒得活𥘉巨醫王繼先幸紹興始用是
取驗　孝宗在朱邸　扈蹕視師至建康館秦檜故
第史文惠爲講官實從行燕之正堂而命　莊文醴
曽龍于後圃　孝宗樂飲以碼碯觥釂者十二因游
于圃二臣復各獻一巵後三日屬疾　髙皇賜藥使
内侍視之服文惠聞之疑其爲蠲毒亟䄂人參圓入
問而信遂竊易之僅瘉是日微文惠㡬殆　髙皇蓋
主此而不知南北之異禀也涇祖繼先之緒餘株守
不變是以敗云
　　　　憲聖護醫
憲聖后在　慈福　慶元丁巳　朝廷方卜郊而
后不豫始猶自彊起曰　上始郊不可以吾故溷齋
思敕左右勿奏十一月乙巳還　御端門肆眚竣事
趣駕至宫而大漸矣先是旬日忽寢疾侍醫進藥輒
郤之咸請其故喟然曰吾夀八袠而以醫累人耶意
懲王涇之得罪也故　廟謚之議曰郤藥輟進務全
護醫蓋紀實云京魏公(鏜)時當軸嘗親爲客言　慈
聖所謂只此日去免煩他百官其逹死生之變眞若
出一揆也
　　　　魯公拜後
慶元間有宿儒以文名入鼇掖爲承旨朝議謂且大
用㑹韓平原有歸子曰葎先鈐呉門兵時出妾方娠
鬻當湖巨室魯氏得男焉葎也旣貴無他子遂以重
幣請于魯而歸之始至而平原適有恩制當降麻偶
不詳知遂於廷綸中用魯公拜後事意蓋指忠獻耳
有欲進者忌之摘其語謂含譏刺平原讀之見其姓
之偶符大怒不踰月遂去　國終其身不復用當其
下筆時𥘉不自覺轉喉之觸謂禍福不可以智力勝
當於此乎占之
　　　　金陵無名詩(批或傳是劉貢父/題其行李中枕屏)
熈寧七年四月王荆公罷相鎭金陵是秋江左大蝗
有無名子題詩賞心亭曰青苗免役兩妨農天下嗷
嗷怨相公惟有蝗虫感恩徳又隨鈞斾過江東荆公
一日餞客至亭上覽之不恱命左右物色竞莫知其
爲何人也
　　　　萬歲山瑞禽
艮嶽𥘉建諸巨璫爭出新意事土木旣宏麗矣獨念
四方所貢珍禽之在圃者不能盡馴有市人薜翁素
以豢擾爲優場戯請于童貫願役其間許之乃日集
輿衛鳴蹕張黄屋以㳺至則以巨柈貯肉炙粱米翁
傚禽鳴以致其類既乃飽飫翔泳聽其去來月餘而
囿者四集不假鳴而致益狎玩立鞭扇間不復畏遂
自命局曰來儀所招四方籠畜者置官司以揔之一
日　徽祖幸是山聞清道聲望而羣翔者數萬焉翁
輒先以牙牌奏道左曰萬歲山瑞禽迎駕上顧罔
測大喜命以官賚予加厚　靖康圍城之際有　詔
許捕馴籞者皆不去民徒手得之以充飱云
　　　　王涇庸醫
宇文忠惠(紹節)在樞府余間見焉因及五行之理相
與縱譚有客在坐偶曰黥醫王涇者昨鞭背都市流
逺方及平原用事始得歸稍叙故秩自言元不曽受
杖嘗袒而示某以背完瑩無疵𥘉不解其如何也後
見他醫言杖皆有瘢惟噬膚之𥘉傅以金箔則瘢立消
意金木之性相制耳忠惠笑曰昔人有以胝足之藥
售于市者輒掲扁于門曰供御或笑其不根聞于上
召而罪之既而宥其愚及出乃復増四字曰曽經宣
喚今此方無乃其比耶子將誰售客亦笑不敢應時
忠惠未識涇也其二年余在里下聞忠惠不起爲位
以哭及都人來廼云涇實用蠲毒㵼足疾以致大故
朝廷知之再命追涇所復官免杖流永興余因憶在
京華時傅著作(行簡)姚胄丞(師皐)皆甘涇餌目撃其
　殞著作未啓手足猶進一刀圭不脱口而逝余一日
　隨班　景靈見胄丞殿門下云痰癖新愈因相勞苦
　則曰王御醫實生我癖去矣痰下者數斗今顧疲􁒜
　他則無恙余聞而私憂之謂未必能勝未旬果卒嗟
　夫醫之害如此哉追思疇昔之言爲之流涕并志顚
　末以悼其庸
　　　　　黒虎王醫師
　余稚年入閩過福聞有黒虎王醫師者冨甲一郡問
　之則繼先之别名也繼先丗業醫其大父居京師以
　黑虎丹自名因號黒虎王家及繼先幸於　髙宗積
官留後通國稱爲醫師雖貶猶得麗於稱謂焉𥘉秦
檜擅權而未張頗賂　上左右以固寵繼先寔表裏
之當其盛時勢熖與檜挈大張去爲而下不論也諸
大帥率相與父事王勝在偏校因韓蘄王以求見首
願爲養子遂帥金陵軍聞者爭傚不以爲恠檜欲貴
其婣族不自言毎請進繼先之黨與官繼先亦乗間
爲檜請諸子至列延閣金紫盈門揜顧賕謝攘市便
腴抑民子女爲妾侍罪不可勝紀而依慿城社中外
不敢議者三十年　紹興辛巳六月蜀人杜(莘老)爲
南牀擬擊之而未發㑹邊釁啓繼先首輦重寳爲南
遁計都城爲之騷然　上聞之不樂劉武忠(錡)帥京口
請以先發制人之䇿决用兵上意猶隱忍不决亶
欲以兵應繼先素怯猶幸和議之堅以竊安因間言
于　上曰邊鄙本無事蓋新進用主兵官好作弗靖
欲邀功耳各斬一二人和可復固　上不答徐謂侍
貂曰是欲我斬劉錡耶於是素軋其下而不得逞者
頗浸潤及之矣逆亮索我大臣廷遣徐嚞張掄徃聘
亮以非指使諌議大夫韓汝嘉至盱眙止之更令遣
所索奏至　上適在劉婕妤閤當饋輟食婕妤恠之
問諸侍貂而得其繇進說寛譬頗與繼先之言符
上大驚問曰汝安得此婕妤不能隱具以所聞對遂
益怒丁未　詔婕妤歸别第莘老遂上䟽列其十罪
𥘉進讀　玉色猶怫然莘老扣榻曰臣以執法事
陛下不能去一醫死不敢退猶未許因宻言外議謂
繼先以左道幸恐謗議叢起臣且不忍聽　上始變
色首肯罷朝使宣　㫖曰朕以　顯仁餌汝藥故假
爾寵今言者如此當不復有靣目見　朕期三日有
施行其自圖之辛亥遂　詔繼先居于福子孫勒停
都城田宅皆没官奴婢之強鬻者從便令下中外大
恱繼先以先事聞　詔多藏逺徙故雖籍不害其冨
　　也迄今其故居華棟連甍猶號巨室一傳而子弟蕩
　　柝至不能家或者謂其致不以道冝於厚亡趙牲之
　　作　中興遺史載繼先始末極詳參以所聞而著其
　　事
　　桯史卷第九
桯史卷第十(八則)
　　　　　　　　　　　相　臺　岳　珂
　　　　永㤗挽章
建中靖國𥘉　徽祖自藩王入繼大統虚心納諌弊
政大革海内顒想庶㡬　慶曆　元祐之治曽文肅
爲相頗右　紹述諌官陳(祐)六䟽劾之不從賜罷綸
言以觀望推引責之右司諌江(公望)聞而求　對靣
請其故　上曰祐意在逐布引李清臣爲相耳公望
言臣不知其他但近者易言官者三逐諌官者七非
朝廷美事因䄂䟽力言　豐　祐政事得失且曰
陛下若自分彼此必且起禍亂之源　上意感格危
從之矣㑹前太學博士范(致虚)上書言太學取士法
不當變且言臣讀　聖製泰陵挽章曰同紹　𥙿
陵尊此　陛下孝弟之本心也臣願守此而巳時黃
冠𥘉盛范因右街道録徐知常以其姓名聞　禁中
且陳平日趨向謂非相蔡京不可　上幡然亟召見
曰　朕且不次用卿遂除右正言纔供職首論二事
其一言　神宗一代之史非　紹聖無以察正　元
祐之詆謗今復　詔參修是紛更也願令史官條具
紹聖之所以掩蔽者示天下其二言　元祐置訴理
　所以雪　先朝得罪之人　紹聖命安享蹇序辰駮
　正固當然耳二人乃坐除名如此則訴理爲是矣夫
　二臣之罪不除則　兩朝之謗終在䟽奏　上益嚮
　之於是國論始决是秋江以論蔡邸獄責知淮陽軍
　范馴致尚書左丞云
　　　　　殿中鷴
　徽祖居端邸時藝文之暇頗好馴養禽獸以供玩及
　即位貂璫奉承羅致稍廣江(公望)在諌省聞之亟諌
　上大恱即日　詔内禦盡縱勿復留殿中有一鷴蓄
　乆而馴不肯去　上親以麈尾逐之迄不離左右乃
刻公望姓名于麈柄曰　朕以旌直也及江去　國
享上之論興浸淫及于艮嶽矣都城廣莫秋風夜静
禽獸之聲四徹宛如郊野識者以爲不祥益思江之
忠焉
　　　　劉藴古
劉藴古燕人也逆亮將南㓂使之僞降以覘國而無
以得吾柄乃以首飾販鬻往來夀春頗言兩國事見
淮賈輒流涕曰予何時見天日耶因縱譚亮國虚實
以㗖　朝廷自詭茍見用取中原滅大金直易事耳
邊臣不疑宻以名　聞時兵釁巳啓　詔許引接至
行都首言其二弟在北皆登巍科惟巳兩薦禮部而
未第因謀南歸以成功名當　國者喜之遂授迪功
郎浙西帥司準備差遣時　紹興三十一年九月癸
巳也藴古猶不厭意日強聒于　朝辯舌泉涌廷臣
咸竒之㑹亮誅未得間以北繼改京秩爲鄂倅　隆
興𥘉元三月濠梁奏北方游手萬餘人應募欲以營
田藴古聞而有請願得自將以與虜角毋使徒老耒
租間左揆陳文正參預張忠定同知辛簡穆咸是之
次相史文惠獨不可曰是必姦人來爲虜間　國家
隄防稍宻不得施其伎欲姑以此萬人藉手反國耳
諸公雜然謂逆詐文惠顧行首吏召之曰俟其來嘗
可見也相與坐堂中俟乆之至文惠迎謂曰昔樊噲
欲以十萬衆横行匈奴中議者猶以爲可斬子得萬
烏合何能爲藴古素謂　廟議咸許其來也意得甚
卒聞此語大駭失色遽曰某意無他此萬人家口皆
不來必不爲吾用不如乗其未定挾去爲一拍事幸
成猶不可知耳文惠顧諸公曰巳得之通判之言是
矣此萬人固不留獨不知通判盛眷今在何所時藴
古家在幽燕自知失言内愒不得對比茶甌至戰灼
不復能執㡬墮地遂退諸公猶不然然迄得不遣既
踰月張忠獻奏改倅太平州往來都督府禀議軍事
後數載藴古私使其僕駱昂北歸有告者及捜所遣
家訊則皆刺　朝廷機事也乃伏其誅於是始服文
惠之先識焉𥘉呉山有伍貟祠瞰闤闠都人敬事之
有冨民捐貲爲扁額金碧甚侈藴古始至輒乞靈焉
妄謂有心諾輟俸易牌而刻其官位姓名于旁市人
皆驚曰以新易舊惡其不華耳易之而不如其舊其
意果何在有右武大夫魏仲昌者獨曰是不難曉他
人之歸正者僥倖官爵金帛而已藴古則眞細作也
夫諜之入境不止一人榜其名所以示踵至者欲其
知巳至耳聞者憮然不信後卒如言余嘗謂納降非
上䇿見于前録呉畏齋啓文惠之謀　國可以言智
矣仲昌一武弁乃能逆見姦人之情其才亦有足稱
者今世殆不多見也
　　　　大散論賞書
紹興壬午春南北既交兵蜀宣撫使吳(璘)謀取雍使
大將姚(仲)攻大散關不下仲乆于軍妄謂軍士不用
命實賞給之薄故功且弗成王參預(之望)時緫軍賦
仲之幕屬曰宋紱嘗登門焉以書抵之曰先生以博
大髙明之學當艱難險阻之時凡百施設莫非經乆
顧兹全蜀乆頼綏撫雖三邊用兵之際無征輸重困
之勞自非先生以體國愛民爲念何以及此天下之
勢固有不兩立者兵與民是也兵不可不費財而責
其萬死之功民不可不出財而濟其一時之急此天
下之通理也先生深知兵民兩相爲用之䇿聞蜀民
自軍興之後恬然自安不有用兵之費先生恩德固
亦大矣然有可言者紱爲先生門下士豈敢自隱且
時異事異故冝改更不可執一自虜人九月六日叩
關于時事出倉卒諸將云大軍一出必遂破敵𥘉宣
撫呉公自謂可以兩月爲期必能克敵既而虜壁愈
堅相持已踰四月矣將帥牽制乆未成功兵不可不
謂之暴露如今日事勢與前日不同先生當相時之
冝以取必勝兹其時也聞之諸軍鬪志不銳戰心不
壯且曰使我力戰就能果立微勞其如賞給在何䖏
伺候覈實保明申獲宣司緫司㫖麾往返數旬豈能
濟急大率在今之勢與前旣異不立重賞何以責人
前宣撫呉公僅能保守全蜀蓋賞厚而戰士用命也
先生詳酌事機别與措置略於川蜀敷科軍湏之費
十分之一多與準備給賞錢物近一二百萬自緫所
移文諸帥明出曉示號令諸軍各使立功以就見賞
謂如散關一處設使當𥘉有銀絹各一二萬匹錢引
一二十萬道樁在鳯州宣撫呉公節使姚公以上忤
賞給明告諸軍遣二三統制便冝各以其所部全軍
一出諭之曰當進而退則坐以軍法進而勝捷能破
關隘則有此重賞如是而軍不用命虜不破滅無有
也說者謂方今　朝廷財用匱乏若寅縁軍興而費
耗國用則先生所不取紱曰不然先生體國愛民之
心朝野孰不知兵事固有當更張而不更張則悠乆
相持不能力濟機㑹一勞而乆逸暫賞而永寜正在
此舉紱之區區未必可行幸先生恕其狂愚或以爲
可教則一覽付火王讀之大駭乃答書曰辱示劄且
見咎不科敷百姓異哉足下之言也本所以財賦爲
職事應副諸軍自當竭力若是軍湏闕乏有功將士
合賞但於王少卿取辦可也至於科敷他人何預哉
僕中原人蜀中無一錢生業亦無親族寓居其不科
敷何私於蜀蓋以大軍十餘萬衆仰給於此不得不
愛養其民力以固根本有四川民力則有三軍四川
民窮則三軍坐困矣如足下輩月俸歲廩不從空虚
中來亦知其所自乎　朝廷德意深厚毎務寛恤東
南調度如此不聞歛取於民四川獨可加賦乎　國
家養兵所以保民而足下乃謂軍民不兩立恐非安
民和衆制用豐財之義又云用兵本約兩月今巳四
箇月然則觧嚴未可期也若本所當時便徇諸處無
藝之求只作兩箇月計則今日何以支吾事未可期則
所費無限且不愛民力以備方來之湏將如異日何
僕之歛於民乃所以爲諸軍也用兵一百三十日糗
糧草料銀絹錢引所在委積未嘗乏興而足下乃云
爾不知軍行出入何處闕錢糧草料累次喝犒并
朝廷支賜自是諸軍應報稽緩文字纔到本所立便
給散略無留阻若是激賞則湏俟有功諸軍既無功
狀本所慿何支破散關前日不下聞自有說莫不爲
無銀絹錢引否不知散關是險固不可取乎是有可
取之理而無銀絹錢引之故乎士卒不肯用命豈計
司之責必有任其咎者况聞攻關之日死傷不少則
非士卒之不用命矣自來兵家行動若逗撓無功多
是以糧道不繼嫁禍於有司以自解亦未聞以無堆
垜賞給爲詞者也　國家息兵二十年將士不戰竭
四川之資以奉之一旦臨敵更湏堆垜銀絹而後可
用則軍政可知矣且如向來和尚原丁劉圈殺金平
諸軍大捷近日呉宣撫取方山原秦州等䖏王四廂
取啇􁄹等州呉四廂取唐鄧州不聞先垜銀絹始能
破賊也　朝廷賞格甚明本所𥘉無慳吝如秦州治
平之功得宣司關狀郎時行下魚關支散何嘗稍今
闕悞兼魚關簽㕔所備金帛錢物充滿府藏宣撫不
住關撥豈是無樁辦也顧生民膏血不容無功而得
耳假令僕重行科敷積金至斗諸軍衣糧犒設支賜
之外若無功效一錢豈容妄得哉果有功豈容本所
以不科敷而不賞乎諸軍但務立功無患賞給之不
行也但管取足無問緫所之科敷也劉晏歛不及民
何害李郭之勲李晟屯東渭橋無積貲輸糧以忠義
　感人卒滅大盗足下以書生爲人幕府不能以此等
　事規賛主帥而反咎王人以不歛於民豈不異哉九
　月以後興元一軍支撥過錢引二十八萬道銀絹二
　千匹兩而糗糧草料與犒設賞錢之類不與焉亦不
　爲不應副矣若皆及將士豈不可以立功有功賞而
　未得者何人也　朝廷分司差職各有所主而於財
　賄出納爲尤嚴經由檢察互相關防所有屢降㫖揮
　凡有支費宣司審實緫所量度此古今通義而　聖
　朝之明制也足下獨不便何哉來書謂攻散關若得
　銀絹一二萬匹錢引一二十萬樁在鳯州有此重賞
而虜不破滅無有也樁在鳯州與魚關何異方宣撫
以攻守之䇿㑹問節使時亦不聞以此爲言今散關
鳯翔未破足下可與軍中議取散關要銀絹錢引若
千取鳯翔要若干可以必克本所當一切抱認足下
可結罪保明具申當以聞於　朝廷如克敵而賞不
行僕之責也若本所抱認而不能成功足下當如何
僕前後見將帥多是忠義赴功捐軀報國之人只縁
幕中導之或非其道以至害事如姚帥之賢固不妄
聽然足下自不應爲此異論也萬一　朝廷聞之得
無不可乎之望嘗備貟剡薦預有懼焉且冝勉思婉
　畫謹重話言勿恤小利以敗大事但得主帥成功足
　下復何求哉信筆不覺喋喋幸照紱得書頗自慚悔
　仲亦大恐閠月癸酉率諸軍肉薄而登遂克之余嘗
　從蜀士大夫得其書謂今世言功者多約取而豐責
　先事質償如宿逋然神州未復端坐此耳王之盡理
　仲之𥙷過紱之服義要皆可書故剟取其詳而傳之
　　　　　成都貢院
　成都新繁有藏　藝祖御容者莫知始何年令長交
　事匵護卑付惟謹　淳熈間胡給事(元質)制置四川
　聞之謂偏陬下鄙非所宜有命歸之府議以爲　乾
徳平僣僞雖　鑾輿不親幸而耆定一方實爲雋功
欲扳援　章武　端命故事建殿以嚴　毖奉遂斥
羡財鳩工伐巨木千章卜地築宫有日矣僚寀或謂
郡國私建　宗廟誼盍先以聞俟　報可胡竦然乃
暫輟役驛書請于　朝廷議果不以爲然弗之許胡
大沮念木石巳具且動觀瞻不容巳㑹貢院敝甚因
撤而新之旣畢工壯麗甲西州焉事有適㑹乃如此
向子西能言其詳因伶語而及兹說
　　　　萬春伶語
胡給事既新貢院嗣歲庚子適大比乃侈其事命供
帳考校者悉倍前規鵠𫀆入試茗卒饋漿公庖繼肉
坐案寛㓗執事恪敬誾誾于于以鬯於文士論大愜
㑹𥘉場賦題出孟子舜聞善若决江河而以聞善而
行沛然莫禦爲韻士旣就案矣蜀俗敬長而尚先逹
毎在廣埸不廢請益焉晡後忽一老儒擿禮部韻示
諸生謂沛字惟十四泰有之一爲顚沛一爲沛邑注
無沛决之義惟它有霈字乃從雨爲可疑衆曰是閧
然扣簾請出題者偶假寐有少年出酬之漫不經意
亶云禮部韻注義旣非増一雨頭無害也揖而退如
言以登于卷坐逺于簾者或不聞知乃仍用前字於
是試者用霈沛各半明日將試論語籍籍傳凡用沛
字者皆窘復扣簾出題者𥘉不知昨夕之對應曰如
字廷中大諠浸不可制譟而入曰試官誤我三年利
害不細簾前闈木如拱皆折或入于房執考校者一
人歐之考校者惶遽急曰有雨頭也得無雨頭也得
或又咎其誤曰第二埸更不敢也蓋一時祈脫之辭
移時稍定試司申鼓譟埸屋胡以不稱於禮遇也怒
物色爲首者盡繫獄韋布益不平旣拆號例宴主司
以勞還畢三爵優伶序進有儒服立于前者一人旁
揖之相與詫博洽辨古今岸然不相下因各求挑試
所誦憶其一問漢四百載名宰相凡㡬儒服以蕭曹
而下枚數之無遺羣優咸賛其能乃曰漢相吾言之
矣敢問唐三百載名將帥何人也旁揖者亦詘指英
衛以及季葉曰張廵許逺田萬春儒服奮起爭曰廵
逺是也萬春之姓雷歷攷史諜未有以雷爲田者揖
者不服撑拒滕口俄一緑衣參軍自稱教授前据几
二人敬質疑曰是故雷姓揖者大詬袒裼奮拳教授
遽作恐懼狀曰有雨頭也得無雨頭也得坐中方失
色知其風已也忽優有黃衣者持令旗躍出稠人中
曰制置大學給事台㫖試官在坐爾軰安得無禮羣
優亟歛容趨下喏曰第二埸更不敢也俠戺皆笑席
客大慙明日遁去遂釋繫者胡意其爲郡士所使録
優而詰之杖而出諸竟然其語盛傳迄今
　　　　山谷范滂傳
山谷在冝州嘗大書後漢書范滂傳字徑數寸筆勢
飄動超出翰墨逕庭意蓋以悼黨錮之爲漢禍也後
百年眞蹟逸人間趙忠定得之寳寘巾篋搢紳題跋
如牛腰焉既廼躬蹈其禍可謂竒䜟　嘉定壬申忠
定之子(崇憲)守九江刻石郡治四說堂
　　　　紫巖二銘
張紫巖謫居十五年憂　國耿耿不替昕夕適權姦
新斃時宰恃虜好而不固圉紫巖方居毋䘮上䟽論
事　朝廷以爲狂復　詔居零陵一日慨然作几間
丸墨并常支笻竹杖二銘以寓意墨之銘曰存身于
昬昬而天下之理因以昭昭斯爲瀟湘之寳予將與
之歸老而逍遥杖之銘曰用則行舎則藏惟我與爾
危不持顚不扶則焉用彼或録以示當路大怒以爲
諷已將奏之㑹病卒不果它日陳正獻(俊卿)爲孝
皇誦之摘其一銘書于　御杖焉
桯史卷第十
桯史卷第十一(八則)
　　　　　　　　　　相　臺岳珂
　　　　李白竹枝詞
紹聖二年四月甲申山谷以史事謫黔南道間作竹
枝詞二篇題歌羅驛曰撑崖拄谷蝮蛇愁入箐攀天
猿掉頭鬼門關外莫言逺五十三驛是皇州浮雲一
百八盤縈落日四十九渡明鬼門關外莫言逺四海
一家皆弟兄又自書其後曰古樂府有巴東三峽巫
峽長猿鳴三聲淚霑裳但以抑怨之音和爲數疊惜
其聲今不傳余自荆州上峽入黔中備嘗山川險阻
　　因作二疊傳與巴娘令以竹枝歌之前一疊可和云
　　鬼門關外莫言逺五十三驛是皇州後一疊可和云
　　鬼門關外莫言逺四海一家皆弟兄或各用四句入
　　陽關小秦王亦可歌也是夜宿于驛夣李白相見於
　　山間曰予往謫夜郎於此聞杜䳌作竹枝詞三疊丗
　　傳之不子細憶集中無有三誦而使之傳焉其辭曰
　　一聲望帝花片飛萬里明妃雪打圍馬上胡兒那解
　　聽琵琶應道不如歸竹竿坡靣蛇倒退摩圍山腰胡
　　孫愁杜䳌無血可續淚何日金雞赦九州命輕人鮓
　　甕頭船日瘦鬼門關外天北人墮淚南人笑青壁無
梯聞杜䳌今豫章集所刋盖自謂夣中語也音響節
奏似矣而不能揜其真亦寓言之流歟
　　　蟻蝶圖
黨禍既起山谷居黔有以屏圖遺之者繪雙蝶翾舞
骨於蛛絲而隊蟻憧憧其間題六言於上曰胡蝶雙
飛得意偶然畢命網羅群蟻争收墜翼䇿勛歸去南
柯　崇寜間又遷于宜圖偶爲人攜入京鬻于相國
寺肆蔡客得之以示元長元長大怒將指爲怨望重
其貶㑹以訃奏僅免其在黔嘗摘香山句爲十詩卒
章曰病人多夣醫囚人多夣赦如何春來夣合眼在
郷社一時網羅之味盖可想見然余觀其前篇又有
冥懐齊逺近委順隨南北歸去誠可憐天涯住亦得
之句浩然之氣又有百折而不衰者存蟻計左矣
　　　　周益公降官
周益公相　兩朝　慶元間以退傳居于吉隱然有
東山之望當路忌之時善類引去者紛紛一皆指爲
僞學婺有吕(祖泰)者東萊之别派也勇義敢言憤時
事之日非奮然投匭上書力詆用事者且乞以益公
爲相皁嚢下三省朝論雜然起或以爲益公實頥指
之遂露章奏劾且謂　淳熈之季王魯公爲首台益
　　公嘗擠而奪之位以身爲僞學摽凖羽翼其徒使邪
　　說横流以害天下屏居田野不自循省而誘致狂生
　　扣閽自薦以覬召用乞加貶削　上不以爲然言者
　　益急乃鐫一官爲少保下祖泰于天府杖而竄之益
　　公上表　謝余時在里中傳得之今尚憶其全文曰
　　告老七年宿愆故在貶官一等洪造難名敢期垂盡
　　之年猶麗怙終之罪中謝伏念臣踈庸一介際遇
　　四朝逮事　髙皇已徧塵於臺省受知　孝廟復乆
　　玷於機衡不思勉效於同寅乃敢與聞於異論既肺
　　肝衆所共見豈口舌獨能自明惟　光宗興念於元
僚亦屢分於閫寄肆　陛下曲憐其末路爰俾遂於
里居首將正於狐丘巢忽危於燕幕狂生妄發姓名
輙及於樵蘇公議大喧論罰盍輸於薪粲僅削司徒
之秩猶存平土之官兹蓋恭遇　皇帝陛下崇德尚
寛馭民敬故國皆曰殺雖㣲可恕之情耄不加刑姑
用惟輕之典遂令衰朽亦與生全臣有愧積中無階
報　上省諐田里視桑䕃之幾何托命乾坤比櫟材
而知免𥘉當路入浸潤欲文致以罪而難其重名意
或有辨論乃寘於貶及　奏至引咎紆徐言正文婉
洒然消釋既而　東朝奉寳冊　詔復其秩時北門
者當制　廷綸有曰駭匹夫狂悖之上聞乃片言詿
誤之併及既有疑於三至姑薄禠於一階　朕方建
皇極而融㑹於黨偏尊　重闈而濡浹於慶施申念
三朝之遺老僅同下國之靈光寜屈彛章以全晚節
屬外親之詣闕在更生𥘉豈預知貶宫保以居間矧
彦博巳嘗得謝猶不謂非罪也　嘉定更化　詔湔
祖泰過名授以文資而晦庵朱文公而下皆　襃贈
賜謚於是其言始伸方祖泰之得罪有宗姓者尹京
据案作色涖制梃焉祖泰大呼庭下曰公爲天族同
國休戚某乃爲何人家計安危而獲斯辱也尹亦慙
趣訖其罪使去　行都人至今能誦其詳猶有爲咤
惜者
　　　　畨禺海獠
畨禺有海獠雜居其最豪者蒲姓號白畨人本占城
之貴人也既浮海而遇風濤憚於復反乃請于其主
願留　中國以通徃來之貨主許焉舶事寔頼給其
家歲益乆定居城中屋室稍侈靡踰禁使者方務招
徠以阜　國計且以其非吾國人不之問故其宏麗
竒偉益張而大冨盛甲一時　紹熈壬子先君帥廣
余年甫十歲嘗游焉今尚識其故處層樓傑觀晃蕩
緜亘不能悉舉矣然稍異而可紀者亦不一因録之
以示傳竒獠性尚鬼而好㓗平居終日相與膜拜祈
福有堂焉以祀名如中國之佛而實無像設稱謂聱
牙亦莫能曉竟不知何神也堂中有碑髙袤數丈上
皆刻異書如篆籕是爲像主拜者皆嚮之旦輙㑹食
不置匕箸用金銀爲巨槽合鮭炙梁米爲一灑以薔
露散以氷腦坐者皆寘右手于褥下不用曰此爲觸
手惟以溷而巳羣以左手攫取飽而滌之復入于堂
以謝居無溲匽有樓髙百餘尺下瞰通流謁者登之
以中金爲版施機蔽其下奏厠鏗然有聲楼上雕鏤
金碧莫可名狀有池亭池方廣凡數丈亦以中金通
甃制爲甲葉而鱗次全類今州郡公宴燎箱之爲而
大之凡用鉟鋌數萬中堂有四柱皆沉水香髙貫于
棟曲房便榭不論也嘗有數柱欲羾于　朝舶司以
其非常有恐後莫致不之許亦卧廡下後有窣堵波
髙入雲表式度不比它塔環以甓爲大址絫而増之
外圜而加灰飾望之如銀筆下有一門拾級以上由
其中而圜轉焉如旋螺外不復見其梯磴毎数十級
啓一竇歲四五月舶將來群獠入于塔出于竇啁唽
號嘑以祈南風亦輙有驗絶頂有金雞甚鉅以代相
輪今亡其一足聞諸廣人始前一政雷朝宗(潨)時爲
盗所取跡捕無有㑹市有窶人鬻精金執而訊之良
是問其所以致曰獠家素嚴人莫闖其藩予棲梁上
三宿而至塔裹麨糧隱于顚晝伏夜縁以剛鐡爲錯
斷而懐之重不可多致故止得其一足又問其所以
下曰予之登也挾二雨盖去其柄既得之伺天大風
鼓以爲翼乃在平地無傷也盗雖得而其足卒不䏻
𥙷以至今他日郡以歲事勞宴之迎導甚設家人帷
觀余亦在見其揮金如糞土輿皁無遺珠璣香貝狼
籍坐上以示侈帷人曰此其常也後三日以合薦酒
　饌燒羊以謝大僚曰如例龍麝撲鼻竒味不知名皆
　可食逈無同槽故態羊亦珍皮色如黄金酒醇而甘
　㡬與崖蜜無辨獨好作河魚疾以腦多而性寒故也
　余後北歸見藤守王君(興翁)諸郎言其冨巳不如曩
　日池匽皆廢云泉亦有舶獠曰尸羅圍貲乙於蒲近
　家亦蕩析意積賄聚散自有時也
　　　　　王荆公
　王荆公相　熈寜　神祖虚心以聽荆公自以爲遭
　遇　不世出之主展盡底藴欲成致君之業顧謂君
　不堯舜世不三代不止也然非常之元諸老力爭紛
紜之議殆偏天下乆之不䏻堪又幸其事之集始盡
廢老成務汲引新進大更弊法而時事斬然一新至
于　元豊上巳漸悔罷政居鍾山不復再召者十
年其後　元祐羣賢迭起不推原　遺弓之本意急
於民瘼無復周防激成黨錮之禍可爲太息余嘗侍
樓宣獻及此宣獻誦荆公是時嘗因天雪有絶句曰
勢合便疑埋地盡功成直欲放春回農夫不觧豊年
意秪欲青天萬里開其志盖有在余應曰不然舊聞
京師隆冬嘗有官檢凍死秀才腰間繫片𥿄啓視之
乃喜雪詩四十韻使來年果豐巳無救溝中之瘠矣
况小人合勢如章曽蔡吕輩未知竟許放春否宣獻
聽然是其說及今觀之發冢之議同文之獄以若人
而居位豈不如所臆度荆公𥘉心於是孤矣
　　　　尊堯集表
日録一書本　熈寕間荆公奏對之辭私所録記
紹聖以後稍尊其說以竄定　元祐史諜蔡元度卞
又其壻方烜赫用事書始益章　建中靖國𥘉曽文
肅(布)主　紹述垂意實録大以据依陳了翁(瓘)爲右
司貟外郎以書抵文肅謂薄　神考而厚安石尊私
史而壓　宗廟不可文肅大怒罷爲外郡㝷責合浦
了翁始著合浦尊堯集爲十論亶辨其所紀載猶未
敢以荆公爲非及北歸又著四明尊堯集爲八門曰
聖訓曰論道曰獻替曰理財曰邊機曰論兵曰處已
曰寓言始條分而件析之無婉辭矣　政和元年
徽祖聞有此章下政典局　宣取時了翁坐其子(正)
(彚)獄徙通川郡移文索之了翁遂以表　進乞於
御前開拆𥘉　崇寜既建辟廱　詔以荆公封舒王
配享宣聖廟肇剏坐像了翁憤之併於奏牘寓意其
略曰代言之筆盡目其徒爲儒宗首善之宫肇塑其
形爲坐像禮官舞禮而行謟吏書獻佞而請觀光乎
仲尼乃王雱聖父之賛比諸孔子實卞等輕君之情
彼衰周之僻王弃真儒之將聖當時不得配太廟之
饗後世所以廣上丁之祠今比安石爲欽王之臣則
方　神考爲何代之主又况　一人幸學列辟班隨
至尊拜伏於爐前故臣驕倨而坐視百官氣鬰多士
心寒自有華夏以來無此悖倒之禮　神考之再相
安石始終不過乎九年安石之屏迹金陵弃置不名
者十載八字威加於鄧綰萬機獨運於　元豊豈可
於善述之時忽崇此不遜之像又曰又况臨川之所
學不以春秋爲可行謂天子有北面之儀謂君臣有
迭賔之禮禮儀如彼名分若何此乃衰世侮君之非
豈是先王訪道之法贑川舊學記刋于四紀之前辟
水新廱像成於一壻之手唱如聲召應若響随其自
叙則曰愚公老矣益堅平險之心精衛眇然未捨塡
波之願殁而後已志不可渝望雖隔於戴盆夣不忘
於馳闕丹誠上格　天語遥詢要觀尊主之恭緩
議奸時之罪淵冰在念梟磔寜逃書　奏有　㫖陳
瓘自撰尊堯集語言無緒並係詆誣不行毀弃送與
張啇英意要行用特勒停送台州覊管令本州當職
官常切覺察不得放出州城月具存在申尚書省於
是廟堂意叵測識者爲了翁危之了翁不顧至天台
剡謝之辭猶曰知詆誣之不可志在尊堯豈行用
之敢私心惟助　舜語言無緒議論至迂獨歸羙於
　先猷遂大違於國是不行毀棄有誤咨詢虚消十
載之光隂靡恤一門之溝壑果煩揆路特建刑章若
非䝉庇於　九重安得延齡於再造其凛凛不屈盖
如此余後因讀夷堅支乙見其記優人嘗因對　御
戲設孔子正坐顔孟與安石侍側孔子命之坐安石
揖孟子居上孟辤曰天下逹尊爵居其一軻僅䝉公
爵相公貴爲真王何必謙光如此遂揖顔子顔曰回
也陋巷匹夫平生無分毫事業公爲名世眞儒位貌
有間辤之過矣安石遂處其上夫子不䏻安席亦避
位安石皇懼拱手云不敢徃復未决子路在外憤憤
不能堪徑趨從祀堂挽公治長臂而出公治爲窘迫
之狀謝曰長何罪乃責數之曰汝全不救護丈人看
取别人家女壻其意以譏卞也時方議欲升安石於
孟子之右爲此而止是知當時公議雖小夫下俚猶
不愜不特了翁也其後朝論亦頗疑於禮文遇　車
駕幸學輒以屏障其面是時荆公位實居孟子上與
顔子爲對未嘗爲止夷堅誤矣　國𥘉舊制兖鄒二
公東西嚮今郡縣學二公所以並列于左者盖　靖
康撤荆公像之時徒撤而不復正耳其位尚可攷也
然　徽祖聖孝根心毎以　𥙿陵篤睠之故不忍以
荆公爲非　翠華北狩居五國城一日燕坐聞外有
貨日録者亟輟衣易之曹功顯(勛)親紀其事　羮牆
之念本無一日忘了翁之辨雖明其迄不見省者亦
政宣大臣無以正救爲將順者歟
　　　　三忠堂記
廬陵號多士儒先名臣今古輩出里人圖所以尊顯
風厲以垂無窮者　嘉㤗四年八月始爲堂縣庠以
　　祀三忠時周益公在里居春秋七十有九矣是歲多
　　不懌稍謝碑版之請不肯爲一日韋布𣢾其門者百
　　數閽辤焉弗可乃強爲通益公方卧奮然起曰是當
　　作即爲屬藁文不加點而成邑人愜望四方聞其復
　　秉筆求者沓至益公實病矣其冬十月朔遂薨盖絶
　　筆焉後四年余得録本於李次夔(大章)其文曰文章
　　天下之公器萬世不可得而私也節義天下之大閑
　　萬世不可得而踰也吉爲江西上郡自　皇朝逮今
　　二百餘年兼是二者得三公焉曰歐陽公(脩)以六經
　　粹然之文崇雅黜浮儒術復明遂以忠言直道輔佐
三朝士大夫翕然尊之　天子從而謚曰文忠莫不
以爲然　南渡搶攘右相杜充擁衆臣虜金陵守陳
邦光就降惟通判楊(邦乂)㦸手罵賊視死如歸國勢
凛凛士大夫復翕然尊之　天子從而褒贈之賜謚
曰忠襄則又莫不以爲然時宰議禮衆論詾詾惟一
編脩官胡(銓)毅然上書乞斬相參虜使三綱五常頼
以不墜士大夫復翕然尊之厥後天子從而褒贈賜
以忠簡之謚則又莫不以爲然是之謂三忠雖然此
邦非無宰相如劉(沆)沖之在朝嘗力薦文忠留寘翰
苑又引冨文忠公(弼)共政今姓名著在勲臣之令而
謚則未聞子瑾孫僴俱爲待制迄不䏻請矧𬒳遇之
從臣乎夫然後知節以一惠　天子猶不敢專亦必
士大夫翕然尊之乃可得耳廬陵宰趙汝厦即縣庠
立三忠祠歲時率諸生祀焉巍巍堂堂衮服有章掲
日月而行學者固仰其煒煌若夫百世之下聞清風
而興起得無幕休烈揚顯光者耶汝厦用意逺矣其
後樓宣獻銘益公墓稱其精確簡嚴士謂紀實益公
謚文忠余謂它日有尚賢者在位隮配其間尚可謂
四忠也
　　　　臨江四謝
　臨江謝氏世以儒鳴　元豊八年有名懋者及其弟
　𡵨其子舉廉世充同登進士第連標之盛侈於一時
　時人謂之臨江四謝舉廉字民師東坡嘗以書與之
　論文今載集中艮齋諤　紹熈間位中執法以厚徳
　著盖其族孫也
　桯史卷第十一
桯史卷第十二(十三則)
　　　　　　　　　　相　臺岳珂
　　　　王盧溪送胡忠簡
胡忠簡(銓)既以乞斬秦檜掇新州之禍直聲振天壤
一時士大夫畏罪䈤舌莫敢與立談獨王盧溪(廷珪)
詩而送之今二篇刋集中曰嚢封𥘉上九重關是日
清都虎豹閑百辟動容觀奏牘幾人回首愧朝班名
髙北斗星辰上身墮南州瘴海間豈待它年公議出
漢庭行召賈生還大厦元非一木攴欲將獨力拄傾
危癡兒不了官中事男子要爲天下竒當日姦䛕皆
膽落平生忠義只心知端能飽喫新州飯在處江山
足護持於是有以聞于　朝者檜益怒坐以謗訕流
夜郎時年七十既而檜死盧溪因讀韓文公猛虎行
復作詩寓意曰夜讀文公猛虎詩云何虎死忽悲啼
人生未省向來事虎死方羞前所爲昨日猶能食熊
豹今朝無計柰狐狸我曽道汝不了事喚作癡兒果
是癡盖復前說也㝷許自便　孝宗𥘉政　召對寤
合　詔曰王廷珪粹然耆儒凛有直節頃以言語文
字抵牾權臣流落排拫殆踰二紀召對便殿敷奏詳
華可特改左承奉郎除國子監主簿廷珪不留乞崇
道祠官去　乾道六年再　召對便殿　上又留之
不可乃　詔復禄以祝釐後告老終于家壽九十三
其再　召也廟堂欲予一子官既而不果識者謂以
忠得壽而澤不及嗣天人報施猶若少偏時又有朝
士陳(剛中)三山寓公張(仲宗)亦以作啓與詞爲餞而
得罪檜之怨忠簡盖流貤不少置也
　　　　秦檜死報
秦檜擅權乆大誅殺以脅善類末年因趙忠簡之子
汾以起獄謀盡覆張忠獻胡文定諸族棘寺奏牘上
矣檜時已病坐格天閣下吏以牘進欲落筆手顫而
　　汙亟命易之至再竟不能字其妻王在屏後揺手曰
　　勿勞太師檜猶自力竟仆于几遂伏枕數日而卒獄
　　事大解諸公僅得全𥘉汾就逮自分必死然竟不知
　　加以何罪囑其家曰此行無全理脫幸有恩言當於
　　饋食中寘肉笑靨一以爲信毋忘既入獄月餘無所
　　問亶日施慘酷求死不可得一日正晝寘之闇屋仰
　　絣之使視椽榱偶見屋上一竅如錢㣲有日影湏臾
　　稍轉射壁上有一反字汾解意亟臣異謀遂得小梃
　　惟數晷以待盡忽外致食于橐滿其中皆笑靨汾泣
　　曰吾約以一而今乃多如是殆紿我旣而獄吏皆來
賀即日脫械出則檜聲鍾給􁎚矣忠獻是時居永亦
㣲聞當路意汾旣繫昕夕不自安且念爲大夫人憂
不敢明言忽外間報　中都有人至亟出視一男子
喘卧􁐺下殆不能言方吉凶叵測衆環睨縮頸忠獻
素堅定於是亦色動有頃掖之坐稍灌以湯餌而甦
猶未出語亶數指腰間索之得片𥿄盖故吏聞檜訃
走介星馳至近郊益奔程欲速是以顚䠞頃刻之間
堂序懽聲如雷王盧溪在夜郎郡守承風㫖待以囚
隷至不免旬呈適郵筒至張燕公堂以召之盧溪恠
前此未之有不敢赴邀者系踵不得巳趨詣罷燕之
明日始聞其事守盖先得之矣故盧溪旣得自便之
命題詩壁間曰辰州更在武陵西毎望長安信息希
二十年興搢紳禍一終朝失相公威外人𥘉說哥奴
病逺道俄聞逐客歸當日弄權誰敢指如今憶得姓
依稀蓋志喜也同時謝任伯之子景思伋家在天台
爲郡守劉景所捕既至而改禮王仲言揮塵録詳紀
之與夜郎守略同是知檜稔惡得斃爲善類之福不
貲要非幸災也
　　　　吕東萊祭文
吕東萊(祖謙)居于婺以講學唱諸儒四方翕然歸之
陳同父蓋同郡負才頡頏亦游其門以兄事之嘗於
丈席間時發警論東萊不以爲然既而東萊死同父
以文祭之曰嗚呼孔氏之家法儒者世守之得其粗
而遺其精則流而爲度數刑名聖人之妙用英豪竊
聞之狥其流而忘其源則變而爲權譎縦横故孝悌
忠信常不足以趨天下之變而材術辯智常不足以
定天下之經在人道無一事之可少而人心有萬變
之難明雖髙明之洞見猶小智之自營雖篤厚而守
正猶孤壘之易傾盖欲整兩漢而下庶㡬及見三代
之英豈曰自我成之在兄方夜半之劇論嘆古來之
　　未曽講觀象之妙理得應時之成能謂人物之間出
　　非天意之徒生兄獨疑其未通我引數而力爭豈其
　　於無事之時而已懐厭世之情俄遂嬰於末疾喜未
　　替於儀刑何所遭之太慘曽不假於餘齡將愽學多
　　識使人無自立之地而本末具舉雖天亦有所未平
　　耶兄嘗誦子皮之言曰虎帥之聽孰敢違子人之云
　　亡舉者莫勝假使有聖人之宏才又將待幾年而後
　　成孰知夫一觴之慟徒以拂千古之膺伯牙之琴已
　　分其不可復鼓而洞山之燈忍使其遂無所承眇方
　　來之難恃尚既徃之有靈朱晦翁見之大不契意遺
婺人書曰諸君子聚頭磕額理㑹何事乃至有此等
恠論同父聞之不樂它日上書　孝宗其略曰今世
之儒士自謂得正心誠意之學者皆風痺不知痛痒
之人也舉一世安於　君父之大讎而方且揚眉拱
手以談性命不知何者謂之性命乎　陛下接之而
不任以事也臣以是服　陛下之仁意盖以㣲風晦
翁而使之聞之晦翁亦不訝也此說得之蔡元思念
成
　　　　猫牛盗
余辛未歲官　中都居旌忠觀前家素蓄一青色猫
善咋䑕家人咸愛之一日正午出門即逸去購求竟
不獲又憶緫角時先夫人治家政城南有别墅一牯
甚腯爲人所盗先夫人不欲擾其鄰弗捕既而有言
湖中民分肉不均羣闘而訟在邑余時尚㓜家無紀
綱僕莫能弊訟又弗問從邑中自斷後推其月日乃
同一夕盖逺在百里外牛舉趾緩迄不知何以致也
它日余間以問客有能知閭里之姦者爲余言　内
北和寜門實有肆其間號曰鬻野味直廉而肉豊市
人所樂趨其物則市之猫犬類也夜罥犬負而趨猶
幸不遇人若猫則皆晝攫都人居淺隘猫或嬉敖于
外一見不復可遁毎得之即持浸户外防虞缸桶中
猫身濕輙䑛非甚乾不已以故無鳴號者有見而逐
之則必問以毛色自䄂出其尾皆非是傳聞其手中
乃有十數尾視其非者而出之都人習尚不窮姦雖
知其盗以爲它人家猫則亦不問也夜則皆入于和
寜之肆無遺育焉牛嗜鹽盗者持一鈎一竿一繩竿
通中行則爲杖䇿而匿鈎繩于腰間見者固莫疑其
眹伺夜入欄手鹽以飼牛牛引舌則鈎之夙導繩通
中急趣其杪牛負痛欲觸則隔竿之長欲鳴則礙鈎
之利鈎者奔牛亦奔故雖數合直一瞬耳又它日以
質之捕吏之良者道盗之智甚悉所聞皆信然嗟夫
盗亦人耳使即此心以喻於義夫孰能禦哉一有所
移而用止於是觀者亦思所以用者而擇焉斯可矣
　　　　味諌軒
戎州有蔡次律者家于近郊山谷嘗過之延以飲有
小軒極華㓗檻外植餘甘子數株因乞名焉題之曰
味諌後王子予以橄欖遺山谷有詩曰方懐味諌軒
中果忽見金盤橄欖來想共餘甘有瓜葛苦中真味
晚方囬時盖　徽祖始　登極國論稍還是以有此
句云
　　　　龍見赦書
金國熈宗亶皇統十年夏龍見御寨宫中雷雨大至
破柱而去亶大懼以爲不祥欲厭禳之左右或以爲
當肆赦遂召當制學士張鈞視草其中有顧兹寡昧
及眇予小子之言文成奏御譯者不曉其退託謙冲
之義乃曰漢兒彊知識託文字以詈我主上耳亶驚
問故譯釋其義曰寡者孤獨無親昧者不曉人事眇
爲瞎眼小子爲小孩兒亶大怒亟召鈞至詰其說未
及對以手劒剺其口棘而醢之竟不知譯之爲愚爲
姦也其年亶弑亮於登寳位赦暴其惡而及此
　　　　丹稜巽巖
眉山秀出岷峨屬邑丹稜者李文簡(燾)實家焉邑有
山曰龍鶴文簡讀書其上命曰巽巖因以自號士夫
至今以爲稱嘗自爲記曰子真子三卜居乃得此山
向東南靣西北其位爲巽爲乾盖處已非乾徤無以
立應物非巽順無以行易六十四卦仲尼掇其九而
三陳之起乎履止乎巽此講學之序也語曰可與共
學未可與適道可與適道未可與立可與立未可與
權夫人各有所履善惡分焉惟能謙可與共學惟能
復可與適道知所適而無以自立則莫能乆故取諸
常使乆於其道或損之或益之至於困而不改若井
未始隨邑而遷則所以自立者成矣雖然吉凶禍福
横發逆起有不可知將合于道其惟權乎然非巽則
權亦不可行學而至于巽乃可與權此聖賢事業也
文簡字仁父一字子真作記時年二十四
　　　　鄭少融遷除
孝宗在位乆益明習　國家事厲精政本頗垂意骨
鯁以彊本朝　淳熈六年鄭少融丙𥘉拜西掖首䟽
官冗賞濫力指時政之失且謂卿監丞簿事簡官備
館職史官至二十貟學官書局各以十數監司郡守
　疊授三政參議祠廟歸正添差養老將校充滿外路
　　東宫徹章館閣進書雜流厮役例霑賞典曰隨龍
　曰應奉開河修堰併埸蠲賦無時推恩他司錢物漕
　乞移用尉不捕賊詭奏有功張大虚聲横𬒳醲賞累
　數百言上覽而壯之　奎札付中書曰賞功遷職
　不以濫予鄭丙言是也給舎遇書讀宜隨事以聞於
　是廷臣始側目既而少融益亹亹論事敢扵劘　上
　上亦忻然納之無忤八年遂兼夕拜東宫春坊陳
　龜年女嫁巨室裴良珣裴死于酒兄良顯訴陳女利
　其冨死有冤事下天府語連龜年尹不敢治　詔送
大理左右有爲之地者　詔漕司先審責良顯不實
反坐狀始得行少融駮奏曰願少存　國法爲　子
孫萬世計竟如𥘉　詔韓子師以曽(覿)援有起廢意
少融極口詆之曰是人仰累　聖德後大臣或指二
言之切爲賣直　上不聽　諭少融曰　朕自喜給
舎得人亟遷吏書以矯其讒時王謙仲(藺)丞宗正進
對曰今日不欺　陛下惟鄭丙惜其愛莫助之耳
上喜亦遷監察御史謙仲尤擊搏不畏彊禦馴致大
用奬直厲斷盖隱然有亨阿封即墨之風焉至今士
夫間猶能誦其獨立敢爲之實也少融繼守數郡治
㣲尚嚴云
　　　　沙丗堅
乾道間有歸正官曰沙丗堅素武勇坐贓配隷靜江
府鄭少融爲廣西憲命之捕盗有功稍復其官　慶
元中爲徳安守麄暴自如酷不喜文吏余郷有晁仲
式(百辟)者丗名家爲安陸宰實爲其僚晁好飲而敢
爲𥘉亦相得乆益厭乃枘鑿不謀丗堅捕邑胥羅致
其罪欲劾奏之先對易外邑一尉章垂上而病稍自
悔尼不發檄晁歸府見之卧内命妾以杯酒酌之頗
道𥘉意之謬謂人實浸潤非我也晁唯唯謝因歴歴
囑後事且諉其與它僚同任責既而曰沙丗堅武人
性直没許多事一句是一句知縣不相怨否晁素滑
稽忽抑首㣲對曰百辟豈敢怨太尉但心裏有些忡
忡地沙大怒亟叱使去力疾發郵筒又旬而死晁竟
坐是不得調者十年遂終于家一言輕發横挑黥夫
之辱晁固不無罪也
　　　　淮隂廟
楚州淮隂夾漕河而邑於澤國諸聚落尤爲荒涼
開禧北征余舟過其下舟人指河東岸弊屋數椽曰
是爲楚王信廟亟維纜登焉堂廡傾欹幾不庇風雨
兩旁皆過客詩句楹楣戸牖題染無餘往往玉石混
淆殊不可讀左廂有髙堵不知何人冩楊誠齋二詩
其上字甚大不䏻工亦舛筆畫余以意揣録之其一
曰來時月黒過淮隂歸路天花舞故城一劒光寒千
古淚三家市出萬人英少年跨下安無忤老父圯邊
愕不平人物若非觀歲暮淮隂何必减文成其二曰
鴻溝秪道萬夫雄雲夣何銷武士功九死不分天下
鼎一生還負室前鐘古來犬斃愁無盖此後禽空悔
作弓兵火荒餘非舊廟三間破屋兩株松音節悲壯
倫儗抑揚徧壁間殆無繼者本題文成爲宣成余按
張留侯謚與霍博陸自不同後得麻沙印本朝天續
集乃亦作宣字尤可恠也前篇首尾兩淮隂雖意不
同疑亦傳複虜既入塞舊廟當無復存不知今血食
如何
　　　　金鯽魚
今　中都有豢魚者能變魚以金色鯽爲上鯉次之
貴游多鑿石爲池寘之簷牖間以供玩問其術祕不
肯言或云以闤市洿渠之小紅蟲飼凡魚百日皆然
𥘉白如銀次漸黄乆則金矣未暇驗其信否也又别
有雪質而黒章的皪若􁇀曰玳瑁魚文采尤可觀逆
曦之歸蜀汲湖水浮載凡三巨艘以從詭狀瑰麗不
止二種惟杭人能餌蓄之亦挾以自隨余考蘇子羙
詩曰松橋扣金鯽竟日獨遲留東坡詩亦曰我識南
屏金鯽魚則承平時蓋巳有之特不若今之盛多耳
　　　　張賢良夢
張賢良君恱咸家蜀綿竹世以積徳聞　紹聖𥘉再
試制科宰相章惇覽其䇿以所對不以　元祐爲非
大怒雖得簽書劒西判官以去而科目自是廢矣仕
既不甚逹益篤意植媺貤慶以遺後人嘗一日晝寢
夢神人自天降告之曰天命爾子名德作宰相驚而
寤未㡬而魏公生時魏公之兄已名滉君恱不欲更
所從乃字魏公曰徳逺出入將相垂四十年忠義勲
名爲　中興第一天固有以啓之者歟
　　　　乾坤鑑法
政和𥘉濮有異人曰王老志以方術幸賜號洞微
先生蔡絛　國史後𥙷巳詳其事不復複紀所履旣
竒崛道幽顯事益渉於誕惟掉頭禄豢時出危言與
靈素等異趣爲可稱其在　京師毎心非時事亦屢
以意風蔡元長使遷於善而弗聽也　徽祖嘗召之
入禁籞　顯肅后在坐老志率然出幅𥿄于䄂曰
陛下它日與　中宫皆有難臣行死不及見矣臣有
乾坤鑑法可以厭禳然尤當修徳始可回天意請如
臣法鑄鑑各以五色流蘇垂之寘於寢殿臣死後當
時坐鑑下記憶臣語日儆一日思所以消變於未形
者　上竦然受其說左右皆大驚既有　詔尚方庀
工鑑成進　御而老志歸于濮遂病以死　靖康陟
方之禍二宫毎寳持之且歎其先識古今方士多矣
憶中不足竒而能棄巳所嗜納　君於正斯可嘉也
剟而載之以見　聖徳之兼容者
桯史卷第十二
　桯史卷第十三(六則)
　　　　　　　　　　　相　臺岳　珂
　　　　　范碑詩跋
　趙履常(崇憲)所刋四說堂山谷范滂傳余前記之矣
　後見跋卷迺太府丞余伯山(禹績)之六世祖若著倅
　冝州日因山谷謫居是邦慨然爲之經理舎館遂遣
　二子滋滸從之游時黨禁甚嚴士大夫例削札掃迹
　惟若著敬遇不怠率以夜遣二子奉几杖執諸生禮
　一日携紙求書山谷問以所欲拱而對曰先生今日
　舉動無愧東都黨錮諸賢願冩范孟博一傳許之遂
　　黙誦大書盡卷僅有二三字疑誤二子相顧愕服山
　　谷顧曰漢書固非能盡記也如此等傳豈可不熟聞
　　者敬嘆若著滿秩持歸上饒家居寳藏之再丗散逸
　　歸東武周氏又歸忠定家伯山僅傳摹本其子子壽
　　鑄爲四明制屬攜之笈中之官樓攻媿見之爲作詩
　　曰冝人𥘉謂冝於人菜肚老人竟不振承天院記顧
　　何罪一斥致死南海濵賢哉别駕眷遷客不恤罪罟
　　深相親哀哀不容處城闉夜遣二子從夫君一日攜
　　紙匃竒畫引筆行墨生煙雲南方無書可㝷問黙冩
　　此傳終全文𥙷亡三篋比安丗偶熟此卷非張巡巖
　　巖汝南范孟博清裁千載無比倫坡翁侍毋曽啓問
　　百謫九死氣自伸别駕去官公亦巳身雖既衰筆有
　　神我聞此書乆欲見摹本尚爾况其真輟君清俸登
　　堅珉可立懦夫羞佞臣及履常登　朝以眞蹟呈似
　　攻媿迺復題其後又面命㓜子冶録里士俞惠叔(疇)
　　詩一篇亟稱其隹焉其辭曰貂璫羣雛擅天網手驅
　　名流入鈎黨屯雲蔽日日光無卯金神器春冰上汝
　　南節士居危邦志剗蕭艾扶蘭芳致君生不逮堯舜
　　死合夷齊俱首陽千年興壞眞暮旦殷鑒詎應如許
　　逺安知後人哀後人又起諸賢落南歎冝州老子筆
　　有神蟬蛻顔揚端逼眞少模龍爪已名丗晚用雞毛
　　亦絶人平生孟博吾尚友時事駸駸建寜舊胸蟠萬
　　卷老蠻郷獨感斯文聊運肘老子書名橫九州一𥿄
　　千金不當醻此書豈但翰墨設心事悢悢關百憂人
　　言老子味禪恱疾惡視滂寜爾切須知許國本精忠
　　不幸爲滂甘伏節九原莫作令人悲遺墨敗素皆吾
　　師從君乞取冝州字要對崇寜黨籍碑二詩明白痛
　　快足以吊此老於九垓之期矣獨惠叔末章頗傷峻
　　厲跋卷又有柴(中守)一詩曰小春晝日如春晚飲罷
　　披圖清興逺夜光照屋四座驚金薤銀鈎眞墨本當
年太史謫冝州腸斷梅花棲戍樓拾遺不逢東道主
翰林長作夜郎囚蠻烟瘴雨森鈇鉞更值韓盧捜兎
窟老色上面懽去心惟有忠肝懸日月郡丞嗜好殊
丗人投箋乞字傳兒孫平生孟博是知己筆下冩出
精神騫興亡萬古同一轍黨論到頭不堪說刋章下
郡漢道微清流入河唐祚絶先朝白晝狐亦鳴正氣
消盡邪氣生殿門斷碑仆未起中原戎馬來縱横生
蛟入手不敢玩往事凄凉重三歎蘭亭瘞鶴徒爾爲
好刻此書禆廟筭牛腰軸雖大詩之者惟此三人柴
作亦佳特未免唐人所謂昌黎淮西碑猶欠冒頭不
得之戯耳伯山前輩老成嘗爲九江校官余又及同
班行子壽丗科今爲鎮江外轄盖方郷用者
　　　　晦庵感興詩
朱晦翁既以道學倡天下涵造義理言無虚文少喜
作詩晚年居建安乃作齋居感興二十篇以反其習
自序其意斷斷乎皆有益於學而非風雲月露之詞
也余從吾郷蔡元思念成誦得之其序曰予讀陳子
昻感遇詩愛其詞旨幽邃音節豪宕非當丗詞人所
及如丹砂空青金膏水碧雖近乏丗用而實物外難
得自然之竒寳欲效其體作十數篇顧以思致平凡
筆力萎弱竟不能就然亦恨其不精於理而自託於
僊佛之間以爲髙也齋居無事偶書所見得二十篇
雖不能探索微眇追迹前言然皆切於日用之實故
言亦近而易知旣以自警且以貽諸同志云一曰昆
侖大無外旁礴下深廣隂陽無停機寒暑互來往皇
羲古神聖妙契一俯仰不待窺馬圖人文已宣朗渾
然一理貫昭晣非象罔珍重無極翁爲我重指掌二
曰吾觀隂陽化升降八紘中前瞻旣無始後際那有
終至理諒斯存萬丗與今同誰言混沌死幻語驚盲
聾三曰人心妙不測出入乗氣機凝冰亦焦火淵淪
復天飛至人秉元化動靜體無違珠藏澤自媚玉韞
山含暉神光燭九垓玄思徹萬微塵編今寥落歎息
將安歸四曰靜觀靈臺妙萬化此從出云胡自蕪穢
反受衆形役厚味紛㭆頥妍姿坐傾國崩奔不自悟
馳騖靡終畢君看穆天子萬里窮轍迹不有祈招詩
徐方御辰極五曰涇舟膠楚澤周綱巳陵夷况復王
風降故宫黍離離玄聖作春秋哀傷實在兹祥麟一
以踣反𬒮空漣洏溧淪又百年僣侯荷爵珪王章乆
以䘮何復嗟歎爲馬公述孔業託始有餘悲拳拳信
忠厚無乃迷先幾六曰東京失其御刑臣弄天綱西
　園植姦穢五族沈忠良青青千里草乗時起陸梁當
　塗轉凶悖炎精遂無光桓桓左將軍仗鉞西南疆伏
　龍一奮躍鳯雛亦飛翔祀漢配彼天出師驚四方天
　意竟莫回王圖不偏昌晉史自帝魏後賢合更張丗
　無魯連子千載徒悲傷七曰晉陽啓唐祚王明紹巢
　封垂統已如此繼體冝昬風麀聚瀆大倫牝晨司禍
　凶乾綱一以墜天樞遂崇崇向非狄張徒誰辦取日
　功云何歐陽子秉筆迷至公唐經亂周紀凡例孰此
　容侃侃范太史受說伊川翁春秋二三筞萬古開羣
　蒙八曰朱光徧炎宇微隂眇重淵寒威閉九野陽德
昭窮泉文明昧謹獨昬迷有開先幾微諒難忽善端
本緜緜掩身事齊戒及此防未然閉關息商旅絶彼
柔道牽九曰微月墮西嶺爛然衆星光明河斜未落
斗柄低復昻感此南北極樞軸遥相當太一有常居
仰瞻獨煌煌中天照四國三辰環侍旁人心要如此
寂感無邊方十曰放勛始欽明南面亦恭巳大哉精
一傳萬丗立人紀猗歟歎日躋穆穆歌敬止戒􁄶光
武烈待旦起周禮恭惟千載心秋月照寒水魯叟何
常師刪述存聖軌十一曰吾聞庖羲氏爰𥘉闢乾坤
乾行配天德坤布恊地文仰觀玄渾周一息萬里奔
　俯察方儀靜隤然千古存悟彼立象意契此入德門
　勤行當不息敬守思彌敦十二曰大易圖象隱詩書
　簡編訛禮樂矧交䘮春秋魚魯多瑤琴空寶匣絃絶
　將如何興言理餘韻龍門有遺歌十三曰顔生躬四
　勿曽子日三省中庸首謹獨衣錦思尚絅偉哉鄒孟
　氏雄辯極馳騁操存一言要爲爾挈裘領丹青著明
　灋今古垂煥炳何事千載餘無人踐斯境十四曰元
　亨播羣品利貞固靈根非誠諒無有五性實斯存丗
　人逞私見鑿智道彌昬豈若林居子幽探萬化原十
　五曰飄颻學仙侣遺丗在雲山盗啓元命祕竊當生
　　死關金鼎蟠龍虎三年養神丹刀圭一入口白日生
　　羽翰我欲往從之脫屣諒非難但恐逆天道偷生詎
　　能安十六曰西方論縁業卑卑喻羣愚流傳丗代乆
　　梯接凌空虚顧眄指心性名言起有無捷徑一以開
　　靡然丗爭趨號空不踐實躓彼榛棘途誰哉繼三聖
　　爲我焚其書十七曰聖人司教化橫序育羣材因心
　　有明訓善端得深培天叙旣昭陳人文亦褰開云何
　　百代下學絶教養乖羣居競葩藻爭先冠倫魁淳風
　　反淪䘮擾擾胡爲哉十八曰童蒙貴養正孫弟乃其
　　方雞鳴咸盥櫛問訊謹暄凉奉水勤播灑擁篲周室
　　堂進趨極䖍恭退息常端莊劬書劇耆炙見惡逾探
　　湯庸言戒麤誕時行必安詳聖塗雖云逺發軔且勿
　　忙十五志于學及時起髙翔十九曰哀哉牛山木斤
　　斧日相㝷豈無萌蘖在牛羊復來侵恭惟皇上帝降
　　此仁義心物欲互攻奪孤根孰能任反躬艮其背肅
　　容正冠襟保養方自此何年秀穹林二十曰玄天幽
　　且黙仲尼欲無言動植各生遂德容自清温彼哉夸
　　毗子呫囁徒啾喧但逞言辤好豈知神監昬曰予昧
　　前訓坐此枝葉繁發憤永刋落竒功收一原馳騁今
　　古剟華反實斯可謂志之所存者其中二篇論二氏
之學猶若有輕重有無之辨晚學恨不得撰杖屨以
質疑焉
　　　　武夷先生
建中靖國𥘉有宿儒曰徐常持節河朔風采隱然重
于時然持論與時大異曽文肅(布)惡之嘗具詆先烈
人姓名陳之　乙覽常列其間然未有以罪也㑹市
肆有刋武夷先生集者廼常所爲文文肅之子(紆)適
相國寺偶售得之首篇乃　熈寜間上王荆公書詆
常平法者紆以置几案間不爲意文肅偶入黌舎見
之䄂以入明日遂奏　榻前且謂常元未嘗上此書
特沽流俗之名耳言者從之遂免所居官竟以蹭蹬
徐嘗有教子詩曰詞賦切冝師二宋文章須是學三
蘇其措意如此冝其與文肅異也
　　　　任元受啓(批任有小醜集行於丗後/又有淵聖升遐䟽文二道)
秦檜秉權寖乆植黨締交牢不可破　髙皇淵嘿雷
聲首更大化懲言路壅蔽之弊召湯元樞(鵬舉)于外
執法殿中繼遷侍御史時有選人任盡言者居下僚
好慷慨論事聞其除亟以啓賀之曰伏審光奉明綸
榮躋横榻國朝更西都三府之制故御史不除大夫
端公居南司五院之中與獨坐迭爲憲長自昔雖穪
　於雄劇比歲或乖於選掄汚我霜臺頼公雪耻輒陳
　管見少助風聞靖言有宋之姦臣無若亡秦之巨蠹
　十九載輔國而專政亘古無之二百年列聖之貽謀
　掃地盡矣乃若糊名而較藝亦復肆志而任私敢以
　五尺之童連冠兩科之士老牛舐犢愛子誰無野鳥
　爲鸞欺君實甚公攘名器報微時簞食之恩峻立刑
　誅鉗當世搢紳之口一時謫籍半坐流言父子至於
　相持道路無復偶語毎除言路必預經筵蓋縁乳臭
　之雛實預金華之講受其頥㫖應若影從忠臣不用
　而用臣不忠實事不聞而聞事不實逮政府樞庭之
有闕必諌官御史而後除所以復鷹犬之報而搏吠
已憎踈鴛鷺之班而孤危主勢私竊冨貴之勢利豈
止於子孫而爲臣仰奪造化之鑪錘至不容人主之
除吏方當宁之意未罪魏其而在位之臣專何王氏
致學官之獻佞假題目以文姦引前代興王之詩爲
其孫就試之䜟旋從外幕擢置中都冀招致於妖言
啓包藏之異意忠憤扼腕智識寒心上愧漢臣旣乏
朱雲之請劒下慙唐室未聞林甫之斵棺坐令存没
之姦備極寵榮之典正縁和議常賛睿謀故聖主念
功務曲全於體皃然憲臺議罪當明正於典刑賞當
　　功所以示朝廷之至恩罰當罪所以貽臣子之大戒
　　政若偏廢國將若何敢爲上言莫如君重恭惟侍御
　　氣剛而志烈學老而才雄自親擢於中宸即大符於
　　民望明目張膽士林日誦於讜言造膝沃言天下咸
　　受其隂賜雖直道盡更其覆轍而宏綱獨漏於吞舟
　　惟九重之委任寖隆故四海之責望尤備願言彈擊
　　無置渠魁矧今日之新除有昔人之故事韋仁絇自
　　稱鵰鶚才固絶倫張文紀不問狐狸惡惟誅首縱黃
　　壤之已隔在白簡以難逃使六合之間忠義之心如
　　日九泉之下邪佞之骨常寒庶幾紹興湯御史之名
不在慶曆唐子方之下其他丗俗之謟語諒非方正
之樂聞側聽襃遷别當修致湯得之喜䄂以白　上
天顔爲回故一時公議大明姦䛕膽落盡言其助也
任字元受有集名小醜楊誠齋爲之序仕亦不大顯
余先君手抄其啓雜爼中
　　　　冰清古琴
嘉定庚午余在　中都燕李奉寜坐上客有葉知幾
者官天府與焉葉以博古知音自名前旬日有士人
攜一古琴至李氏鬻之其名曰冰清斷紋鱗㕙制作
竒崛識與不識皆謂數百年物腹有銘稱晉陵子題
銘曰卓哉斯器樂惟至正音清韻髙月苦風勁璅餘
神爽泛絶機靜雪夜𫾣冰霜天擊磬隂陽潜感否臧
前鏡人其審之豈獨知政又書大曆三年三月三日
上底蜀郡雷氏斵鳯沼内書正元十一年七月八日
再修士雄記李以質於葉葉一見色動掀髯歎咤以
爲至寶客又有憶誦澠水燕談中有是名者取而閱
之銘文歲月皆脗合良是葉益自信不誣起附耳謂
主人曰某行天下未之前覿雖厚直不可失也李敬
受教一償百萬錢鬻者撑拒不肯曰吾祖父丗寶此
將貢之　上方大璫某人固許我矣直未及半渠可
售李顧信葉語絶欲得之門下客爲平章莫能定余
覺葉意知其有贗旁坐不平漫起周視讀沼中字皆
歴歴可數因得其所疑乃以袖覆琴而問葉曰琴之
媺惡余姑謂弗知敢問正元何代也葉笑未應坐人
曰是固唐徳宗何以問爲余曰誠然琴何以爲唐物
衆譁起致請乃指沼字示之曰元字上一字在　本
朝爲　昭陵諱沼中書正從卜從具是矣而貝字闕
其旁點爲字不成蓋今文書令也唐何自知之正元
前　天聖二百年雷氏乃預知避諱必無此理是蓋
爲贗者徒取燕談以實其說不知闕文之熟於用而
忘益之且沼深不可措筆修琴時必剖而兩因題其
上字固可識又何疑焉衆猶爭取視見它字皆煥明
實無旁點乃大駭李更衣自内出或以白之抵掌笑
葉慚曰是猶佳琴特非唐物而已李不欲逆勉彊薄
醻頓損直十之九得焉鬻琴者雖怒而無以辭也它
日遇諸塗頩而過之今都人多售贗物人或賛媺隨
輒取贏焉或徒取龍斷者之稱譽以爲近厚此與攫
晝何異蓋眞敝風也
　　　　選人戯語
蜀伶多能文俳語率雜以經史凡制帥幕府之醼集
　多用之　嘉定𥘉吳畏齋帥成都從行者多選人類
　以京削繫念伶知其然一日爲古冠服數人游于庭
　自稱孔門弟子交質以姓氏或曰常或曰於或曰吾
　問其所涖官則合而應曰皆選人也固請析之居首
　者率然對曰子乃不我知論語所謂常從事於斯矣
　即某其人也官爲從事而繫以姓固理之然問其次
　曰亦出論語於從政乎何有蓋即某官氏之稱又問
　其次曰某又論語十七篇所謂吾將仕者遂相與歎
　咤以選調爲淹抑有慫慂其旁曰子之名不見於七
　十子固聖門下第盍扣十哲而受教焉如其言見顔
　閔方在堂羣而請益子騫蹙頞曰如之何何必改兖
　公應之曰然回也不改衆撫然不怡曰無巳質諸夫
　子如之夫子不答乆而曰鑚遂改火急可巳矣坐客
　皆愧而笑聞者至今啓顔優流侮聖言直可誅絶特
　記一時之戯語如此
　桯史卷第十三
桯史卷第十四(五則)
　　　　　　　　　　相　臺　岳　珂
　　　　陳了翁始末
陳了翁在　徽祖朝名重一時爲右司貟外郎曽文
肅敬之欲引以附已屢薦于　上使人諭意以將大
用之了翁謂其子(正彚)曰吾與丞相議多不合今乃
欲以官相餌吾有一書將遺之汝爲我書且曰郊恩
不逺恐失汝官柰何正彚再拜願得書了翁喜明日
持以見文肅于都堂適與左司朱(彦)㑹待于賔次朱
借讀其書動色旣見文肅果大怒嘻笑謂曰此書它
　人得之必怒布則不然雖十書不較也了翁退即録
　所上文肅書及日録辨國用須知以狀申三省曰昨
　詣尚書省投書䝉中書相公面諭其詳謂瓘所論爲
　元祐淺見單聞之說兼言天下未嘗乏才雖有十書
　布亦不動瓘不逹大體觸忤大臣除具申御史臺乞
　賜彈劾外伏乞敷奏早行竄黜遂出知泰州鄒道郷
　在西掖救之不從　上臨朝謂文肅曰瓘如此報恩
　地耶又曰卿一向引瓘又欲除左右史　朕道不中
　議論偏今日如何文肅愧謝𥘉議竄徙韓文定爲首
　台陸農師在政地救之曰瓘言誠過當若責之則更
以此得名曽布必能容之也謫乃薄余謂前輩名節
之重身蹈危機不復小顧申省公牘百載而下讀之
凛凛有生氣余丱角時先夫人教誦古今奏議謂足
壮它日氣節此書與焉今尚憶其全文曰壦聞之古
賢未嘗無過周公孔子顔淵皆有過也子路聞過則
喜所以爲聖賢之徒成湯改過不吝所以爲百丗之
師故曰過而能改善莫大焉匹夫改過善在一身大
臣改過福及天下閤下徳隆功大四海之内所賛頌
然謂閤下無過則不可尊私史而壓宗廟縁邊費而
壞先政此二者閤下之過也違　神考之志壞　神
考之事在此二者天下所共知而　聖主不得聞其
說䝉蔽之患孰大於此瓘之所撰日録辨一篇已進
之於　上閤下試一讀之則所謂尊私史而壓宗廟
者可見矣瓘去年所論陜西河東事未盡詳悉近守
無爲奉行朝廷詔敕乃知天下根本之財皆已運於
西邊比縁都司職事看詳内降劄子因述其事名曰
國用須知亦已進之於　上閤下試讀之則所謂縁
邊費而壞先政者可見矣　主上修繼述之效閤下
乃違志壞事以爲繼述自今日已往其効漸見所以
誤吾　君者不亦大乎効之速者尤在於邊費　熈
寜條例司之所講元豐右曹之所守舉朝公卿無如
閤下最知其本末今閤下獨擅政柄首壞先烈彌縫
壅蔽人未敢議它日　主上因此兩事以繼述之事
問於閤下閤下將何以爲對當此之時閤下雖有腹
心之助恐亦不得髙枕而卧也且邊事之費外則帥
臣内則宰相帥臣知一方之事而巳雖竭府庫之財
而傾之不可責也至於宰相之任則異乎此矣豈可
以知天下匱竭而恬不恤匱竭困壞先政因務蔽䝉
閤下欲辤其過可乎瓘比縁禀事聞閤下之言指尚
書省爲道揆之地瓘謂閤下此言失矣三省長官宜
守法而巳若夫道揆天子三公之事豈太宰之所得
預乎兩年日食之變皆在正陽之月此乃臣道大彊
之應亦閤下之所當畏也宜守而揆豈抑畏之謂乎
周官曰居寵思危今天下旱蝗方數千里天變屢作
人心憂懼邊費壞敗國用耗竭而閤下方且以爲得
道揆之體可謂居寵而不思危矣閤下於瓘有薦進
之恩瓘不敢負是以論吉凶之理獻先甲之言冀有
𥙷於閤下若閤下不察其心拒而不受則今日之言
謂之負恩可也負與不負在瓘察與不察在閤下事
君之位無髙下各行其志孰得而奪之乎瓘去年九
月三日上封章皆乞奏知　東朝所以尊人主而
抑外家也　欽聖未見察則瓘𬒳貶黜後來慈意開
悟則瓘得牽復　人主察孤臣之盡忠　欽聖知忠
言之有𥙷　毋慈　子孝　主聖臣直此　國家兩
全之道廟社無疆之福也今　欽聖納忠之羙未白
於天下而諌官不二之心得罪於廟堂脅持之風甚
於去歲乖離之論唱自大臣所以厚欽慈者果在此
乎瓘前日辤都司之命而閤下未許其去者閤下必
有以處瓘矣此士大夫之所共諭也　主上念　欽
聖納忠之意察孤臣不二之心奬眷之恩至深至厚
　瓘欲擇死所以圖報效無負於人主無愧於外家
　一身之安危豈睱恤哉然則今日之言安知不見察
　於閤下也閤下深思而已瓘不敢供要職重取煩言
　又不忍嘿嘿而去惟閤下留聽幸甚前書尊堯集表
　蓋與此互見始末讋䛕立懦不厭屢書也正彚是似
　益可嘉後竟坐罪流削坎壈不自悔云
　　　　　八陣圖詩
　瞿唐灔澦天下至嶮毎春夏漲潦砂磧巨石如屋者
　皆一夕隨波去獨諸葛武侯八陣圖巋然歴千古獨
　存識者謂其有神護　紹興中蜀士有喻汝礪者持
憲節來治于夔趣召過郡與䕫帥宴江上謂是圖源
委風后表而詩之自爲序曰䕫帥任子野以人日置
酒江瀕觀武侯八陣圖諸公皆云八陣自武侯始捫
䣛先生獨謂不然乃作古風示之庶㡬諸公知八陣
之所由起其詩曰魚復江邊春事起萬點紅旗颺清
泚主人元是劉夢得載酒娛賔水光裏酒䦨放脚歩
沙磧細石作行相靡迤卧龍起佐赤龍子天地風雲
入鞭箠蛇盤虎翼飛鳥翔四正四竒公所壘當時二
十四萬師開門闔門隨臂指幾回嚇殺生仲逹往往
宵遁常騎豕海中僊人丈二履相與往來迃玉趾笑
云此公大肚皮龍拏虎擲堆胸胃江頭風波幾劘蕩
㫁岸奔峯俱披靡陽侯鏖戰三峽怒秪此細石吹不
起晉大司馬宣武公常山之蛇中首尾幙中矹矹何
物客未有一客能解此千年獨有老竒癲見之斂𬒮
三嘆喟頗知此法自元女細與諸公剖根柢君不見
風后英謀儘竒詭龕定蚩尤等蜉蟻漢大將軍親閱
試四夷聞風皆禠氣馬隆三千相角掎西羗茸茸落
牙觜而公於此出新意蓋丗功名無第二不知何處
著雙手建立乃與天地比河圖洛書亦如此堂堂孔
明今未死我門生人如死人老了不作一件事却𬒳
猕猴坐御床孰眎天王出居汜旣不能蹠穿膝暴秦
玉庭放聲七日哭不已又不能斷脰决腹死社稷滿
地淋漓流腦髓羡它安晉温太眞壯它覇越㑹稽蠡
八年嫪戀飽妻子灑涕東風肉生髀斑斑猶在杲卿
髮離離未落張巡齒愛惜微軀欲安用有臣如此難
準擬雖然愛國心尚在左角右角頗諳委二廣二矩
及二甄春秋所書晉所紀况迺東廂與洞當復有青
龍洎旬始淫淫陳法有如許智者舎是愚者蔽此圖
昔人之芻狗參以古法行以巳偏爲前距狄笑之制
勝於兹亮其豈尔朱十萬破百萬第顧方略何如耳
　　嗟我去國歲月老渺渺赤心馳玉扆可憐阿伾財女
　　子而我未刷邦家耻屬者買舟瀘川縣扣船欲泛吳
　　江水赤甲山前春雪深白帝城下扁舟艤胡爲於此
　　乆留滯細雨打篷愁不睡剽聞逆雛犯淮泗　陛下
　　自將誅陳豨六師如龍賊如䑕殺回屋瓦皆蜚墜距
　　黍直射六百歩虜尸蔽江一千里哀哉猕猴太癡絶
　　垂死尚持虞帝匕那知光武定中興要把中原痛􁅥
　　洗君不見　陛下神武如太宗萬全制陳將平戎倚
　　聞獻馘平江宫坐使四海開春容六騑還自江之東
　　光復舊京如轉蓬蜀花千枝萬枝紅輒莫取次隨東
風竒癲眼腦醉冬烘東向舞蹈壽廼翁醉醒聊作竹
枝曲乞與欵乃歌巴童喻三嵎人　靖康𥘉爲祠部
外郎僞楚之僣集議祕省簮弁恇慴喻獨捫其䣛曰
此豈易屈者哉即日掛冠去於是以捫膝自號有集
十四卷它詩文嶮恠挺絶皆稱是劉後溪光祖實序
之焉
　　　　開禧北征
開禧丙寅五月　王師北伐有　詔發鎮江緫司緡
錢七十萬犒淮東軍命官宣　旨軍前宣臺檄余往
時鏠旗罙入未有所底傳聞叵測人皆憚行文移峻
甚余不敢辤遂浮漕河而北次楚道北神登海舟以
入于淮天方暑夜碇中流海光接天星斗四垂回首
白雲之思惻然悽動至漣水城已焚蕩六軍皆露宿
獨餘軍學宣聖一殿巋然瓦礫中余謁宣參錢温父
廷玉方病卧一板門上在十哲之傍視像設皆左祍
相顧浩歎遂至金城海舟之行雙桅舞風舷幾入水
稍轉則反之未嘗正也歸復道洪澤龜山至盱泗招
撫郭倪招宴泗之凝雲樓樓据城而髙城不甓址以
石北望中原無龍斷焉樓之下爲㕔事後有屋三楹
榜曰金蘭堂方積笴充棟榜青牌金字乃一士人書
　　不知虜法何以不禁也郡治陋甚僅如江浙一監當
　　衙宇耳虜法簡便大抵如此聞之淮人云此乃　承
　　平遺規　南渡以後州郡事體始増侈旣渉淮迄事
　　歸而　王師失利潰兵蔽野下泣聲不忍聞皆傷痍
　　或無半體爲之潸然間有依余馬首以南然不可勝
　　救也是役也殿司兵素驕貫於炊玉不能茹糲食部
　　餫者復幸不折閱多雜沙土軍中急於無糧強而受
　　之人旦莫給飯二盂沃以炊湯多弃之道復負重暑
　　行不堪其苦多相泣而就罄道旁逃屋皆是臭不可
　　近地多眢井亦或赴死其間毎憩馬一汲輒得文身
之皮浮于桶面間以井滿不可汲余暍甚不復能勺
徒勺酒烹雞而薦之旣還南徐官下以藴熱飲惡下
利幾三月乃甦余嘗以塗中所作詩篇爲録曰北征
多寓見其間特不詳所歴暇日回思少年氣銳直前
不懾者爲之心折因書梗㮣以起髀肉之悲
　　　　泗州塔院
余至泗親至僧伽塔下中爲大殿兩旁皆荆榛瓦礫
之區塔院在東廂無塔而有院後以上石甃洞作兩
門中爲巖穴設五百應眞像大小不等或塑或刻皆
左其祍余以先妣素敬釋氏奉其一于笈中以歸殿
上有十六柱其大皆尺有半八觚色黯淡如暈錦正
今和州土碼碯也和之産　紹興間始剖山得之不
知中原何時已有此前六條特異皆晶明如纏絲承
梁者二髙皆丈有六尺其左者色正紅透時暑日方
出隱柱而觀燁然晃明天下竒物也泗人爲余言唐
時張刺史建殿而髙麗有僧以六柱至航海入淮一
龜砆露立云舊有碑載其事今不存莫詰信否塔有
影前輩傳記雜書之余至之明日適見于城中民家
亟往觀焉信然泗固無塔而影儼然在地殊不可曉
或謂影之見爲不祥泗㝷蕩棄豈其應歟殿柱聞郭
倪欲載以還維揚今不知何在
　　　　二將失律
王師始度淮李汝翼以騎帥郭倬以池田俊邁以濠
分三軍並趨符離環而圍之虜守實欲迎降忠義敢
死已肉薄而登矣我軍反嫉其功自下射之顚陴者
曰是一家人猶爾我輩何以脫於戮始復爲備符離
一尉游徼于外不得歸城外十里間有叢木尉兵依
焉我之餉軍者輦過其下招司不夙計征丁于市人
皆無衛部運官吏多道匿無與俱者尉鳴鼓餉者盡
弃而奔則出于本間聚而焚之已輒歸三將無覺者
但怪糧不時至居數日而士不㸑矣𥘉取泗無攻具
夜發盱眙染肆之竿若寺廟之刹爲長梯以登泗本
土堙又無禦者幸而捷忠義與軍士已爭功而譁及
是復不攜寸木徃居泗一月而後之宿宿聞有我師
以其帥府命先芟積清野待砲械無所取辦敢死又
巳前郤乃坐而仰髙搏手莫知所施汝翼之至也舎
于城南有方井之地夷坦不宿草軍吏喜其免於崇
薙也而營之㑹夜暑雨大作營乃故積水卑窪處草
以浸死元非可頓兵也平明帳中水巳數尺軍饑遂
先潰二軍不能攴皆掃營去改塗自蘄縣歸入城少
　憩而虜人坐其南門覆諸山下矣兵出方半縣門發
　屋者皆桀石以投人我軍機殱焉大酋僕撒孛董者
　使謂汝翼曰田俊邁守濠實誘我人而啓釁端執以
　歸我我全汝師汝翼不敢應池之帥司提轄余永寜者
　聞之以告倬曰今事已爾何愛一夫而不脫萬衆之
　命乎倬憮然頷之永寜傳呼召俊邁計事至則敺下
　馬反接俊邁厲聲呼倬曰俊邁有罪太尉斬之可也
　柰何執以與虜倬回顧汝翼俱不言第目永寜使速
　行俊邁脫手自扼其喉卒復􁑤之俊邁有二馭者忘
　其名實在旁不能捄泣而逃虜旣得俊邁折箭爲誓
啓門以出二將猶勦其後騎免者不能半焉輕騎至
盱眙幕府自歸余時適至二將舎玻瓈泉猶傳呼揚
揚自若倬蓋招撫倪之弟也意右之招余言頗自文
欲縶以歸于宣臺議旣定問余何以處余曰大義㓕
親正典刑以全門户上䇿也使它日　朝廷欲勿行
則失刑矣何以馭軍行之則失恩矣何以待招撫倪
勃然變乎色不終席而揖余以湯招幕有與余厚者
退而咎余言太峻余笑不答遂登舟以歸倬未行客
有獻計於倪者曰軍方敗事未宣也縶而歸之其聞
愈章遂庇弗遣余歸病中得邸狀汝翼倬俱薄謫湘
湖間意泯熄矣居亡何有　㫖命大理正喬夢符即
京口置獄推俊邁事皆莫測所以發旣乃聞余永寜
者適以事至宣司遇俊邁之馭執之呼冤丘樞訊焉
得其情以事已行不欲䆒第杖永寜脊黥流海島倬
之弟僎輕佻人也好大言聞永寜得罪而恕實不知
其事之出於倬妄謂不然以訴于平原平原謂之曰
乎反易耳第萬或一然國有常憲彼時何以爲君地
不如姑已僎固稱枉請直之喬遂來復追永寜于道
俱下吏左驗明甚九月獄具永寜磔死倬弃市從者
皆論極典汝翼以不出語得减死竄瓊州復劾其匿
　軍帑之罪籍其家貲俊邁家賜宅予官時倪猶帥揚
　上親灑宸翰慰安之龍舒守章以𥘉(升之)方待次居
　京口因至揚倪泣謂之曰岳監倉在否爲我謝之愧
　不及先知之明也至冬倪亦以怯懦罷遂謫南康
　嘉定更化與僎俱流嶺南貲産隨所在没入之僎蓋
　又儀眞䘮師之將也倬之罪不及汝翼倬嘗爲建康
　副帥在廬輕財勇往遷池不數旬即出兵於艱難中
　頗得士卒心方潰時不得已俱至蘄猶力戰獨以一
　諾罹禍汝翼嘗爲九江帥刻剥無藝軍士甚貧者日
　課屨一雙軍中號爲李草鞋其遷馬帥也船發琵琶
　　亭塗人咸詬而提擊之旣敗猶取馬司五萬緡歸其
　　家焚其籍倬死之後喬再入院鞠贓罪兼旬而竟僅
　　得不死人猶以爲幸也明年有自虜逃歸者云見俊
　　邁尚在虜蓋不殺或謂郭氏實倡言以自逭莫可致
　　詰倪倬僎皆棣杲果之諸子浩之孫丗將家寵利盈
　　溢進不知量隤其家聲云
　　桯史卷第十四
桯史卷第十五(八則)
　　　　　　　　　　相　臺岳　珂
　　　　淳熈内禪頌
中興　三朝授受之懿追嫓堯禹一時薦紳名士親
逢　盛際濃墨大字以侈千一之遇者間有之而史
不多見三松王才臣(子俊)者家廬陵以文鳴江西嘗
作　淳熈内禪頌一篇其文贍蔚典麗余甲戌歲在
九江才臣自蜀東歸嘗訪余而出其藁其文曰惟皇
上帝簡在　宋徳誕集　大命于我　藝祖厥𥘉造
草昧　相時之黔淪胥于虐浮頥沈顚靡所底定其
孰躋之繄　我是恃寜濡　我躬俾即于夷塗匪位
之懐　我圖我民匪天　我私惟　我有仁八聖
嗣厥理益以厚厥澤動植是洽堪輿是塞叶氣兹有
羨以溢于罔極計其攸鍾是必有　甚盛徳使之横
絶今古焜燿典冊而後天之報施乃不爽厥則惟我
髙宗克靈承于兹屬時陽九　天歩用艱犬羊外陵
狗䑕内訌民罔奠居皇綱就淪惟我髙宗克宏濟
于兹左秉招揺右提干將　灑掃函夏復壽炎籙
兹惟難能哉典時神天歴載三紀民生春熈治象日
舒曽靡是居俾　聖嗣是荷兹惟難能哉惟我壽
皇紹大歴服　聖謨無所事改慮我則闡之俾益
光　聖治無所事改爲　我則熈之俾益昌　志靡
一不繼　事靡一不述　我興問寢明星在天　我
往視膳麗日在户起敬起愛　用家人禮祀越二十
八曽靡間厥肇思篤于親爰釋大位　髙宗神
孫伊我　聖子　我是用禪　先後惟一軌皇乎休
哉邃古之茫赫胥大鴻橧庥繩書不可攷也巳羲圖
炳文民用有識孔刪自唐登載益煥惟堯聖神談者
稽焉蕩蕩巍巍匪天弗則遜于虞嬀首出帝典重華
是仍亦以授禹由姒以降莫返于古𥘉或以謂臣堯
舜禹之事懿矣揆之於　今其可儷歟臣曰奚直儷
之耳堯陟元后七十載遭時不易洚水滋儆才者十
六未宣乃庸凶族有四未麗于辟日叢萬㣲以悴于
厥衷式時元徳歴試罔不績主祭賔門天人交歸焉
于廟受終夫豈其艱舜生登庸越其在位歴載各三
十宅帝即真又三十有三稽圖揆齡九秩式有衍脫
躧萬乗兹非其時哉惟我　髙宗春秋五十有六惟
我壽皇春秋六十有三　黄屋赤霄委而弗留
從容退居靡俟大耄以　今准昔其决孰需焉以虞
易唐嬀變而姒惟械于位廑廑釋厥負乃若爲天子
父以天下養後丗無傳焉惟我　壽皇聖孝孔時
力靡遺餘愛敬旣䆒熈以　鴻號錫類湛恩燕及
人老　鉅典盛儀輝赫萬丗惟我　皇上聿駿前躅
日肅輿衛來覲來省翼翼如也愉愉如也以昔視
今其孝孰隆焉故曰奚直儷之耳臣惟昔者封禪典
引正符等篇其事至末矣侈于麗藻以掞不朽矧
今宏休　軼于古始頌聲弗宣不其缺歟作　宋一
經以駕帝典顧瞻朝著將有人焉臣賤不敢與兹事
堯極立民康衢有謡載在萬丗不以賤廢臣誠不侫
請試效之謹拜手稽首而作頌曰太𥘉冥冥孰䆒孰
營羲儀圖之靡麗于成有聖惟勛䟽之㵸之斧其不
條而荒度之匪丗不阜匪穹不佑可燕可守而勛以
不有乃遜于華與丗爲公何以告之曰允執其中華
述厥志亦以命文命率克念厥紹以共闡厥盛皇皇
惟天而勛則之絶徳與功紹者克之我瞻我稽閱丗
惟千泯泯棼棼曽莫闖厥藩天將𨳩之必固培之厥
培以豊古尚克回之豈惟回之視培淺深軼而躙之
視我　斯今粤歲己酉二月壬戌　天仗宵嚴　彤
廷曉蹕穆穆　壽皇如天斯臨羣后在位奉承　玉
音曰予一人實倦于勤退處北宫以篤于親赫是大
　寳卑我　聖子　聖子惟睿天命夙以啓不吝于權
　盍居乃功釋焉不居惟　壽皇之公　壽皇之公其
　孰發之念我　髙宗中心怛之始時春秋五十有六
　嚮用康寜以燕遐福亟其與子于宻退藏其子爲誰
　繄我　壽皇　壽皇承之匪亟匪徐二十八年四方
　于于國是益孚生齒益蕃于野于朝肅肅閑閑　聖
　子重暉如　帝之𥘉於千萬年曽靡或渝孰條不根
　孰委弗源念我　髙宗允遜孔艱匪　髙宗是懐
　藝祖之思洗時之腥仁涵于肌靈旗𦦨𦦨平國惟九
　其酋旣貸矧彼羣醜吾　子吾　孫吾士大夫毋刻
爾刑顧質之書爾有嘉言爾則我告我賞我勸如彼
害何悼不以干戈而置詩書維彼槐庭謂匪儒弗居
列聖一心諱兵與刑維鯁言是聽惟大猷是經鍾我
髙宗啓我　壽皇爰及　聖上篤其明昌惟是四條
式克至今　藝祖　髙宗　壽皇之心匪時匪今振
古之式式勿替厥度亦以燕罔極　帝開明堂百辟
來賀四夷攸同莫敢或訛不肅不厲不震不竦焯其
舊章貽我垂拱勛迫大耄乃禪于華華逮陟方俾夏
建厥家孰如　髙宗及我　壽皇與齡方昌而遽晦
厥光帝降而王功弗徳之逮庸不列五帝而祖三代
孰如　我皇惟徳崇崇　顯號鴻休蔚其並隆維時
壽皇萬壽無疆日三受朝衮冕煌煌維時　皇上治
益底厥極　親心載寜萬邦以無斁萬姓謳歌于室
于塗㣲臣作頌以對于康衢又自作序其後謂元次
山言前代帝王有盛徳大業者必見於歌頌蓋帝王
之丗以詩頌爲一件最緊切事專設採詩之官以搜
求之重以其時教養有方人人能文故郊祀天地則
有頌祀四嶽河海則有頌講武類禡則又有頌薦魚
獻鮪等事亦皆有頌後丗於詩頌既不甚經意而能
文之士亦不丗有鴻烈麗藻率不相值且如有肅宗
復兩京之功又適有元結能作頌有憲宗平淮蔡之
功又適有韓愈栁宗元能作碑若雅是以其功烈益
大彰明灼著足以傳示無極韓碑一爲人所磨易以
叚文昌之作便俳諧淺陋讀者悶然厭之豈復能有
所發揚也(子俊)於前輩無能爲役亦詎敢謂能文然
所述　淳熈内禪頌郷曲一二鉅公皆盛有所穪道
以爲可以庶幾古作者墮在山林無階上徹蓋十有
六年于兹屬者士大夫或惎之俾自附於東漢傅毅
之義上表投進亦試擬作表章一通矣又念齒髮如
許恐有干澤之嫌以召簡書朋友之譏亦不果進也
顧藏之家以自致其意云才臣蓋師誠齋誠齋亟稱
其文有發而爲文自鑄偉辭其史論有遷固之風其
古文有韓栁之則其詩句有蘇黄後山之味至於四
六踵六一東坡之歩武超然絶塵崛竒層出自汪彦
章孫仲益諸公而下不論也小技如尺牘本朝惟山
谷一人今王君亦咄咄逼之矣挾希丗之寳而未應
時之須可爲長太息等語嘗游　京師上史館書述
此頌之意以杜篤自况階薦得官𥘉任徑爲成都帥
幙歸遂棲遲衡泌其節亦可觀云
　　　　愛莫助之圖
　　建中靖國𥘉韓文定(忠彦)當　國黨禍稍解天下吐
　　氣鄧洵武爲起居郎乗間以紹述　熈　豊政事爲
　　言上意雖不能無動而未始堅决也鄧氏有位中
　　丞者曰綰成都人在　熈寜𥘉倅寜州嘗上言　陛
　　下得聖臣行青苗良法臣以寜州民心歡恱者占之
　　天下可從知矣惟　陛下堅守勿變毋惑流俗王荆
　　公喜薦于　上遂階召擢是時蜀士在朝者咸唾罵
　　之綰有唾罵從汝好官須我爲之之語洵武蓋其子
　　也自度清議必弗貸且有駟不及舌之慮懼文定知
　　之未知所以回　天者憂形于色有館客者聞之獻
計曰新法者神考所行之法也韓琦實嘗沮之爲條
例司所駮　先帝以其勲勞弗之罪今忠彦得政而廢
新法是忠彦能紹述琦之志也忠彦爲人臣尚不忘
其父　上爲天子乃忘其父兄耶誠能以此爲　上
别白　上必感動洵武喜謝不及造膝如其言　玉
色愀然亟俞之於是　崇寜改元天下曉然知其意
矣洵武復進一圖曰愛莫助之圖以　豊　祐人才
分而爲二能紹述者居左惟温益而下一二人而列
于右者皆指爲害政蓋舉朝無遺焉於左列之上宻
覆一名曰蔡京謂非相京不可　上覽而是之洵武
　亦馴致政地卒之成蔡氏二十年擅　國之禍胎
　靖康裔夷之酷者此圖也𥘉　神宗旣用荆公隨亦
　厭之綰薦荆公之子雱　宸筆中出以綰操心頗僻
　賦性姦回論事薦人不循分守遂罷中丞知􁄹州夫
　洵武以左史薦宰相以庶僚變　國論可謂不循分
　守者矣是以似之者歟
　　　　　慶元公議
　趙忠定旣以議者之言去　國善類多力爭而逐韓
　平原之權遂張公議譁然日有懸書北闕下者捕莫
　知主名太學生敖器之(陶孫)亦有詩其間曰左手旋
　　乾右轉坤羣公相扇動流言狼胡無地歸姬旦魚腹
　　終天痛屈原一死固知公所欠孤忠頼有史長存九
　　原若遇韓忠獻休說渠家末代孫一時都下競傳既
　　乃知其出於器之平原聞之亦不之罪也器之後登
　　進士第今猶在選調中
　　　　　　楊艮議命
　　蜀有楊艮者善議命游東南公卿間瞽而多知自云
　　知數言頗不碌碌其得失多以五行爲主不深信珞
　　琭諸書　嘉泰辛酉來九江太守易文昌祓留之徧
　　見郡官余適在周夢與坐上時韓平原得　君權震
　天下夢與因扣以所至艮屏人愀然曰是不能令終
　夫年壬申金也申爲金位有坤土以厚之故金之剛
　者莫加焉目曰劒鋒從可知矣是金不復畏它火惟
　丙寅能制之蓋攴干納音俱爲火而履於木木實生
　火火且自生生生不窮雖使百錬終能勝天理之自
　然哉凡人生時主末今乃遇之兆已成矣且其月辛
　亥其日己巳四孟全備二氣交戰雖以致大受之福
　亦以挻衝擊之災今術者亦頗知之多疑其丙寅歲
　病死以爲不可再值其實不然蓋火炎金液外強中
　乾以剛遇烈赫赫然天地一鑪鞴萬物一橐籥孰可
郷邇是年顧當兆禍耳未疾顚也年運于夘火爲沭
浴氣㣲而敗灰燼鎔竭不能攴矣然受物也大非盡
其用弗可一陽將萌亶其時乎夢與相顧動色謹志
之冊弗敢言及余官鎮江偶遇之適林緫卿(祖洽)來
餉軍興檄吳江袁丞韶入幕丞登科人有雋才余問
其命曰辛巳丙申丁亥壬寅余謂亦俱在四孟而丁
壬丙辛皆眞化且於格爲天地徳合尤分明遂扣艮
前說因以爲擬艮作而曰惟其太分明所以非韓比
特二化氣皆生韓自此却不及之遂一笑舎去旣而
艮言皆大驗乃歎其神袁近歲以薦者改秩爲宰蓋
方晉未艾也
　　　　獻陵䟽文
獻陵嗣位未幾而有狄禍躬蹈大難以紓京邑之酷
天下歸其仁　炎興中天　八駿忘返髙景山𥘉以
訃聞　朝野縞素皆有攀龍髯泣烏號之痛任元受
時爲下僚率中原搢紳爲位佛宫以致哀焉作䟽文
二篇以叙其志文澹意眞讀者灑涕其一曰時巡萬
里羣心乆阻於望霓歲閱三星凶問奄傳於馳馹哀
纒率土冤薄層空臣等跡忝簮纓心増荼蓼從君以
出始慙晉國之亡臣御主而還終愧趙王之養卒攀
　　號靡及摧殞何窮嘗聞無罪而殺一夫尚復有辭而
　　請上帝矧兹二紀䘮我　兩君義不戴天扣九關而
　　無路禮應投地庶十力之可慿爰竭蚍蜉之誠仰干
　　龍象之馭恭惟　大行孝慈淵聖皇帝夙躋上聖遽
　　辱多艱嗣服幾年躬勤庶政屈尊絶域本爲生靈已
　　深露蓋之嗟更劇輬車之痛遺弓安在慿凡莫聞熏
　　修唯藉於佛乗升濟式資於僊駕恭願神游超越睿
　　識圎明區脫塵空來即寳華之法㑹兠離響滅常聞
　　金鼓之妙音更冀大覺垂慈三靈恊佑護持正法隆
　　丗祖中興之功摧伏諸魔雪懐王不返之怨其二曰
　　僊馭賔空載嚴遐薦法筵撤席更罄餘哀恭惟　大
　　行孝慈淵聖皇帝蹈千仞之淵氷脫羣生於塗炭皇
　　天降割裔土告終萬乗墨縗將禦徐戎之難六軍縞
　　素咸聲義帝之冤自憐踈逖之蹤莫效纎微之報唯
　　慿妙果式助神遊恭願法證三乗趣超十地如天子
　　名爲善寂萬有皆空如丗尊身入涅槃一眞不㓕然
　　後神明助順中外恊謀載木主以徂征併修先君之
　　怨奉梓宫而旋葬仰慰在天之靈元受上湯中丞啓
　　珂固嘗書之義不忘　君直不蔽姦忠信之至也
　　徽祖上賔洪忠宣蓋嘗於燕京憫忠寺肆筵以奠是
時方身縻異境若於郡國禮制之外因心薦嚴雖前
無此比亦不失臣子盡誠之誼云
　　　　李敬子
南康屬邑曰建昌脩水經焉　元祐尚書李公擇(常)
居其上宗派皆承素業以儒名有曰敬子燔者登進
士第爲禮部易經魁授岳陽郡愽士其祖母黄氏死
敬子請解官與諸叔俱行䘮義聲振一時旣復分教
襄陽武帥某者敬禮之敬子獨不答適郡有醼敬子
預坐間言及歲薦事寮屬咸起囁嚅帥曰郡有賢儒
爲師楷詎可舎不薦皇及其它敬子作曰燔之無功
名念乆矣此决不敢當帥怒罷酒然終欲牢籠之敬
子岸然弗屈郡庠有櫺星門居營幕之左昬夙啓閉
之不時軍士以爲病請于前校官削學地置軍門旣
數載矣敬子顧必復之軍吏讙呶不服上之府帥乗
此欲擠之文移頗侵學官敬子解其意一夕解印綬
遁去城􁆻以狀白帥徑以聞且劾擅去官守有　詔
免所居官敬子旣歸躬鋤耰其樂不改治廟祀裁古
今彛制爲通行家事繩繩有法度築室曰耕讀以待
學者横經其間士爭趨之輿議亟稱其賢嘉定辛
未　詔除大理司直朝路欣欣望其來敬子力辭且
曰燔茍固丘園非所學特冐焉立　朝懼越其分請
得以幕議賛澄清之最遂添差江西漕屬方其居郷
時士子向風不逺千里至晦庵朱先生在建陽敬子
實師承之其源流蓋有自云
　　　　黃潜善
宣和六年春東都地震後三月又震宫殿門皆動有
聲旣而蘭州地及山之草木悉没入地而山下麥苗
乃在山上驛書聞朝廷　徽祖爲之側席時方得
燕兵端釁日侈　上心向䦨遇災而懼臨朝謂羣臣
曰大觀彗星之異張商英勸　朕畏天戒更政事雖
復作輟　朕常不忘五月壬寅遂罷經撫房於是時
事危一變矣㑹遣右司郎中黃潜善按視回乃没其
實以不害聞　天意遽回六月　詔天下起免夫錢
圖卒固燕黃驟遷户部侍郎　建炎中興復以攀附致
鼎軸殺陳(東)歐陽(澈)逐李忠定(綱)撤備納㓂皆其爲
也維揚渡江以覆餗賜罷迹其媕阿患得之心蓋巳
見於在庶僚時矣遺臭千載言之拂􁊅
　　　　郭倪自比諸葛亮
郭棣帥淮東實築二城倪從焉余兄周伯吏部時在
其幕府毎從東閤游見其論議自負莫敢攖者一日
　持扇題其上曰三顧頻繁天下計兩朝開濟老臣心
　意蓋以孔明自許竊恠之以爲少年戯劇妄標置耳
　嘉㤗開禧間倪位殿巖賔客日盛相與慫慂眞以爲
　卧龍復出遂逢當軸意以興六月之師吳衡守盱眙
　過見之于揚倪迎謂曰君所謂洗脚上船也子生西
　陲如斜谷祁山皆陜隘可守而不可出豈若得平衍
　夷曠之地掉鞅成大功顧不快耶陳景俊爲隨軍漕
　先行燕之中席酌酒曰木牛流馬則以煩公衆咸笑
　之余至泗正暑見其坐上客扇果皆有此兩句然後
　知所聞爲不誣也倬旣潰于符離僎又敗于儀眞自
　度不復振對客泣數行時彭灋傳師爲法曹好謔適
　在坐謂人曰此帶汁諸葛亮也傳者莫不拊掌倪知
　而怒將罪之㑹罷去遂止傳師豪士以恩科得官依
　錢東巖之門不伈伈顧宦督府嘗欲舉以使虜而不
　克遣終老於選調云
　桯史卷第十五(終)
