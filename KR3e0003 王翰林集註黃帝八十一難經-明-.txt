#+TITLE: 王翰林集註黃帝八十一難經-明-
#+DATE: 2016-06-11 12:23:00
#+SOURCE: github.com/kanripo/KR3e0003 master 1aefb52d                
集註難經序
黃帝八十一難經者斯乃勃海秦越人之所作也越
人受桑君之秘術遂洞明醫道至能徹視藏府刳腹
剔心以其與軒轅時扁鵲相類乃號之爲扁鵲又家
於盧國因命之曰盧醫世或以盧扁爲二人者斯實
謬矣按黃帝有內經二帙帙各九卷而其義幽賾殆
難窮覽越人乃採摘英華抄撮精要二部經內凡八
十一章勒成卷軸伸演其首探㣲索隱傳示後昆名
爲八十一難以其理趣深遠非卒易了故也旣弘暢
聖言故首稱黃帝斯乃醫經之心髓救疾之樞機所
謂脫牙角於象犀収羽毛於翡翠者矣逮于吳太醫
令呂廣爲之注解亦會合玄宗足可垂訓而所釋未
半餘皆見闕余性好醫方問道無倦斯經章句特承
師授旣而躭研無斁十載于茲雖未達其本源葢亦
舉其綱目此敎所興多歷年代非唯文句舛錯抑亦
事緒參差後人傳覽良難領會今輒條貫編次使類
例相從凡爲一十三篇仍舊八十一首吕氏未解今
並註釋呂氏注不盡因亦伸之並别爲音義以彰厥
㫖昔皇甫玄晏總三部爲甲乙之科近世華陽陶貞
白廣肘後爲百一之製皆所以留情極慮濟育羣生
者矣余今所演葢亦遠慕高仁邇遵盛德但恨庸識
有量聖旨無涯綆促汲深玄致難盡前歙州歙縣尉
楊玄操序
集註難經目錄
第一　經脉診候(凡二十四首)
第二　經絡大數(凡二首)
第三　竒經八脉(凡三首)
第四　滎衞三焦(凡二首)
第五　藏府配像(凡六首)
第六　藏府度數(凡十首)
第七　虛實邪正(凡五首)
第八　藏府傳病(凡二首)
第九　藏府積聚(凡二首)
第十　五泄傷寒(凡四首)
第十一　神聖工巧(凡一首)
第十二　藏府井兪(凡七首)
第十三　用鍼補㵼(凡十三首)
王翰林集註黃帝八十一難經卷之一
　　盧國秦越人撰　呂廣　丁德用楊玄操
　　　　　　　　　　虞庻　楊康侯　註解
　　　　　　　　　　王九思王鼎象石友諒
　　　　　　　　　王惟一　校正附音釋
　　○經脉診候第一(凡二十四首)
一難曰十二經皆有動脉
　呂曰是手足經十二脉也○丁曰十二經皆有動
　脉者是人兩手足各有三隂三陽之經也以應天
　地各有三隂三陽之氣也所謂天地三隂三陽各
　有所主其時自春分節後到夏至之前九十日爲
　天之三陽所主也夏至之後秋分之前九十日天
　之三隂所主也秋分節後冬至之前九十日是地
　之三隂所主也冬至之後春分節前九十日地之
　三陽所主也凡左右上下各有此三隂三陽之氣
　合爲十二故人亦有十二經也所主左右上下之
　分也又人膈以上者手三陰三陽所主也卽通於
　天氣膈以下足三陰三陽所主也卽通於地氣其
　通天氣者爲氣爲脉其通地氣者主味歸形故十
　二經通陰陽行氣血也又經者徑也逓相漑灌無
　所不通所以黃帝云十二經處百病次決死生不
　可不通也其言十二經皆有動脉者卽在兩手三
　部各有㑹動之脉也卽左手寸部心與小膓動脉
　所出也心脉曰手少隂心包絡脉曰手心主小膓
　脉曰手大陽其應東南方君火在巽是也左手關
　部肝膽動脉所出也肝脉曰足厥隂膽脉曰足少
　陽其應東方木在震是也左手尺部腎與膀胱動
　脉所出也腎脉曰足少隂膀胱脉曰足太陽其應
　北方水在坎是也右手寸部肺與大膓動脉所出
　也肺脉曰手太隂大膓脉曰手陽明其應西方金
　在兌是也右手關部脾胃動脉所出也脾脉曰足
　太隂胃脉曰足陽明其應中央土在坤是也右手
　尺部心包絡與三焦動脉所出也心包絡曰手厥
　隂三焦脉曰手少陽其應南方相火在離是也此
　三部動脉所出故經言皆有動脉也○楊曰凡人
　兩手足各有三隂脉三陽脉合十二經脉肝脉曰
　足厥隂脾脉曰足太隂腎脉曰足少隂膽脉曰足
　少陽胃脉曰足陽明膀胱脉曰足太陽肺脉曰手
　太隂心脉曰手少陰心包絡脉曰手心主太膓脉
　曰手陽明小膓脉曰手太陽包絡脉曰手厥隂三
　焦脉曰手少陽凡脉皆雙行故有六陰六陽也○
　呂曰足太陽動委中足少陽動耳前○楊曰下關
　穴也又動縣鐘○呂曰足陽明動趺上○楊曰衝
　陽穴也在足趺上故以爲名又動頸人迎又動大
　迎○呂曰手太陽動目外眥○楊曰瞳子窌穴也
　○呂曰手少陽動客主人○楊曰又動聽㑹○呂
　曰手陽明動口邊○楊曰地倉穴也○呂曰又動
　陽谿足厥隂動人迎○楊曰按人迎乃足陽明脉
　非足厥陰也○呂曰厥陰動人迎誤矣人迎通候
　五藏之氣非獨因厥隂而動也按厥隂脉動於囘
　骨焉○呂曰足少隂動內踝下○楊曰太谿穴也
　按此動脉非少隂脉也斯乃衝脉動耳衝脉與少
　隂並行因謂少隂脉動其實非也亦呂氏之謬焉
　少隂乃動內踝上五寸間也經曰彈之以候死生
　是也○呂曰足太隂動髀上○楊曰箕門穴也○
　呂曰手少陰動掖下○楊曰極泉穴也又動靈道
　少海○呂曰手心主動勞宮手太隂脉動大淵○
　楊曰又動尺澤俠白天府也○虞曰呂楊二注惟
　各取其經脉流行之穴言其動脉與本經下文獨
　取寸口之義不相乗也庻今舉之經曰脉㑹大淵
　大淵在兩手掌後魚際間乃手太隂脉之動也大
　隂主氣是知十二經脉㑹於太淵故聖人准此脉
　要㑹之所於人兩手掌後魚際間分别三部名寸
　尺關於三部中診其動脉乃知人五藏六府虛實
　冷熱之證謂一經之中有一表一裏來者爲陽去
　者爲隂兩手合六部六部合之爲十二經其理明
　矣察陽者知病之所在察隂者知死生之期故曰
　十二經皆有動脉也乃合診法
獨取寸口以決五藏六府死生吉凶之法何謂也
　丁曰夫獨取寸口診法者其一指指下各有上下
　尤右長短浮沈滑濇遲數見病吉凶也此法是黃
　帝脉要精㣲論中之㫖也越人引此一篇以爲衆
　篇之首也昔黃常問曰診法何如岐伯對曰常以
　平且隂氣未動陽氣未散飮食未進經脉未盛絡
　脉調匀氣血未亂乃可診有過之脉切脉動靜視
　精明察五色視五藏有餘不足形之盛衰參伍決
　死生之分也此者是獨取寸口之法也○楊曰自
　難曰至此是越人引經設問從然字以下是解釋
　其義餘悉如此例可知也
然寸口者脉之大㑹手太隂之脉動也
　呂曰太隂者肺之脉也肺爲諸藏上盖主通陰陽
　故十二經皆㑹手太陰寸口所以決吉凶者十二
　經有病皆見寸口知其何經之動浮沈滑濇春秋
　逆順知其死生也○丁曰其手太隂者是右手寸
　部也爲肺主其氣爲五藏六府之華蓋凡六藏六
　府有病皆見於氣口故曰大㑹也○虞曰五味入
　胃化生五氣五味者甘辛鹹苦酸五氣者膻腥香
　焦腐乃五行之氣味也其味化氣上傳手太隂太
　隂主氣得五氣以漑灌五藏若胃失中和則不化
　氣手太隂無所受故寸口以浮沈長短滑濇乃知
　病發於何藏故經云寸口者脉之大要㑹也五藏
　别論曰五味入口以藏於胃以養五藏氣本經曰
　人受氣於糓玉機眞藏論曰因胃氣乃能至手太
　隂隂陽應象論曰味歸形形歸氣氣歸精精歸化
　夫如是則知人之氣自味而化上傳手太隂故寸
　口爲要㑹也
人一呼脉行三寸一吸脉行三寸呼吸定息脉行六
寸
　呂曰十二經十五絡二十七氣皆候於寸口隨呼
　吸上下呼脉上行三寸吸脉下行三寸呼吸定息
　脉行六寸二十七氣皆隨上下行以窹行於身寐
　行於藏晝夜流行無有休息時○丁曰言人一呼
　脉行三寸一吸脉行三寸呼吸定息脉行六寸者
　卽是天地隂陽升降定息也卽是周於六甲而又
　日月曉昏人呼吸上下以六氣周身故乃法定息
　六寸也
人一日一夜凡一萬三千五百息脉行五十度周於
身漏水下百刻榮衞行陽二十五度行隂亦二十五
度爲一周也故五十度復㑹於手太隂寸口者五藏
六府之所終始故法取於寸口也
　呂曰人一息脉行六寸十息脉行六尺百息脉行
　六丈千息六十丈萬息六百丈一萬三千五百息
　合爲八百一十丈爲一周陽脉出行二十五度隂
　脉入行二十五度合爲五十度隂陽呼吸覆溢行
　周畢度數也脉行周身畢卽漏水百刻亦畢也謂
　一日一夜漏刻盡天明日岀東方脉還寸口當復
　更始也故曰寸口者五藏六府之所終始也○丁
　曰按舊經注其脉息以爲八百一十丈卽當水下
　二刻得周身一度如百刻計周身五十度如此則
　行陽五十度行隂亦五十度此乃甚與經意不同
　也經言行陽二十五度行隂亦二十五度共得五
　十度而復㑹也所謂行陽行隂各二十五度者謂
　一歲隂陽始於立春交相復㑹於立春故共行五
　十度也日之曉昏人之窹寐皆在於平且日行二
　十四時復㑹於是人氣始自中焦注手太隂行其
　經絡計二寸四亦復交㑹於手太隂其右寸內有
　穴太淵是脉之大㑹始終故各計二十五所以言
　寸口者脉之終始也○虞曰二百七十息脉行一
　十六丈二尺及一周身應漏水下二刻一萬三千
　五息脉行八百一十丈應漏水下百刻是知一日
　一夜行五十周於身凡行隂陽分晝夜是故行百
　陽二十五度行隂二十五度也
　　　漏水下百刻圖
　一歲隂陽升降㑹於立春一日隂陽曉昏㑹於
　艮時一身滎衛還周㑹於手太隂同天度一萬
　三千五百息榮衞始於從中焦注手太隂陽明
　陽明注足陽明太隂　太隂注手少隂太陽　太
　陽注足太陽少隂　少隂注手心主少陽　少陽
　注足少陽厥陰　厥隂復還注手太隂天度二十
　四氣晝夜二十四時人身經二十四條人身經二
　十四條流注與天同度所以計一萬三千五百息
二難曰脉有尺寸何謂也然尺寸者脉之大要㑹也
　呂曰諸十二經脉三部九候有病者皆見於尺寸
　故言脉之大要㑹也○丁曰舊經注此說爲五藏
　六府之法者非也大要㑹者謂尺寸隂陽徃復各
　有要㑹也
從關至尺是尺内隂之所治也從關至魚際是寸内
陽之所治也
　呂曰至尺者言從尺至關其脉見一寸而言尺者
　是其根本寸口長一寸而脉見九分陽數奇陰數
　隅也
故分寸爲尺分尺爲寸
　丁曰分寸爲尺者人從關至尺澤穴當一尺也於
　其尺內分一寸以代一尺之法是故分寸爲尺分
　尺爲寸也
故隂得尺內一寸
　丁曰隂數偶也
陽得寸內九分
　丁曰陽數奇也
尺寸終始一寸九分故曰尺寸也
　丁曰尺寸之法舊經有注言諸家所傳撰不同埶
　引三寸輒相去一寸以備三寸並不見一寸九分
　之理其一寸九分之法者葢爲尺寸之位各有隂
　陽始終也陽氣者生於尺而動於寸隂氣者生於
　寸而動於尺是以法陽氣始生於立春上至亡種
　之節其數九三陽王於前法寸內九分而浮夏至
　之節其氣下行至立冬而終其數十卽三隂王於
　後法尺內一寸而沈故知尺寸各有始終也此是
　越人引其陽中陰陽始終也所謂隂中隂陽始終
　者陰氣復從立秋而生下至冬至之節其數十冬
　至之後隨少陽上行至立夏之節其數九此者天
　地隂陽始終故法尺寸隂陽各有始終也天地要
　㑹之門在於四立謂之天門地戸人門鬼門人之
　氣口人迎左右神門亦法也○楊曰寸關尺三位
　諸家所撰多不能同故備而論之以顯其正按皇
　甫士安脉訣以掌後三指爲三部一指之下爲六
　分三部凡一寸八分華佗脉訣云寸尺位各八分
　關位三分合一寸九分王叔和脉訣云三部之位
　輒相去一寸合爲三寸諸經如此差異則後之學
　者疑惑彌深然脉法始於黃帝難經起自扁鵲此
　之二部俱祖宗諸家諸論葢并枝葉爾正可務本
　遺末不容逐末忘本今的舉指歸用明人要宜依
　黃帝正經以掌後三寸爲三部則寸與關尺各得
　一寸備三才之義也此法永定不可移改其王叔
　和可謂得之矣凡診脉者光明三部九候之本位
　五藏六府之所出然後可以察其善惡以别浮沈
　如其本位尚迷則病源莫辨欲其愈疾亦難矣哉
　三部者寸關尺也九候者天地人也一部之中則
　有天地人三部之中合爲九候以候五藏之氣也
　其五藏六府所出者左手寸口者心與小膓脉之
　所出也關上者肝與膽脉之所出也尺中者腎與
　膀胱脉之所出也關前一分者人迎之位也關後
　一分神門之位也右手寸口者肺與大膓脉之所
　出也關上者脾與胃脉之所岀也尺中者命門三
　焦脉之所出也關前一分者氣口之位也關後一
　分者神門之位也凡五藏之脉並爲隂隂脉皆沈
　六府之脉竝爲陽陽脉皆浮假令左手寸口脉浮
　者小膓脉也沈者心之脉也餘皆倣此斯乃脉位
　之綱維診候之法式也○虞曰楊氏諸論數家寸
　尺長短部分互有不同令後人難爲依㨿庶今明
　之以示後學華佗之說乃如脉經言果不診矣王
　叔和以三寸爲式義有隱㣲此乃黃帝正經之說
　豈有誤也况上古以一膚指爲四寸王叔和必取
　其膚指之三寸與今之一寸九分短長相近也何
　休注公羊傳云側手爲膚按指爲寸卽其義也况
　越人生於周採靈樞素問作此難經今之寸尺度
　量乃周之制也故越人取一寸九分爲定式乃天
　九地十之義也
　　　二難畵圖(此二難以下畫圖皆下注圖也)
　凡此以下畵圖內黑白道以分隂陽終始其天門
　地戸人門鬼門是隂陽昇降關格門戶其氣口人
三難曰脉有大過有不及有隂陽相乘有覆有溢有
關有格何謂也然關之前者陽之動脉當見九分而
浮過者法曰大過減者法曰不及遂上魚爲溢爲外
關內格此隂乘之脉也
　呂曰過者謂脉過九分岀一寸名曰大過減者脉
　不及九分至八分七分六分也此爲不及之脉也
　遂上魚者出一寸至魚際也一名溢脉一名外關
　之脉一名內格之脉一名隂乘之脉一脉有四名
　也○丁曰大過者寸脉本脉浮又加實大是爲陽
　大過也上魚者隂陽溢浮而損小者是陽不及也
　陽不及則隂出乘之又名隂溢此者是外關內格
　○虞曰氣有餘脉乃大過氣不足脉乃不及外關
　則内脉不得出故曰不及亦曰隂乗脉內格則外
　脉不得入故曰大過亦曰溢脉下文關後之義反
　此言之也
關以後者隂之動也脉當見一寸而沈過者法曰大
過減者法曰不及遂入尺爲覆爲內關外格此陽乘
之脉也
　呂曰過者謂脉出過一寸至一分二分三分四分
　五分此大過之脉也減者謂不滿一寸脉見八分
　七分或六分五分此爲不及之脉遂入尺以言覆
　覆脉者脉從關至尺澤皆見也此覆行之脉所以
　言覆者脉從關至尺澤脉見一寸其餘伏行不見
　也今從關見至尺澤故言覆行也一名覆脉一名
　內關一名外格一名陽乘之脉也○丁曰大過者
　爲尺脉本沈又加實大名曰隂太過沈之損小者
　是謂不及隂不及則陽入乗之此爲陽覆又名內
　關外格也
故曰覆溢是其眞藏之脉人不病而死也
　呂曰脉來見如此者此皆諸病相乘尅之脉非謂
　外邪中風傷寒之類脉巳見人雖未病病卽死不
　可治也○丁曰此者是自有増損使隂陽不守本
　位有此覆溢故形不病而死也○虞曰隂陽不相
　滎脉乃上魚入尺故曰覆溢之脉脉旣覆溢此由
　關格所致本經曰關格者不得盡其命而死也不
　病亦死
　　　三難畫圖
　凡診脉於掌後約文密排三指頭指半指之前爲
　寸外陽中之陽半指之後爲寸內陽中之隂第二
　指半指前爲關上陽半指後關下隂半指之前尺
　外陽半指之後尺内隂第三指半指之前爲尺外
　陽半指之後爲尺內隂寸外陽浮散寸內隂浮大
　關上陽弦長關下隂弦緊尺外陽沉滑尺內隂沉
　濇此左手脉之隂陽察其脉狀明其覆溢
四難曰脉有隂陽之法何謂也然呼出心與肺吸入
腎與肝呼吸之間脾受榖味也其脉在中
　呂曰心肺在膈上藏中之陽故呼其氣出腎肝在
　膈下藏中之隂故吸其氣入脾者中州主養四藏
　故曰呼吸以受穀氣○丁曰經言呼岀者非氣自
　心肺而出也爲腎肝在膈下主內因呼而出至心
　至肺故呼出心與肺也又心肺者在膈上主外故
　吸卽隨隂而入至腎至肝故經曰呼者因陽出吸
　者隨隂入其呼吸陰陽相隨上下經歷五藏之間
　乃脾受榖味也又脾者主中州故言其脉在中也
浮者陽也
　丁曰謂脉循行皮膚血脉之間在肌肉之上則名
　曰浮也○楊曰按之不足舉之有餘故曰浮○虞
　曰陽象火而炎上故曰浮也
沈者隂也
　丁曰謂脉循行帖節輔骨名曰沈○楊曰按之有
　餘舉之不足故曰沈○虞曰隂象水而潤下故曰
　沈
故曰隂陽也心肺俱浮何以别之然浮而大散者心
也浮而短濇者肺也
丁曰心者南方火也故脉來浮而大散其大者是
　藏散者是府也肺者西方金也金主燥其脉浮濇
　而短短者藏也濇者府也○楊曰細而遲來徃難
　且散或一止名曰濇也○虞曰心象火明燭於外
　故浮大而散肺屬金其位居高故浮短而濇故曰
　心肺俱浮也
腎肝俱沈何以别之然窂而長者肝也
　丁曰肝者東方木也其脉窂而長窂者藏也長者
　府也○楊曰按之伹覺堅極故曰窂○虞曰肝屬
　木根本生於地窂義可知枝葉長於天長理出此
　也
按之濡舉指來實者腎也
　丁曰腎者北方水也主寒其性濡沉濡者藏也沉
　滑者府也○楊曰按之不足舉之有餘謂之濡也
　大而長微强按之隱指幅幅然者謂之實○虞曰
　火性外柔按之乃濡水性內剛舉指來實則其義
　也
脾者中州故其脉在中
　丁曰脾者中央土也能成養四傍故隨四時而見
　所以經不言脉之象也○楊曰脾王於季夏主養
　四藏其脉來大小浮沈故依四時王脉俱至四季
　一十八日卽變寛緩是脾之王氣也上有心肺下
有腎肝故曰在中也○虞曰上文言呼吸之間脾
受穀味此言脾者中州其脉在中榖者谷也谷空
　也謂人之呼吸之氣自榖而有脾土屬土位居中
　央土者五方物始終以之故受榖味乃處中州故
　曰其脉在中也
是陰陽之法也脉有一隂一陽一隂二陽一隂三陽
有一陽一隂一陽二隂一陽三隂如此之言寸口有
六脉俱動耶然此言者非有六脉俱動也謂浮沉長
短滑濇也
　丁曰經前引五藏之脉以應五行今引此三隂三
　陽之脉以應六氣其浮滑長三陽也其沉短濇三
　隂也凡持三部中察此六脉卽可知隂陽伏匿之
　法也若皮膚之下是脉之下爲陽部也若有此三
　陰之脉見是隂上乘於陽也若肌肉之下是脉之
　下爲陰部也若有此三陽脉見卽是陽氣下乘於
　陰也此乃是上下察隂陽之法也○楊曰過於本
　位謂之長不及本位謂之短也
浮者陽也滑者陽也長者陽也
　楊曰按之徃來流利展轉替替然謂之滑
沉者隂也短者隂也濇者陰也所謂一陰一陽者謂
脉來沉而滑也
　丁曰其脉若在左尺而見此是腎與膀胱表裏順
　也若在左寸口卽爲病脉逆也
一隂二陽者謂脉來沉滑而長也
　此脉見於隂部卽是陽下乘於隂也
一隂三陽者謂脉來沉滑而長時一沉也
　此者是陽伏於隂也
所言一陽一隂者謂脉來浮而濇也
　丁曰浮濇者肺脉當見右手寸口卽是本部之隂
　陽卽順也若在左關病卽是逆也
一陽二隂者謂脉來長而沉濇也
　丁曰卽乏血氣皆濇也
一陽三隂者謂脉來沉濇而短時一浮也
　丁曰若有陽部見之此謂隂伏陽也
各以其經所在名病逆順也
　楊曰隨春夏秋冬觀其六脉之變則知病之逆順
　也
五難曰脉有輕重何謂也然初持脉如三叔之重與
皮毛相得者肺部也如六菽之重與皿脉相得者心
部也
　呂曰菽者豆也言脉之輕重如三豆之重在皮毛
　之間皮毛者肺氣所行也言肺部也心主血脉次
　於肺如六豆重
如九菽之重與肌肉相得者脾部也
　呂曰脾在中央主肌肉故次心如九豆之重也
如十二菽之重與筋平者肝部也
　呂曰肝主筋又在脾下故次之
按之至骨舉指來疾者腎也
　呂曰腎主骨其脉沈至骨故曰腎也
故曰輕重也
　丁曰經言菽者豆也此是診脉舉按之法也此篇
　當在四難之前以等隂陽高下○虞曰脉之輕重
經中所載甚詳若依經逐位㝷之義且淺矣今舉
　一例爲式假令左手寸口如三菽得之乃知肺氣
之至如六菽之重得之知本經之至如九菽得之
知脾氣之至如十二菽得之知肝氣之至按之至
骨得之知腎氣之至夫如是乃知五藏之氣更相
漑灌六脉因茲亦有凖䋲可以定吉凶可以言疾
　病餘皆倣之故曰輕重也
六難曰脉有隂盛陽虛陽盛隂虛何謂也然浮之損
小沈之實大故曰隂盛陽虛沉之損小浮之實大故
曰陽盛陰虚是陰陽虚實意也
　呂曰陽脉是寸口本浮而實今輕手浮而得之更
　損减而小故曰陽虛重手按之沈反更實大沈者
　隂故言隂實也○丁曰陽脉本浮輕手而按其脉
損至而小此是陽虛不足也隂脉本沉而濡今重
　手而按之損至而小是隂不足也陽脉本浮更加
　實大此是陽盛隂虛也素問曰諸浮者腎不足也
　○虞曰人之所稟者隂陽也隂陽平權衡等則無
更虛更實之證今言盛與虚則爲病之脉脉要精
　微論曰隂盛則夢渉大水恐懼陽盛則夢大火燔
　灼隂陽俱盛則夢相殺毁傷夫如是可驗隂陽虛
　實之意也
七難曰經言少陽之至乍小乍大乍短乍長陽明之
至浮大而短太陽之至洪大而長太隂之至緊大而
長少隂之至緊細而微厥隂之至沉短而敦此六者
是平脉邪將病脉邪然皆王脉也其氣以何月各王
幾日然冬至之後得甲子少陽王復得甲子陽明王
復得甲子太陽王復得甲子太隂王復得甲子少隂
王復得甲子厥隂王王各六十日六六三百六十日
以成一歲此三陽三隂之王時日大要也
　呂曰少陽王正月二月其氣尚㣲少故其脉來進
　退無常陽明王三月四月其氣始萠未盛故其脉
　來浮大而短也太陽王五月六月其氣太盛故其
　脉來洪大而長太隂王七月八月乘夏餘陽隂氣
　未盛故其脉來緊大而長少隂王九月十月陽氣
　衰而隂氣盛故其脉來緊細而微也厥隂王十一
　月十二月隂氣盛極故言厥隂其脉來沉短以敦
　敦者沉重也四時經一隂一陽八王此難經三陽
　在前三隂在後其王所以不同者其移各異也難
　經謂從正月至六月春夏半歲浮陽用事故言三
　陽王在前從七月至十二月秋冬半歲沉隂用事
　故言三隂在後謂四時陰陽夫婦之王也○丁曰
　夫三隂三陽之氣王隨六甲以言之此法是按黃
　帝六節藏象論云天以六六之節成一歲其自冬
　至之後得甲子卽是盛年初之氣分也其甲子或
　在小寒之初或在大寒之後所以少陽之氣未出
　隂分故其脉乍大乍小乍短乍長也復得甲子陽
　明王其陽明之至浮大而短爲二之氣其後始暄
　其氣未盛是故陽明之至浮大而短太陽之至洪
　大而長復得甲子爲三之氣盛陽之分故太陽之
　至洪大而長也太隂之至緊大而長復得甲子爲
　四之氣暑濕之分秋氣始生乘夏餘陽故太隂之
　至緊大而長也少隂之至緊細而微復得甲子爲
　五之氣淸切之分故少陰之至緊細㣲也厥隂之
　至沉短而敦復得甲子爲終之氣盛陰之分水凝
　而如石故厥隂之至沉短而敦也此三隂三陽之
　脉王隨六甲之日數故有此六脉之狀是謂平脉
也
八難曰寸口脉平而死者何謂也然諸十二經脉者
皆係於生氣之原所謂生氣之原者謂十二經之根
本也謂腎間動氣也此五藏六府之本十二經脉之
根呼吸之門三焦之原一名守邪之神故氣者人之
根本也根絕則莖葉枯矣寸口脉平而死者生氣獨
絕於內也
　呂曰寸口脉平而死者非應四時脉其脉狀若平
　和也又曰十二經皆係於生氣之原所謂生氣之
厚者爲十二經本原也夫氣衝之脉者起於兩腎
　之間主氣故言腎間動氣狹任脉上至喉咽通喘
　息故云呼吸之門上係手三隂三陽爲支下係足
　三隂三陽爲根故聖人引樹以設喻也其三氣之
　原者是三焦之府宣行滎衝邪不妄入故曰守邪
　之神也人以尺脉爲根本寸脉爲莖葉寸脉雖平
　尺脉絕上部有脉下部無脉者死也○楊曰寸口
　脉平者應四時也所云死者尺中無脉也尺脉者
　人之根本根本旣絕則莖葉枯焉然則以尺脉爲
　根本寸脉爲莖葉故引樹以爲譬也○丁曰腎間
　動氣者謂左爲腎右爲命門命門者精神之所舍
　元氣之所係也一名守邪之神者以命門之神固
　守邪氣不得妄入入則死矣此腎氣先絕於内其
　人不病病卽死矣○虞曰經言十二經皆係於生
　氣之原謂腎間動氣也何以言之謂兩腎之間動
　氣者乃人之所受父母之原氣也腎者北方子之
　正位故聖人云元氣起於子子者坎之方位坎者
　卽父母之元氣也謂乾爲天爲父坤爲地爲母今
　坎之初六六三乃坤之初六六三也坎之九二乾
　之九二也謂乾坤交於六三九二而成坎卦坎主
　子位所以元氣起於子也腎者水也黃庭經云是
　水之精坎之氣今言兩腎之間卽人之原氣也術
　土云腎間曰丹田亦曰隱海中有神龜呼吸原氣
　故曰呼吸之門也人之三焦法天地三元之氣故
　曰三焦之原十二經脉慿此而生乃曰十二經之
　根也今寸口傳受榖氣其脉但平和柰人之生氣
　之原巳絕於兩腎之間則十二經無所相依㨿雖
　寸脉平和人當死矣所以喻木之無根本也腎者
　足少隂之經也左爲腎右曰命門命門有穴在背
　十四推節下又有志室二穴在十四推節下兩傍
　各三寸有神守於命門不令邪入志室邪入志室
　人則死矣
九難曰何以别知藏府之病耶然數者府也遲者藏
也
　楊曰去來急促一息過五至名數也呼吸三至去
　來極遲故曰遲也
數則爲熱遲則爲寒諸陽爲熱諸隂爲寒故以别知
藏府之病也
　呂曰府者陽故其脉數藏者隂故其脉來遲○楊
　曰陽脉行疾故病乃數隂脉行遲故病乃遲此直
　云病在藏府不顯其名則病莫知准的若數而弦
者病在膽遲而弦者病在肝餘藏府悉依本狀而
遲數皆倣此也○虞曰陽氣亂則數隂氣虛則遲
則知藏府有寒熱之證也○丁曰脉者計於漏刻
其春秋二分晝夜五十刻則隂陽俱等故得平和
　冬夏二至晝夜不等夏至之前晝六十刻故六十
爲數故數則爲熱冬至之前夜加六十刻故隂多
陽少是爲寒夫隂陽漏刻可定人自有損益故遲
數有加所以經云諸陽爲熱諸隂爲寒
十難曰一脉爲十變者何謂也然五邪剛柔相逢之
意也假令心脉急甚者肝邪干心也
呂曰夏心主脉見浮大而散今反弦弦者肝脉來
干心也○楊曰干猶乘也○虞曰母乘子曰虛邪
心脉㣲急者膽邪干小膓也
呂曰小膓心之府脉當浮大而洪長而㣲弦者膽
脉也○虞曰陽干於陽隂干於隂同氣相求也
心脉大甚者心邪自干心也
　呂曰心脉雖洪大當以胃氣爲本今無胃甚故其
脉大甚也此爲心自病故言自干心也○虞曰此
失時脉也
心脉微大者小膓邪自干小膓也
　呂曰小膓心之府微大者其脉小爲小膓自病故
言自干也○虞曰小膓太陽脉也王於五六月其
脉洪大而長今得之微大是知小膓之邪自干小
　膓也此曰正經自病法曰正邪故云自干也
心脉緩甚者脾邪干心也
　呂曰緩者脾脉乘心故令心脉緩也○虞曰心脉
　見緩甚此曰子之乗母法曰實邪
心脉㣲緩者胃邪干小膓也
　吕曰胃脉小緩見於心部小膓心府故言干之○
虞曰於心部中輕手得之小緩是也
心脉濇甚者肺邪干心也
　呂曰濇肺脉故言干心也○虞曰金反凌火此曰
　㣲邪脉也
心脉微濇者大膓邪干小膓也
　呂曰㣲濇大膓脉小膓心府故曰干也
心脉沉甚者腎邪干心也
　呂曰沉者腎脉故言干也○虞曰心火炎上其脉
　本浮今見沉形水來尅火法曰賊邪也
心脉微沉者膀胱邪干小膓也
呂曰㣲沉者膀胱脉也小膓心府故言干也
五藏各有剛柔邪故令一脉輒變爲十也
　呂曰此皆夏王之時心脉見如此者爲失時脉○
　楊曰剛柔陰陽也邪者不正之名非有身王氣而
　水來干身爲病者通爲之邪也○虞曰推此十變
　之候乃五行勝復相加故聖人謂之五邪也五藏
　各有表裏更相乗之一脉成十故十變也有陽有
　陰故曰剛柔也於本位見他脉故曰相逢干也聖
　人乃以心一藏爲例其餘皆可知也○丁曰其言
　肝邪干心膽邪干小膓者此皆虛邪干心也心邪
　自干心小膓邪自干小膓者此皆爲正邪也髀邪
　干心胃邪干小膓者此皆爲實邪也肺邪干心大
　膓邪干小膓者此皆㣲邪也腎邪干心膀胱邪干
　小膓者此皆賊邪也所謂剛柔相逢者則十雜也
　其十雜者甲與巳合甲爲剛巳爲柔戊與癸合戊
　爲剛癸爲柔丁與壬合丁爲剛壬爲柔丙與辛合
　丙爲剛辛爲柔乙與庚合乙爲剛庚爲柔凡剛柔
　相逢爲病者剛甚則爲病重柔甚則爲病微柔甚
　剛謂從所不勝於剛故爲病甚也剛逢柔謂從所
　勝於柔故爲病微也其一脉十變之法是師引此
　一部之中二經說此五邪相干爲之十變凡兩手
　三部各有二經六部之內各有五邪十變也故從
　其首計其數六部十變也數有六十是謂六十首
　也黃帝曰先持隂陽然後診六十首之謂也
十一難曰經言脉不滿五十動而一止
　呂曰經言一藏五十動五藏二百五十動謂之平
　脉不滿五十動者無有五十動也是以一藏無氣
也
一藏無氣者何藏也然人吸者隨隂入呼者因陽出
今吸不能至腎至肝而還故知一藏無氣者腎氣先
盡也
　楊曰按經言持其脉口數其至也五十動而不一
　代者五藏皆受氣是爲平和無病之人矣四十動
　而一代者一藏無氣四歲死三十動而一代者二
　藏無氣三歲死二十動而一代者三藏無氣二歲
　死十動而一代者四藏無氣一歲死不滿十動而
　一代者五藏無氣也七日死難經言止本經言代
　按止者按之覺於指下而中止名止代者還尺中
　停久方來名曰代也止代雖兩經不同據其脉狀
　亦不殊别故兩存之○虞曰此與第八難生氣獨
　絕之義略相似八難言父母生氣源巳絕於兩腎
　之間故云死也此言一藏無氣言呼吸之間肺行
　榖氣腎間父母之原氣亦無穀氣所養原氣漸耗
　乃知四歲必死故云腎氣先盡也○丁曰五十動
　者是天地隂陽以漏刻爲制度人之脉息爲自有
　損益故無常數其益過於六十心肺有餘也心肺
　有餘則腎肝不足也其損者不及四十之數則心
　肺不足乃腎肝有餘也今陽氣虛少故不滿五十
　也其言動而止者謂吸不能至腎至肝而還此是
　陽不榮於下故腎氣先絕也絕則止也此法又與
　生氣獨絕於內同法也
十二難曰經言五藏脉巳絕於内用鍼者反實其外
五藏脉巳絕於外用鍼者反實其內內外之絕何以
别之然五藏脉巳絕於內者腎肝氣巳絕於內也而
醫反𥙷其心肺五藏脉巳絕於外者其心肺脉巳絕
於外也而醫反𥙷其腎肝陽絕補隂隂絕𥙷陽是謂
實實虚虛損不足益有餘如此死者醫殺之耳
　呂曰心肺所以在外者其藏在隔上上氣外爲滎
　衞浮行皮膚血脉之中故言絕於外也腎肝所以
　在內者其藏在膈下下氣內養筋骨故言絕於内
　也○丁曰夫五藏內外者爲心肺在膈上通於天
　氣也心主於脉肺主於氣外華榮於皮膚故言外
　也腎肝在下通於地氣以藏精血㝡於骨髄心肺
　外絕絕則皮聚毛落腎肝內絕絕則骨痿筋緩診
　其脉學者不能明於內外虚實致使鍼藥悞投所
　以實實虛虛損不足益有餘如此死者是醫殺之
耳
王翰林集註黃帝八十一難經卷之一
　　　釋音
一難滎衛(上于/平反)二難際(音祭/盡也)三難覆(芳福切/反復也)
乘(食陵切/侵也)濡(乳兖切/下同)四難别之(上彼/列反)
濇(音/色)五難菽(音/叔)六難沉(持林/反)
七難敦(都昆反/厚也)八難莖(音/衡)九難數(色角/切)
十難緩(音/換)
王翰林集註黃帝八十一難經卷之二
　　盧國秦越人撰　呂廣　丁德用楊玄操
　　　　　　　　　虞庻　楊康侯　註解
　　　　　　　　　王九思王鼎象石友諒
　　　　　　　　　王惟一　校正附音釋
十三難曰經言見其色而不得其脉反得相勝之脉
者卽死得相生之脉者病卽自巳色之與脉當參相
應爲之奈何然五藏有五色皆見於面亦當與寸口
尺內相應假令色靑其脉當弦而急
　呂曰色青肝也弦急者肝脉是謂相應也○虞曰
　色青脉弦中外相應也素問曰肝部在目下於此
　視色以參脉證
色赤其脉浮大而散
　呂曰色赤心也浮大而散心脉也是謂相應○虞
　曰色赤脉大色脉相應也素問曰心部在口視色
　合脉
色黃其脉中緩而大
　呂曰色黃者脾也中緩而大脾脉也○虞曰此色
　脾相應也素問曰脾部在唇色見其中以應脉狀
色白其脉浮濇而短
　呂曰白者肺也浮濇而短脉脉也○虞曰肺部見
　於闕庭兩眉上也
色黑其脉沉濇而滑
　呂曰色黑者腎色也腎主水水性沉腎亦在五藏
之下故其脉沉濡而滑○虞曰腎色之見於肌皮
　在靣取其地閣
此所謂五色之與脉當參相應也
呂曰此正經自病不中他邪故也○虞曰謂應本
　經虛實之證也○丁曰經言色靑脉弦而急色赤
　脉浮而散色黃脉中緩而大色白脉浮濇而短色
　黑脉沉濡而滑此是五藏色脉皆相應謂正經自
　病無他色也脉相則所以言當參相應也
脉數尺之皮膚亦數
　丁曰數卽心也所以腎內皮膚熱也
脉急尺之皮膚亦急
　丁曰急者臂內經絡滿實所以堅急也
脉緩尺之皮膚亦緩
　丁曰緩者肌肉消故皮膚亦緩弱也
脉濇尺之皮膚亦濇
　丁曰肺主燥所以臂內皮膚亦濇也
脉滑尺之皮膚亦滑
　丁曰腎主水其脉滑所以臂內皮膚亦滑也此五
　者皮膚滑濇急緩數又與色脉參同也○呂曰此
　謂隂陽藏府浮沉滑濇相應也
五藏各有聲色臭味當與寸口尺內相應
　丁曰其言相應者脉數色亦皮膚熱此是心之一
　藏色脉皮膚參相應也脉急色靑皮膚經絡堅急
　而青此是肝之一藏色脉皮膚參相應也脉緩色
　黃皮膚緩此是脾之一藏色脉皮膚參相應也脉
　濇色白皮膚濇此是肺之一藏色脉皮膚參相應
　也脉滑色黑皮膚滑此是腎之一藏色脉皮膚叅
　相應也凡診脉者先須循腎之內外然後診脉視
　色也○虞曰肝脉弦其色靑其聲呼其臭羶其味
　酸心脉洪其色赤其聲笑其臭焦其味苦脾脉緩
　其色黃其聲歌其臭香其味甘肺脉濇其色白其
　聲哭其臭腥其味辛腎脉沉其色黑其聲呻其臭
　腐其味鹹此謂相應也
其不相應者病也
　虞曰相應謂正經自病也假令肝病脉弦色青多
　呼好羶喜酸此曰自病也不相應者乃如下說假
　令肝病脉濇色白多哭好腥喜辛此曰相反聲色
　臭味皆見肺之證候金之賊木此曰賊邪不相應
　必死也
假令色靑其脉浮濇而短若大而緩爲相勝浮大而
散若小而滑爲相生也
　呂曰色青者肝也浮濇而短者肺也肺勝肝爲賊
　邪若大而緩爲脾脉也肝勝脾故言相勝也浮大
　而散心脉也心爲肝之子若小而滑腎脉也腎爲
　肝之母肝爲腎之子子母相生故爲相生也○丁
　曰經引肝之一藏其脉當弦急其色當青卽爲順
　也色靑脉濇者逆也脉若大而緩是肝勝於脾也
　其病甚故云相勝若脉浮大而散若小而滑是爲
　相生也
經言知一爲下工知二爲中工知三爲上工上工者
十全九中工者十全八下工者十全六此之謂也
　呂曰五藏一病輒有五今經載肝家一藏爲例耳
　解一藏爲下工解二藏爲中工解五藏爲上工○
　丁曰上工者謂全知色脉皮膚三法相生相勝本
　始故治病十全其九中工知二謂不能全収故治
　病十全得八下工知一謂不解明於全法一心治
　巳病故十全得六也○虞曰工者萬學萬全乃曰
　工也凡爲醫者窮難經察脉之浮沉藏府虛實通
素問知經脉徃來針之補㵼窮本草識藥之寒溫
　氣味所歸全此三家然後治病可曰知三爲上工
　也醫不三世不服其藥謂非工也素問曰五藏之
　象可以類推五藏相錯可以意識此可曰工也
十四難曰脉有損至何謂也然至之脉一呼再至曰
平
　呂曰平者謂平調之脉也○丁曰平者無過之脉
　也○虞曰人之呼吸曰隂陽也一呼一吸謂之一
　息經言一呼再至一吸再至謂之平脉也人呼吸
法隂陽一息法一年一息脉動四至四至法四時
　一呼脉行三寸法三陽一吸脉行三寸法三隂故
　曰平也
三至曰離經
　呂曰經言再至曰平三至曰離經不知經言也其
　人必病○丁曰謂加於隂之二倍故曰離經○虞
　曰經者常也謂脉離常經之所細而言之人一呼
　脉行三寸一吸脉行三寸呼吸定息脉行六寸一
　日一夜一萬三千五百息脉行八百一十丈乃爲
　一周後從始起之經再行令一呼脉三至脉行四
　寸半一吸三至脉行四寸半一息脉行九寸一日
　一夜一萬三千五百息脉行一千二百一十五丈
　過於半脉不在所起之經再起故曰離經也舉一
　例以擬之如人一日周行百里却從初行之處再
　行日平今一日却一百五十里過於五十里不在
　周而復始之處再行故曰離經也
四至曰奪精
　呂曰其人病困奪精者鼻目唇口精候奪色診見
也○丁曰謂加於隂四倍故曰奪精○虞曰平脉
　一息行六寸今奪精之脉一息行一尺二寸此乃
　一日一夜息數乃行兩日夜脉度數尺寸脉諸夫
　爲數脉者陽氣亂况陽爲病頗亦狂言顏色恍懽
　呂氏言鼻目唇口精候色奪者非也夫人納五味
　味歸形形歸氣氣歸精今一息四至乃陽氣亂故
脉數數則氣耗耗則精無所歸獨加奪去故曰奪
精如人一日行一百里今一日行二百里氣疲之
則耗也
五至曰死
呂曰其人病證候巳見脉復加一至定當死也○
　虞曰此之平脉一倍過半四至巳是奪精五至其
　死明矣○丁曰爲加於隂六倍故曰死也
六至曰命絕此死之脉
　呂曰不出日死○虞曰五至死之漸也六至今死
　矣此言死之脉也必是言至之脉也必是言至之
　脉恐寫之誤可合下文
何謂損一呼一至曰離經
　丁曰爲隂加於陽四倍也○虞曰前之至脉離經
　謂脉行過半此之損脉離經謂脉行減半以下吸
　養於呼也
二呼一至曰奪精
　丁曰謂隂加於陽六倍也○虞曰平人脉一日一
　夜五十周身今二呼而脉一至一日一夜不及一
　十三筒周身脉只行及二百二丈五尺其人氣耗
　血枯神惨色夭精華猶如奪去
三呼一至曰死
　虞曰平人之脉三呼脉六至一日一夜八百一十
　丈無危今三呼脉一至脉只行一寸半一日一夜
　只行及六十七丈五尺不及五周身如此之候死
　可待也
四呼一至曰命絕此謂損之脉也
　虞曰四呼當八至今四呼脉一至一日一夜不及
　四周身氣血巳盡藏敗神去故命絕也
至脉從下上損脉從上下也
　呂曰至脉從下上者謂脉動稍増上至六至多而
　呼七損脉從上下者謂脉動稍減至一呼多而至
　少也
損脉之爲病柰何然一損損於皮毛皮聚而毛落
　虞曰一損損肺肺主皮毛故皮聚而毛落也
二損損於血脉血脉虚少不能榮於五藏六府也
　虞曰二損損血脉是知心受之心主血今則心血
　枯不能榮於五藏六府也
　三損損於肌肉肌肉消瘦飮食不爲肌膚
　虞曰脉之三損損於脾脾者受納五味以化生五
　氣藏府以長肌膚今旣損故味不化則肌肉消瘦
　也
四損損於筋筋緩不能自收持
虞曰四損損肝病乃如是素問曰其有傷筋縱若
　其不容容容不収持也
五損損於骨骨痿不能起於床反此者至於收病也
　虞曰今之五損損於腎腎主骨故骨痿不能起於
　床素問曰腎熱則腰脊不舉骨枯髄減發爲骨痿
痿者無力也○呂曰收者取也經伹載損家病不
載至家病至家者諸陽六府病六府病苦頭痛身
　熱忽特不利與損家病異今反載損家病證故損
　脉於此受病非是至家病也
從上下者骨痿不能起於床者死
　呂曰從肺損至骨五藏俱盡故死肺在上也○虞
　曰至此推窮損家病證一損肺二損心三損脾四
　損肝五損腎乃如第五難脉輕重菽數下損之腎
　也
從下上者皮聚而毛落者死
呂曰從腎損之肺亦復五藏俱盡故死也此是損
　家然病證非至家病證腎在下故也
治損之法奈何然損其肺者益其氣
　呂曰肺主氣今損故當以針藥益其氣也○丁曰
　肺者主其氣故損卽補之以針補其手大隂經中
　兪大淵穴也以辛味佐不足卽是益其氣也
損其心者調其榮衛
　呂曰心者滎衞之本今損當以針藥調之○丁曰
　心者主榮衛故損卽𥙷之以針𥙷其手少隂經中
　井手厥陰經中井是其母手少衝手中衝亦是其
　母以苦味佐之此調其榮衞之現也○虞曰心主
　血血爲憂愁思慮傷於心因茲致損凡人血流㨿
　氣氣動依血宣調榮衞節憂愁思慮以治之
損其脾者調其飮食適寒温
　呂曰脾主飮食今其氣衰損榖不消化故當調適
　寒溫也○丁曰脾損則調其飮食適其寒温謂脾
　主意思故順其意思飮食適其寒溫也○虞曰脾
　化水穀以生氣血今見脾損飮食不爲肌肉宜調
　節飮食無令傷脾也適其寒温者啟玄子謂春凉
　食夏冷食秋温食冬熱食也本經曰飲食勞倦傷
　脾也
損其肝者緩其中
　呂曰肝主怒其氣急故以針藥以緩其中○丁曰
　肝主怒以甘緩其中以土味和其肝當補足厥隂
　合曲泉穴是也○虞曰怒則氣逆脉乃强急以慿
　方術以緩其中素問曰肝苦急急食甘以緩之又
　曰宜食甘粳米生肉棗葵味皆甘甘性緩也
損其腎者益其精此治損之法也
　呂曰腎主精今損故以針藥補益其精氣○丁曰
　益其精者以鹹味𥙷之當補足少隂經中復溜穴
　是其母也○虞曰耗周過多而致損腎宜慿鹹味
　以𥙷精華
脉有一呼再至一吸再至有一呼三至一吸三至有
一呼四至一吸四至有一呼五至一吸五至有一呼
六至一吸六至
　虞曰此重明前之至脉病證乃如後說
有一呼一至一吸一至有再呼一至再吸一至有呼
吸再至
　虞曰此重明損脉輕重生死當如後說
脉來如此何以别知其病也然脉來一呼再至一吸
再至不大不小曰平一呼三至一吸三至爲適得病
　虞曰脉三至曰離經反於常經知病始得
前大後小卽頭痛目眩
　虞曰病在三陽
前小後大卽胸滿短氣
　丁曰前大者爲寸外大也後小者寸內小也寸前
　大則頭痛目眩寸後大者胸滿短氣經言寸部法
　天主胸以上至頭有疾故也○虞曰病在三隂
一呼四至一吸四至病欲甚
　虞曰脉病反常經法曰奪精之脉脉大法曰渾渾
　革至如涌泉者病進欲甚之理明也
脉洪大者苦煩滿
　虞曰病在三陽陽盛煩滿
沉細者胸中痛
　虞曰病在三隂隂主於內故腹中病也
滑者傷熱
　虞曰脉動如徐前却流利替替然熱盛於氣其脉
　滑也
濇者中霧露
　虞曰濇脉狀如刀刮竹寒盛於血故脉乃濇也
一呼五至一吸五至其人當困
　虞曰脉一息十至氣血勞走不困受爲生死如下
說
沉細夜加浮大晝加
虞曰隂脉細沉夜加可驗陽脉浮大晝甚可加
不大不小雖困可治其有大小者爲難治
　虞曰極大陽大盛必減極小隂水弱必竭故曰難
治
一呼六至一吸六至爲死脉也
　虞曰三倍於常陽氣亂極故故曰死也
沉細夜死
　虞曰隂絕使然
浮大晝死
　虞曰陽絕如是
一呼一至一吸一至名曰損
　虞曰此損至離經之脉證
人雖能行猶當著床所以然者血氣皆不足故也再
呼一至呼吸再至名曰無魂無魂者當死也人雖能
行名曰行尸
　虞曰尋此至數與前義相違亦恐錯簡也魂屬陽
　陽主生今脉形如是减損乃知陽絕陽絕則魂去
　故人死也
上部有脉下部無脉其人當吐不吐者死上部無脉
下部有脉雖困無能爲害也所以然者譬如人之有
尺樹之有根枝葉雖枯槁根本將自生脉有根本人
有元氣故知不死
　丁曰經言脉有從上下者是謂五藏之氣不相榮
　養致令有此損至也五藏之氣隨呼吸上下逓相
　榮養其心脉主氣脉則隨吸而榮其腎肝其吸不
　能至腎至肝者盖腎先損則病骨痿也其腎肝不
　榮於上故先病其肺病則皮聚毛落也其損甚者
　皆死一呼再至曰平一呼三至卽是陽加於隂二
　倍也適得病也其脉洪大曰離經前大者謂寸外
　大也後小者謂寸內小也前小者寸外小也後大
　者寸内大也前大後小則頭痛目眩前小後大卽
　胸滿短氣經曰上部法天以候胸以上至頭素問
　曰寸外以前主頭角耳目寸內以後主胸中關以
　上主膈下脇傍關內以後主腹中尺外以前主臍
　下尺內以後主至足下凡左右有此大小隨部言
　之一呼四至謂陽氣加隂四倍故曰奪精也二呼
　一呼者是隂加於陽四倍亦曰奪精其浮大者陽
　病甚若煩滿也加於滑者傷於熱極也其沉細者
　隂病甚所以腹中痛也加於濇者中霧露所作也
　一呼五至一吸五至沉細則夜甚浮大則書甚其
　有內外大小者遊魂也此不可療其數至愈増愈
　減者死上部有脉下部無脉其人自當發吐其不
　吐是氣獨絕於内也上部無脉下部有脉雖困無
　能爲害者謂神不守也神昏如魚掉尾者死○楊
　曰上部寸口下部尺中也○虞曰此又明人稟父
　母之無氣也
十五難曰經言春脉弦夏脉鈎秋脉毛冬脉石是王
脉耶將病脉也然弦鈎毛石者四時之脉也春脉弦
者肝東方木也萬物始生未有枝葉故其脉之來濡
弱而長故曰弦
　呂曰春萬物始生未有枝葉形狀正直如弦故脉
　法之也○丁曰春脉弦者㣲弦曰平平者謂有胃
　氣胃者土也能成於四方間於四旁故四時脉見
　弦鉤毛石皆當微見卽是有胃氣也但獨見四時
　之脉者皆無胃氣也
夏脉鈎者心南方火也萬物之所盛垂枝布葉皆下
曲如鈎故其脉之來疾去遲故曰鈎
　呂曰心脉法火曲如鉤又陽盛其脉來疾隂虚脉
　去遲也脉從下上至寸口疾還尺中遲寸口滑不
　洩故今其脉環曲如鉤
秋脉毛者肺西方金也萬物之所終草木華葉皆秋
而落其枝獨在若毫毛也故其脉之來輕虛以浮故
曰毛
　呂曰肺浮在上其氣主皮毛故今其脉浮如毛也
冬脉石者腎北方水也萬物之所藏也盛冬之時水
凝如石故其脉之來沉濡而滑故曰石
　呂曰腎脉法水水凝如䂖又伏行温於骨髓故其
　脉實牢如石也
此四時之脉也如有變柰何然春脉弦反者爲病何
謂反
　丁曰反者爲見秋脉如毛是謂肝病
然其氣來實强是謂太過病在外
　呂曰實强者陽氣盛也少陽當微弱今更實强謂
　太過陽主表故今其病在外也○丁曰病在外者
　是少陽其脉微弦今實强者是膽有餘面青好怒
　是肝木之外證也
氣來虛微是謂不及病在内
　呂曰厥隂之氣養於筋其脉弦今更虛㣲故曰不
　及陰處中故今其病在內○丁曰病在內者肝不
　足也肝含血養筋不足則筋緩溲便難是肝之內
　證也○虞曰太過之脉謂不至而至不及之脉謂
　脉息虚微太過眩冐巓疾其不及則令人胸痛引
　背下則兩脇脹滿也
氣來厭厭聶聶如循榆葉曰平
　呂曰春少隂厥隂俱合主其脉之來如春風吹榆
　葉濡弱而調故曰平脉也
益實而滑如循長竿曰病
　呂曰此謂弦多胃氣少也○丁曰長而不軟故若
　循竿是爲病也
急而勁益强如新張弓弦曰死
　呂曰此謂但弦無胃氣也○丁曰謂强急而緊細
　故曰如新張弓弦也
春脉㣲弦曰平弦多胃氣少曰病但弦無胃氣曰死
春以胃氣爲本
　呂曰胃主水榖故人稟胃氣○丁曰胃者水榖之
　海五藏皆授氣於榖胃者主稟四方故以胃氣而
　爲本也
夏脉鈎反者爲病何謂反
　丁曰胃脉來石滑如冬之脉故曰反
然其氣來實强是謂太過病在外
　吕曰實强者太陽受氣盛也太陽者浮散今反實
　强故曰太過也○丁曰其外者太陽小膓爲府故
　病在外其面赤喜笑是心火之外證也
氣來虚微是謂不及病在內
　呂曰手少隂主血脉其氣尚平實今反見虛微故
　曰不及也○丁曰少隂心夏盛王今反虚微是謂
　不及不及則病在內喜笑其神不守○虞曰少隂
　心脉本平實今反虛微故曰不及也太陽小膓脉
　本浮大今反實强曰太過也其太過不及之證乃
　如下說玉機眞藏論曰夏脉太過其病身熱而膚
　痛爲浸淫其不及者令人煩心上見咳嗽下爲氣
　洩也
其脉來累累如環如循琅玕曰平
　呂曰心滿實累累如人指循琅玕者是金銀鐶釧
　之物勁也此皆實之類也故云平○丁曰言心脉
　滿實累累如連珠其言循琅玕者謂琅玕是玉與
　珠類貫如環之象也
來而益數如雞舉足者曰病
　呂曰心脉但當浮散不當數也雞舉足者諭其數
　也○丁曰心脉但當浮散今又加其至數卽病故
　諭其脉如雞舉足走也
前曲後居如操帶鈎曰死
　呂曰後居謂之後直如人革帶之鈎前曲後直也
　是謂但鉤無胃氣○丁曰操者執也如手埶革帶
　前鈎曲無力也後居倨而不動勁有故曰死也
夏脉㣲鈎曰平鈎多胃氣少曰病但鉤無胃氣曰死
夏以胃氣爲本
　呂曰胃者中州主養於四藏也
秋脉㣲毛反者爲病何謂反然氣來實强是謂太過
病在外
　呂曰肺脉者當㣲毛今更實强故曰病在外○丁
　曰外者謂手陽明大隂也故外證靣白善嚏悲愁
　不樂皮毛乾燥此是肺金之外證也
氣來虚㣲是謂不及病在內
　呂曰肺脉輕虛浮如毛今按之益虛㣲是無胃氣
　故病在內○丁曰病在内者手太隂肺也其内證
　喘咳洒浙寒熱此是肺金之內證也○虞曰太過
　不及病如下說玉機眞藏論曰秋脉太過則令人
　逆氣而背痛愠愠然秋脉不及則令人喘呼吸少
　氣上氣見血下聞病音
其脉來藹藹如車蓋按之益大曰平
　呂曰車蓋乃小車之蓋輕浮藹藹然也按之益大
　有胃氣故曰平也○丁曰如車之曲蓋偃藹之狀
　故曰平也
不上不下如循雞羽曰病
　呂曰如循雞羽者是其氣虛微胃氣少故曰病○
　丁曰手太隂肺金乘夏餘陽故其脉上又其氣當
　於下降今不上不下如循雞羽者但當濇濇然故
　曰病也
按之消索如風吹毛曰死
　呂曰此無胃氣○丁曰風吹毛者飄騰不定無歸
　之象故曰如風吹毛而死也
秋脉微毛爲平毛多胃氣少曰病伹毛無胃氣曰死
秋以胃氣爲本
　呂曰四藏皆須稟胃氣也
冬脉石反者爲病何謂反然其氣來實强是謂太過
病在外
　呂曰冬脉當沉濡今反實强故曰太過太過者陽
　脉病故言病在外也○丁曰反者冬得長夏之脉
　長夏者土也胃土脉緩而㣲曲故病也在外者是
　足太陽之經也靣黑善恐欠是其腎水之外證也
氣來虛微是謂不及病在內
　呂曰冬脉沉濡今反虚微故言不及不及者陰病
　在內也○丁曰足少隂腎脉也主水王冬其脉沉
　濡而滑今虛㣲少氣是謂不及病在內其内證氣
　逆小腹急痛泄如下重此腎水內證也○虞曰冬
　脉太過則令人解㑊謂似病不病也春脉痛而少
　氣不欲言也冬脉不及則令人心如懸病飢眇中
　淸春中痛少腹滿小便變也
脉來上大下兌濡滑如雀之啄曰平
　呂曰上大者足太陽下兌者足少隂隂陽得所爲
　胃氣强故謂之平雀啄謂本大未兌也○丁曰腎
　脉本性濡滑今診之應手而大去而小故曰上大
　下兌喻如雀啄是謂平也
啄啄連屬其中㣲曲曰病
　呂曰啄啄者不息故謂之連屬其中㣲曲是脾來
　乗腎脉緩而曲故病○丁曰啄啄謂如雀啄啄連
　連時止腎衰之病也
來如解索去如彈石曰死
　呂曰解索謂虚縵無根本也來遲去疾故曰彈石
　也○丁曰診之應手如脫解之索無力也去疾而
　如彈石是腎死也
冬脉微石曰平石多胃氣少曰病但䂖無胃氣曰死
冬以胃氣爲本胃者水榖之海也主稟四時故皆以
胃氣爲本是謂四時之變病死生之要㑹也
　虞曰胃屬土土者五也萬物歸之故曰水谷之海
　一年王辰戍丑未故曰主稟四時謂弦鈎毛石四
　時之經皆得胃氣爲本若胃氣少則人病若無胃
氣則人死故曰四時變病死生之要㑹也萬物非
　土孕育則形質不成也易曰坤厚載物德合無疆
脾者中州也其平和不可得見衰乃見耳來如雀之
如水之下漏是脾之衰見也
　呂曰脾寄王四季故不言王言平和脉不見其衰
　病見耳其脉見如屋之漏如雀之啄如水之下漏
　皆腎來乗脾故使衰病肝乘脾則死腎不勝脾故
　伹病也○丁曰脾者成於四方故平常不見衰乃
　見如雀之啄如水之滴漏○虞曰如水之漏乃是
　脾脉太過如雀之啄是謂脾脉不及太過則令人
　四支不舉不及則令人九竅不通故平和不可得
　見衰乃見也
十六難曰脉有三部九候
　呂曰三部者寸關尺也九候者上部三候中部三
候下部三候三三如九也○丁曰三部者寸關尺
　也九候者浮中沉也是一難之所演也○虞曰三
　部法三才故有天地人三部之中亦各有天地人
　因而成九上部天以候頭角上部之人以候耳目
　上部之地以候口齒中部之天以候肺中部之人
　以候心中部之地以候胸中之氣下部之天以候
　肝下部之人以候脾胃下部之地以候腎故曰三
　部九候也
有隂陽
　呂曰寸口者陽脉見九分而浮尺部者隂脉見一
寸而沉○丁曰隂陽者是二難尺寸皆隂陽前後
　上下之法也○虞曰三部之中各有一隂一陽來
　者爲陽去者爲隂察陽者知病之所有察隂者知
　死生之期也
有輕重
　呂曰肺如三叔之重是謂輕腎脉按之至骨如十
　五菽之重是謂重也○丁曰輕重者是五難言輕
　重之法也○虞曰凡切陽脉乃輕手取謂陽脉浮
　也切隂脉乃重手取謂隂脉沉也故曰輕重也
有六十首
　呂曰首頭首也蓋三部從頭者脉輒有六十首○
　丁曰六十首者是十難經一脉變爲十是也○虞
曰六十首者乃一脉變爲四時是也謂春脉弦夏
脉鈎秋脉毛冬脉石季夏及四季脉緩逐四時之
休王一脉變爲五十二經內成六十首也
一脉變爲四時
呂曰是手太隂之動以决四時逆順吉凶之法也
○丁曰十五難是言四時以胃氣爲本况經脉十
二經謂脉隨四時之變換非手太隂也○虞曰凡
切脉始起於六脉謂浮沉長短滑濇也乃三隂三
陽之脉也六脉趣四時之變故有二十四脉形焉
今六十首乃備言手足三隂三陽合之爲十二脉
　隨弦鈎毛石變之爲時經合之爲六十脉故曰一
　脉變爲四時
離聖久遠各自是其法何以别之
　呂曰言三部是一法九候是一法隂陽是一法輕
　重是一法六十首是一法言法象無多難可分别
　故言之此難也○丁曰離聖人久遠者爲越人時
　去聖逾遠也各自是其法者爲前所演其法也故
　曰各自是其法也
然是其病有內外證
　呂曰法象無多或變爲四時難可分别故以中外
　别其病以名之難也○丁曰是字當作視物之視
　上文言視病之法不與診法同故云别也然字者
　是越人自答之語也言使人視其精明五色循按
　察之左右卽知內外之證故知是字當作視物字
　用此是字傳冩之錯誤也○虞曰一藏一府乃一
　表一裏府之病主於外故有外證藏之病主於內
　故有內證也
其病爲之柰何然假令得肝脉
　虞曰肝脉弦軟而長
其外證善潔面青善怒
　足少陽膽者府也故有病則見於外也又膽爲淸
　淨之府故善潔也主於外見靣靑也又膽爲中正
　之官主決斷故善其怒也
其內證齊左有動氣按之牢若痛
　虞曰五積之候肝之積名曰肥氣在齊之左也
其病四肢滿閉
　虞曰肝木脾土脾主四肢木病則土無所畏故四
　肢閉滿玉機眞藏論曰脾太過令人四肢不舉
癃溲便難轉節有是者肝也無是者非也
　丁曰肝者東方木也其治在左應震齊左有動氣
　按之牢若痛其病四肢滿閉者謂支節攣嚲也淋
　洩難者足厥隂上係舌本下懷於隂器故淋溲便
　難也其轉筋者謂肝含血以養筋故病卽轉筋也
　有此内外證卽肝也無是者非也○虞曰癃溲謂
　小府澁也便難大府所注難也謂肝脉循於隂器
　故癃溲也肝腎主下部肝病則氣逆不行於下故
　便難也肝屬木也木曰曲直筋乃象之今肝病故
　轉筋也○呂曰外證者府之候膽者淸淨之府故
　面青善潔若衣被飮食不潔者其人便欲怒膽色
　靑故面靑怒也其內證者肝之證肝者東方爲靑
　龍在左方故肝之證在齊左
假令得心脉其外證面赤口乾喜笑
　丁曰外證者手太陽之脉爲外經故有病卽見於
　外其應火故病卽外熱口乾喜笑是其外證也○
　虞曰心脉浮大而散心屬火火性炎上故面赤口
　乾也心在聲爲笑也
其內證齊上有動氣按之牢若痛其病煩心心痛掌
中熱而啘有是者心也無是者非也
　丁曰心者南方火也其位在離故齊上有動氣其
　病煩心心痛掌中熱而啘者心病卽煩痛故啘臂
　內掌中熱而啘者是其內證也有其證者心之病
　無其證者卽非也○虞曰心之積名曰伏梁在齊
　上火之生熱心爲五藏之君四藏有病心主知之
　尙有痛狀何况本經百病耶常痛乃心包脉也正
　心不受病病則且占夕死夕占且死重明受病則
　心包絡乃手厥隂之脉出兩手中指之端不入掌
　心屈名指取之穴名勞宮穴心包病則掌中熱而
　啘心○呂曰外證者小膓手太陽脉爲熱故令口
　乾陽主躁故喜笑也其內證者心心在前爲朱雀
　故證在齊上也
假令得脾脉
　虞曰脾脉中緩而大
其外證面黃善噫
　丁曰其外證靣黃陽明爲胃之經故見色黃外之
　證也○虞曰脾土也在變動爲噫
善思
　虞曰脾者在志爲思也
善味
　虞曰脾主甘受味故善味
其內證當齊有動氣按之牢若痛
　虞曰脾之積名曰痞氣當齊之中
其病腹脹滿食不消體重節痛怠墮嗜臥四肢不収
有是者脾也無是者非也
　丁曰内證者足太隂脾也當齊有動氣者脾主中
州也其病腹滿食不消體重節痛怠墮嗜臥四肢
不收皆爲土土靜故有此證前注言外證靣黃而
不解餘說者爲善噫善味者是脾也今腹脹滿食
不消卽是胃也胃爲水榖之海病卽食不消體重
節痛怠墮嗜臥四肢不收皆是見外證也今却言
内證也此經所說文至不明未敢盡注其說以俟
　後賢○虞曰濕氣勝則令人彭脹陽氣在下食乃
　不消得主內病則如是脾屬土土性安靜故知是
　土主四肢病乃四肢不收○呂曰外證足陽明胃
　脉之證胃氣實榖氣消卽多所思欲飮食胃氣虛
　食不消氣力虛贏其人感思慮內證者脾也脾在
　中央故證當齊齊者又隂陽之中故其脉在脾也
假令得肺脉其外證面白善嚏悲愁不樂欲哭
　丁曰其外證者手陽明之經大膓爲肺之府也故
善嚏悲愁不樂欲哭此外之證也○虞曰肺脉浮
短而濇面白乃金之色也肺主皮毛皮毛外感寒
　內合於肺故嚏也悲者肺之志也脾土肺金肺爲
　肺母脾主歌子病母憂故不樂在聲爲哭
其內證齊右有動氣按之牢若痛其病喘欬洒淅寒
熱有是者肺也無是者非也
　丁曰其言內證者手太隂之經應西方金在兌故
　言齊右有動氣也其爲喘欬洒浙寒熱者故知內
　證也○虞曰肺之積名曰息賁在右脇下肺主皮
　毛今寒氣外感於皮毛內合於寒則氣道澁故喘
　而欬肺主氣外候於皮毛肺虛則洒浙寒肺實則
　熱而悶故云寒熱也○呂曰外證者大膓脉也乃
　手陽明之脉爲肺之府氣通於鼻故善嚏肺主秋
　秋愁也故其病悲哭內證者肺之證肺主皮毛有
　寒則洒浙欬嚏肺在西方爲白虎主右方故證在
　齊右
假令得腎脉其外證面黑喜恐欠
　丁曰其外證者太陽膀胱之經故爲外經也故有
　病則色黑面黑喜恐欠也○虞曰沉濡而滑腎之
　脉也黑色腎之色也在志曰恐巨陽虛則欠
其内證齊下有動氣按之牢若痛
　虞曰腎之積名曰賁脉在齊下故云在齊下
其病逆氣少腹急痛泄如下重足脛寒而逆有是者
腎也無是者非也
　丁曰其內證者腎王於冬應北方故在齊之下也
　其病逆氣少腹急痛泄如下重其泄者爲大瘕泄
　而裏急後重也此内之證也○虞曰腎氣不足傷
於衝脉故氣逆腎者足少陰之脉循少腹與足厥
　陰足太陰三隂交於齊下今病故少腹急痛也五
　泄之候腎爲後重泄腎者胃之關今氣虚故爲下
重泄謂食畢思急圊足內踝上五寸間乃足少隂
之動脉故足脛寒而逆通評虚實論曰氣逆者足
　寒也○呂曰外證足太陽膀胱脉也其人善欠者
　其人善惡寒若脛寒身體酒洒而寒故其善欠腎
　與手少陽俱主候心故善恐其內證者腎王於冬
　主北方玄武故證在齊下○虞曰經言是其病有
　內外證推尋至此惟肝脉平證善潔二字是表證
　心脉不見手太陽外證脾脉中有善噫是外證肺
　脉亦無手陽明之證腎脉中只有欠一字是足太
　陽不足之證五藏推之黃帝素問並言皆只足藏
　之證也越人言其外證者取其形見於外也呂氏
　所注多不該經㫖
十七難曰經言病或有死或有不治自愈或連年月
不巳其死生存亡可切脉而知之耶然可盡知也診
病若閉目不欲見人者脉當得肝脉强急而長
　丁曰此是肝之病證故則强急而長○楊曰强急
　猶弦急○虞曰肝木之脉弦軟而長今見强急病
　乃如是
而反得肺脉浮短而濇者死也
　丁曰浮短濇者是肺脉此者今當勝木故知死也
　○楊曰肝爲木肺爲金肝病得肺脉眞鬼來尅金
　勝木故必死也
病若開目而渇心下牢者脉當得緊實而數反得沉
濡而㣲者死也
　丁曰心之病證今反見腎脉心火腎水水來尅火
　故知死也○楊曰心病得腎脉水勝火故死也按
　之短實而數有似切繩謂之緊也按之短小不動
　搖若有若無輕手乃得重手不得謂之㣲也○虞
　曰病開目而渇心下牢脉又緊實而數此曰陽病
　得陽脉脉不相反今見沉濡而㣲謂陽病得隂脉
　故曰死也
病若吐血復􁉿衄血者脉當沉細而反浮大而牢者
死也
　丁曰此者肺脉之病證今反見心脉心火肺金火
　來勝金故知死也○虞曰血屬隂吐血衄血脉得
　沉細此謂脉與病相應今反浮大而牢與病相反
　故死也
病若譫言妄語身當有熱脉當洪大而手足厥逆脉
沉細而㣲者死也
　丁曰此病是心病之證今反手足厥脉沉細而㣲
　者是水勝火卽知死也○楊曰按之遲但小謂之
　細○虞曰肺主聲心主言今脉洪大是知熱乘於
　心肺邪受之故譫言妄語肺主皮毛今邪客於衛
　氣不得宣通乃身熱夫如是病與脉相應今手足
　厥逆脉沉細而㣲陽病得隂脉故云必死也
病若大腹而洩者脉當㣲細而濇反緊大而滑者死
也
　丁曰此病脾土之證候緊大滑者是肝木來勝土
　故知死也此經不言腎水之證闕此一藏也○楊
曰凡此五者病脉相反故爲必死經云五逆者死
　此之謂也○虞曰濕氣勝則脹脾不禁故洩脉㣲
　細濇病脉相承緊大而滑此曰相反如此之候其
　死明矣
十八難曰脉有三部部有四經手有太隂陽明足有
太陽少隂爲上下部何謂也然手太隂陽明金也足
少隂太陽水也金生水水流下行而不能上故在下
部也
　丁曰夫脉有三部者寸關尺也若合兩手言之卽
　六部也毎部之內各有二經六部之内合爲十二
　經今此云四經者是謂手太陽陽明與足太陽少
　隂此四經者法水火之性各有綱紀而不能變通
　上下餘八經在手生足在足生手所以經言部有
　四也是右手寸口肺與太陽應金生左尺水也足
　太陽少隂水其性潤下故不能上生於手而生左
　足厥隂少陽木此二部皆是足之經紀所以言在
　下部也是左尺水生左關木○楊曰手太隂肺脉
　也肺爲諸藏上盖其治在右方故在右手上部也
　手陽明大膓脉是肺之府故隨肺居上部焉足少
　隂腎脉腎爲水肺之子水流趣於腎又最居於下
　故爲左手下部也足太陽膀胱爲腎之府故隨腎
　居下部焉經言脉有三部部有四經者謂總兩手
　而言之也兩手各有三部部各有二經兩手上部
　合四也中下二部亦復如此三四十二則十二經
　也肺金居上而下生腎水故肺腎在左右手上下
　部也
足厥隂少陽木也生手太陽少隂火火炎上行而不
能下故爲上部
　丁曰手太陽少隂應左寸君火火上炎上不能下
　生足而生手心主少陽火是生右尺相火也○楊
　曰足厥隂肝脉也肝治在左方故爲左手之下部
　足少陽膽者爲肝之府故隨肝居下部也手太陽
　小膓脉爲心之府故隨心居上部焉
手心主少陽火生足太隂陽明土土主中宮故在中
部也
　丁曰是相火應其灰火也中部者右關也生右寸
　金也○楊曰手心主心包絡脉也手少陽三焦脉
　也故合爲左手中部足太陰脾脉也足陽明胃脉
　也故合爲右手中部此經作如此分别若依脉經
　配二部又與此不同也○虞曰經言手心主少陽
　火生足太隂陽明土土主中宮故在右手中部惟
　只言火生土之意不言手心主少陽在左手中部
　惟只取其相生言之也今明三部相生之意如此
　右手尺中少陽火生關上陽明土關上陽明土却
　生寸口太隂金寸口太隂金却生左手尺中少隂
　水左手尺中少隂水却生左手關上厥隂木關上
　厥隂木却生左手寸口少陰火却又别心主火故
　心主生足太隂陽明土也此乃五行相生之意耳
　又足厥隂與足太隂何以居於左右兩手關部中
　胃脾太隂脾脉居於中州乃在右手關上也又足
　厥隂木木者根生於地枝葉長於天亦隂陽共焉
　故亦在左中部也
此皆五行子母更相生養者也
　丁曰言此皆五行更相生養者是謂右寸金生左
　尺水水生左關木木生左寸君火君火生右尺相
　火相火生右關土而後生右寸金故言子母更相
　生養者也
脉有三部九候各何所主之然三部者寸關尺也九
候者浮中沉也
　丁曰前順五行而言之生養卽逆三部而反到所
　以經别問各何所主也○楊曰寸口陽也關中部
　也尺中隂也此三部各有浮中沉三候三三九候
　也故曰九浮爲陽沉爲隂中者胃氣也○虞曰一
　部之中有三候浮者爲府沉者爲藏中者乃是中
　焦之脉也假令寸口浮爲府沉爲藏中爲中焦皆
　倣此用之
上部法天主胸以上至頭之有疾也
　丁曰兩手寸口皆爲上部卽寸外主頭寸內主胸
　中是頭皆一指下前後言病左右同法也○楊曰
　所謂自膈以上爲上焦也
中部法人主膈以下至齊之有疾也
　丁曰言左右兩關也第二指半指以前言膈下半
　指之後主齊上左右同○楊曰所謂自膈以下爲
　中焦也
下部法地主齊以下至足之有疾也
　丁曰下部左右兩尺第三指半指之前主齊下有
　疾半指之後以候至足之有疾○楊曰所謂自齊
　以下至足爲下焦也
審而刺之者也
　丁曰刺字當作次第之次此是審三部各有內外
　主從頭至足之有疾也故知刺字傳文誤也○楊
　曰用針者必當審詳三部九候病之所在然后各
　依其源而刺之也
人病有沉滯久積聚可切脉而知之耶然診在右脇
有積氣得肺脉結脉結甚則積甚結㣲則氣㣲診不
得肺脉而右脇有積氣者何也然肺脉雖不見右手
脉當沉伏
　丁曰病久積聚可切脉而知之者五藏六府皆有
　積聚今云右脇有積氣當肺脉見如是脉不見亦
　沉伏詳經之意脉浮行肉上腎脉沉行於筋下其
　浮行於肉上而無常數而止者名曰結也其沈行
　於筋下時上名曰伏也伏者藏病積也浮結者府
　病聚也兩手三部各有浮沈結伏而言病也今經
　引肺脉一經於此言之也○楊曰徃來緩而時一
　止復來謂之結也脉結甚者是診脉之狀也結甚
　者此結訓積猶言脉結甚則積甚脉積微則積㣲
其言積隱也○虞曰結脉主塊積其脉動而中止
　小數有還反動故曰結也其積之大小隨診言之
　也○楊曰診雖不得肺脉浮短而濇但左手脉當
　沈伏卽右脇有積氣矣肺治在右也極重指著骨
　乃得故謂伏脉也
其外痼疾同法耶將異也然結者脉來去時一止無
常數名曰結也伏者脉行筋下也浮者脉在肉上行
也左右表裏法皆如此假令脉結伏者內無積聚脉
浮結者外無痼疾有積聚脉不結伏有痼疾脉不浮
結爲脉不應病病不應脉是爲死病也
　丁曰人心有所思慕脉亦結心無所思內外無病
　其脉伏結此者形不病而脉病故知死矣○楊曰
　脉與病不相應爲逆者難治故曰是死病也
　　舊經注云手心主心包絡脉也手少陽三焦脉
　　也故合爲左手中部足太陰脾脉也足陽明胃
　　脉也故合爲右手中部此經作如此分别若依
　　脉經配三部又與此不同也
　　舊經有此前注牴牾具列此圖以正其文楊氏
　　曰手心主心包絡脉手少陽三焦脉也故合爲
　　左手上部足太隂脾脉也足陽明胃脉也故合
　　爲右手中部此經作如此分别若依脉經配三
　　部又與此不同夫此法楊氏不能明其理故言
　　不同也是師將三部反倒配合五行六氣而言
　　之師謂此寸尺反倒又問三部各何所主經云
　　上部法天主胸以上至頭有疾中部法人主膈
　　下至齊上有疾下部法地主齊以下至足有疾
　　故云審而次之者也又王叔和將自左寸逆行
　　言之曰
　左心小膓肝膽腎右肺大膓脾胃命女人反此背
　看之尺脉第三同斷病
　　蓋兩尺反倒同主齊以下至足有疾故扁鵲云
　審而次之王叔和云用心子細須尋趁
　手太陽少隂
　火火炎上而
　不能下生手　手心主少陽相火生足太
　心主少陽火　隂陽明土土
　足厥隂少陽
　　　　　　　　　　　　　　　　　　　　　　　　復生金
　木木生火
　　　　　　　　　　　　　　　　　　　　　　　　足太隂陽明
　手太陽少隂
　君火　土土生手太
　足太陽少隂　陽明金
　水水流下而　手太隂陽明
　不能上行生　金生足太
　足厥隂少陽　陽少隂水
　木
十九難曰經言脉有逆順男女有常而反者何謂也
然男子生於寅寅爲木陽也女子生於申申爲金隂
也
　楊曰元氣起於子人之所生也男從子左行三十
　之巳女從子右行二十俱至於巳爲夫婦懷姙也
　古者男子三十女年二十然後行嫁娶法於此也
　十月而生男從巳至寅左行爲十月故男行年起
　於丙寅女從巳右行至申爲十月故女行年起於
　壬申所以男子生於寅女子生於申○虞曰經言
　男子生於寅女子生於申謂其父母之年㑹合於
　巳上男左行十月至寅而生女右行十月至申而
　生也小運人言男一歲起於丙寅女一歲起於壬
　申難經不言起而言生謂生下巳爲一歲矣丙壬
　二干水火也水火爲萬物之父母寅申二支金木
　也爲生物成實之終始木胞在申金胞在寅二氣
　自胞相配故用寅申也金生於巳巳與申合故女
　子取申木生於亥亥與寅合故男子取寅所以男
　年十歲順行在亥女年七歲逆行亦在亥男年十
　六天癸至左行至巳巳者申之生氣女年十四天
　癸至右行亦在巳與男年同在本宮生氣之位隂
　陽相配乃成夫婦之道故有男女也上古天眞論
　曰男二八而天癸至精氣溢㵼陰陽和故能有子
　○楊氏言男三十行年在巳方娶於此非也女二
　十天癸至任脉通衝脉盛月事以時下故能有子
　楊氏言女二十右行之巳方嫁於此義非矣楊氏
　之言但合古禮行夫婦嫁娶之法又與本經天癸
　之數相違也况聖人於此十九難中論男女配合
　之道隂陽交㑹之所言天癸之至數知脉盛於上
　下推之强弱診其有餘不及若止言三十而娶二
　十而嫁於本經診治之道慿何依據
故男脉在關上女脉在關下是以男子尺脉恒弱女
子尺脉恒盛是其常也
　丁曰其言男子女人尺脉者是隂陽之根本也逆
　順者爲陽抱隂生隂抱陽生也三陽始生於立春
　建寅故曰男生於寅木陽也三隂生於立秋七月
　建申故言女生於申金隂也男子之氣始於少陽
　極於太陽所以男子尺脉恒弱而寸脉陽也女子
之氣始於太隂極於厥隂女子尺脉浮而寸脉沈
　故云男脉在關上女脉在關下此是男女逆順有
　常而反也○楊曰男子陽氣盛故尺脉弱女子隂
氣盛故尺脉强此是其常性
反者男得女脉女得男脉也其爲病何如然男得女
脉爲不足病在內左得之病則在左右得之病則在
右隨脉言之也女得男脉爲太過病在四肢左得之
病則在左右得之病則在右隨脉言之此之謂也
　丁曰男得女脉言不足者是隂不足卽陽入乗之
　故陽不見於寸口而反見尺內隂氣主內不足故
　知病也卽在內女得男脉爲太過病在四肢者女
　子尺脉本浮更加見於寸是謂太過陽主外故病
　在四肢隨其脉左右言之左得之病在左右得之
　病在右也○楊曰男得女脉爲隂氣盛隂主內故
　病在內女得男脉爲陽氣盛主四肢故病在四肢
　也○虞曰寸口曰陽男以陽用事今見陰脉反於
　天常故病發於脉女以隂用事今寸口却見陽脉
　亦是反於天常故病在四肢素問曰四支爲諸陽
之本也
王翰林集註黃帝八十一難經卷之二
　　　　音釋
十三難臭(只救/切)十四難奪(徒活/切)中霧(上音/衷)
槀(苦老/切)十五難厭(益渉/切)聶(之渉/切)
操(七刀/切)藹(於蓋/切)兌(音銳/尖也)
啄(許檅/切)啄(呼角/切)解(胡介/切)
十六難别(波列/切)溲(所鳩/切)啘(之月/切)
噫(鳥介/切)嚏(丁計/切)樂(音/樂)
浙(音/息)脛(形定/切)十七難􁉿(音求鼻/寒而淸)
(涕岀/也)衄(女六切鼻/中出血也)譫(之閻切/多語也)
洩(音/泄)十八難脇(虛業切/胸脇也)痼(音故久/病也)
十九難姙(而鴆/切)恒(音常/久也)
王翰林集註黃帝八十一難經卷之三
　　盧國秦越人撰　呂廣　丁德用楊玄操
　　　　　　　　　　虞庻　楊康侯　註解
　　　　　　　　　　王九思王鼎象石友諒
　　　　　　　　　　王惟一　校正附音釋
二十難曰經言脉有伏匿伏匿於何藏而言伏匿耶
然謂隂陽更相乘更相伏也脉居隂部而反陽脉見
者爲陽乘陰也
　丁曰其部非獨言寸爲陽尺爲隂也若以前後言
　之卽寸爲陽部尺爲隂部若以上下言之曰肌肉
　上爲陽部肌肉下爲隂部今隂虛不足陽入乘之
　故隂部見陽脉其脉乘時見沉濇而短此是陽中
　伏陰也○楊曰謂尺中浮滑而長
脉雖時沉濇而短此謂陽中伏隂也脉居陽部而反
隂脉見者爲隂乘陽也
　丁曰寸口之内肌肉之上時見沉濇短也○楊曰
　尺中巳浮滑而長又時時沉濇而短故曰陽中伏
　隂寸口關中沈短而濇也
脉雖時浮滑而長此謂陰中伏陽也
　丁曰寸口之内肌肉之下脉時見浮滑而長者是
　隂中伏陽也○楊曰寸關巳沉短而濇濇而時時
　浮滑而長故曰隂中伏陽也
重陽者狂重隂者癲脫陽者見鬼脫隂者目盲
　丁曰重陽者狂謂脉浮滑而長加於實數所以狂
言大事自高自賢狂越棄衣其脫隂者目盲視物
卒失故言盲也盲猶荒也重隂者癲癲者蹶也其
脫陽者視其暗中見鬼是故經言重陽者狂重隂
者癲脫陽者見鬼脫隂者目盲也○虞曰寸口曰
　陽又今重見陽脉三倍以上故曰重陽其病狂惑
自高賢智登高而歌棄衣而走罵詈不避親䟱故
　曰狂尺中曰隂而尺脉重見隂故曰重陰其爲病
　也名曰癲疾謂僵仆於地閉目不酲隂極陽復良
　久却醒故曰癲也今天吊之類是也人之所稟者
　陰與陽隂陽平則權衡等今隂氣巳脫陽氣獨盛
　五藏屬隂五藏行氣血漑灌上榮於目今隂氣巳
　脫五藏之氣不榮於目故目盲無所見故曰脫隂
　者目盲也○楊曰重隂者陽氣幷於上也謂關以
　前旣浮滑而長兼實强復喘數是謂重陽也重隂
　者謂尺中旣沉短而濇而又盛實是謂重陰脫陽
　者無陽氣也謂關以前細㣲甚也故目中妄見而
　覩鬼物焉脫隂者謂尺中㣲細甚也隂者精氣也
　精氣脫故盲盲脫之言失也謂亡失陰陽之氣也
二十一難曰經言人形病脉不病曰生脉病肜不病
曰死何謂也
　丁曰此者五藏各有所主也肺主氣心主脉脾主
　肌肉肝主筋腎主骨其心肺主息脉爲通天氣邪
　不可中邪中則息脉不相應形雖下病當知死矣
腎肝脾皆主其形皆通地氣邪中則害其形其脉
　不病者皆生形脉皆病者不可理此是五藏各主
　其形脉故言大法也
然人形病脉不病非有不病者也謂息數不應脉數
也此大法
　呂曰形病者謂五藏損形體羸瘦氣㣲脉反遲與
　息不相應其脉不相應爲形病也脉病者謂數諸
　至脉巳病人雖未頭痛寒熱方病不久病病則死
　○虞曰人形病脉不病者謂形苦而志樂或勞形
　於事以致肌體瘦羸脉息俱呼吸大小雖合常經
　息數必違此大法故曰形病脉不病也脉病人不
　病者其人必外多眷慕内結想思脉病形安形樂
　志苦以致傷脉息反常不及有餘乍遲乍數及乎
　病而不死爰焉故曰脉病人不病也
二十二難曰經言脉有是動
　虞曰言反常之動也
有所生病
　虞曰脉動反常故云有所生病
一脉輒變爲二病者何也然經言是動者氣也所生
病者血也
　虞曰氣病傳血此乃一脉變爲二病
邪在氣氣爲是動
　虞曰脉動反常邪在氣也
邪在血血爲所生病
　虞曰氣受邪傳之與血故血爲所生病
氣主呴之
　虞曰呴之氣流行之貌也
血主濡之
　丁曰氣主呴之呴呴謂吹噓徃來之象血主濡之
　濡謂濡軟也氣行則血行氣止則血止○虞曰濡
　者濡潤之貌言人身所稟者氣血也氣血通行沮
　潤人身其爲病也乃如下說也
氣留而不行者爲氣先病也血壅而不濡者爲血後
病也故先爲是動後所生病也
　丁曰人一身經脉通行氣血或居一經脉中氣留
　不行故血壅不濡其氣先病名曰是動血壅不濡
　後病名曰所生此是一脉輒變爲二病也○虞曰
　上文言脉有是動動爲陽謂氣先受熱熱亦傳於
　血氣血皆受熱則津液妄行是知脉有是動此言
　留而不行謂氣血津液妄行賊風薄之故不行也
　氣傳之與血故血壅而不濡潤復受賊風故血亦
　住而病也○楊曰經言手太隂之脉起於中焦下
　絡大膓還循胃口上膈屬肺從肺系横出腋下循
　臑内行少隂心主之前下肘腎内上骨下廉入寸
　口上循魚際出大指之端其支者從腕後直出次
　指内廉出其端是動則病肺脹滿膨膨而喘欬故
　缺盆中痛甚則交兩手而瞀是爲腎厥是主肺所
　生病者欬上氣喘渇心煩胸滿臑腎内前廉痛厥
　掌中熱氣盛有餘則肩背痛也汗出中風小便數
　而欠氣虛則肩背痛寒少氣不足以息溺色變略
　舉此一經爲例餘經皆可知也凡人所以得主命
　者氣與血也氣爲陽陽爲衛血爲隂隂爲榮二氣
　常流所以無病也邪中於陽陽爲氣故氣先病陽
　氣在外故也若在陽不治則入於陰中隂爲血故
　爲血後病血在内故也氣實則熱氣虛則寒血實
　則爲寒血虚則爲熱隂陽之道理其然也凡一藏
　之病有虚有實有寒有熱有内有外皆須知藏府
　之所在識經絡之流行隨其本原以求其疾則病
　形可辨而針藥無失矣如其不委斯道則雖命藥
　投針病難愈也故黃帝曰夫十二經脉者所以調
　虛實處百病決生死不可不通哉此之謂也○虞
　曰凡人血流據氣氣動依血凝留而不行壅而不
　濡是知爲病也
二十三難曰手足三隂三陽脉之度數可曉以不然
手三陽之脉從手至頭長五尺五六合三丈
楊曰一手有三陽兩手合爲六陽故曰五六合三
　丈也○虞曰手太陽之脉自兩手小指之端循腎
　上行之耳珠子前長五尺兩手合一丈手陽明之
　脉起於兩手大指次指之側上循腎絡於鼻左之
右右之左長五尺兩手合一丈手少陽之脉起於
　兩手小指次指之端上臂終於耳前長五尺兩手
　合一丈故曰五六合三丈也
手三隂之脉從手至胸中長三尺五寸三六一丈八
尺五六三尺合二丈一尺
楊曰兩手各有三隂合爲六隂故曰三六一丈八
尺○虞曰手太隂之脉起於中焦下絡大膓還循
胃口屬肺出腋下下肘入寸口上魚際出乎大指
　之端長三尺五寸兩手合七尺手少隂之脉起於
　心中出屬心系下絡小膓上肺出腋下循臂出手
　小指之端長三尺五寸兩手合七尺手厥隂之脉
　起於胸中屬心包絡三焦出脇腋下循臑入肘下
　出小指次指之端長三尺五寸兩手合長七尺故
　曰二丈一尺
足三陽之脉從足至頭長八尺六八四丈八尺
楊曰兩足各有三陽故曰六八四丈八尺也按此
　脉度數七尺五寸中人之肜而云長八尺理則難
解然足之六陽從足指而向上行由其紆曲故曰
　八尺也○虞曰足太陽之脉起於兩足小指之側
　上循膝交膕中循背上頭下入目内眥長八尺兩
　足上行合一丈六尺足陽明之脉起於足大指次
　指之端循足脛上夾臍左右各二寸終於額角髪
　際長八尺兩足合一丈六尺足少陽之脉起於足
　小指次指之端上循兩膝外廉入季脇上循目外
　眥長八尺兩足合一丈六尺故曰四丈八尺也
足三隂之脉從足至胸長六尺五寸六六三丈六尺
五六三尺合三丈九尺
　楊曰兩足各有六隂故曰六六三丈六尺也按足
　太隂少隂皆至舌下足厥隂至於頂上今言至胸
　中者蓋㨿其相按之次也○虞曰足太隂之脉起
於足大指内側循足脛内廉上交出厥陰脉之前
上循入腹屬肝絡胃連舌本長七尺五寸兩行合
　長一丈五尺足厥隂之脉起於足太指聚毛之上
循足跗上廉去内踝一寸上踝八寸交出足太隂
　之後循股入隂毛中環隂器抵少腹俠胃屬肝絡
　膽循㗋嚨入頑顙連目系出額長六尺五寸兩行
　合長一丈三尺足少隂之脉起於足小指之下斜
　趣足心上腨股内貫脊屬腎絡膀胱貫肝入肺循
　㗋嚨俠舌本長六尺五寸合長一丈三尺故云三
丈九尺
人兩足蹻脉從足至目長七尺五寸二七一丈四尺
二五一尺合一丈五尺
　楊曰人長七尺五寸而蹻脉從踝至目不得有七
　尺五寸也今經言七尺五寸者是脚脉上於頭而
　行焉言至目者舉其綱維也○虞曰人有隂蹻陽
　蹻二脉兩足合四脉陽蹻者起於跟中循外踝上
　行入風池隂蹻者亦起於跟中乃是足少隂之别
　絡也自然骨之後上内踝之上直上循隂股入隂
　循股上胸裏入缺盆上出人迎之前入頄内廉屬
　目内眥合太陽脉長七尺五寸兩行合一丈五尺
　准此推之至目者推尺是兩足隂蹻脉也故經言
　從足至目長七尺五寸以合一丈五尺是也
督脉任脉各長四尺五寸二四八尺二五一尺合九
尺凡脉長一十六丈二尺此所謂十二經脉長短之
數也
　丁曰此篇云十二經脉長短又言隂蹻從足至目
　又言督任二脉何獨不言陽蹻陽蹻亦起於跟中
循外踝上入風池亦長一丈五尺言之則據經丈
　尺有剰不言有此闕漏更俟後賢其脉上云八尺
　者其中庸之人以省尺言之皆得四尺今尺者非
黍尺也皆以同身寸之爲尺大小言之皆八尺○
楊曰督脉起於脊􁀃上於頭下於靣至口齒縫計
　則不止長四尺五寸今言四尺五寸者當取於上
　極於風府而言之也手足合十二脉爲二十四脉
　幷督任兩蹻又四部合爲二十八脉以應二十八
　宿凡長一十六丈二尺滎衛行周此數則爲一度
　也故曰長短之數也○虞曰經言督脉起於下極
　之兪并於脊裏上至風府入屬於腦長四尺五寸
　任脉者起於中極之下以上毛際循腹上關元至
　咽喉長四尺五寸督任計之長合九尺也以上十
　二經合二十四脉合長一十三丈八尺兼之督任
　隂蹻三脉合長二丈四尺共二十七脉合長一十
　六丈二尺以法三九之數應漏水下二刻楊氏言
　二十八脉乃陽蹻亦係其數推之二蹻四行則尺
　寸有餘也楊氏言二十八脉誤矣
經脉十二絡脉十五何始何窮也然經脉者行血氣
通隂陽以榮於身者也其始從中焦注手太隂陽明
陽明注足陽明太隂太隂注手少隂太陽太陽注足
太陽少隂少隂注手心主少陽少陽注足少陽厥隂
厥隂復還注手太隂别絡十五皆因其原如環無端
轉相漑灌朝於寸口人迎以處百病而決死生也
　丁曰此者天地隂陽一歲終始於二十四氣日月
　曉昏終始於二十四時人之榮衞行經絡二十四
條故復㑹於寸口人迎其言寸口者手太隂脉口
　也其穴名曰太淵故脉㑹於太淵其十二經十五
　絡皆輔三焦而生故始從中焦注手太隂陽明所
　以處百病決死生也○楊曰行手太陽訖卽注手
　陽明行手陽明訖卽注足陽明輪轉而行餘皆倣
　此也○虞曰其始從中焦者謂直兩乳間名曰膻
　中穴亦名氣海言氣從此而起注太隂肺也肺行
　訖傳之與手陽明也素問曰膻中爲臣使之官謂
　胃化味爲氣自此上傳於肺也○楊曰經脉十二
　絡脉十五凡二十七氣以法三九之數天有九星
　地有九州人有九竅是也其經絡流行皆朝㑹於
　寸口人迎所以診寸口人迎則知其經絡之病死
　生之侯矣○虞曰厥隂還注手太隂如此推尋丈
　尺則前後經義相違離聖久遠難爲粗述
經曰明知終始隂陽定矣何謂也然終始者脉之紀
也寸口人迎隂陽之氣通於朝使如環無端故曰始
也
　楊曰經脉流行應於天之度數周而復始故曰如
　環無端也
終者三隂三陽之脉絕絕則死死各有形故曰終也
　楊曰隂陽氣絕其候亦見於寸口人迎見則死矣
　其死各有形診故曰終也○丁曰所言三陰三陽
　之脉絕絕則死死各有形其義本經自解在二十
　四難中
二十四難曰手足三隂三陽氣巳絕何以爲候可知
其吉凶不然足少陰氣絕卽骨枯少隂者冬脉也伏
行而温於骨髄故骨髓不温卽肉不著骨骨肉不相
親卽肉濡而却肉濡而却故齒長而枯髮無潤澤者
骨先死戊日篤巳日死
　丁曰足少隂之經腎脉也屬木王冬内榮於骨髓
外華於髪其氣絕則齒本長骨枯髪無潤澤故戍
　日篤而巳日死也此足少隂絕之形也○楊曰足
　少陰腎脉也腎主冬故云冬脉也腎主内榮骨髓
　故云伏行而温於骨髓也腎氣旣絕則不能榮骨
　髓故肉濡而却却結縮也謂齒齦之肉結縮而故
　齒漸長而枯燥也謂齒乾燥色不澤也腎爲津液
　之主今無津液故使髪不潤焉戊巳土也腎水也
　土能尅水故云戊日篤巳日死也○虞曰陰陽有
　少壯故有三隂三陽以通氣血以養人身是故三
　隂乃有離合太隂爲開厥隂爲闔少隂爲樞開者
　司動靜之基闔者執禁固之權樞者主動轉之㣲
　三經不得相失今足少隂腎脉巳絕是故一經相
　失少隂不得爲樞動轉之㣲不主矣故曰死也診
　要經終論曰少隂終者面黑齒長而垢腹脹閉上
　下不通而終矣此之謂也
足太陰氣絶則脉不榮其口唇口唇者肌肉之本也
脉不榮則肌肉不滑澤肌肉不滑澤則肉滿肉滿則
唇反唇反則肉先死甲日篤乙日死
　丁曰足太隂經者脾之脉也屬土王季夏其氣内
　養肌肉外華衛於口唇其氣絕則唇反肉滿故甲
　日篤而乙日死也此是足太隂絕之形也○楊曰
　足太隂脾脉也脾主肌肉其氣旣絕故肌肉麁澁
　而唇反甲乙木也脾土也木能尅土故云甲日篤
　乙日死也○虞曰口唇肉之所終亦曰脾之華今
　唇反色靑木賊土也故曰死矣隂陽之離合以太
　隂爲開謂司動靜之基今脉巳絕則動靜之基乃
　失司存故曰死也素問日太隂終者腹脹閉不得
　息善嘔嘔則逆逆則靣赤也
足厥隂氣絕卽筋縮引卵與舌卷厥隂者肝脉也肝
者筋之合也筋者聚於隂器而絡於舌本故脉不榮
則筋縮急卽引卵與舌故舌卷卵縮此筯先死庚日
篤辛日死　筋縮急
　丁曰足厥陰經者肝之脉也屬木王春氣内飬於
　於筋外則上係舌本下環於隂器其氣絶則舌卷
　卯縮故庚日篤而辛日死也此足厥隂絕之形也
　○楊曰足厥隂肝脉也肝主筋其氣旣絕故筋縮
　急而舌卷卯縮庚辛金也肝木也金能尅木故云
　庚日篤而辛日死也
手太隂氣絕卽皮毛焦太陰者肺也行氣温於皮毛
者也氣弗榮則皮毛焦皮毛焦則津液去津液去卽
皮節傷皮節傷則皮枯毛折毛折者則毛先死丙日
篤丁日死
　丁曰手太隂經者肺之脉也屬金王秋其氣内主
　於氣外榮於皮毛其氣絕則津液去皮毛焦故丙
　日篤而丁日死也○楊曰手太隂肺脉也肺主行
　氣故曰温皮毛丙丁火也肺金也火能尅金故云
　丙日篤丁日死也○虞曰肺行衞氣以飬皮毛今
　皮毛焦則知火來爍金皮枯毛折脉絕其爲離合
　與足太隂同法也
手少隂氣絕則脉不通脉不通則血不流血不流則
色澤去故靣黑如梨此血先死壬日篤癸日死
　丁曰手少陰經者眞心脉也属君火王夏主於榮
　通於脉也其經非不言手厥隂心包絡爲主相火
　相行君命主通榮氣今眞心氣絕則榮氣不行榮
　氣不行則血不流行是以色澤去故面黑如黧壬
　日篤而癸日死此者是病非老憊也梨字當作此
　黧字○楊曰經云手三隂今此推釋太隂少隂而
　心主一經不言之何也然心主者心包絡之脉也
　少陰者心脉也二經同候於心故言少隂絕則心
　主亦絕其診旣同故不别解也本經云靣黑如漆
　柴此云如梨漆柴者恒山苗也其草色黃黑無潤
　澤故以爲喻梨者卽人之所食之果也亦取其黃
　黑焉言人卽無血則色黃黑似此二物無光華也
　壬癸水也心火也水尅火故云壬日篤癸日死也
　○虞曰心主血血乃爲榮榮華人身故有光華之
　色今脉巳絕血乃不行故人色夭面黑如梨是知
　水來賊火離合與足少隂同
三隂氣俱絕者則目眩轉目瞑目瞑者爲失志失志
者則志先死死卽目瞑也
　丁曰所言三隂者獨是言足三隂也足少隂者腎
也腎藏精與志足厥隂肝也肝藏魂通於目故絕
　則失志而亂魂去目眩也○楊曰三隂者是手足
　三隂脉也此五藏之脉也五藏者人之根本也故
　三隂俱絕則目瞑瞑閉也言根絕於内而華諸於
　外目者人之光華也眩亂也言目亂不識人也腎
　藏精與志精氣巳竭故曰失志也三隂絕皆止得
　一日半死也○虞曰五藏之脉皆屬三隂五藏之
　脉皆㑹於目今三隂俱絕故目眩目瞑也人之五
　志皆屬於隂謂肝志怒心志喜脾志思肺志憂腎
　志恐今三隂巳絕五藏皆失其志故無喜怒憂思
　恐五志俱亡故曰失志也楊氏言失志乃止言腎
　一藏也本經曰隂陽相離則悵然失志此之謂也
六陽氣俱絕者則隂與陽相離隂陽相離則腠理泄
絕汗乃出大如貫珠轉出不流卽氣先死且占夕死
夕占且死
　丁曰所言六陽是手足三陽也後言隂與陽相離
者謂手三陽通天氣故曰陽也足三隂通地氣故
　云隂也天地隂陽否隔所以言隂陽相離也是故
　腠理泄絕汗乃出大如貫珠故其死不移旦夕也
　○楊曰此六陽氣絕不出日死六陽氣絕之狀今
畧條之經云太陽脉絕者其絕也戴眼反折瘈瘲
　其色白絕汗乃出出則終矣少陽脉絕者其絕也
　耳聾百節盡縱目環絕系絕系一日半死其色靑
　者乃死陽明脉絕者其絕也口耳張善驚妄言色
　黄其上下經盛而不仁則終矣此是三陽絕之狀
　也前云六陽今經曰三陽絕狀者手足諸陽脉絕
　其絕狀並同所以不别出隂與陽相離者隂陽隔
　絕不相朝使也腠理泄者陽氣巳下毛孔皆開所
　以然也絕汗乃汗出如珠言身體汗出著肉如綴
　珠而不流散故曰貫珠也旦占夕死夕占旦死者
　正得半日也惟少陽絕得一日半矣○虞曰隂陽
相離氣位隔絕腠理開疎汗乃大出夫如是則六
陽皆絕其死明矣况三陽之脉亦有離合太陽爲
開陽明爲闔少陽爲樞開者司動静之基闔者執
禁固之權樞者主轉動之㣲三經不得相失今六
陽巳絕失其動靜之司弛其禁固之樞止其動轉
　之㣲三經相失故曰死也六陽者素問曰上下經
　乃成六也
　　　經絡大數第二(凡二首)
二十五難曰有十二經五藏六府十一耳其一經者
何等經也然一經者手少隂與心主别脉也心主與
三焦爲表裏俱有名而無形故言經有十二也
　丁曰言少隂與心主别脉者謂心與小膓爲表裏
　心主與三焦爲表裏也少隂是眞心脉爲君火心
主者共三焦相火故别也相行君命故有心名無
位也○楊曰手少隂眞心脉也手心主心包絡脉
　也二脉俱是心脉而少隂與少陽合心主與三焦
脉合三焦有位而無形心主有名而無藏故二經
爲表裏也五藏六府各一脉爲十一脉心有兩脉
合成十二經焉據此而言六府亦止五府耳○虞
曰心主者手厥隂脉也三焦者手少陽脉也二經
　合爲表裏乃合爲十二經也手厥隂心包絡脉者
　起於胸中出屬心包下膈歷絡三焦其支者循胸
　中出脇下腋三寸上抵腋下下循臑内行太陰少
　陰之間入肘中下臂行兩筋之間入掌中出中指
　之端准此推之心包外有經脉出於中指内相維
　絡於三焦歸於少隂之經配手厥隂之脉手少陽
　脉者出於手小指次指之端上出次指之間循手
　表腕出臂外兩骨之間上貫肘循臑外上肩交出
　足少陽之後入缺盆布膻中散絡心包下膈循屬
　三焦准此推尋乃與心包更相維絡三焦配手少
　陽心包配手厥隂二經俱外有流行經脉内無藏
　府故配之爲表裏諸家脉惟言命門與三焦爲表
　裏在右手尺中惟此經言則三焦與心主爲表裏
　也又左寸火右寸金左關木右關土左尺水右尺
　火左尺男右尺女可驗之經有夫婦對位若三焦
　配命門爲表裏則木火同位也
二十六難曰經有十二絡有十五餘三絡者是何等
絡也然有陽絡有隂絡有脾之大絡陽絡者陽蹻之
絡也隂絡者隂蹻之絡也故絡有十五焉
　丁曰十二經十五絡者謂毎一經各有一絡其肝
　心腎經在左卽絡右其脾肺心包經在右卽絡左
　其陽蹻經在左足外踝絡在右足外踝其隂蹻經
　在右足内踝絡在左足内踝此者是隂蹻陽蹻之
　絡也脾之大絡者脾象土主中宮王四季分飬四
　藏故曰脾之大絡是名大包穴在淵液下三寸布
　胸中出九助閒是也○楊曰十二經各有一絡爲
　十二絡耳今云十五絡者有隂陽之二絡脾之大
　絡合爲十五絡也人有隂陽兩蹻在兩足内外男
　子以足外者爲經足内者爲絡女子以足内者爲
　經足外者爲絡故有隂陽蹻二絡也經云男子數
　其陽女子數其隂當數者爲經不當數者爲絡此
　之謂也脾之大絡名曰大包此則脾有二絡也凡
　經脉爲表裏支而横者爲絡絡之别者爲孫也
　　奇經八脉第三(凡三首)
二十七難曰脉有奇經八脉者不扚於十二經何謂
也然有陽維有隂維有陽蹻有隂蹻有衝有督有任
有帶之脉凡此八脉者皆不拘於經故曰奇經八脉
也經有十二絡有十五凡二十七氣相隨上下何獨
不拘於經也然聖人圖設溝渠通利水道以備不然
天雨降下溝渠溢滿當此之時霶霈妄行聖人不能
復圖也此絡脉滿溢諸經不能復拘也
　丁曰前言十二經十五絡二十七氣相隨上下流
通氣血相貫無有休息今此八脉謂别道而行故
曰奇經八脉也其所起言在後章○楊曰奇異也
此之八脉與十二經不相拘制别道而行與正經
有異故曰奇經也其數有八故曰八脉也○虞曰
奇音基也竒斜也奇零也不偶之義謂此八脉不
係正經隂陽無表裏配合别道奇行故曰竒經也
所以經言八脉不拘於經以此可驗矣楊氏言奇
異之義非也
二十八難曰其奇經八脉者旣不拘於十二經皆何
起何繼也然督脉者起於下極之兪並於脊裏上至
風府入於腦
　丁曰督脉起於下極之兪者長强穴在脊骶督脉
　絡任脉絡㑹之所並於脊裏上至風府穴在髪上
　一寸督脉陽維所㑹奇經之一脉也○吕曰督脉
　者陽脉之海也○楊曰督之爲言都也是人陽脉
　之都綱人脉比於水故呂氏曰陽脉之海此爲奇
　經之一脉也下極者長强也○虞曰經言督脉起
　於下極上入屬於腦呂氏曰諸陽之海也楊氏曰
　陽脉之都綱㨿其督脉流行起自㑹隂穴循脊中
　上行至大推穴與手足三陽之脉交㑹上至瘖門
　穴與陽維㑹其所上至百㑹穴與太陽交㑹下至
　於鼻柱下水溝穴與手陽明交㑹准此推之實謂
　爲諸陽之海陽脉之都綱也
任脉者起於中極之下以上毛際循腹裏上關元至
喉咽
　丁曰中極者穴名也在齊下四寸其中極之下者
　曲骨穴也是任脉所起其循腹裏上關元至咽喉
　者天突冗也是任脉之所㑹奇經之二脉也○楊
　曰任者姙也此是人之生養之本故曰位中極之
　下長强之上此奇經之二脉也○虞曰㨿針經推
　尋任脉起於㑹隂穴上毛際者乃是曲骨穴在少
　腹下毛際與足厥陰㑹於此上至關元乃齊下二
　寸也至咽喉與陰維脉㑹也素問曰女子二七天
　癸至任脉通衝脉盛月事以時下故能有子也故
　楊氏曰生餋之本良由此也
衝脉者起於氣衝並足陽明之經夾齊上行至胸中
而散也
　呂曰衝脉者隂脉之海○丁曰衝脉起於氣衝并
　足陽明之内俠任脉之外上行至胸中而散皆起
　於兩間此者是三焦行氣之府也故呂氏云一本
　曰衝者此之謂也○楊曰經云衝脉者十二經之
　海也如此則不擉爲隂脉之海恐呂氏誤焉衝者
　通也言此脉下至於足上至於頭通受十二經之
　氣血故曰衝焉此奇經之三脉也○虞曰素問曰
　衝脉起於氣街難經曰起於氣衝又針經穴中兩
　存其名衝街之義俱且通也素問曰竝足少隂之
　經難經却言竝足陽明之經况少隂之經俠齊左
　右各五分陽明之經俠齊左右各二寸氣衝又是
　陽明脉氣所發如此推之則衝脉自氣衝起在陽
　明少隂二經之内俠齊上行其理明矣大體督脉
　任脉衝脉此三脉皆自㑹隂穴㑹合而起二脉分
　爲三岐行於隂陽部分不同故名各異也
帶脉者起於季脇廽身一周
　丁曰季脇下一寸八分是其帶脉之穴也廻身一
　周是奇經之四脉也○楊曰帶之爲言束也言㧾
　束諸脉使得調柔也季脇在助下下接於髐骨之
　間是也廽繞也繞身一周猶如束帶焉此奇經之
　四脉也
陽蹻脉者起於跟中循外踝上行入風池
　丁曰陽蹻脉起於跟中循外跟者中衝穴也上入
　風池穴者項後髪際䧟中是奇經之五脉也○楊
　曰蹻捷疾也言此脉是人行走之機要動足之所
　由故曰蹻脉焉此奇經之五脉也
隂蹻脉者亦起於跟中循内踝上行至咽喉交貫衝
脉
　丁曰隂蹻脉亦起跟中循内踝者照海穴也上行
　至咽喉交貫衝脉其又至目下承泣穴是隂蹻脉
　始終也是奇經之六脉也○楊曰其義與陽蹻同
　也此奇經之六脉也○虞曰隂蹻者起於足然骨
　之後上内踝之上循隂股入隂而循腹上胸裏入
　缺盆出人迎之前入頄内廉屬目内眥合於太陽
　陽蹻而上行
陽維隂維者維絡于身溢畜不能環流灌漑諸經者
也故陽維起於諸陽㑹也陰維起於諸隂交也
　丁曰陽維者維絡諸陽故曰陽維起於諸陽㑹也
　隂維者維絡諸隂故曰隂維起於諸隂交也○楊
　曰維者維持之義也此脉爲諸脉之網維故曰維
脉也此有隂陽二脉爲奇經八脉也
比于聖人圖設溝渠溝渠滿溢流于深湖故聖人不
能拘通也而人脉隆聖入於八脉而不環周故十二
經亦不能拘之其受邪氣畜則腫熱砭射之也
　丁曰凡八脉爲病皆砭射取之○楊曰九州之内
有十二經水以流泄地氣人有十二經脉以應之
亦所以流灌身肜之血氣以奉生身故比之於溝
渠也○虞曰十二經隆盛入於八脉而不環周邪
在八脉腫熱畜積故以砭石射㓨之故曰砭射之
　也
二十九難曰奇經之爲病何如然陽維維於陽隂維
維於隂陰陽不能自相維則悵然失志溶溶不能自
收持
　呂曰悵然者其人驚驚卽維脉緩故令人身不能
　收持驚則失志善忘恍惚也○丁曰陽維者是隂
　陽之綱維也而主持隂陽之脉今不能相維者是
　陽不能主持諸陽隂不能主持諸陽成言悵然失
　志也溶溶者緩慢所以不能收持也
隂蹻爲病陽緩而隂急陽蹻爲病隂緩而陽急
　呂曰隂蹻在内踝上病則其脉從内踝以上急外
　踝以上緩也陽蹻在外踝上病則其脉從外踝以
　上急内踝以上緩也○丁曰奇經八脉者而聖人
　圖設溝渠之理以備通水道焉非自生其病盡諸
　經隆盛而散入也乃砭射取之諸陽脉盛散入陽
　蹻則陽蹻病諸隂脉盛散入隂蹻則隂蹻病故隂
　蹻陽蹻乃爲病耳其隂陽緩急者卽是虛實之義
　隂蹻爲病則陽緩而隂急卽病隂厥足勁直而五
　絡不通陽蹻爲病則隂緩而陽急卽狂走不臥死
　蹻者健也
衝之爲病逆氣而裏急
丁曰逆氣腹逆也裏急腹痛也○呂曰衝脉從關
　元上至咽喉故其脉爲病逆氣而裏急○虞曰衝
　脉竝足少隂之經夾齊上行病故逆氣裏急矣巢
　氏病源曰腎氣不足傷於衝脉故逆氣而裏急
督之爲病脊强而厥
　呂曰督脉在脊病則其脉急故令其脊强也○丁
　曰督脉起於下極之兪行脊裏上入風池病則故
　脊强
任之爲病其内苦結男子爲七疝女子爲瘕聚
　呂曰任脉起於胞門子戸故其脉結爲七疝瘕聚
之病○丁曰任脉起胞門日戸循腹裏上關元至
　咽喉病則故男子内結爲七疝女子爲瘕聚○虞
　曰任脉當少腹上行故其内苦結男子病七疝者
　謂厥疝槃疝寒疝癥疝附疝狼疝氣疝此七病由
　氣血虚弱寒温不調致之也女子病爲瘕聚瘕有
　八瘕謂靑瘕黃瘕燥瘕血瘕狐瘕蛇瘕鱉瘕脂瘕
　瘕者謂假於物形是也
帶之爲病腹滿腰溶溶若坐水中
　呂曰帶脉者廽帶人之身體病則其腹緩故令腰
　溶溶也○丁曰帶脉者廽帶人之身病則腰溶溶
　也
陽維爲病苦寒熱隂維爲病苦心痛
　呂曰陽爲衞故寒熱隂爲榮榮爲血血者心故心
　痛也○丁曰陽維主於諸陽之經病則苦寒熱隂
　維主於諸隂之經病則苦心痛也
此竒經入脉之爲病也
　楊曰一本云衝脉者起於關元循腹裏直上于咽
　喉中任脉者起於胞門子戸俠齊上行至胸中二
　本雖不同亦俱有所據幷可依用故并載之呂氏
　注與經不同者由此故也○虞曰㨿素問言衝脉
　起氣街俠齊上行至胸中任脉起於中極謂當齊
　心上行也以上呂楊氏所舉皆非也
　　　榮衛三焦第四(凡二首)
三十難曰榮氣之行常與衞氣相隨不然經言人受
氣於穀榖入於胃乃傳與五藏六府五藏六府皆受
於氣其淸者爲榮濁者爲衛榮行脉中衛行脉外榮
周不息五十而復大㑹隂陽相貫如環之無端故知
榮衛相隨也
丁曰夫人之生禀天眞之氣後飮水榖食入胃傳
　於五藏六府化爲精血其精血各有淸濁其精中
　淸者歸肺以助天眞其濁者堅强骨髓故血中之
　淸者歸心榮養於神血中之濁者外華於肌肉而
　淸者行於脉肉濁者行於脉外而衛者衛訣之義
　也○楊曰營行作榮榮者榮華之義也言人百骸
　九竅所以得榮華者由此血氣也營者經營也言
　十二經脉常行不巳經紀人身所以得長生也二
　義皆通焉衞者䕶也此是人之慓悍之氣行於經
　脉之外晝行於身夜行於藏衛護人身故曰衛氣
　凡人隂陽二氣皆㑹於頭手足流轉無窮故曰如
　環之無端也心榮血肺衛氣血流據氣氣動依血
　相慿而行故知榮衛相隨也○虞曰經言人受氣
　於榖榖入胃乃傳與五藏六府者謂水榖入口下
　至於胃胃化榖爲氣上傳與肺肺乃主氣氣乃爲
　衛胃化水上傳與心心乃生血血乃爲榮氣爲表
　行於脉外血爲裏行於脉内二者相依而行故一
　日一夜五十周於身復㑹於手太陰如環之無端
　轉相漑灌也經言淸氣爲榮濁氣爲濁詳此淸濁
　之義倒言之爲正恐傳冩誤也隂陽應象論曰淸
　陽實四支濁隂歸六府卽其義也
三十一難曰三焦者何禀何生何始何終其治常在
何許可曉以不然三焦者水榖之道路氣之所終始
也
楊曰焦元也天有三元之氣所以生成萬物人法
天地所以亦有三元之氣以養人身形三焦皆有
其位而無正藏也○虞曰天有三元以綂五運人
　有三焦以綂五藏也今依黃庭經配八卦屬五藏
　法三焦以明人之三焦法象三元也心肺在上部
　心法離卦肺法兌卦乾卦主上焦乾爲天所以肺
　行天氣脾胃在中部脾胃屬土統坤卦艮亦屬土
　艮爲運氣主治中焦腎肝在下部腎法坎卦肝法
震卦異卦主下焦主通地氣行水道夫如是乃知
　坎離震兌坤以法五藏乾艮巽乃法三焦以合八
　卦變用乃如下說
上焦者在心下下膈在胃上口主内而不出其治在
膻中玉堂下一寸六分直兩乳間䧟者是
　楊曰自膈以上名曰上焦主出陽氣温於皮膚分
　肉之間若霧露之漑焉胃上口穴在鳩尾下二寸
　五分也○虞曰膻中者穴名也直兩乳中是穴任
　脉氣之所發素問曰膻中爲臣使之官以主氣布
　隂陽氣和志遠喜樂由生謂布氣也故治其中矣
　上焦主入水糓内而不出其爲病止言冷熱虛則
　補其心實則㵼其肺如此治者萬無一失靈樞經
　曰上焦如霧謂行氣如露漑灌諸經也言胃氣自
　膻中布氣與肺下漑灌諸藏經曰肺行天氣卽此
　義也
中焦者在胃中脘不上不下主腐熟水榖其治有齊
傍
　楊曰自齊以上名曰中焦變化水穀之味生血以
　榮五藏六府及於身體中脘穴在鳩尾下四寸也
○虞曰中焦乃脾胃也中焦爲病止言冷熱虛則
　補其胃實則㵼其脾如此治者萬無一失靈樞經
　曰中焦如漚謂腐熟水榖也其治在齊傍齊傍左
　右各一寸乃足陽明胃脉所發夾齊乃天樞穴也
　中焦主脾胃故治在此經中故曰齊傍也
下焦者當膀胱上口主分别淸濁主出而不内以傳
導也其治在齊下一寸
　楊曰自齊以下名曰下焦齊下一寸隂交穴也主
　通利溲便以時下而傳故曰出而不内也○虞曰
　下焦爲病止言冷熱虛則𥙷其腎實則㵼其肝如
　此治者萬無一失靈樞經曰下焦如瀆謂膀胱主
水也素問曰三焦爲決瀆之官水道出焉齊下一
　寸乃足三隂任脉之㑹其治在玆乃下紀也
故名曰三焦其府在氣街一本曰衝
　丁曰靈蘭秘典論曰三焦者決瀆之官引導隂陽
　水穀故言三焦者水榖之道路也布氣於胸中故
　治在膻中穴也其府在氣街而或曰衝者二義俱
　通言氣街者卽陰陽道路也言氣衝者氣衝脉也
　氣衝者十二經根本諸經行氣之府也故言府在
　氣衝也○楊曰氣街者氣之道路也三焦旣是行
　氣之主故云府在氣街街衢也衢者四達之道焉
　一本曰衝此非扁鵲之語蓋呂氏再録之言别本
　有此言於義不可用也○虞曰氣街在少腹毛中
　兩旁各二寸是穴乃足陽明脉氣所發言其三焦
　主三元之氣其府在氣街其氣街者針經本名氣
　衝衝者通與四達之義不殊兩存之亦可也以氣
　街爲府者何也謂足陽明胃化榖爲氣三焦又主
　三元之氣故以氣街爲府也
　　　藏府配像第五(凡六首)
三十二難曰五藏俱等而心肺獨在膈上者何也然
心者血肺者氣血爲榮氣爲衛相隨上下謂之榮衛
通行經絡營周於外故令心肺在膈上也
　丁曰心肺主通天氣故在膈上○楊曰自齊以上
　通爲陽自齊以下通爲隂故經曰腰以上爲天腰
　以下爲地天陽地隂卽其義也今心肺旣居膈上
　而行榮衞故云榮周於外○虞曰心爲帝王高居
　遠視肺爲華蓋位亦居膈心主血血爲榮肺主氣
　氣爲衛血流據氣氣動依血血氣相依而行故心
　肺居在上焦也
三十三難曰肝靑象木肺白象金肝得水而沉木得
水而浮肺得水而浮金得水而沉其意何也然肝者
非爲純木也乙角也庚之柔大言陰與陽小言夫與
婦釋其㣲陽而吸其㣲隂之氣其意樂金又行隂道
多故令肝得水而沉也
　丁曰五行旣定卽有剛柔配合夫婦柔納其剛今
　經舉肝靑象木木性本浮今肝得水沉者謂又懹
　金性也又木七月受氣正月臨官行其隂道多是
　故肝得水而沉也○楊曰四方皆一隂一陽東方
　甲乙木甲爲陽乙爲隂餘皆如此又甲爲木乙爲
　草丙爲火丁爲灰戊爲土巳爲糞庚爲金辛爲石
壬爲水癸爲池又乙帶金氣丁帶水氣巳帶木氣
　辛帶火氣癸帶土氣此皆五行王相配偶故言肝
　者非爲純木也隂陽交錯故也木生於亥而王於
　卯故云行隂道多東方甲乙木畏西方庚辛金故
　釋其妹乙嫁庚爲婦故曰庚之柔柔隂也乙帶金
　氣以歸故令肝得水而沉也○虞曰乙與庚合從
　夫之性故得水而沉也
肺者非爲純金也辛商也丙之柔大言隂與陽小言
夫與婦釋其㣲陰婚而就火其意樂火又行陽道多
故令肺得水而浮也
　丁曰肺白象金金性本沉今肺反浮謂辛納火性
　又正月受氣七月臨官行其陽道多是故肺得水
　而浮也○楊曰金生於巳王於酉故云行陽道多
　西方庚辛金畏南方丙丁火故釋其妹辛嫁丙爲
　婦故曰丙之柔辛帶火氣以歸故令肺得水而浮
　也○虞曰丙與辛合隨夫之性炎上而浮故云也
肺熟而復沉肝熟而復浮者何也故知辛當歸庚乙
當歸甲也
　丁曰皆歸本性也○楊曰肝生沉而熟浮肺生浮
　而熟沉此是死則歸本之義熟諭死矣如人夫婦
　有死亡者未有子息各歸其本極陰變陽寒盛生
　熟壅久成通聚而必散故其然也義之反覆故浮
　沉改變也
三十四難曰五藏各有聲色臭味可曉知以不然十
變言肝色靑
　虞曰五色之變在于木也五藏五色由肝木之氣
　更相漑灌故各從其類見其色黃庭經云肝者木
　之精震之氣其色靑位居東方
其臭臊
　虞曰得火之變故其臭則臊也
其味酸
　虞曰土受木味則酸洪範曰曲直作酸酸取其收
　歛也
其聲呼
　虞曰金木相配發聲爲呼呼亦嘯也
其液泣
　虞曰泣則言淚也此乃水行氣漑灌於子故生泣
　也
心色赤
　虞曰木之布色在火乃赤也
其臭焦
　虞曰五臭之變在于火五藏五臭火盛則焦苦出
　焉故曰其臭焦也
其味苦
　虞曰火性炎上故生焦苦故洪範云炎上作苦本
　經云脾主甘受味火由土受之則味苦取其燥洩
　也
其聲言
　虞曰金火相當夫婦相見發聲爲言素問云笑
其液汗
　虞曰水火交泰蒸而成汗
脾色黃
　虞曰脾土在中央其色黃此乃木之布色在土乃
　黄也
其臭香
　虞曰火之化土其臭則香也
其味甘
　虞曰脾土味甘甘能受味以取寛緩行五味以養
　五藏各從其數以配其味在本性則甘故洪範云
　稼穡作甘也
其聲歌
　虞曰金土相生母子相見發聲爲歌
其液涎
　虞曰水之行液在脾成涎
肺色白
　虞曰木之布色在肺乃白也
其臭腥
　虞曰火之變在金則腥也
其味辛
　虞曰土之受味在肺爲辛辛取其散潤也
其聲哭
　虞曰凡五音之發在于金金發五音以出五藏各
　從其類以發其聲金在本性爲哭者謂肺屬金金
　商也商傷也主於秋秋愁也故在志則悲哭此之
　謂也
其液涕
　虞曰水之行液在肺成涕
腎色黑
　虞曰木之布色在腎乃黑淮南子云水者積陰之
　氣而成水也取其積隂故其色乃黑
其臭腐
　虞曰火主臭在水爲腐臭也啓玄子云因水變爲
　腐也
其味鹹
　虞曰土之受味在水作鹹鹹取其柔耎也
其聲呻
　虞曰子之見母乃發嬌呻之聲也
其液唾
　虞曰凡五液皆出於水水行五液分灌五藏故諸
　藏各有液也在本宮則爲唾也
是五藏聲色臭味也
　丁曰其言五聲五色五味五音五液此者是五藏
　逓相榮飬過此則病也○楊曰五藏相通各有五
　五五合爲二十五以相生養也
五藏有七神各何所藏耶然藏者人之神氣所舍藏
也故肝藏魂肺藏魂心藏神脾藏意與智
　虞曰心有所憶謂之意水從其夫故有智也
腎藏精與志也
　丁曰五藏七神者宣明五氣篇注云心藏神精氣
　之化成也肺藏魄精氣之匡輔也靈樞經云並精
　而出入者謂之魄肝藏魂神氣之輔弼也靈樞經
曰隨神而徃來者謂之魂脾藏意與智意主所思
　智主其記腎藏精與志專意而不移者也靈樞經
　曰意之所在謂之志又云守其精者謂之志也○
　虞曰氣之所化謂之精意之所存謂之志○楊曰
　肝心肺各一神脾腎各二神五藏合有七神
三十五難曰五藏各有所府皆相近而心肺獨去大
膓小膓遠者何謂也經言心滎肺衛通行陽氣故居
有上大膓小膓傳隂氣而下故居在下所以相去而
逺也又諸府者皆陽也淸浄之處今大膓小膓胃與
膀胱皆受不淨其意何也然諸府者謂是非也
　丁曰經言諸府皆陽淸淨之處者爲手足三陽爲
　行氣之府故言淸淨之處也今大膓小膓胃膀胱
　爲傳化之府故言非也○楊曰謂是非者言諸府
　各别其所傳化此爲是也小膓爲府此爲非也何
　爲如此然小膓者雖配心爲表其治則别其氣則
　通其氣雖通其所主又異所以雖曰心病而無心
　别位故曰非也
經言小膓者受盛之府也大膓者傳㵼行道之府也
膽者淸淨之府也胃者水穀之府也膀胱者津液之
府也
　楊曰此各有此傳也
一府猶無兩名故知非也小膓者心之府大膓者肺
之府胃者脾之府膽者肝之府膀胱者腎之府
　楊曰此是小膓與心通氣也餘並同矣
小膓謂赤膓大膓謂白膓膽者謂靑膓胃者謂黃膓
膀胱者謂黒膓下焦所治也
　丁曰皆謂隨五藏之色相配而言也○楊曰膓者
　取其積貯熱治之義也故以名之然六府五藏之
　正色也
三十六難曰藏各有一耳腎獨有兩者何也然腎兩
者非皆腎也其左者爲腎右者爲命門命門者諸神
精之所舍原氣之所繫也故男子以藏精女子以繫
胞故知腎有一也
　丁曰命門者諸神精之所舍原氣之所繫也故男
　子藏精女子係胞也是知腎有一也其言命門者
非右尺也爲人之主命之門也腎屬水故知以其
右尺爲相火行君火之命今亦名命門卽非腎之
命門也蓋同名而異義也○楊曰腎雖有兩而一
非腎故脉經曰左手尺中爲腎脉右手尺中爲神
門脉此其義也腎者人生之根本神門者元氣之
宗始故云精神之所舍也神門亦命門也○虞曰
　經云右爲命門元氣之所係也脉經言與三焦爲
　表裏三焦又主三元之氣准此推之三焦自命門
　之所起也屬手少陽火配心包手厥隂火爲表裏
　其理明矣
三十七難曰五藏之氣於何發起通於何許可曉以
不然五藏者當上關於九竅也故肺氣通於鼻鼻和
則知香臭矣肝氣通於目目和則知白黑矣脾氣通
於口口和則知穀味矣心氣通於舌舌和則知五味
矣腎氣通於耳耳和則知五音矣
　楊曰七竅者五藏之門戸藏氣平調則門戸和利
　矣
五藏不和則九竅不通
　楊曰五藏失和於内九竅壅塞於外也今上有七
　竅而云九者二竅幽隱所以不言腎氣上通於耳
　下通於二隂故云九竅也
六府不和則留結爲癰
　丁曰不和者爲府與藏不和者邪氣不得外泄則
　害其九竅六府不得内通則留結爲廱凡人藏府
隂陽和卽如水之流不得息也如環之無端莫知
其紀周而復始也○楊曰六府陽氣也陽氣不和
　則結癰腫之屬故云爲廱也邪乘氣來先遊於府
　也
邪在六府則陽脉不和陽脉不和則氣留之氣留之
則陽脉盛矣邪在五藏則隂脉不和隂脉不和則血
留之血留之則隂脉盛矣陰氣太盛則陽氣不得相
營也故曰格陽氣太盛則隂氣不得相營也故曰關
隂陽俱盛不得相營也故曰關格關格者不得盡其
命而死矣
　丁曰内外不相濟是爲關格故知死矣○楊曰人
　之所有者氣與血也氣爲陽血爲隂隂陽俱盛或
　俱虛或更盛或更虛皆爲病也
經言氣獨行於五藏不營於六府者何也然氣之所
行也如水之流不得息也故隂脉營於五藏陽脉營
於六府如環之無端莫知其紀終而復始其不覆溢
人氣内温於藏府外濡於腠理
　丁曰諸隂不足陽入乘之爲覆諸陽不足隂出乘
　之爲溢也此者是氣之獨行也○楊曰覆溢者謂
　上魚入尺也若不如此當行不止故云終而復始
　焉
　　○藏府度數第六(凡十首)
三十八難曰藏唯有五府獨有六者何也然所以府
有六者謂三焦也有原氣之别焉主持諸氣有名而
無形其經屬手少陽此外府也故言府有六焉
　丁曰其言五藏六府者謂五藏應地之五行其六
　府應天之六氣其言天之六氣謂三焦爲相火屬
　手少陽故言府獨有六也○楊曰三焦無内府惟
　有經脉名手少陽故曰外府也
三十九難曰經言府有五藏有六者何也然六府者
正有五府也然五藏亦有六藏者謂腎有兩藏也其
左爲腎右爲命門命門者謂精神之所舍也男子以
藏精女子以繫胞其氣與腎通故言藏有六也府有
五者何也然五藏各一府三焦亦是一府然不屬於
五藏故言府有五焉
　丁曰五藏正有五府今曰三焦是爲一府配心包
　絡爲藏卽藏府皆有六焉其二經俱是相火相行
　君命故曰命門也○楊曰五藏六府皆五有五六
　之數或俱五或俱六或一五或一六並應天地之
　數也若以正藏府言之則藏府俱有五也藏五以
　應地之五嶽府五以應天之五星若以俱六言之
　則藏六以應六律府六以應乾數若以藏五府六
　言之則藏六以應五行府六以法六氣若以府五
　藏六言之則藏六以法六隂府五以法五常所以
　藏府俱五者手心主非藏三焦非府也藏府俱六
者合手心主及三焦也其餘例可知也○虞曰天
以六氣司下地以五行奉上天地交恭五六之數
　而成也人法三才所以藏府以法五六之數謂人
　頭圓象天足方象地以藏府五六之數以象人則
　三才備矣十一之數相因而成故不離於五六也
漢書云五六乃天地之中數也
王翰林集註黃帝八十一難經卷第三
　　　音釋
二十難癲(都田/反)盲(乎光/反)
二十二難呴(香句/反)二十三難蹻(訖約/反)
二十四難眩(榮絹/切)二十八難跟(古痕/切)蹕(戸瓦/切)
砭(陂驗/切)二十九難疝(所晏/反)瘕(古訝/切)
三十一難膻(徒亶/切)脘(古卵/切)
三十四難(蘇曹/切)
王翰林集註黃帝八十一難經卷之四
　　盧國秦越人撰　呂廣　德用楊玄操
　　　　　　　　　　虞庶　楊康侯　註解
　　　　　　　　　　王九思王鼎象石友諒
　　　　　　　　　　王惟一　校正附音釋
四十難曰經言肝主色
　虞曰肝木也木之華蕚敷布五色故主色也
心主臭
　虞曰心火也火之化物五臭出焉是故五臭心獨
　主之也
脾主味
　虞曰脾土也土甘甘受味故主味禮云甘受和味
　此義也
肺主聲
　虞曰肺金也金擊之有聲故五音皆出於肺也
腎主液
　虞曰腎水也水流濕主液也
鼻者肺之候而反知香臭耳者腎之候而反聞聲其
意何也然肺者西方金也金生於巳巳者南方火也
火者心心主臭故令鼻知香臭腎者北方水也水生
於申申者西方金金者肺肺主聲故令耳聞聲
　楊曰五行有相因成事有當體成事者至如肺腎
　二藏相因成也其餘三藏自成之也
四十一難曰肝獨有兩葉以何應也然肝者東方木
也木者春也
　虞曰在五常木法春應仁故云木者春也人之仁
　發用也
萬物始生其尚㓜小
　虞曰肝水足厥隂配膽木足少陽少陽之至乍大
　乍少乍短乍長故云㓜少
意無所親
　虞曰木者應春法仁施恩無求報不以親而施化
　育故曰意無所親
去太隂尚近
　虞曰十二經相注足厥陰還復注手太隂故曰去
　太隂尚近也
離太陽不遠
　虞曰本經言足厥隂少陽木生手太陽少隂火故
　云離太陽不遠則此義也
猶有兩心
　虞曰猶如也如有兩心者謂注於太隂有畏金之
　心生於太陽有生火之心故云猶有兩心
故有兩葉亦應木葉也
　楊曰肝者㨿大葉言之則是兩葉也若㨿小葉言
　之則多葉矣解在後章○丁曰經言肝者東方木
　也應春萬物之所生其尚㓜小然始生者非長生
　也謂木初受氣是言㓜少也意無所親者謂以失
　其父未識其母故曰意無所親也去太隂尚近太
　隂是七月木始受氣離太陽不遠也太陽是六月
　故言離太陽不遠也猶有兩心者爲離太陽戀太
　隂有此離戀故言兩心也所以肝有兩葉以應木
　葉也
四十二難曰人膓胃長短受水榖多少各幾何然胃
大一尺五寸徑五寸長二尺六寸横屈受水穀三斗
五升其中常留穀二斗水一斗五升
　楊曰凡人食入於口而聚於胃故經云胃者水榖
　之海胃中榖熟則傳入少膓也
小膓大二寸半徑八分分之少半長三丈二尺受穀
二斗四升水六升合合之太半
　楊曰小膓受胃之穀而傳人於大膓分穀三分有
　二爲太半有一爲少半
廽膓大四寸徑一寸半長二丈一尺受穀一斗木七
升半
楊曰廽膓者大膓也受小膓之榖而傳入於廣膓
　焉○虞曰水穀自胃有三斗五升傳入小膓則榖
　剰四斗水少八升六合合之少半又傳入大膓水
　穀之數比之在胃各减一半至此則水分入膀胱
　榖傳入肛門也
廣膓大八寸徑二寸半長二尺八寸受榖九升三合
八分合之一
　楊曰廣膓者䐈膓也一名肛門受大膓之榖而傳
　出
故膓胃凡長五丈八尺四寸合受水穀八斗七升六
合八分合之一此膓胃長短受水榖之數也
　楊曰據甲乙經言膓胃凡長六丈四寸四分所以
　與此不同者甲乙經從口至䐈膓而數之故長此
　經從胃至膓而數之故短亦所以互相發明非有
　謬也
肝重四斤四兩左三葉右四葉凡七葉
　虞曰肝足厥隂配足少陽少陽之次數於七故有
　七葉
主藏魂
　虞曰魂者神氣之輔弼也○楊曰肝者幹也於五
　行爲木故其於體狀有枝幹也肝神七人老子曰
　名明堂宮蘭臺府從宮三千六百人又云肝神六
　童子三女人又肝神名蓋藍
心重十二兩中有七孔三毛盛精汁三合主藏神
　楊曰心䜟也言所以識䜟㣲無物不貫也又云心
　任也言能任物也其神九人太尉公名絳宮大始
　南極老人元先之身其從宮三于六百人又曰心
　爲帝王身之主也心神又名呴呴○虞曰神者精
　氣之化成也
脾重二斤三兩扁廣三寸長五寸有散膏半斤主褁
血温五藏主藏意
　楊曰脾俾也在胃之下俾助胃氣主化水穀也其
　神五人玄光玉女子母其從宮三千六百人其脾
　神又名俾俾
肺重三兩三兩六葉兩耳凡八葉
　虞曰肺者金之稽兌之氣位居於酉酉是八門八
　葉之應法於此也
主藏魂
　楊曰肺勃也言其氣勃鬰也其神八人大和君名
　曰玉堂宮尚書府其從宮三千六百人又云肺神
　十四童子七女子肺神又名鳴鳩○虞曰魄者精
　氣之匡輔也
腎有兩枚重一斤一兩主藏志
　楊曰腎引也腎屬水主引水氣灌注諸脉也其神
　六人司徒司宮司命司隷校尉廷尉卿腎神又名
　僄僄○虞曰專意不移者志
膽在肝之短葉間重三兩三銖盛精汁三合
　楊曰膽敢也言其人有膽氣果敢也其神五人太
　一道君居紫房宫中其從宫三千六百人膽神又
　名灌灌○虞膽者中正之官決斷出焉
胃重二斤二兩紆曲屈伸長二尺六寸大一尺五寸
徑五寸盛穀二斗水一斗五升
　楊曰胃圍也言圍受食物也其神十二人五元之
　氣諫議大夫其胃神名且且○虞曰胃爲倉廪之
　官也
小膓重二斤十四兩長三丈二尺廣二寸半徑八分
分之少半左廻疊積十六曲盛榖二斗四升水六升
三合合之太半
　楊曰膓暢也言通暢胃氣去滓穢也其神二人元
　梁使者小膓神又名潔潔○虞曰小膓爲受盛之
　官化物出焉
大膓重二斤十二兩長二丈一尺廣四寸徑一寸當
齊右廽十六曲盛穀一斗水七升半
　楊曰大膓卽廽膓也以其廽曲因以名之其神二
　人元梁使者其神名涸涸○虞曰大膓爲傳導之
　官變化出焉
膀胱重九兩二銖縱廣九寸盛溺九升九合
　楊曰膀横也胱廣也言其體短而横廣又名胞胞
　鞄也鞄者空也以需承水液焉今人多以兩脇下
　及小腹兩邊爲膀胱深爲謬也○虞曰膀胱爲州
　都之官津液藏焉
口廣二寸半唇至齒長九分齒以後至㑹厭深三寸
半大容五合舌重十兩長七寸廣二寸半
　楊曰舌者泄也言可舒泄於言語也○虞曰唇者
　聲之扇舌者聲之機
咽門重十兩廣二寸半至胃長一尺六寸
　楊曰咽嚥也言可以嚥物也又謂之嗌言氣之流
　通阨要之處也咽爲胃之系也故經曰咽主地氣
　胃爲土故云主地氣也
喉嚨重十二兩廣二寸長一尺二寸九節
　楊曰喉嚨空虛也言其中空虚可以通氣息焉卽
　肺之系也呼吸之道路故經云喉主天氣肺應天
　故云主天氣也喉嚨與咽並行其實無異而人多
　感之
肛門重十二兩大八寸徑二寸大半長二尺八寸受
榖九升三合八分合之一
　楊曰肛釭也言其處似車釭形故曰肛門卽廣膓
　也又名䐈膓○丁曰前膓胃徑圍大小不同其言
　胃大一尺五寸徑五寸者卽是圍徑一也小膓徑
　八分大二寸四分則是也今言二寸半卽分之少
　半廻膓徑一寸半卽大四寸五分今言大四寸卽
　少五分也廣膓徑一寸半卽大七寸五分今言八
　寸卽有剰五分也其升斗寸尺者先立其尺然後
　造其升斗秤兩皆以同身寸之爲法以尺造斗斗
　面闊一尺底闊七寸高四寸俱厚三分可容十升
　凡以木此指節者方一寸爲兩十六兩爲斤此制
　同身寸尺升斗之度爲人之膓胃斤重長短之法
　也
四十三難曰人不食飮七日而死者何也然人胃中
常有留穀二斗水一斗五升故平人日再至圊一行
二升半日中五升七日五七三斗五升而水穀盡矣
故平人不食飲七日而死者水穀津液俱盡卽死矣
　丁曰人受氣於榖以養其神水穀盡卽神去故安
榖者生絕榖者死也○楊曰胃中常留水穀三斗
　五升人旣不食飲而日别再圊便一日五升七日
之中五七三斗五升胃中水榖俱盡無氣以生故
　死焉圊厠也○虞曰人受氣於穀今不食飮七日
　是知水榖氣盡卽死也
四十四難曰七衝門何在然唇爲飛門齒爲戸門㑹
厭爲吸門胃爲賁門太倉下口爲幽門太膓小膓㑹
爲闌門下極爲魄門故曰七衝門也
　丁曰經言唇爲飛門者取動之義也齒爲戸門者
　爲關鍵開合五穀由此摧廢出入也㑹厭爲吸門
　者咽喉爲水穀下時厭按呼吸也胃爲賁門者胃
　言若虎賁之士圍達之象故曰賁門也况胃者圍
　也主倉廪故别名太倉其下口者卽膓口是也大
　膓小膓㑹爲闌門㑹者合也大膓小膓合㑹之處
　分闌水榖精血各有所歸故曰闌門也下極爲魄
　門大膓者肺之府也藏其魄大膓下名肛門又曰
　魄門也○楊曰人有七竅是五藏之門戸皆出於
　面今七衝門者亦是藏府之所出而内外兼有證
　焉飛門者脾氣之所出也脾主於唇爲飛門也飛
　者動也言唇受水榖動轉入於内也齒爲戶門者
　口齒心氣之所出也在心爲志出口爲言故齒爲
　心之門戸亦取摧伏五榖傳入於口也㑹厭爲吸
　門者㑹厭爲五藏音聲之門戸故云㑹厭爲吸門
　也胃爲賁門賁者膈也胃氣之所出也胃出榖氣
　以傳於肺肺在膈上故以胃爲賁門也太倉下口
　爲幽門者腎氣之所出也太倉者胃也胃之下口
　在齊上三寸旣幽隱之處故曰幽門大膓小膓㑹
　爲闌門闌門者遺失之義也言大小二膓皆輸㵼
　於廣膓廣膓旣受傳而出之是遺失之意也故曰
　闌門下極爲魄門魄門者下極肛門也肺氣上通
喉嚨下通於肛門是肺氣之所出也肺藏魄故曰
魄門焉衝者通也出也言藏府之氣通出之所也
四十五難曰經言八㑹者何也然府㑹大倉
　丁曰府㑹太倉者胃也其穴者中脘是也○虞曰
　太倉在心前鳩尾下四寸是也足陽明胃脉手太
　陽少陽脉手少陽三焦脉任脉之㑹本名中脘此
　云太倉也卽胃之募也胃化氣養大府故云㑹
藏㑹季脇
　丁曰藏㑹季脇軟筯之名其端有穴直臍章門穴
　是脾之募足厥隂少陰所㑹故曰藏㑹季脇也○
　虞曰是章門穴乃脾之募也直齊季脇端側臥屈
　上足伸下足齊臂取之乃足厥陰少陽之㑹也
筋㑹陽陵泉
　丁曰陽陵泉穴名也在膝下一寸外廉是也○虞
　曰陽陵泉穴在膝下宛宛中足少陽膽脉氣所發
　也
髄㑹絕骨
　丁曰隨㑹絕骨是骨名也其穴在外踝上四寸陽
　輔穴是也○虞曰絕骨乃陽輔穴也亦足少陽之
　脉氣所出也
血㑹鬲兪
　丁曰血㑹鬲兪穴名也在第七椎下兩傍同身寸
各一寸五分是也○虞曰鬲兪二穴在脊骨第七
椎下兩傍各一寸五分足太陽膀胱脉氣所發也
骨㑹大抒脉太淵
　丁曰骨㑹大抒穴名也在項後第一椎兩傍相去
　同身寸一寸五分脉㑹太淵穴在右寸内魚際下
　○虞曰大杼亦足太陽脉氣所發在脊第一椎兩
　傍各一寸五分太淵在手魚際間應手動脉則手
　太隂之脉氣所發也
氣㑹三焦外一筋直兩乳内也熱病在内者取其㑹
之氣穴也
　丁曰氣㑹三焦外一筯直兩乳内者膻中穴是也
　此者是成㑹之穴所在也○楊曰人藏府筋骨髓
　血脉氣此八者皆有㑹合之穴若熱病在於内則
　於外取其所㑹之穴以去其疾也季脇章門穴也
　三焦外一筋直兩乳内者膻中穴也餘皆可知也
四十六難曰老人臥而不寐少壯寐而不窹者何也
然經言少壯者血氣盛肌肉滑氣道通榮衛之行不
失於常故晝日精夜不窹老人血氣衰氣肉不滑榮
衛之道濇故晝日不能精夜不得寐也故知老人不
得寐也
　丁曰天地交秦日月曉昏人之窹寐皆相合也少
　壯未損其榮衛故窹寐與天地隂陽同度是以晝
　日精强夜得其寐也老者損瘁故晝日不能精强
　榮衛滯濇所以夜不得寐也是以晝日不精而夜
　不得寐也○楊曰衞氣者晝日行於陽陽者身體
　也夜行於隂隂者腹内也人目開衛氣出則窹入
　則寐少壯者衛氣行不失於常故晝得安靜而夜
　得穏眠也老者衛氣出入不得應時故晝不得安
　靜夜不得寐也精者靜靜安也
四十七難曰人靣獨能耐寒者何也然人頭者諸陽
之㑹也諸隂脉皆至頸胸中而還獨諸陽脉皆上至
頭耳故令面耐寒也
　丁曰天地隂陽升降各有始終陽氣始於立春終
　於立冬隂氣始於立秋終於立夏其小滿芒種夏
　至小暑大暑此五節故以法象於頭故面獨能耐
　寒其小雪大雪冬至小寒大寒此五節法象人之
　足亦不耐其寒此之謂也○楊曰按諸隂脉皆至
　頸胸中而還蓋取諸陽盡㑹於頭面諸隂至頭靣
　者少故以言之耳經云三百六十五脉悉㑹於目
　如此則隂陽之脉皆至於面不獨言陽脉自至於
　頭面也
　　　虛實邪正第七(凡五首)
四十八難曰人有三虚三實何謂也然有脉之虛實
有病之虛實有診之虛實也脉之虛實者濡者爲虚
緊牢者爲實
　丁曰脉緩軟者濡按之而有力者牢實也○楊曰
　按之如切繩之狀謂之緊也
病之虛實者出者爲虛實入者爲實
　丁曰陰陽者主其内外也今陽不足隂出乘之在
　内俱隂故知出者爲虚也隂不足陽入乘之在外
　俱陽故知者入爲實也○楊曰呼多吸少吸多呼
　少
言者爲虛不言者爲實
　楊曰肺主聲入心爲言故知言者爲虚肝主謀慮
　故入心卽不言用爲實邪故知不言者爲實也○
　楊曰藏氣虛精氣脫故多言語也藏氣實邪氣盛
　故不欲言語也
緩者爲虚急者爲實
　丁曰陽主躁隂主靜陰卽緩陽卽急故知緩者爲
　虛急者爲實也○楊曰皮肉寛緩皮膚滿急也
診之虛實者濡者爲虛
　楊曰皮膚濡緩也
牢者爲實
　楊曰皮肉牢强也
癢者爲虛
　楊曰身體虛痒也
痛者爲實
　楊曰身形有痛處皆爲實
外痛内快爲外實内虛
　楊曰輕手按之則痛爲外實病淺故也重手按之
　則快爲内虛病深故也
内痛外快爲内實外虛
　楊曰重手按之則痛爲内實病深故也輕手按之
　則快爲外虛病淺故也凡人病按之則痛者皆爲
　實按之則快者皆爲虛也
故曰虛實也
　楊曰是三虛三實之證也○丁曰診按之心腹皮
　膚内外其痛按之而止者虛按之而其痛甚者實
　内外同法也
四十九難曰有正經自病有五邪所傷何以别之然
經言憂愁思慮則傷心
　丁曰心主脉愁憂思慮卽心脉不得宣行故傷心
　也○呂曰心爲神五藏之君聰明才智皆由心出
　憂勞之甚則傷其心心傷神弱也○虞曰任治於
物淸箏栖靈曰心今憂愁思慮不息故傷心也
形寒飮冷則傷肺
　丁曰肺主皮毛惡其寒所以形寒飮寒則令傷其
　肺也○呂曰肺主皮毛形寒者皮毛寒也飮冷者
　傷肺也肺主受水漿水漿不可冷飮肺又惡寒故
　曰傷也
恚怒氣逆上而不下則傷肝
　丁曰肝主謀慮膽主勇斷故怒極卽傷其肝也○
　呂曰肝與膽爲藏府其氣勇故主怒怒則傷也○
　虞曰素問云怒則血菀積於上焦名曰逆厥又曰
　怒甚嘔血氣逆使然故傷也
飮食勞倦則傷脾
　丁曰脾主味飲食味美而過食之無度勞動其力
　倦局其足故傷脾也○呂曰飲食飽胃氣滿脾絡
　恒急或走馬跳躍或以房勞脉絡裂故傷脾也○
　虞曰脾爲倉廪之官五味出焉謂納其五味化生
　五氣以飬人身今飮食勞倦而致自傷是故聖人
　謹和五味骨正筋柔謹道如法長有天命安致自
　傷養生之道可不戒哉
久坐濕地强力入水則傷腎
　丁曰腎主腰腰者腎之府久坐則腎氣不得宣行
故損也腎穴在足心底名曰涌泉居處濕地入水
　故有損也强力者務快其心强合隂陽故傷其腎
也○呂曰久坐濕地謂遭憂䘮强力者謂舉重引
弩入水者謂復溺於水或婦人經水未過强合隂
陽也○虞曰土主濕自然之理也今久坐濕地則
外濕内感於腎合之風寒發爲瘴病强力過用必
致自飮也經脉别論曰持重遠行必傷於腎生氣
通天論曰因而强力腎氣乃傷高骨乃壞經脉别
　論曰度水跌仆喘出於腎與胃也
是正經之自病也
　丁曰此五者皆正經自病非謂他邪也○呂曰此
皆從其藏内自發病不從外來也○虞曰呂氏言
其藏内自發其病不從外來其義非也只如形寒
飮冷傷肺者謂外寒感於皮毛内合於肺此從外
來也又飮冷入口内傷於肺亦從外來也餘悉如
此聖人大意言正經虛則腠理開腠理開則外感
於内故曰正經自病也
何謂五邪然有中風
　丁曰中者傷也言中風者謂肝應風主色邪散於
　五藏爲之五色也○呂曰肝主風也○虞曰東方
　生風風生木惡風又巽木爲風
有傷暑
　丁曰傷暑者謂心應暑主臭邪散於五藏爲之五
　臭也○呂曰心主暑也○虞曰心火主暑王於夏
　暑熱也素問曰夏傷於暑秋必痎瘧
有飮食勞倦
　丁曰脾應濕主味邪散入五藏篇五味○呂曰脾
　主勞倦也○虞曰正經自病亦言飮食勞倦傷脾
　今五邪亦言飮食勞倦正經病謂正經虛又傷飮
食五邪病謂食飮傷於脾而致病也
有傷寒
　丁曰肺主燥而其令淸功惡寒主其聲邪散入五
　藏爲之五聲也○呂曰肺主寒也○虞曰謂寒感
皮毛故曰傷寒也
有中濕
　丁曰腎應寒主水邪散入五藏爲之五液也○呂
　曰腎主濕也○虞曰水流濕之義也
此之謂五邪
　呂曰此五病從外來也○虞曰此五行相勝也作
　邪如下說也
假令心病何以知中風得之然其色當赤何以言之
肝主色
　虞曰巽爲風屬木故主中風木之華蕚敷布五色
　作五邪乃如下說也
自入爲靑
　虞曰本經自病也
入心爲赤
　虞曰肝邪入心其色乃赤
入脾爲黃
　虞曰肝邪入脾其色黃也
入肺爲白
　虞曰肝邪入肺故其色白
入腎爲黑
　虞曰肝邪在腎其色黑
肝爲心邪故知當赤色也
　呂曰肝主中風心主傷暑者今心病中風故知肝
　邪徃傷心也
其病身熱脇下滿痛
　呂曰身熱者心滿痛者肝二藏之病證也○虞曰
　心主傷暑病則身熱肝布兩脇故脇滿肝之乘心
　也
其脉浮大而絃
　呂曰浮大者心弦者肝二藏脉見應也
何以知傷暑得之然當惡臭何以言之心主臭
　虞曰心火也火之化物五臭出焉
自入爲焦臭
　虞曰火性炎上則生焦臭此曰正經自病也
入脾爲香臭
　虞曰火之化土其臭乃香
入肝爲臊臭
　虞曰火之化木其臭乃臊
入腎爲腐臭
　虞曰火之化水其臭乃腐
入肺爲腥臭
　虞曰火之化金其臭乃腥
故知心病傷暑得之也當惡臭其病身熱而煩心痛
其脉浮大而散
　呂曰心主暑今傷暑此正經自病不中他邪
何以知飮食勞倦得之然當喜苦味也虛爲不欲食
實爲欲食何以言之脾主味
　虞曰稼穡作甘禮云甘受和故主味也
入肝爲酸
虞曰脾主味爲邪乗肝病者乃喜酸味也
入心爲苦
虞曰脾主味爲邪干心病者乃喜苦味也
入肺爲辛
虞曰脾主味爲邪干肺病者乃喜辛味也
入腎爲鹹
　虞曰脾主味爲邪干腎病者乃喜鹹味也
自入爲甘
　虞曰土爲稼穡本經自病乃喜甘味也
故知脾邪入心爲喜苦味也
　呂曰心主傷熱脾主勞倦今心病以飮食勞倦得
　之故知脾邪入心也
其病身熱而體重嗜臥四肢不收
　呂曰身熱者心也體重者脾也此二藏病證也
其脉浮大而緩
　呂曰浮大者心脉緩者脾脉也
何以知傷寒得之然當譫言妄語何以言之肺主聲
　虞曰五金擊之有聲故五音出於肺也
入肝爲呼
　虞曰木之畏金故呼啓玄子云呼亦當嘯
入心爲言
　虞曰此云言素問云笑謂金火相當夫婦相見故
　言笑
入脾爲歌
　虞曰土母金子母子相見故有歌義
入腎爲呻
　虞曰金母水子子之見母發嬌呻聲也
自入爲哭
　虞曰肺主於秋秋者愁也其音商商傷也故自入
　爲哭也
故知肺邪入心爲譫言妄語也
　呂曰心主暑肺主寒得之故知肺邪入心以爲病
　也
其病身熱洒洒惡寒甚則喘咳
　呂曰身熱者心惡寒者肺此二藏病證也
其脉浮大而濇
　呂曰浮大者心脉濇者肺脉也
何以知中濕得之然當喜汗出不可止何以言之腎
主濕
　丁曰腎主水水化五液也○虞曰腎主水水流濕
故五濕皆出於腎
入肝爲泣
虞曰悲哀動中則傷魂魂傷則感而淚下謂肺主
悲悲則金有餘木乃畏之水者木之母母憂子故
　肝爲泣也
入心爲汗
　虞曰水火交秦蒸之爲汗
入脾爲液
　虞曰土夫水妻妻從夫則生涎也
入肺爲涕
　虞曰北方生寒寒生腎今寒感皮毛内合於肺肺
　寒則涕是知入肺爲涕
自入爲唾
　虞曰腎之脉上絡於舌故生唾也離中六二爻是
　也此則正經自病
故知腎邪入心爲汗出不可止也
　呂曰心主暑腎主濕今心病以傷濕得之故知腎
　邪入心也
其病身熱而小腹痛足脛寒而逆
　呂曰身熱者心小腹痛者腎腎邪于心此二藏病
　證也
其脉沉濡而大
　呂曰大者心脉沉濡者腎脉也
此五邪之法也
五十難曰病有虛邪有實邪有賊邪有㣲邪有正邪
何以别之然從後來者爲虛邪
　丁曰假令心病得肝脉來乘是爲虛邪肝是母心
　是子子能令母虛故云從後來者爲虛邪○呂曰
　心王之時脉當洪大而長反得弦小而急是肝王
　畢木傳於心奪心之王是肝徃乘心故言從後來
　也肝爲心之母母之乘子是爲虛邪也
從前來者爲實邪
　丁曰脾脉來乘是爲實邪心是母脾是子而母能
　令子實故云從前來者爲實邪也○呂曰謂心王
　得脾脉心王畢當傳脾今心王未畢是脾來逆奪
　其王故言從前來也脾者心之子子之乘母是爲
　實邪
從所不勝來者爲賊邪
　丁曰火所不勝於水心病腎脉來乘故爲賊邪○
　呂曰心王得腎脉水勝火故是爲賊邪也
從所勝來者爲㣲邪
　丁曰火所勝於金心病肺脉來乘故云㣲邪○呂
　曰心王反得肺脉火勝金故爲㣲邪也
自病者爲正邪
　丁曰無他邪相乘則爲正邪○呂曰心王之時脉
　實强太過反得虛㣲爲正邪也
何以言之假令心病中風得之爲虛邪傷暑得之爲
正邪
　呂曰心主暑今心自病傷暑故爲正邪也
飮食勞倦得之爲實邪
　呂曰從前來者脾乘心也脾主勞倦故爲實邪
傷寒得之爲㣲邪
　呂曰從所勝來者肺乘心也肺主寒又畏心故爲
　㣲邪
中濕得之爲賊邪
呂曰從所不勝來者腎乘心也腎主濕水尅火故
爲賊邪也○丁曰夫在天之寒在地爲水在人爲
腎腎主水與寒在天之風在地爲木在人爲肝肝
主風在天之暄暑在地爲火在人爲心心主暑在
　天之燥在地爲金在人爲肺肺主燥在天之濕在
　地爲土在人爲脾脾主濕此是天地人三才相通
也今經以寒合肺以濕合腎以飮食勞倦合脾此
　三者義理稍差未詳其㫖
五十一難曰病有欲得温者有欲得寒者有欲得見
人者有不欲得見人者而各不同病在何藏府也然
病欲得寒而欲見人者病在府也病欲得温而不欲
得見人者病在藏也何以言之府者陽也陽病欲得
寒又欲見人藏者隂也隂病欲得温又欲閉戸獨處
惡聞人聲故以别知藏府之病也
　丁曰手三隂三陽應天主暄暑燥病卽欲得寒也
然陽者明也是以欲得見人陽爲府故言病在府
　也足三隂三陽應地主風寒濕故病卽欲得温隂
　主藏故不欲見人也諸浮躁者病在手諸静不躁
　者病在足
五十二難曰府藏發病根本等不然不等也其不等
奈何然藏病者止而不移其病不離其處
　丁曰藏病爲隂隂主静故止而不移○呂曰藏者
　陰决於地故不移動也
府病者彷彿賁嚮上下行流居處無常
　丁曰府病爲陽主動故上下行流居處無常○呂
　曰府陽也陽者法天天有廽旋不休故病流轉居
　無常處也
故以此知藏府根本不同也
　　○藏府傳病第八(凡二首)
五十三難曰經言七傳者死間藏者生何謂也然七
傳者傳其所勝也間藏者傳其子也何以言之假令
心病傳肺肺傳肝肝傳脾脾傳腎腎傳心一藏不再
傷故言七傳者死也間藏者傳其所生也
　丁曰經云前七傳者死後言間藏者生其言七傳
者是五藏爲隂傳其所勝間藏者是六府爲陽故
傳其所生亦五藏六府並應五行傳其所生者生
傳其所勝者死其言傳肺肺死而不傳故一藏不
再傷也○呂曰七當爲次字之誤也此下有間字
卽知上當爲次又有五藏心獨再傷爲有六傳耳
此蓋次傳其所勝藏故其病死也○虞曰七傳者
　死七字明也呂氏以七爲次深爲誤矣又聲音不
　相近也今明之以示後學謂五行相生而數之數
　終於五又却再數至二成七向上之五來傳於七
七之被尅故云死也今舉一例以發明之假令相
生之數數木火土金水水火第五水字隔第六木
　字來尅第七火字火被水尅故曰七傳下文云間
　藏者是第五水字下傳與第六木字見相生故曰
　間藏者生也呂氏言次者次正成間藏也
假令心病傳脾脾傳肺肺傳腎腎傳肝肝傳心是母
子相傳竟而復始如環之無端故言生也
　丁曰其言心傳脾脾得生氣再傳於肺是母子相
　傳故言生也○呂曰間藏者間其所勝藏而相傳
　也心勝肺脾間之肝勝脾心間之脾勝腎肺間之
　肺勝肝腎間之腎勝心肝間之此謂傳其所生也
五十四難曰藏病難治府病易治何謂也然藏病所
以難治者傳其所勝也府病易治者傳其子也與七
傳間藏同法也
　丁曰藏者隂也病難治者謂言傳其勝也勝者謂
　肝勝脾脾勝腎腎勝心心勝肺肺勝肝故難治也
　府者陽也言陽病傳其子者卽是木病傳火火病
　傳土土病傳金金病傳水水木逓相生卽府病昜
　治也是故與七傳閒藏法同也○楊曰與前章略
　同也
　　○藏府積聚第九(凡二首)
五十五難曰病有積有聚何以别之然積者隂氣也
聚者陽氣也故隂沉而伏陽浮而動氣之所積名曰
積氣之所聚名曰聚故積者五藏所生聚者六府所
成也積者陰氣也其始發有常處其痛不離其部上
下有所終始左右有所窮處聚者陽氣也其始發無
根本上下無所留止其痛無常處謂之聚故以是别
知積聚也
　丁曰積者隂氣所積是五藏傳其所勝當王時不
　受邪故留結爲積所以止而不移也聚者六府之
爲病陽也所傳其子以廻轉不定又陽主動故無
　常處○呂曰諸陰証病常在一處牢强有頭足止
　不移者藏氣所作死不治故言藏病難治所以證
　病上下左右無常處者此所謂陽證雖困可治本
不死也故當經歲月故經言府病易治
五十六難曰五藏之積各有名乎以何月何日得之
然肝之積名曰肥氣在左脇下如覆杯有頭足久不
愈令人發咳逆㾬瘧連歲不巳以季夏戊巳日得之
何以言之肺病傳於肝肝當傳脾脾季夏適王王者
不受邪肝復欲還肺肺不肯受故留結爲積故知肥
氣以季夏戊巳日得之
　楊曰積蓋也言血脉不行積蓋成病也凡積者五
　藏所生也榮氣常行不失節度謂之平人平人者
　不病也一藏受病則榮氣壅塞故病焉然五藏受
　病者則傳其所勝所勝適王則不肯受傳旣不肯
　受則反傳所勝所勝復不爲納於是則留結成積
　漸以長大病因成矣肥氣者肥盛也言肥氣聚於
　左脇之下如覆杯突出如肉肥盛之狀也小兒多
　有此病按前章有積有聚此章唯出五積之名狀
　不言諸聚聚者六府之病亦相傳行還如五藏以
　勝相加故不重言從省約也
心之積名曰伏梁起齊上大如臂上至心下久不愈
令人病煩心以秋庚辛日得之何以言之腎病傳心
心當傳肺肺以秋適王王者不受邪心復欲還腎腎
不肯受故留結爲積故知伏梁以秋庚辛日得之
　楊曰伏梁者言積自齊上至心下其大如臂狀似
　屋舍棟梁也
脾之積名曰痞氣在胃脘覆大如盤久不愈令人四
肢不収發黃疽飮食不爲肌膚以冬壬癸日得之何
以言之肝病傳脾脾當傳腎腎以冬適王王者不受
邪脾復欲還肝肝不肯受故留結爲積故知痞氣以
冬壬癸日得之
　楊曰痞否也言否結成積也脾氣虛則胃中熱而
　引食焉脾病不能通氣行津液故雖食多而羸瘦
　也
肺之積名曰息賁在右脇下覆大如杯久不巳令人
洒浙寒熱喘咳發肺壅以春甲乙日得之何以言之
心病傳肺肺當傳肝肝以春適王王者不受邪肺復
欲還心心不肯受故留結爲積故知息賁以春甲乙
日得之
　楊曰息長也賁鬲也言肺在膈上其氣不行漸長
　而逼於膈故曰息賁一曰賁聚也言其漸長而聚
　蓄肺爲上蓋藏中陽也陽氣盛故令人發肺壅也
腎之積名曰賁豚發於少腹上至心下若豚狀或上
或下無時久不巳令人喘逆骨痿少氣以夏丙丁日
得之何以言之脾病傳腎腎當傳心心以夏適王王
者不受邪腎復欲還脾脾不肯受故留結爲積故知
賁豚以夏丙丁日得之此是五積之要法也
　丁曰人之五藏本和謂恣慾五情所以有增損故
　藴積生其病也故有積有聚積病爲隂聚病爲陽
　王時卽安失時卽病也舊經文注皆明矣○楊曰
　此病狀似豚而土衝心又有奔豚之氣非此積病
　也名同而疾異焉
　　○五泄傷寒第十(凡四首)
五十七難曰泄凡有幾皆有名不然泄凡有五其名
不同有胃泄有脾泄有大膓泄有小膓泄有大瘕泄
名曰後重胃泄者飲食不化色黃
楊曰泄利也胃屬土故其利色黃而飮食不化焉
化變也消也言所食之物皆完出不消變也○虞
　曰此乃風入於膓上重於胃故使食不消化風論
　曰久風入中則爲膓風飱泄飱泄爲食不消化也
脾泄者腹脹滿泄注食卽嘔吐逆
楊曰注者無節度也言利下猶如注水不可禁止
焉脾病不能化榖故食卽吐逆○虞曰中央生濕
濕生土土生脾脾惡濕濕氣之勝故腹脹而泄注
土性主信又主味今土病於味無信故食則吐逆
隂陽應象論曰濕勝則濡㵼謂濕氣内攻脾胃則
　水榖不分故泄注
大膓泄者食巳窘迫大便色白膓鳴切痛
　楊曰窘迫急也食訖卽欲利迫急不可止也白者
　從肺色焉膓嗚切痛者冷也切者言痛如刀切其
　膓之狀也○虞曰大膓氣虛所以食畢而急思厠
　虛則邪傳於内眞邪相擊故切痛也
小膓泄者溲而便膿血少膓痛
　楊曰小膓屬心心主血脉故便膿血少膓處在少
　膓故小腹痛也
大瘕泄者裏急後重數至圊而不能便莖中痛此五
泄之法也
楊曰瘕結也少腹有結而又下利者是也一名利
重後言大便處疼重也數欲利至所卽不利又痛
引隂莖中此是腎泄也按諸方家利有二十餘種
而此惟見五種者蓋舉其宗維耳○虞曰腎開竅
於二隂氣虚故數思圊後重而不能便莖中痛腎
氣不足傷於衝脉故裏急也靈樞病總曰凡五泄
者春傷於風寒邪留連乃爲洞泄此之謂也○丁
曰裏急者膓中痛後重者腰以上沉重也餘皆舊
經有注
五十八難曰傷寒有㡬其脉有變不然傷寒有五有
中風有傷寒有濕溫有熱病有温病其所苦各不同
中風之脉陽浮而滑隂濡而弱
　丁曰肌肉之上陽脉所行輕手按之狀若大過謂
　之滑肌肉之下隂脉所行重手按之不足謂之弱
　此者是按之不足舉之有餘故知中風也○楊曰
自霜降至春分傷於風冷卽病者謂之傷寒其冬
　時受得寒氣至春又中春風而病者謂之冷温病
　其至夏發者多熱病病而多汗者謂之濕溫其傷
　於八節之虚邪者謂之中風㨿此經言温病則是
　疫癘之病非爲春病也疫癘者謂一年之中或一
　州一懸若大若小俱病者是也按之乃覺徃來如
　有舉之如無者謂之弱也關以前浮滑尺中濡弱
者也
濕温之脉陽濡而弱隂小而急
　丁曰陽濡而弱者肌肉之上陽脉所行濡弱者是
濕氣所勝火也肌肉之下隂脉所行小急者是土
濕之不勝木故見小急所以言陽濡而弱隂小而
　急也○楊曰小細也急疾也○虞曰濕温之病謂
病人頭多汗出何以言之寸口謂陽脉見濡弱此
　水之乘火也本經曰腎主液入心成汗此之謂也
傷寒之脉隂陽俱盛而緊濇
　丁曰隂陽俱盛者極也謂寸尺脉俱盛極而緊濇
　此者中霧露之寒也水得風寒而凝結故知腎得
　寒而有此脉見也○虞曰如切繩狀曰緊如刀剖
　竹曰濇
熱病之脉隂陽俱浮浮之滑沉之散濇
　丁曰隂陽俱浮者謂尺寸俱浮也浮之而滑者輕
　手按之而滑是心傷熱脉也沉之而散濇者沉手
　而按之而散濇是津液虛少也○楊曰輕手按者
　名浮重手按者名沉也
温病之脉行在諸經不知何經之動也各隨其經所
在而取之
　丁曰肺者金主氣散行諸經不知何經虛而傳受
　此邪故隨其所在取其病邪也○楊曰兼鬼癘之
　氣散行諸經故不可不預知臨病人而診之知其
　何經之動卽爲治也
膓寒有汗出而愈下之而死者有汗出而死下之而
愈者何也然陽虛隂盛汗出而愈下之卽死陽盛陰
虛汗出而死下之而愈
　丁曰其陰陽盛虛者謂非言脉之浮沉也謂寒暑
　病異燥濕不同人之五藏六府有十二經皆受於
　病其手太陽少隂屬火主暄手陽明太隂屬金主
　燥手少陽厥陰屬相火主暑此是燥暑暄六經以
　通天氣病卽不躰重惡風而有躁素問曰諸浮躁
　者病在手是也若以承氣下之卽愈服桂枝取汗
　汗出卽死其足大陽少陰屬水主寒足陽明太隂
　屬土主濕足厥隂少陽屬木主風此是風寒濕六
　經以通地氣病卽體重惡寒故素問曰諸浮不躁
　者病左足是也若以桂枝取汗汗出卽愈服承氣
　下之卽死此是五藏六府配合隂陽大法也所以
　經云陽虛隂盛汗出而愈下之而死其陽盛隂虚
　汗出而死下之而愈此義非反顚倒也○楊曰此
　說反倒於義不通不可依用也苦反此行之乃爲
　順爾○虞曰諸經義皆不錯此經例義必應傳寫
　誤也凡傷寒之病脉浮大而數可汗之則愈病有
　表也脉沉細而數可下之則愈病在裏也推此行
　之萬無一失
寒熱之病候之如何也然皮寒熱者皮不可近席毛
髪焦鼻槀不得汗
　丁曰肺候身之皮毛大膓爲表裏藏病卽寒府病
　卽熱故言皮寒熱也皮不可近席者謂手三隂三
　陽法天天動故病卽不欲臥近席也毛髪焦鼻槀
　不得汗者謂下有心火燥熱之爲病不得汗之汗
之卽死下之卽愈謂肺主燥故也
肌寒熱者皮膚痛唇舌槀無汗
丁曰脾候身之肌肉胃爲表裏藏病卽體寒府病
卽體熱故言肌寒熱也皮膚痛唇舌槀脾者應土
　土主濕故皮膚津液出體重其津液外泄卽唇舌
槀病名濕燥無以汗之汗之卽膓胃㵼不通下之
　卽泄注此者是濕氣之爲病當温中調氣也
骨寒熱者病無所安汗注不休齒本槀痛
　丁曰腎主骨與膀胱爲表裏病在陽卽身熱體重
　惡寒在隂卽寒病無所安腎主水汗注不休齒本
　槀痛汗卽愈下卽死隂盛陽虛故死○楊曰五藏
　六府皆有寒熱此經惟出三狀餘皆闕也
五十九難曰狂癲之病何以别之然狂之始發少臥
而不饑自高賢也自辨智也自貴倨也妄笑好歌樂
妄行不休是也
　丁曰狂病者病在手三陽而反汗故陽盛卽發狂
　也病在足三隂而反下故隂盛卽發癲也○楊曰
　狂病之候觀其人初發之時不欲眠臥又不肯飮
　食自言賢智尊貴歌笑行走不休皆陽氣盛所爲
　故經言重陽者狂此之謂也今人以爲癲疾謬矣
癲疾始發意不樂直視僵仆其脉三部隂陽俱盛是
也
　丁曰經言重陽者狂重隂者癲今三部隂陽俱盛
　者寸爲陽尺爲隂寸尺俱盛極而沈也○楊曰癲
　顚也發則僵仆焉故有顚蹶之言也隂氣太盛故
　不得行立而側仆也今人以爲癎病誤矣
六十難曰頭心之病有厥痛有眞痛何謂也然手三
陽之脉受風寒伏留而不去者則名厥頭痛入連在
腦者名眞頭痛
　丁曰手三陽者陽中之陽今受風寒伏留不去卽
是三陽逆於上故名曰厥頭痛入連在腦者名曰
眞頭痛腦者髓海風寒入卽死矣○楊曰去者行
也厥者逆也言手三陽之脉伏留而不行則壅逆
　而衝於頭故名厥頭痛也足三陽留壅亦作頭痛
　今經不言之從省久故也○虞曰風冷之氣入於
三陽之經故頭厥痛也其痛立巳眞頭痛者謂風
　冷之氣入於泥丸宮則爲髓海邪入則曰眞頭痛
　也頭腦中痛甚而手足冷至肘膝者名眞頭痛其
　寒氣入深故也風寒之氣循風府入於腦故云入
　連腦也
其五藏氣相干名厥心痛
　楊曰諸經絡皆屬於心若一經有病其脉逆行逆
　則乘心乘心則心痛故曰厥心痛是五藏氣衝逆
　致痛非心家自痛也
其痛甚伹在心手足靑者卽名眞心痛其眞心痛者
旦發夕死夕發旦死
　丁曰眞心不病外經受五邪相干名曰厥心痛其
　痛甚則手足靑而冷神門穴絕者死病名眞心痛
　也○楊曰心者五藏六府之王法不受病病卽神
　去氣竭故手足爲之清冷也心痛手足冷者爲眞
　心痛手足温者爲厥心痛也頭痛亦然從今日平
　旦至明日平旦爲一日今云旦發夕死夕發旦死
　是正得半日而死也
　○神聖工巧第十一(凡一首)
六十一難曰經言望而知之謂之神聞而知之謂之
聖問而知之謂之工切脉而知之謂之巧何謂也然
望而知之者望見其五色以知其病
　楊曰望色者假令肝部見靑色者肝自病見赤色
　者心乘肝肝亦病故見五色知五病也
聞而知之者聞其五音以别其病
　楊曰五音者謂宮商角徵羽也以配五藏假令病
　人好哭者肺病也好歌者脾病也故云聞其音知
　其病也
問而知之者聞其所欲五味以知其病所起所在也
　楊曰問病人云好辛味者則知肺病也好食冷者
　則知内熱故云知所起所在
切脉而知之者診其寸口視其虛實以知其病病在
何藏府也
　丁曰視當作持字爲以手循持其寸口也○楊曰
　切按也謂按寸口之脉若弦多者肝病也洪多者
　心病也浮數則病在府沉細則病在藏故云在何
　藏也
經言以外知之曰聖以内知之曰神此之謂也
　丁曰夫脉合五色色合五味味合五音故有此望
　聞問切之法經内前篇具說習之者能知此乃是
　神聖工巧之良醫也○楊曰視色聽聲切脉皆在
　外而知内之病也
　　○藏府井兪第十二(凡七首)
六十二難曰藏井榮有五府獨有六者何謂也然府
者陽也三焦行於諸陽故置一兪名曰原府有六者
亦與三焦共一氣也
　丁曰三焦者臣使之官位應相火宣行君火命令
　使行於諸陽經中故置一兪名曰原所以府有六
　亦是三焦之一氣故三焦共一氣也○楊曰五藏
　之脉皆以所出爲井所流爲榮所注爲兪所行爲
　經所入爲合是謂五兪以應金木水火土也六府
　亦並以所出爲井所流爲榮所注爲兪所過爲原
　所行爲經所入爲合其兪亦應五行惟原獨不應
　五行原者元也元氣者三焦之氣也其氣尊大故
　不應五行所以六府有六兪亦以應六合於乾道
　也然五藏亦有原則以第三穴爲原所以不别立
　穴者五藏法地地卑故三焦之氣經過而巳所以
　無别穴六府旣是陽三焦亦是陽故云共一氣也
　○虞曰天以六氣司下地以五行奉上六氣者風
　寒暑燥濕火也五行者金木水火土也十一之氣
　相因而成人應之乃六府法六氣五藏法五行亦
　十一之氣相因而成也天得六謂天屬陽以隂數
　配之地得五謂地屬隂以陽數配之而成隂陽也
　人府藏亦然六府配六氣者謂膽木配風膀胱水
配寒小膓火配暑大膓金配燥胃土配濕三焦少
　陽配火三焦爲原氣在六府陽脉中自立一爲原
　也五藏配五行者肝木心火脾土肺金腎水五藏
　法隂無原一穴者謂五行隂脉穴中原氣暗主之
　故原井兪同一穴也故曰三焦共一氣其理明矣
　詳此經義前後問荅文理有闕
六十三難曰十變言五藏六府榮合皆以井爲始者
何也然井者東方春也
　虞曰經言井者東方春也春者施化育無求其報
　春者仁也在五常仁乃法水水之有仁者井水也
　井水濟人亦無求報故經云井者東方春也易曰
　井養而不窮可象春仁也
萬物之始生
　虞曰萬物始生由春氣之化育也
諸蚑行喘息蜎飛蠕動當生之物莫不以春而生
　虞曰井有仁焉故聖人渉春育物以象於井也夫
　葭灰方飛蟄虫始振所以蚑虫行喘息蜎虫飛蠕
　虫動皆因春氣而生故也蜎乃井中虫
故歲數始於春
　虞曰春木也下文甲亦木井有仁仁亦木也今以
井爲始者謂仁道至大在歲春爲首在日甲爲首
在經脉井爲首故也
日數始於甲故以井爲始也
楊曰凡藏府皆以井爲始井者謂谷井爾非謂掘
作之井山谷之中泉水初出之處名之曰井井者
主出之義也泉水旣生留停於近榮迂未成大流
故名之曰榮榮者小水之狀也留停旣深便有注
射輪文之處故名之曰兪兪者委積逐流行經歷
　而成渠徑徑者經也亦經營之義也經行旣達合
㑹於海故名之曰合合者㑹也此是水行流轉之
義人之經脉亦法於此故取名焉所以井爲始春
者以其所生之義也歲數始於春者正月爲歲首
故也日數始於甲者謂東方甲乙也正月與甲乙
皆屬於春也○丁曰十二經氣穴三百六十五穴
皆以井爲始各有其終矣
王翰林集註黃帝八十一難經卷之四
王翰林集註黃帝八十一難經卷之五
　　盧國秦越人撰　呂廣　丁德用楊玄操
　　　　　　　　　虞庶　楊康侯　註解
　　　　　　　　　王九思王鼎象石友諒
　　　　　　　　　王惟一　校正附音釋
六十四難曰十變又言隂井木陽井金陰榮火陽榮
水隂兪土陽兪木隂經金陽經火隂合水陽合土陰
陽皆不同其意何也然是剛柔之事也隂井乙木陽
井庚金陽井庚庚者乙之剛也隂井乙乙者庚之柔
也乙爲木故言隂井木也庚爲金故言陽井金也餘
皆倣此
　丁曰經言剛柔者謂陰井木陽井金庚金爲剛乙
　木爲柔隂榮火陽榮水壬水爲剛丁火爲柔隂兪
　土陽兪木甲木爲剛巳土爲柔隂經金陽經火丙
火爲剛辛金爲柔隂合水陽合土戊土爲剛癸水
　爲柔○楊曰五藏皆爲隂隂井爲水榮爲火兪爲
　土經爲金合爲水六府爲陽陽井爲金榮爲水兪
爲木經爲火合爲土以隂井木配陽井金是隂陽
　夫婦之義故云乙爲庚之柔庚爲乙之剛餘竝如
此也○虞曰所尅者爲妻謂孤陽不生孤隂不長
　故井榮亦名夫婦剛柔相因而成也
六十五難曰經言所出爲井所入爲合其法奈何
　楊曰柰何猶如何也
然所出爲井井者東方春也萬物之始生故言所出
爲井也所入爲合合者北方冬也陽氣入藏故言所
入爲合也
　丁曰人之陽氣隨四時而出入故春氣在井夏在
　榮秋在經冬在合其所取氣穴皆隨四時而刺之
　也○楊曰春夏主生飬故陽氣在外秋冬主収藏
　故陽氣在内人亦法之
六十六難曰經言肺之原出于太淵
　丁曰在右手掌後魚際下是脉之大㑹故云肺之
　原出于太淵○楊曰穴在掌後是也○虞曰針經
　言五藏有兪無原原與兪共一穴所出難經又言
　五藏有原所出乃亦針經中兪穴也兩義皆通也
心之原出于太陵
　丁曰在掌後兩筋間䧟中此是心包絡之原也○
　虞曰在掌後兩骨間
肝之原出于太衝
虞曰在足大指本節後二寸是又曰足大指本節
　後二寸或一寸半是也
脾之原出于太白
　丁曰在足内側核骨下
腎之原出于太谿
　丁曰在足内踝後跟骨間是也
少隂之原出于兌骨
　丁曰神門穴是也此是眞心之脉也○楊曰此皆
　五藏兪也所以五藏皆以兪爲原少隂眞心脉也
　亦有原在掌後兌骨端䧟者中一名神門一名中
　都前云心之原出于太陵者是心胞絡脉也凡云
　心病者皆在心胞絡脉矣眞心不病故無兪今有
　原者外經之病不治内藏也
膽之原出于丘墟
　丁曰在足外踝下㣲前是也○楊曰足内踝後㣲
　前也
胃之原出于衝陽
　丁曰在足跗上五寸骨間動脉是也
三焦之原出于陽池
　丁曰在手小指次指本節後䧟中是也○楊曰手
　表腕上也
膀胱之原出于京骨
　丁楊曰在足外側大骨下赤白肉際
大膓之原出于合谷
　丁曰在大指次指間虎口内○楊曰手大指岐骨
　間
小膓之原出于腕骨
　丁曰在小指腕骨内○楊曰在手腕䧟中指腕者
　誤也○虞曰以上十二經皆配之五行其二行行
　勝之年於王前先㵼其原不足之年先補其原卽
　此原也
十二經皆以兪爲原者何也然五藏兪者三焦之所
行氣之所留止也三焦所行之兪爲原者何也然臍
下腎間動氣者人之生命也十二經之根本也故名
曰原三焦者原氣之别使也主通行三氣經歷於五
藏六府原者三焦之尊號也故所止輒爲原五藏六
府之有病者取其原也
　楊曰齊下腎間動氣者丹田也丹田者人之根本
　也精神之所藏五氣之根元太子之府也男子以
　藏精女子主月水以生養子息合和隂陽之門戶
也在齊下三寸方圓四寸附著脊脉兩腎之根其
　中央黃左靑右白上赤下黑三寸法三才四寸法
　四時五色法五行兩腎之間名曰大海一名溺水
　中有神龜呼吸元氣流行則爲風雨通氣四肢無
　所不至也腎者分爲日月之精虛無之氣人之根
　本也齊者人之命也分爲一名太中極一名太涃
　一名崑崙一名持樞一名五城五城有眞人卽五
　常也五城之外有八使者卽八卦神也八使者井
　太一爲九鄕八卦之外有十二樓樓有十二子也
　并三焦神爲二十七大夫又并四支神爲八十一
　元土齊中央名太一君之侯王王天大將軍特進
　侯主人身中萬二千神也効在頭上腦戶中廟在
　項後頂上社在脾左端稷在太膓窮風伯在八門
　八門在齊傍兩師在小膓窮四瀆雲氣在崑崙溺
　水在胞中所以備言此者欲明腎爲人生之本焉
　故知丹田者性命之本也道士思神比丘坐禪皆
　行心氣於臍下者良爲此也故云原者三焦之尊
　號也三焦合氣於腎故也○虞曰在天則三元五
　運相因而成在人則三焦五藏相因而成也素問
　曰其氣三其生五此之謂也啟玄子曰人之所存
　秉五行之運用徵其本始從三氣以生成此則天
　地之原氣也故五藏六府有病皆取其原也○丁
　曰三焦者是十二經根本是生氣之原也爲臣使
　之官宣行榮衛所以在陽經輒有其原也
六十七難曰五藏募皆左隂而兪在陽者何謂也然
隂病行陽陽病行隂故令募在陰兪在陽
　丁曰人背爲陽腹爲隂是言五藏兪皆有陽者背
　兪也故肺兪二穴在第三椎下兩傍相去同身寸
之一寸五分是也心兪二穴在第五椎下兩傍相
去同身寸之一寸五分是也肝兪二穴在第九椎
　下兩傍相去同身寸之一寸五分是也脾兪二穴
　在第十一椎下兩傍相去同身寸之一寸五分是
也腎兪二穴在第十四椎下兩傍相去同身寸之
　一寸五分是也肺之募中府二穴在雲門下一寸
　乳上三肋間是也心之募巨闕一穴在鳩尾下一
　寸是也脾之募章門二穴在季脇下直齊是也肝
　之募期門二穴在不容兩傍一寸五分是也腎之
　募京門二穴在腰中季脇本是也○楊曰腹爲隂
　五藏之募皆在腹故云募皆在陰背爲陽五藏之
　兪皆在背故云愈皆在陽内藏有病則出行於陽
　陽兪在背也外體有病則入行於隂隂募在腹也
　故針法云從陽引隂從隂引陽此之謂也
六十八難曰五藏六府各有井榮兪經合皆何所主
然經言所出爲井所流爲榮所注爲兪所行爲經所
入爲合井主心下滿
　呂曰井者木木者肝肝主滿也○虞曰井法木以
　應肝脾位在心下今邪在肝肝乘脾故心下滿今
　治之於井不令木乘土也
榮主身熱
　呂曰榮者火火者心心主身熱也○虞曰榮爲火
　以法心肺屬金外主皮毛今心火灼於肺金故身
　熱謂邪在心也故治之於榮不令火乘金則身熱
　必愈也
兪主體重節痛
　呂曰兪者土土者脾脾主體重也○虞曰兪者法
土應脾今邪在土土必刑水水者腎腎主骨故病
則節痛邪在土土自病則體重宜治於兪穴
經主喘咳寒熱
呂曰經者金金主肺肺主寒熱也○虞曰經法金
應肺今邪在經則肺爲病得寒則咳得熱則喘今
邪在金金必刑木木者肝肝在志爲怒怒則氣逆
乘肺故喘何以然謂肝之支别從肝别貫膈上注
肺脉要精㣲論曰血在脇下令人喘逆此之謂也
治之於經則金不刑於木矣
合主逆氣而泄
　呂曰合者水水主腎腎主泄也○虞曰合法水應
　腎腎氣不足傷於衝脉則氣逆而裏急腎主開竅
　於二隂腎氣不禁故泄注邪在水水必乘火火者
　心法不受病肝木爲心火之母爲腎水之子一憂
　母受邪二憂子被刑肝在志爲怒憂則怒怒則氣
　逆故也此五行更相乘剋故病有異同今治之於
　合不令水乘火則肝木不憂故氣逆止邪不在腎
　則無注泄以上井榮兪經合法五行應五藏邪湊
其中故主病如是善診者審而行之則知自病或
　相乘虛則𥙷之實則㵼之
此五藏六府其井榮兪經合所主病也
　丁曰此是五藏井榮兪經合也經言井主心下滿
者爲肝病卽逆滿當取其諸井以主其心下滿也
榮主身熱者榮者火也故身熱當取其諸榮以主
其熱也兪主體重節痛兪者土也故令體重節痛
當取其諸兪以主其體重節痛也經主喘咳寒熱
經者金也故喘咳而發寒熱當取其諸經以主其
　喘咳寒熱也合主逆氣而泄合爲水水主泄當取
其諸合以主逆氣而泄也○虞曰以上井榮愈經
　合之生病各依四時而調治之謂四時之邪各湊
　榮兪中留止也
　　○用鍼𥙷㵼第十三(凡十三首)
六十九難曰經言虛者補之實者㵼之不實不虚以
經取之何謂也然虛者𥙷其母實者㵼其子當先補
之然後㵼之不實不虛以經取之者是正經自生病
不中他邪也當自取其經故言以經取之
　丁曰此經先立井榮兪經合配象五行卽以十二
　經中各有子母逓相生飬然後言用針補㵼之法
　也假令足厥隂肝之絡中虛卽補其足厥隂經合
　是毋也實卽㵼足厥陰經榮是子也如無他邪卽
　當自取其經故言以經取之也○楊曰春得腎脉
　爲虛邪是腎虛不能傳氣於肝故補腎腎有病則
　傳之於肝肝爲腎子故曰補其母也春得心脉爲
實邪是心氣盛實逆來乘肝故㵼心心平則肝氣
　通肝爲心母故曰㵼其子也不實不虛是諸藏不
相乘也春得弦多及但弦者皆是肝藏自病也則
自於足厥隂少陽之經而補㵼焉當經有金木水
火土隨時而取之也
七十難曰經言春夏刺淺秋冬刺深者何謂也然春
夏者陽氣在上人氣亦在上故當淺取之秋冬者陽
氣在下人氣亦在下故當深取之
　丁曰春夏刺淺秋冬刺深者經言春夏刺井榮從
　肌肉淺薄之處秋冬刺經合從肌肉深厚之處此
　是四時隨所在刺之也○楊曰經言春氣在毫毛
　夏氣在皮膚秋氣在分肉冬氣在筋骨此四時之
　氣也其四時受病亦各隨正氣之深淺故用針者
　治病各依四時氣之深淺而取之也
春夏各致一隂秋冬各致一陽者何謂也然春夏温
必致一隂者初下針沈之至腎肝之部得氣引持之
　隂也
　虞曰經言春夏養陽言取一隂之氣以養於陽慮
　成孤陽致者到也及也言到於腎肝引持一隂之
　氣肝腎乃隂也
秋冬寒必致一陽者𥘉内針淺而浮之至心肺之部
得氣推内之陽也
　虞曰經言秋冬養隂言至隂用事無陽氣以養其
　隂故取一陽之氣以養於隂免成孤隂也心肺乃
　陽也故言至心肺之部也
是謂春夏必致一隂秋冬必致一陽
　楊曰入皮三分心肺之部陽氣所行也入皮五分
　腎肝之部陰氣所行也陽爲衛隂爲榮春夏病行
　於陽故引隂以和陽秋冬病行於隂故内陽以和
　隂也○虞曰楊氏所注言三分爲心肺之部五分
　爲肝腎之部此乃玄珠密語分天地氣而言之故
　有三分五分之說也○丁曰人之肌膚皆有厚薄
　之處但皮膚之上爲心肺之部陽氣所行肌肉之
　下爲腎肝之部隂氣所行其春夏陽氣上騰所用
　針沉手内鍼至腎肝之部得氣引持隂氣以和其
　陽氣故春夏必致一陰也秋冬隂氣下降所用鍼
　浮手至心肝之部得氣推内鍼入引持陽氣以和
　其隂氣也故秋冬必致一陽也所以經云春夏必
　致一隂秋冬必致一陽也
七十一難曰經言刺榮無傷衛刺衛無傷榮何謂也
然鍼陽者臥鍼而刺之刺隂者先以左手攝按所鍼
榮兪之處氣散乃内針是謂刺榮無傷衛刺衛無傷
榮也
　丁曰人之榮爲隂衛爲陽二者爲之表裏其卧鍼
取之恐傷於榮也鍼榮先以左手攝按所刺之穴
令陽散而内鍼者葢恐傷於衛也○楊曰入皮三
分爲衞氣病在衛用針則淺故臥針而刺之恐其
　深傷榮氣故也入皮五分爲榮氣故先按所針之
　穴待氣散乃内鍼恐傷衛氣故也○虞曰三隂三
　陽各主氣血至有多少不同故聖人說行針之道
　無令至有傷於榮衛也血氣形志篇曰太陽多血
　少氣少陽少血多氣陽明多氣多血厥隂多血少
　氣少隂多氣少血太隂多氣少血啓玄子注曰血
　氣多少天之常數故用針之道常㵼其多也
七十二難曰經言能知迎隨之氣可令調之調氣之
方必在隂陽何謂也然所謂迎隨者知榮衛之流行
經脉之徃來也隨其逆順而取之故曰迎隨調氣之
方必在隂陽者知其内外表裏隨其隂陽而調之故
曰調氣之方必在隂陽
　丁曰夫榮衛通流散行十二經之内卽有始有終
　其始自中焦注手太隂一經一絡然後注手陽明
　一經一絡其經絡有二十四日有二十四時皆相
合此凡氣始至而用針取之名曰迎而奪之其氣
　流注終而内針出而捫其穴名曰隨而濟之又補
　其毌亦名曰隨而𥙷之㵼其子亦名曰迎而奪之
　又隨呼吸出内其針亦曰迎隨也此者是調隂陽
　之法故曰必在隂陽也○楊曰榮氣者常行不巳
　衛氣者晝行於身體夜行於藏府迎者逆也隨者
　順也謂衛氣逆行榮氣順行病在陽必候榮衛行
　至於陽分而刺之病在隂必候榮衛行至於隂分
　而刺之是迎隨之意也又迎者㵼也隨者補也故
　經曰迎而奪之安得無虛言㵼之則虛也隨而濟
　之安得無實言補之則實也調氣之方必在隂陽
　者陰虛陽實則補隂㵼陽陽虚隂實則補陽㵼隂
　或陽幷於隂隂幷於陽或隂陽俱虛或隂陽俱實
　皆隨病所徃而調其隂陽則病無不巳○虞曰迎
　取也乃五行六氣各有勝復假令木氣有餘之年
　於王前先㵼其化源玄珠密語曰木之行勝也蒼
　埃先見於林木木乃有聲宫音失調倮虫不滋濕
　雨失合先於十二月㵼其化源故曰迎也不足之
　年𥙷於化源故曰隨也調氣之方必在隂陽者言
　引外至内引内至外也謂月生無㵼月滿無𥙷定
　人之呼吸觀日之寒温從陽引陰從隂引陽春夏
　致一隂秋冬致一陽故曰調氣之方必在隂陽也
　知其内外表裏者謂察脉之浮沈識病之虚實以
　外知内視表知裡故曰知其内外表裏也隨其隂
　陽而調之者謂各隨病在何隂陽脉中而調治之
　也
七十三難曰諸井者肌肉淺薄氣少不足使也刺之
奈何然諸井者木也榮者火也火者木之子當刺井
者以榮㵼之故經言補者不可以爲㵼㵼者不可以
爲𥙷此之謂也
　丁曰諸井在手足指稍故言肌肉淺薄也井爲木
　是火之母榮爲火是木之子故肝木實㵼其榮肝
　木氣虛不足補其合㵼之復不能補故言不可以
　爲補也○楊曰冬刺井病在藏取之井應刺井者
　則㵼其榮以去其病故經曰冬隂氣緊陽氣伏故
　取井以下隂氣逆取榮以通陽氣也○虞曰不至
　而至故春乃㵼榮也
七十四難曰經言春刺井夏刺榮季夏刺兪秋刺經
冬刺合者何謂也然春刺井者邪在肝夏刺榮者邪
在心季夏刺兪者邪在脾秋刺經者邪在肺冬刺合
者邪在腎
　丁曰其言春刺井者謂邪在肝無令肝木邪害於
　脾土故刺諸井也夏刺榮者謂邪在心無令心火
　邪害於肺金故刺諸榮也季夏刺兪者謂邪在脾
　無使脾土邪害於腎水故刺諸兪也秋刺經者謂
　邪在肺無令肺金邪害於肝木故刺諸經也冬刺
　合者謂邪在腎無令腎水邪害於心火故刺諸合
　也此是斷五邪之原法也○楊曰用針㣲妙法無
　窮若不深達變通難以救疾者矣至如此說則是
　變通之義也經云冬刺井春刺榮此乃云春刺井
　夏刺榮理極精竒特宜留思不可固守以一槩之
　法也○虞曰春刺井夏刺榮季夏刺兪秋刺經冬
　刺合乃經之大法也七十三難以言春刺於榮此
　乃休王未畢火奪木王法日實邪故㵼之於榮所
以經言㵼者不可以爲𥙷也
其肝心脾肺腎而繫於春夏秋冬者何也然五藏一
病輒有五也假令肝病色靑者肝也臊臭者肝也喜
酸者肝也喜呼者肝也喜泣者肝也其病衆多不可
盡言也四時有數而並繫於春夏秋冬者也鍼之要
妙在於秋毫者
　丁曰人之五藏繫於四時五藏一病輒有五者謂
　五聲五色五味五液五香五臭若持鍼者皆能斷
　其五邪令中病源故知鍼之要妙在於秋毫不可
　不通也○楊曰五藏六府病各有肜證今略舉肝
　家一藏以爲法爾雖言春刺井夏刺榮若一藏有
　病脉亦隨之診而取之假令肝自病實則取肝中
　火㵼之虛則取肝中木𥙷之餘皆倣此卽秋毫㣲
　細之意也言用針㣲細若秋毫矣○虞曰五藏各
　有聲色臭味液以爲形證以合四時井榮兪經合
　而行補㵼之法也㣲妙之理若秋毫之在目也
七十五難曰經言東方實西方虛㵼南方補北方何
謂也然金木水火土當更相平東方木也西方金也
木欲實金當平之火欲實水當平之土欲實木當平
之金欲實火當平之水欲實土當平之東方肝也則
知肝實西方肺也則知肺虛㵼南方火補北方水南
方火火者木之子也北方水水者木之母也水勝火
子能令母實母能令子虛故㵼火補水欲令金不得
平木也經曰不能治其虛何問其餘此之謂也
　丁曰四方者五行之正位也其王應四時卽春應
東方木夏應南方火秋應西方金冬應北方水長
　夏應中央土南方火實勝西方金卽北方水來復
勝火水且待爭反害於肺今當先㵼南方火實卽
還北方水肺金得平也平者調四方虛實之法也
　○楊曰五行以勝相加故木勝土金勝木木肝也
　金肺也肺氣虛弱肝氣强實木反陵金金家不伏
　欲來平木金木若戰二藏則傷故用針者診知其
　候則須㵼心心氣旣通肝氣則復又補於腎腎家
　得氣傳而養肝肝氣已定則肺不復來平肝然後
　却補脾氣脾是肺毋毋氣傳子子便安定故曰不
　能治其虛何問其餘此之謂也一本說楊氏曰金
　剋木今據肝家一條以例五藏假令東方木肝實
　西方金肺虛肝木實陵肺金虛金本剋木木伏金
　肝欲制肺肺乃不伏二藏爭勝反害於火宜㵼其
　心心属火火者木之子子氣旣通肝虛則伏肝氣
　旣復則肺不復來然後補其脾脾是肺母母氣授
　子子氣便實故言母能令子實子能令母虚不能
　治其虚何問其餘○虞曰五藏五行更相平伏宜
　慿補㵼以調治之素問曰邪氣盛則實眞氣奪則
　虛以下凡有虚實皆準此也經言木實金虚㵼火
　𥙷水也夫木實者謂木有餘則土遙畏之土畏之
　則金無所飬而令金虛也若不㵼火火必盛而爍
　金金乃仇讎於木金木相勝而致兩相刑剋故㵼
　火火者木之子子合母氣木亦不實火亦不平金
　土亦無所畏乃行氣飬於金也金虛者乃補水禦
　火補水養木禦火火不平金養木木亦安復故曰
　子能令母實也木有餘則土乃畏木土不能傳氣
　與金金乃虛故曰母能令子虚也
七十六難曰何謂補㵼當補之時何所取氣當㵼之
時何所置氣然當𥙷之時從衛取氣
　虞曰肺行五氣漑灌五藏通注六經歸於百脉凡
　取氣須自衛取氣得氣乃推内針於所虛之經脉
　淺深分部之所以補之故曰當補之時從衛取氣
　此之謂也
當㵼之時從榮置氣
　虞曰邪在榮分故内針於所實之經待氣引針而
　㵼之故曰當㵼之時從榮置氣置者取也迎也
其陽氣不足隂氣有餘當先補其陽而後㵼其陰
　虞曰假令膽不足肝有餘先補足少陽而後㵼足
　厥隂也
隂氣不足陽氣有餘當先補其隂而後㵼其陽
　虞曰反於上法
榮衞通行此其要也
　楊曰此是隂陽更虛更實之變須通榮衛病則愈
　也○丁曰其當𥙷之時從衛取氣衛者陽也故從
　衛取氣方其補也當㵼之時從榮置氣榮者隂也
　故從榮置氣置榮而後㵼之隂陽有餘不足當先
　補其不足然後㵼其有餘故得榮衛通行卽是持
　針之要妙故言其要也
七十七難曰經言上工治未病中工治巳病者何謂
也然所謂治未病者見肝之病則知肝當傳之與脾
故先實其脾氣無令得受肝之邪故曰治未病焉中
工治巳病者見肝之病不曉相傳但一心治肝故曰
治巳病也
　丁曰素問曰春勝長夏長夏勝冬冬勝夏夏勝秋
　秋勝春此四時五行相勝之理也人之五藏有餘
　者行勝不足者受邪上工先補不足無令受邪而
　後㵼有餘此是治未病也中工持針卽使㵼有餘
　故言治巳病也○楊曰五藏得病皆傳其所勝肝
　病傳脾之類是也若當其王時則不受傳卽不須
　行此方也假令肝病當傳脾脾以季夏王正王則
　不受邪故不須實脾氣也若非季夏則受肝邪便
　當預令實脾氣勿令得受肝邪也如此者謂之上
　工工猶妙也言妙達病源者也其中工未能全解
　故止守一藏而巳
七十八難曰針有補㵼何謂也然𥙷㵼之法非必呼
吸出内針也
　楊曰補者呼則出鍼㵼者吸則内鍼故曰呼吸出
　内鍼也○虞曰謂用鍼補㵼之法呼吸取生成之
　數爲之
然知爲鍼者信其左不知爲針者信其右當刺之時
必先以左手厭按所鍼榮兪之處彈而努之爪而下
之其氣之來如動脉之狀順鍼而刺之得氣因推而
内之是謂𥙷動而伸之是謂㵼不得氣乃與男外女
内不得氣是謂十死不治也
　楊曰凡欲下針之法先知穴處便以左手按之乃
　以右手彈其所按之處脉動應於左手之下仍卽
　以左手指按之然後循鍼而刺之待氣應於針下
　因推入榮中此是補也若得氣便搖轉而出之此
　是㵼也若久留針而待氣不至則於衛中留針待
　氣久不得又内入於榮中久留待氣如其三處候
　氣不應於針者爲隂陽俱盡不可復針如此之候
　十人十死故云十死不治衛爲陽陽爲外故云男
　外榮爲隂隂爲内故云女内也○虞曰自衛得氣
　推之於所虛之分開穴出針曰𥙷也自榮取氣引
　針開穴出針曰㵼也候吸内針呼盡出針曰先補
　後㵼反此行之則曰先㵼後補也玄密珠語稱其
　補㵼法云按之得氣内於天部天部得氣推之至
　地部天地氣相接則出針曰㵼反此行之曰補與
　此義相反○丁曰知爲針者信其左謂左手先按
　所刺之穴以其氣來如動脉而應其手卽内其針
　亦是迎而奪之爲之㵼氣過而順針而刺之是爲
　隨而濟之也其男子陽氣行於外女人隂氣外於
　内男子則輕手按其穴女子則重手按其穴過時
　而氣不至不應其左手者皆不可刺之也刺之則
　無功謂氣絕故十死不治也何得留針而候氣也
七十九難曰經言迎而奪之安得無虛隨而濟之安
得無實虛之與實若得若失實之與虛若有若無何
謂也然迎而奪之者㵼其子也隨而濟之者𥙷其母
也假令心病㵼手心主兪
　虞曰心病却㵼手心主兪心者法不受病受病者
　心包絡也手心主者則手厥隂心包絡也包絡中
　兪者土也心火也土是火子乃㵼其兪此乃㵼子
也
是謂迎而奪之者也
　虞曰迎謂取氣奪謂㵼氣也
補手心主井是謂隨而濟之者也
　虞曰心火井木今𥙷心主之井謂補母也木者火
　之母也隨謂自衞取氣濟謂補不足之經
所謂實之與虛者牢濡之意也
　虞曰牢濡虛實之意也
氣來實者爲得濡虛者爲失故曰若得若失也
　楊曰此是當藏自病而行斯法非五藏相乘也○
丁曰五藏虛卽補其母是謂隨而濟之實卽㵼其
子是謂迎而奪之况欲行其𥙷㵼卽先候其五藏
　之脉及所刺穴中如氣來牢實者可㵼之虛濡者
　可補之若持針不能明其牢濡者故若得若失也
八十難曰經言有見如入有見如出者何謂也然所
謂有見如入者謂左手見氣來至乃内針針入見氣
盡乃出針是謂有見如入有見如出也
　丁曰欲刺人脉先以左手候其穴中之氣其氣來
　而内針候氣盡乃出其針者非迎隨㵼補之穴也
　謂不虚不實自取其經施此法也○楊曰此還與
　彈而努之爪而下之相類也
八十一難曰經言無實實虛虛損不足而益有餘是
寸口脉耶將病自有虛實耶其損益柰何然是病非
謂寸口脉也謂病自有實虚也假令肝實而肺虚肝
者木也肺者金也金木當更相平當知金平木假令
肺實而肝虛㣲少氣用針不㵼其肝而反重實其肺
故曰實實虚虛損不足而益有餘此者中工之所害
也
　丁曰中者傷也謂昧學之工不能明其五藏之剛
　柔而針藥誤投所以反増其害十人全八能知二
　藏也令肝虛肺實二藏之病全六反増其害也○
　楊曰上工治未病知其虛實之原故𥙷㵼而得其
宜中工未審傳病之本所治反増其害也
王翰林集註黃帝八十一難經卷之五
　　　音釋
六十七難募(音/暮)六十八難厭(益渉/切)
難經集注䟦
難經集注五卷明王九思等集錄吳呂廣唐楊玄操
宋丁德用虞庻楊康侯注解者按晁公武郡齋讀書
志載呂楊注一卷丁注五卷虞注五卷陳振孫書錄
解題載丁注二卷馬端臨經籍考引晁氏作呂楊注
五卷葢當時各家别行至九思等始掇輯以便觀覽
耳葉盛菉竹堂書目載難經集注一冊不著撰人名
氏此則書名偶同非九思所集按王圻續經籍考載
金紀天錫難經集注五卷盛之所收恐此耳盛正統
進士九思弘治進士則其非是編也明矣其他諸家
藏弆書目及乾隆四庫全書總目竝未收入若殷仲
春醫藏目錄宜裒蒐無遺而亦遺之葢似失傳者然
以余不渉醫家伹知據目錄攷之耳因質諸醫官多
紀廉夫廉夫云近代醫書絕無援引久疑散佚廉夫
於醫家雅稱賅洽而其言如此則知其果失傳也夫
方伎一家固有其人其存其佚何干我事然小道可
觀至理存焉則竟非可棄也癸亥花朝天瀑識
