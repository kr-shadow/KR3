#+TITLE: 保命集-金-張元素
#+DATE: 2016-06-11 12:23:04
#+SOURCE: github.com/kanripo/KR3e0050 master 7bbcaa77                
欽定四庫全書　　　　　子部五
　保命集　　　　　　　　醫家類
　　提要
　　　　(臣/)等謹案保命集三卷金張元素撰元素字
　　　　潔古易州人八歳應童子舉二十七試進士
　　　　以犯廟諱下第乃去而學醫精通其術因抒
　　　　所心得述為此書凡分三十二門首原道原
　　　　脈攝生隂陽諸論次及處方用藥次第加減
　　　　君臣佐使之法於醫理精藴闡發極為深至
　　　　其書初罕傳播金末楊威始得其本刋行之
　　　　而題為河間劉完素所著明初寧王權重刋
　　　　亦沿其誤并偽撰完素序文詞調於卷首以
　　　　附㑹之至李時珍作本草綱目始糾其謬而定
　　　　為出於元素之手於序例中辨之甚明考李
　　　　濓醫史稱完素嘗病傷寒八日頭痛脈𦂳嘔
　　　　逆不食元素往候令服某藥完素大服如其
　　　　言遂愈元素自此顯名是其造詣深邃足以
　　　　自成一家原不必託完素以為重今特為改
　　　　正其偽託之序亦並從刪削焉乾隆四十六
　　　　年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
保命集原序
天興末予北渡寓東原之長清一日過前太醫王慶先
家於几案間得一書曰素問病機氣宜保命集試閱之
廼劉髙尚守真先生之遺書藁也其文則出自内經中
摭其要而述之者朱塗墨注凡三卷分三十二門門有
資次合理契經如原道則本性命之源論脉則盡死生
之說攝生則語存神養氣之理隂陽則講抱元守一之
妙病機則終始有條有例治病之法盡于此矣本草則
驅用有佐有使處方之法盡于此矣至於解傷寒論氣
宜論曲盡前聖意讀之使人廓然有所醒悟恍然有所
發明使六脉十二經五臟六腑三焦四肢目前可得而
推見之也後二十三論隨論出證隨證出方先後加減
用藥次第悉皆蘊奥精妙入神嘗試用之一一皆中真
良醫也雖古人不是過也雖軒岐復生不廢此書也然
先生有序序已行藏言幼年已有直格宣明原病式三
書雖義理精確猶有不盡聖理處今是書也復出與前
三書相為表裏非曰後之醫者龜鏡歟至如平昔不治
醫書者得之隨例驗證度已處藥則思亦過半矣予謂
是書雖在農夫工販緇衣黃冠儒宗人人家置一本可
也若已有病尋閲病源不至亂投湯劑况醫家者流
哉惜哉先生卒書不世傳使先生之道竊入小人口以
為已書者有之予憫先生道屏翳于苑茨荆棘中故存
心精校今數年矣命工鏤板擬廣世傳使先生之道出
于茒茨荆棘中亦起世膏肓之一端也嵗辛亥正月望
日大鹵楊威序
欽定四庫全書
　保命集卷上
　　　　　　　　　　　　金　張元素　撰
　　原道第一
經曰觀天之道執天之行盡矣盖天一而地二北辨而
南交入精神之運以行矣擬之於象則水火也畫之於
卦則坎離也兩者相須彌滿六合物物得之况於人乎
盖精神生於道者也是以上古真人把握萬象仰觀日
月呼吸元氣運氣流精脱骨換形執天機而行六氣分
地紀而運五行食乳飲血省約儉育日夜流光獨立守
神肌肉若一故能夀比天地無有終時此其道生之要
也夫道者能却老而全形身安而無疾夫水火用法象
也坎離交言變也萬億之書故以水為命以火為性土
為人人為主性命者也是以主性命者在乎人去性命
者亦在乎人何則脩短夀夭皆自人為故經曰精神内
守病安從來又曰務快其心逆於生樂所以然者性命
在乎人故人受天地之氣以化生性命也是知形者生
之舎也氣者生之元也神者生之制也形以氣充氣耗
形病神依氣位氣納神存修真之士法於隂陽和於術
數持滿御神專氣抱一以神為車以氣為馬神氣相合
可以長生故曰精有主氣有元呼吸元氣合於自然此
之謂也智者明乎此理吹嘘呼吸吐故納新熊經鳥伸
導引按蹻所以調其氣也平氣定息握固凝想神宫内
視五臟昭徹所以守其氣也法則天地順理隂陽交媾
坎離濟用水火所以交其氣也神水華池含虚皷漱通
行榮衞入於元宫溉五臟也服氣於朝閉息於暮陽不
欲迭隂不欲覆鍊隂陽也以至起居適早晏出處協時
令忍怒以全隂抑喜以全陽泥丸欲多櫛天皷欲常鳴
形欲常鑑津欲常咽體欲常運食欲常少眼者身之鑑
也常居欲頻修耳者體之牖也城郭欲頻治面者神之
庭也神不欲覆髪者腦之華也腦不欲減體者精之元
也精不欲竭眀者身之寳也眀不欲耗補㵼六腑陶鍊
五精可以固形可以全生此皆修真之要道也故修真
之要者水火欲其相濟土金欲其相養是以全生之術
形氣貴乎安安則有倫而不亂精身貴乎保保則有要
而不耗故保而養之初不離於形氣精神及其至也可
以通神明之出神明之出皆在於心獨不觀心為君主
之官得所養則血脈之氣王而不衰生之本無得而摇
也神之變無得而測也腎為作強之官得所養則骨髓
之氣榮而不枯蟄封藏之本無得而傾也精之處無得
而奪也夫一身之間心居而守正腎下而立始精神之
居此宫不可太勞亦不可太竭故精太勞則竭其屬在
腎可以專嗇之也神太用則勞其藏在心靜以養之唯
靜專然後可以内守故昧者不知於此欲拂自然之理
謬為求補之術是以偽勝真以人助天其可得乎
　　原脈第二
道之渾淪莫知其源然至道無言非立言無以眀其理
大象無形非立象無以測其奥道象之妙非言不明嘗
試原之脈者何也非氣非血動而不息榮行脈中衞行
脈外經曰脈者血之府也自素問而下迄至於今經所
不載無傳記而莫聞其名焉然而𤣥機奥妙聖意幽微
雖英俊明哲之士非輕易可得而悟也夫脈者果何物
乎脈者有三名一曰命之本二曰氣之神三曰形之道
經所謂天和者是也至於折一支瞽二目亦不為害生
而脈不可須臾失失則絶命害生矣經曰春弦(一曰/長)夏
洪(一口/鈎)秋毛(一曰/濇)冬石(一曰/沉)此言正脈同天真造化之
元氣也廵於春夏秋冬木火金水之位生長收藏叅和
相應故稟二儀而生不離於氣故脈有生死之驗經曰
脈者血之腑也如世之京都州縣有公府廨署也國因
置者所以禁小人為非道也公府不立則善者無以伸
其枉惡者無以罰其罪邪正混同賢愚雜處而亂之根
也經曰五運隂陽者天地之道也萬物之綱紀變化之
父母生殺之本始神明之府也既隂陽為神明之府脈
為血之府而明可見焉血之無脈不得循其經絡部分
周流於身滂流奔廹或散或聚氣之無脈不能行其筋
骨臓腑上下或暴或蹶故經曰出入廢則神機化滅升
降息則氣立孤危故氣化則物生氣變則物易氣盛則
物壯氣弱則物衰氣絶則物死氣正則物和氣亂則物
病皆隨氣之盛衰而為變化也脈字者從肉從永從􁂁
從血四肢百骸得此真元之氣血肉筋骨𤓰髮榮茂可
以倚憑而能生長也長久永固之道故從肉從水者是
也從􁂁從血者廵之如水分流而布遍周身無所不通
也釋名曰脈幕也如幔幕之遮覆也幕絡一體之形
導太一真元之氣也元氣者在氣非寒非熱非暖非凉
在脈者非長非鈎非濇非沉不為氣而浮沉不為血而
流停乃沖和自然之氣也故春溫夏熱秋涼冬寒所以
然者為元氣動而不息廵於四方木火金水之位溫凉
寒暑之化生生相續新新不停日月更出四序迭遷脈
不為息故人有身形之後五藏既生身中元氣即生焉
故春弦夏洪秋毛冬石此四時之氣也而脈者乃在其
中矣道德經曰視之不見聴之不聞搏之不得迎之不見
其首隨之不見其後此如脈之謂也又云埏埴以為器
當其無有器之用故有之以為利無之以為用又曰吾
不知其名字之曰道強為之名曰大斯立脈之名之本意
也故道者萬物之奥脈者百骸之靈奥靈之妙其道乃
同元氣者無器不有無所不至血因此而行氣因此而
生故榮行脈中衞行脈外瞻之在前忽焉在後而不匱
者皆由於脈也分而言之曰氣曰血曰脈統而言之惟
脈運行血氣而已故經曰血氣者人之神不可不謹養
也隂陽别論曰所謂陽者胃脘之陽也此陽者言脈也
胃者土也脈乃天真造化之元氣也若土無氣何以生
長收藏若氣無土何以養化萬物是無生滅也以平人
之氣常稟於胃正理論曰穀入於胃脈道乃生隂陽交
㑹胃和脈行人稟天地之候故春胃微弦曰平但弦而
無胃曰死夏胃微鈎曰平但鈎而無胃曰死長夏微耎
曰平但弱而無胃曰死秋胃微毛曰平但毛而無胃曰
死冬胃微石曰平但石而無胃曰死隂者真藏也見則
為敗敗則必死五藏為隂肝脈至中而無外急如循刀
刃責責然如按琴絃心脈至堅而摶如循薏苡仁累累
然肺脈至大而虚如毛羽中人皮膚腎脈至摶而絶如
以指彈石辟辟然脾脈弱而乍數乍踈夫如此脈者皆
為藏脈而獨見而無胃脈五藏皆至懸絶而死故經曰
别於陽者知病忌時别於隂者知生死之期故人性候
躁急懁促遲緩耎弱長短大小皮堅肉厚各隨其狀而
脈應之常以一息四至為準者言呼出心與肺吸入腎
與肝五者胃兼主四旁在呼吸之間也數則為熱遲則
為寒如天之春秋二分隂陽兩停晝夜各得五十度自
此添一遭則熱減一遭則寒脈之妙道從此可知矣或
如散葉或如然薪或如丸泥或如絲縷或如湧泉或如
土頽或如偃刀或如轉索或如遊魚假使千變萬化若
失常者乃真元之氣離絶五臓六腑不相管轄如喪家
之狗元氣散失而命絶矣經曰積陽為天積隂為地陽
化氣隂成形此言一氣判而清濁分也元氣者天地之
本天和者血氣之根華陀云脈者謂血氣之先也孔子
曰天不言而四時行焉百物生焉而脈亦如之又經曰
自古通天者生之本皆通乎天氣也通天者謂通元氣
天真也然形體者假天地之氣而生故奉生之氣通計
於天稟受隂陽而為根本天地合氣命之曰人天氣不
絶真靈内屬動靜變化悉與天通易云乾坤成列而易
立乎其中矣故天地之體得易而後生天地之化得易
而後成故陽用事則春生夏長隂用事則秋收冬藏寒
往則暑來暑往則寒來始而終之終而復始天地之化
也而易也黙然於其間而使其四序各因時而成功至
於寒不陵暑暑不奪寒無愆陽伏隂之變而不至於大
肅大温故萬物各得其沖氣之和然後不為過而皆
中節也道徳經曰萬物負隂而抱陽沖氣以為和百姓日
用而不知斯脈之道也故脈不得獨浮沉獨大小獨盛
衰獨隂陽須可沉中有浮浮中有沉大中有小小中有
大盛中有衰衰中有盛隂中有陽陽中有隂充塞一身
之中盈溢百骸之内無經絡不有無氣血不至養筋骨
毛髪堅壯膩澤非心非腎非肝非脾五藏之盛真氣固
密不為邪傷若憂愁思慮飢飽勞逸風雨寒暑大驚卒
恐真氣耗亂血氣分離為病之本噫夫萬物之中五常
皆備審脈之道而何獨無五常備邪夫仁固衞一身充
盈五藏四肢百骸皆得榮養無沖和之氣獨真藏脈見
則死矣生則不見死則脈見好生惡死此仁之謂也分
布軀體和調氣血貴之在頭目耳鼻賤之在蹠臋隂纂
不得上而有不得下而無無所不施無所不至此義之
謂也長人脈長短人脈短肥人脈沉瘦人脈浮大人脈
壯小人脈弱若長人短短人長肥人浮瘦人沉大人弱
小人壯夫如此者皆不中理而為病此禮之謂也見在
寸則上病見在闗則中病見在尺則下病五藏有疾各
有部分而脈出見不為潜藏伏匿一一得察有餘不足
而愈其病此智之謂也春弦夏洪秋毛冬石太陽之至
其脈沉太隂之至其脈大而長少隂之至其脈鈎陽明
之至其脈濇而短少陽之至其脈浮厥隂之至其脈弦
四序不失其期六氣為常準者此信之謂也非探賾索
隠鈎深致逺學貫天人旁通物理者未能達於此矣
　　攝生論第三
論曰内經謂法於隂陽和於術數飲食有節起居有常
不妄作勞故能形與神俱而盡終其天年度百嵗乃去
今時之人不然也以酒為漿以妄為常醉以入房以欲
竭其精以耗散其真不知持滿不時御神務快其心逆
於生樂起居無節故半百而衰也且飲食起居乃人生
日用之法縱恣不能知節而欲傳精神服天氣者不亦
難乎又經曰飲食自倍腸胃乃傷起居如驚神氣乃浮
是以聖人春木旺以膏香助脾夏火旺以膏臊助肺金
用事膳膏腥以助肝水用事膳膏膻以助心所謂因其
不勝而助之也故食飲之常保其生之要者五穀五果
五畜五菜也脾胃待此而倉廩備三焦待此而道路通
榮衞待此以清以濁筋骨待此以柔以正故經云盖五
味相濟斯無五宫之傷所以養其形也雖五味為之養
形若味過於酸肝氣以津脾氣乃絶味過於醎大骨氣
勞短肌心氣抑味過於甘心氣喘滿色黑腎氣不衝味
過於苦脾氣不濡胃氣乃厚味過於辛筋骨沮弛精神
乃失所謂失五味之常而損其形也王注曰味有倫緣
臟有偏絶此之謂也飲食者養其形起居者調其神是
以聖人春三月夜卧早起被髮緩形見於發生之時且
曰以使志生夏三月夜卧早起無厭於日見於蕃秀之
時且曰使志無怒使氣得泄秋三月早卧早起與鷄俱
興見於容平之時收斂神氣且曰使志安寧以應秋氣
冬三月早卧晩起去寒就溫見於閉藏之時且曰使志
若伏若匿若有私意若已有得此順生長收藏之道春
夏養陽秋冬養隂順四時起居法所以調其神也經所
謂逆於春氣則少陽不生肝氣内變逆於夏氣則太陽
不長心氣内涸逆於秋氣則太隂不收肺氣焦滿逆於
冬氣則少隂不藏腎氣獨沉此失四時之氣所以傷其
神也智者順四時不逆隂陽之道而不失五味損益之
理故形與神俱久矣乃盡其天年而去與夫務快其心
逆於生樂者何足與語此道哉故聖人行之賢者佩之
豈虚語哉
　　隂陽論第四
論曰天地者隂陽之本也隂陽者天地之道也萬物之
綱紀變化之父母生殺之本始神明之府也故隂陽不
測謂之神神用無方謂之聖儻不如此以為天自運乎
地自處乎豈足以語造化之全功哉大哉乾元萬物資
始至哉坤元萬物資生所以天為陽地為隂水為隂火
為陽隂陽者男女之血氣水火者隂陽之徴兆惟水火
既濟血氣變革然後剛柔有體而形質立焉經所謂天
覆地載萬物悉備莫貴於人人禀天地之氣生四時之
法成故人生於地懸命於天人生有形不離隂陽盖人
居天之下地之上氣交之中不明隂陽而望延年未之
有也何則蒼天之氣不得無常也氣之不襲是謂非常
非常則變矣王注曰且蒼天布氣尚不越於五行人在
氣中豈不應於天道左傳曰違天不祥繫辭云一隂一
陽之謂道老子曰萬物負隂而抱陽故偏隂陽謂之疾
夫言一身之中外為陽内為隂氣為陽血為隂背為陽
腹為隂府為陽藏為隂肝心脾肺腎五藏皆為隂膽胃
大小腸膀胱三焦六府皆為陽盖陽中有隂隂中有陽
豈偏枯而為道哉經所謂治心病必求其本者是明隂
陽之大體水火之髙下盛衰之補㵼逺近之大小隂陽
之變通夫如是唯達道人可知也
　　察色論第五
論曰聲合五音色合五行聲色符同然後定立藏府之
榮枯若滋榮者其氣生如翠羽鷄冠蟹腹豕膏烏羽是
也枯夭者其氣敗如草兹衅血枳實枯骨如炲是也至
如青赤見於春赤黄見於夏黃白見於長夏白黒見於
秋黑青見於冬是謂五藏之生者以五行之相繼也得
肝脈色見青白心脈色見赤黒脾脈色見黄青肺脈色
見白赤腎脈色見黑黄是謂真藏之見者以五行之相
尅也若乃肺風而眉白心風而口赤肝風而目青脾風
而鼻黃腎風而肌黒以風善行數變故爾肝熱而左頰
赤肺熱而右頰赤心熱而顔赤脾熱而鼻赤腎熱而頥
赤以諸熱皆屬火故爾以至青黑為痛黄白為熱青白
為寒以九氣不同故爾鼻青為腹水黑為水氣白為無
血黄為胃寒赤為有風鮮明為留飲而五色取決於此
故爾然審病者又皆以貞脾為本盖貞脾之黃是謂天
之氣五色又明病雖久而面黃必生者以其真氣外榮
也此數者雖皆成法然自非心清見曉於冥冥不能至
於此故五色微診可以目察尤難難經曰望而知之謂
之神為見五色於外故決死生也
　　傷寒論第六
論曰夫熱病者皆傷寒之類也或愈或死止於六七日
間若兩感於寒者必不免於死經所謂人之傷於寒者
則為病熱熱雖甚不死盖傷寒者非雜病所比非仲景
孰能明此故張先公深得𤣥機之理趣達六經之標本
知汗下之淺深若投湯劑正與不正禍福影響何暇數
日哉然仲景分三百九十七法一百一十三方其證有
六其治有四經云一日巨陽受之其脈尺寸俱浮二日
陽明受之其脈尺寸俱長三日少陽受之其脈尺寸俱
弦至四日太隂受之其脈尺寸俱沉細五日少隂受之
其脈尺寸俱微緩六日厥隂受之其脈尺寸俱沉濇其太
陽病者標本不同標熱本寒從標太陽發熱從本則膀
胱惡寒若頭項痛腰脊強太陽經病也故宜發汗其陽
明病者雖從中氣標陽本實從標則肌實從本則讝語
若身熱目痛鼻乾不得卧陽明經病故宜解肌太陽傳
陽明非表裏之傳若讝語從本為實故宜下便王注曰
以陽感熱其少陽病者標陽本火從標則發熱從本則
惡寒前有陽明後有太隂若胷脇痛而耳聾往來寒熱
少陽經病故宜和解其太隂病者標隂本温從標則身
目黄從本則腹脹滿若腹滿而嗌乾太隂經病故宜泄
滿下濕從其本治其少隂病者標隂本熱從標則爪甲
青而身冷從本則脈沈實而發渴若口燥舌乾而渴少
隂經病故宜温標下本其厥隂病者故厥隂之中氣宜
温也若煩滿囊縮厥隂經病故為熱宜苦辛下之故經
所謂知標知本萬舉萬當不知標本是謂妄行又曰各
通其藏乃懼汗泄非宜此之謂也故明斯六經之標本
乃為治傷寒之規矩此所謂證有六也且如發汗桂枝
麻黃之輩在皮者汗而發之葛根升麻之輩因其輕而
揚之法也承氣陷胷之輩下者引而竭之法也㵼心十
棗之輩中滿泄之法也𤓰蒂梔䜴者髙者因而越之法
也故明此四治之輕重可為了傷寒之繩墨此之謂其
治有四也若明六經四法豈有發黃生斑畜血之壞證
結胷痞氣之藥過難經所謂未滿三日可汗而已其滿
三日可泄而已故仲景曰太陽病脈浮𦂳無汗身疼痛
八九日不解表證仍在當發其汗宜麻黄湯主之少隂
病得之三二日口燥咽乾者急宜大承氣湯下之孰敢執
於三四日汗泄之定法也是以聖人書不盡言言不盡
意説其大槩此之謂也經所謂發表不逺熱攻裏不逺
寒余自製雙解通聖辛凉之劑不遵仲景法桂枝麻黃
發表之藥非余自衒理在其中矣故此一時彼一時奈
五運六氣有所更世態居民有所變天以常火人以常
動動則屬陽靜則屬隂内外皆擾故不可峻用辛温大
熱之劑縱獲一效其禍數作豈曉辛凉之劑以葱白鹽
豉大能開發欝結不惟中病令汗而愈免致辛熱之藥
攻表不中其病轉甚發驚狂衂血斑出皆屬熱藥所致
故善用藥者須知寒凉之味况兼應三才造化通塞之
理也故經所謂不知年之所加氣之盛衰虚實之所起
不可以為功矣大抵雜病者氣之常也隨方而異其治
不同卒病者氣之異也其治則同其愈則異昔黄帝興
四方之問岐伯舉四治之能故傷寒之法備矣哉大矣
哉若視深淵如迎浮雲莫知其際是以知發表攻裏之
藥性察標本虚實之併傳量老少壯弱之所宜勞逸緩
急之稟性切脈明隂陽之分部詳證知邪氣之淺深故
可言㑹通之法矣内經曰謹熟隂陽無與衆謀此之謂
也
　　病機論第七
論曰察病機之要理施品味之性用然後明病之本焉
故治病不求其本無以去深藏之大患故掉眩收引膹
欝腫脹諸痛痒瘡皆根於内夫百病之生也皆生於風
寒暑熱燥火以知化之變也經言盛者㵼之虛者補之
余錫以方士而方士用之尚未能十全余欲令要道必
行桴鼔相應猶拔刺雪汚工神聖可得備聞靈樞經曰
刺深而猶可拔汚深而猶可雪莊子曰雪猶洗也岐
伯曰審察病機無失氣宜此之謂也黄帝曰願聞病機
何如岐伯對曰
諸風掉眩皆屬於肝(少慮/無怒)風勝則動肝者罷極之本魂
之居也其華在𤓰其充在筋以生血氣其味酸其色蒼
為将軍之官謀慮出焉此為隂中之少陽通於春氣其
脈弦王注曰肝有二布葉一小葉如木甲拆之狀故經
所謂其用為動乃木之為動火太過之政亦為動盖火
木之主暴速所以掉眩也掉摇也眩昏亂也旋運皆生
風故也是以風火皆屬陽陽主動其為病也胃脘當心
痛上支兩脇隔咽不通食飲不下甚則耳鳴眩轉目不
識人善暴強仆裏剥臑戾脇痛嘔泄甚則掉眩顛疾兩
脇下痛引小腹令人善怒也虚則目䀮䀮無所見耳
無所聞善恐如人將捕之凡病肝木風疾者以熱為本
以風為標故火本不燔遇風烈乃焰肝本不甚熱因金
衰而旺肺金不勝心火木來侮於金故諸病作矣其為
治也燥勝風王注曰風自木生燥為金化風餘則制之
以燥肝勝則治以清凉清凉之氣金之氣也木氣之下
金氣承之又曰風滛於内治以辛凉肝欲散急食辛以
散之故木主生榮而主春其性温故風火則反凉而毁
折是兼金化制其木也故風病過急而反中外燥澁是
反並金化也故非為金制其本是甚則如此中風偏枯
者由心火暴甚而水衰不能制則火實尅金金不能平
木則肝木勝而兼於火熱則卒暴強仆凡治消癉仆擊
偏枯痿厥氣滿發肥實膏梁之疾也故此藏氣平則敷
和太過則發生不及則委和
諸痛痒瘡瘍皆屬於心(静則/神明)熱勝則腫心者生之本神
之變也其華在面其充在血脈為陽中之太陽通於夏
氣其脈鈎其味苦其色赤為君主之官神明出焉此為
陽中之陽也王注曰心形如未敷蓮花中有七空以導
引天真之氣神明之窟也經所謂其用為燥火性燥動
其明於外熱甚火赫爍石流金火之變也燔焫山川旋
反屋宇火之災眚也故火非同水水智而火愚其性暴
速其為病也當胷中熱嗌乾右胠滿皮膚痛寒熱咳嗽
喘唾血血泄鼽衂嚏嘔溺色變甚則瘡痒胕腫肩背臑
缺盆中痛瘍疹身熱驚惑惡寒戰慄譫妄悲忘衂衊語
笑瘡瘍血流狂妄目赤胷中痛脇支滿脇下痛背膺肩
甲間痛兩臂痛虚則胷腹大脇下與腰背相引而痛其
為治也以寒勝熱王注曰小熱之氣凉以和之大熱之
氣寒以取之甚熱之氣汗以發之發之不盡逆制之制
之不盡求其屬以衰之又曰用水之主以制陽光經曰
氣有多少病有盛衰治有緩急方有大小此之謂也是
以熱淫于内治以鹹寒佐以甘苦以酸收之以苦發之
心欲耎急食鹹以耎之君火之下隂精承之火氣之下
水氣承之是故火主暴虐故燥萬物者莫熯乎火夏月
火熱極甚則天氣薰蒸而萬物反潤以水出液林木津
流及體熱極而反汗液出是火極而反兼水化俗以難
辨認是作非不治已極反攻王氣是不明標本但隨兼
化之虚象妄為其治反助其病而害於生命多矣故此
藏平則升明太過則赫曦不及則伏明王注曰百端之
起皆自心生
諸濕腫滿皆屬脾土(味和/氣化)濕勝則濡泄脾者倉廩之官
本營之居也名曰器能化糟粕轉味而出入者也其華
在脣其充在肌其味甘其色黃故為倉廩之官又名諫
議之官五味出焉此至隂之類通於土氣為隂中之至
隂也其脈緩王注曰脾形象馬蹄内包胃脘象土形也
其用為化兼四氣聚散復形羣品以生灌溉肝心肺腎
不主於時寄王四季經所謂善不可見惡不可見也其
變驟注其災霖潰其為病也胕腫骨痛隂痺按之不得
腰脊頭頸痛時眩大便難隂氣不用飲不欲食咳唾則
有血積飲痞膈中滿霍亂吐下為善肌肉痿足不收行
脇嗔嘔吐泄注下王注曰脾熱之生虚則腹滿腸鳴飱
泄食不化者有胃之寒者有胃之熱者色白澄徹清冷
皆屬於寒色黄水赤渾濁皆屬於熱故仲景曰邪熱不
殺穀水性疾速此之謂也其為治也風勝濕濕自土生
風為木化土餘則制之以風脾盛治之以燥故濕傷肉
濕勝則濡泄甚則水閉胕腫王注曰濕為水水盛則腫
水下形肉已消又曰濕氣為淫皆為腫滿但除其濕腫
滿自衰若濕氣在上以苦吐之濕氣在下以苦泄之以
淡滲之治濕之法不下小便非其治也故濕淫所勝平
以苦熱佐以酸辛以苦燥之以淡泄之若濕上甚而熱
治以苦温佐以甘辛以汗為故而止濕淫於内治以苦
熱佐以酸淡以苦燥之以淡泄之脾苦濕急食苦以燥
之又曰土氣之下木氣承之本草曰燥可去濕桑白皮
赤小豆之屬王注曰半身以上濕氣有餘火氣復欝所
以明其熱能生濕經所謂風寒在下燥熱在上濕氣在
中火游行其間是以熱之用矣故土主濕霒雲雨而𢎞
靜雨熱極甚則飄驟散落是反兼風木制其土也若脾
甚土自邕燥去其濕以寒除熱脾土氣衰以甘緩之所以
燥泄積飲痞膈腫滿濕熱乾痼消渴慎不可以温藥補
之故積温成熱性之温乃勝氣之藥也故此藏喜新而
惡陳常令滋澤無使乾涸土平則備化大過則敦阜不
及則卑濫
諸氣膹欝病委皆屬於肺金(歩淸/氣利)燥勝則乾肺者氣之
本魄之處也其華在毛其充在皮其味辛其色白而為
相傅之官治節出焉為陽中之少陽通於秋氣其脈毛
王注曰肺之形象人肩二布葉一小葉中有二十四空
行列以布分諸藏清濁之氣經所謂其用為固其變肅
殺其眚蒼落其為病也骨節内變左胠脇痛寒清於中
感而瘧太凉單候咳腹中鳴注泄鶩溏咳逆心脇滿引
小腹善暴痛不可反側嗌乾面塵色惡腰痛丈夫㿗疝
婦人少腹痛浮虚骩尻隂股髀腨胻是病皴揭實則喘
欬逆氣肩背痛汗出尻隂股膝髀虚則少氣不能報息
耳聾嗌乾其為治也熱勝燥燥自金生熱為火化金餘
則治之以火肺勝則治之以苦又曰金氣之下火氣承
之燥淫于内治以苦温佐以甘辛以苦下之若肺氣上
逆急食苦以泄之王注曰制燥之勝必以苦温故受乾
病生焉是以金主於秋而屬隂其氣凉凉極天氣清明
而萬物反燥故燥苦火是金極而反兼火化也故病血
液衰也燥金之化極甚則煩熱氣欝痿弱而手足無力
不能收持也凡有聲之痛應金之氣故此藏平氣則審
平太過則堅成不及則不從革
諸寒熱皆屬於腎水(能養/動耗)寒勝則浮腎者主蟄封藏之
本精之處也其華在髮其充在骨其味醎其色黒為作
強之官伎巧出焉為隂中之隂通於冬氣其脈石王注
曰腎藏有二形如豇豆相並而曲附於膂筋外有脂褁
裏白表黑主藏精故仙經曰心為君火腎為相火是言
在腎屬火而不屬水也經所謂膻中者臣使之官喜樂
出焉故膻中者在乳之間下合在于腎是火居水位得
升則喜樂出焉雖君相二火之氣論其五行造化之理
同為熱也故左腎屬水男子以藏精女子以繫胞右腎
屬火遊行三焦興衰之道由於此故七節之傍中有小
心是言命門相火也經所謂其變凝冽其眚氷雹其為
病也寒客心痛腰腿痛大闗節不利屈身不便若厥逆
痞堅腹滿寐汗實則腹脛腫喘咳身重汗出憎風虚則
胷中痛大小腹痛清厥意不樂王注曰大小腹大小腸
也此所謂左腎水發痛也若夫右腎命門相火之為病
少氣瘡瘍疥癬癰腫脇滿胷背首面四肢浮腫腹脹嘔
逆瘛瘲骨痛節有動注下溫瘧腹中暴痛血溢流注精
液目赤心熱甚則瞀昧暴痛瞀悶懊憹嚏嘔瘡瘍驚燥
喉痺耳鳴嘔涌暴注瞤瘛暴死瘤氣結核丹熛皆相火
熱之勝也其為治也寒勝熱燥勝寒若熱淫於内治以
鹹寒火所勝平以鹹冷故相火之下水氣承之如寒淫
于内治以甘熱佐以苦辛寒淫所勝平以辛熱又曰腎
苦燥急食辛以潤之腎欲堅食苦以堅之故水本寒寒
急則水氷如地而能載物水發而雹雪是水寒亢極反
似尅水之土化是謂兼化也所謂寒病極者反腎滿也
左腎不足濟之以水右腎不足濟之以火故此藏水平
則靜順不及則涸流太過則流衍
諸厥固泄皆屬於下厥謂氣逆固為禁固氣則肝腎失
守失守則不能禁固出入無度燥濕不恒故氣下則愈
也經所謂厥氣上行滿脈去形
諸瘧喘嘔逆皆屬於上肺者臓之長也為心之華盖故
肺熱葉焦發痿躄是氣欝不利病喘息而嘔也嘔謂嘔
酸水火氣炎上之象也胃膈熱甚則為嘔也若衰火之
炎痿躄則愈利肺之氣喘息自調也道路開通吐嘔則
除凡病嘔涌溢食皆屬之火也王注曰内路嘔逆食不
得入是有火也經所謂三陽有餘則為痿易王注曰易
有變易常用自痿弱無力也故此者熱之明矣
諸熱瞀瘛皆屬于火熱氣甚則濁亂昏昧也瞀示乃昏
也經所謂病筋脈相引而急名曰瘛者故俗為之搐是
也熱勝風搏併于經絡故風主動而不寧風火相乗是
以熱瞀瘛而生矣治法祛風滌熱之劑折其火勢熱瘛
可立愈若妄加灼火或飲以發表之藥則取死不旋踵
諸禁鼓如喪神守皆屬於火禁慄驚惑如喪神守悸動
怔忪皆熱之内作故治當以制火劑其神守血榮而愈
也
諸痙項強皆屬于濕寒濕同性水火同居故足太陽膀
胱經屬水而位下所以濕可傷也其脈起目内眥上額
交于巔上其支别從巔入絡于腦還出則下項故主項
強太陽表中風加之以濕客于經中内挾寒濕則筋脈
抽急故痙項強不柔和此太陽傷食當詳有汗無汗治
以流濕祛風緩發表而愈也
諸逆衝上皆屬于火衝攻也火氣炎上故嘔涌溢食不
下也
諸脹腹大皆屬于熱肺主於氣貴乎通暢若熱甚則欝
于内故肺脹而腹大是以火主長而髙茂形見彰顯升
明舒葉皆腫之相也熱去則見白利也
諸燥狂越皆屬于火胃實則四肢實而能登髙也故四
肢者諸陽之本經所謂隂不勝陽則脈流薄疾病乃狂
是以陽盛則使人妄言罵詈不避親踈神明之亂也故
上善若水下愚若火此之謂也治之以補隂㵼陽奪其
食則病已
諸暴強直皆屬于風暴虐而害也強勁有力而不能和
柔也乃厥隂風木勢甚而成此王注曰陽欝于内而隂
行于外千金曰強直為風治以㵼火補金木能自平也
諸病有聲鼓之如鼔皆屬于熱腹脹大而鼓之有聲如
鼓者熱氣甚則然也經所謂熱勝則腫此之類也是以
熱氣内欝不散而聚所以扣之如鼓也諸腹脹大皆為
裏證何以明之仲景曰少隂病腹脹不大便者急下之
宜大承氣湯所謂土勝堅水則乾急與大承氣湯下之
以救腎水故知無寒其熱明矣
諸病胕腫疼酸驚駭皆屬于火胕腫熱勝内則陽氣滯
故也疼酸由火實制金不能平木則木旺而為酸酸者
肝之味也故經所謂二陽一隂發病主驚駭王注曰肝
主驚然肝主之原其本也自心火甚則善驚所以驚則
心動而不寧也故火衰木平治之本也
諸轉反戾水液渾濁皆屬于熱熱氣燥爍于筋故筋轉
而痛應風屬于肝也甚則吐不止暍熱之氣加之以泄
濕勝也若三氣雜乃為霍亂故仲景曰嘔吐而利若為
霍亂故有乾霍亂有濕霍亂得其吐利邪其得出名曰
濕霍亂也十存八九若不得吐利揮霍撩亂邪無出名
曰乾霍亂十無一生者皆以冐暑中熱飲食不節寒熱
氣不調清濁相干隂陽乖隔則為此病若妄言寒者大
誤矣故熱則小便渾而不清寒則潔而不濁故井水煎
湯沸則自然渾濁也
諸病水液澄徹清冷皆屬于寒水液為病寒也故水清
淨其氣寒冷水穀不化而吐利其色白腥穢傳化失常
食已不飢雖有邪熱不殺穀而不飢者無倦而常好動
其便色黄而酸王注曰寒者上下所出及吐出溺出也
又法曰小寒之氣温以和之
諸嘔吐酸暴注下廹皆屬於熱流而不腐動而不蠧吐
嘔吐酸者胃膈熱甚則欝滯於氣物不化而為酸也酸
者肝木之味或言吐酸為寒者誤也暴注者是注泄也
乃腸胃熱而傳化失常經所謂清氣在下則生飱泄下
廹者後重裏急窘廹急痛也火性急速而能造物故也
俗云虚坐努責而痛也
諸澁枯涸乾勁皴揭皆屬於燥澁枯者水液氣衰少血
不榮於皮肉氣不通利故皮膚皴揭而澁也及甚則麻
痺不仁涸乾者水少火多繫辭云燥萬物者莫熯乎火
故火極熱甚水溢乾而不潤於身皮膚乃啓裂手足有
如斧傷而深三二分者冬月甚而夏月衰故法曰寒能
收斂收斂則燥澁皴揭熱能縱緩則滋榮潤澤皆屬燥
金之化也王注曰物之生滑利物之死枯澁其為治也
宜開通道路養隂退陽凉藥調之榮血通流麻木不仁
澁涸乾勁皴揭皆得其所慎無服烏附之藥經所謂金
木水火土運行之數寒暑燥濕火風臨御之化則失道
可見民病可調凡受諸病者皆歸於五行六氣勝復盛
衰之道矣王注曰人生有形不能無患既有其患亦常
有逃生化出隂陽者也故曰謹守病機各司其屬有者
求之無者求之盛者責之虛者責之必先五勝疎其血
氣令得調逹而致和平此之謂也
　　氣宜論第八
論曰治病必明六化分治五味五色所主五藏所宜五
行之運行數六氣之臨御化然後明隂陽三才之數故
數之可數者人中之隂陽也然所合之數可得見也夫
隂陽者數之可卜推之可萬故天地隂陽者不以數推
以象之謂也經曰丹天之氣經于牛女戌分黅天之氣
經于心尾已分蒼天之氣經于危室栁鬼素天之氣經
于亢氐昴畢𤣥天之氣經于張翼婁胃所謂戊巳分者
奎壁角軫則天地之門户也是以將前三數與天象俱
眀終始之六氣所司之髙下在泉淺深之勝復左右之
間同與不同三紀太過不及之理故可分天地之化産
民病之氣宜矣經所謂太陽司天之政故嵗宜苦以燥
之温之陽眀司天之政故宜以苦辛汗之清之散之又
宜以醎少陽司天之政故嵗宜以醎宜辛宜酸滲之泄
之漬之發之觀氣寒温以調其氣太隂司天之政故宜
以苦燥之濕之甚者發之泄之不發不泄則濕氣外溢
肉潰皮坼而水血交流少隂司天之政故嵗宜醎以耎
之而調其上甚則以苦發之以酸收之而安其下甚則
以苦泄之厥隂司天之政故嵗宜以辛調之以醎潤之
人必折其欝氣先資其化源是以迎而奪之主氣之法
也故云六氣有餘用熱逺熱用温逺温用寒逺寒用凉
逺凉食宜同法此其道也故王注曰夏寒甚則可以熱
犯熱寒不甚則不可犯也若有表證若有裏證故法云發
表不逺熱攻裏不逺寒不發不攻而犯寒犯熱使寒熱
内賊其病益甚故無者生之有者甚之所以不逺熱則
熱至不逺寒則寒至其寒至則堅痞腹痛急下利之病
生矣熱至則身熱吐下霍亂癰疽瘡瘍瞀昏欝注下瞤
瘛腫脹吐嘔鼽血衂血頭痛骨節變肉痛血溢泄淋閟
之病生矣王注曰食已不飢吐利腥穢亦寒之疾也暴
暗冐昧目不識人躁擾狂越譫妄罵詈驚癎亦熱之病
也故經所謂無失天信無逆氣宜無翼其勝無贊其復
是謂至也儻不知斯寒熱内賊失氣之宜因不知四時
五行因加相勝釋邪攻正絶人長命術不通經為粗工
之戒是以六氣上司九宫中司九元下司九宣三數俱
眀各分主客勝復淫治尅伐主病嵗物氣味之厚薄故
經所謂氣味有厚薄性用有躁靜治保有多少力化有
淺深故少陽在泉寒毒不生太陽在泉熱毒不生故其
氣專其味正少隂在泉寒毒不生太隂在泉燥毒不生
此所謂天化地産故天地氣合氣合六節分而萬物化
生矣經所謂謹候氣宜無失病機病機者寒暑燥濕風
金木水火土萬病悉自此而生矣故謹察病機之本得
治之要者乃能愈疾亦常有不明六氣五行之所宜氣
味之厚薄所用人身為病之所由而能必獲其效者尠
矣哉
　　本草論第九
論曰流變在乎病主治在乎物制用在乎人三者並明
則可以語七方十劑宣通補㵼輕重澁滑燥濕是十劑
也大小緩急竒偶復是七方也是以製方之體欲成七
方十劑之用者必本於氣味生成而成方焉其寒熱温
凉四氣者生乎天酸苦辛醎甘淡六味者成乎地氣味
生成而隂陽造化之機存焉是以一物之中氣味兼有
一藥之内理性不無故有形者謂之味無形者謂之氣
若有形以無形之治喘急昏昧乃生無形以有形之治
開腸洞泄乃起經所謂隂味出下竅陽氣出上竅王注
曰味有質故下流便㵼之竅氣無形故上出呼吸之門
故陽為氣隂為味味歸形形歸氣氣歸精精歸化精食
氣形食味王注曰氣化則精生味化則形長是以有生
之大形精為本故地産養形形不足温之以氣天産養精
精不足補之以味形精交養充實不虧雖有苛疾弗能
為害故温之以氣者是温之以肺補之以味者是補之
以腎是以惟人萬物之靈備萬物之養飲和食徳以化
津液以淫筋脈以行榮衞故經所謂隂之所生本在五
味氣味合而服之以補精益氣所以為全生之術故五
穀五畜五菜五果甘苦酸辛醎此為補養之要也何則
榖入於口而聚於胃胃為水穀之海喜穀而惡藥藥之
所入不若穀氣之先達故治病之法必以穀氣為先是
以聖人論真邪之氣者謂汗生於穀不歸於藥石辨死
生之候者謂安穀則生過期不惟數於五藏凡明胃氣
為本以此知五味能養形也雖毒藥攻邪如國之用兵
盖出于不得已也是以聖人發表不逺熱攻裏不逺寒
辛甘發散為陽酸苦湧泄為隂故辛散酸收甘緩苦堅
醎耎隨五藏之病證施藥性之品味然後分竒偶大小
緩急之制也故竒偶者七方四制之法四制者大小緩
急也經謂氣有多少病有盛衰治有緩急方有大小故
大小者君一臣二竒之制也君二臣四偶之制也君二
臣三竒之制也君二臣六偶之制也又曰竒方云君一
臣二君二臣三偶方云君二臣四君二臣六所以七方
者四制之法竒偶四制何以明之假令小承氣調胃承
氣為竒之小方也大承氣抵當湯為竒之大方也所謂
因其攻下而為之用者如此桂枝麻黄為偶之小方葛
根青龍為偶之大方所謂因其發而用之者如此經所
謂近者竒之逺者偶之身之表者為逺身之裏者為近
汗者不以竒下者不以偶不以者不用也故補上治上
制以緩補下治下制以急急則氣味厚緩則氣味薄故
味厚者為隂薄是隂之陽為味不純粹者也故味所厚
則泄之以下味所薄則通氣者也王注曰味厚則泄薄
則通氣氣厚者為陽薄者為陽之隂故附子乾薑味甘
温大熱為純陽之藥為氣厚者也丁香木香味辛温平
薄為陽之隂氣不純粹者也故氣所厚則發熱氣所薄
則發泄經曰薄則發泄厚則發熱王注曰隂氣潤下故
味薄則發泄陽氣炎上故氣厚則發熱味薄為隂少故
通泄氣薄為陽少故汗出是以論氣味之薄厚合竒偶
之大小腎肝位逺數多則其氣緩不能速達於下必大
劑而數少取其迅急可以走下也心肺位近數少則其
氣急不能發散于上必小劑而數多取其氣易散可以
補上也王注曰肺服九心服七脾服五肝服三腎服一
乃五藏生成之常數也若竒之不去則偶之是謂重方
也偶之不去則反佐以取之是謂寒熱温凉反從其病
也王注曰是以聖人反其佐以同其氣令聲氣應合復
令寒熱參合使其終異而始同燥潤而敗堅剛強必折
柔脆自消爾故逆者正治從者反治從少從多觀其可
也假令仲景曰少隂病下利而脈微者與白通湯利不
止厥逆無脈者乾嘔煩者白通加猪膽人尿王注曰若
調寒熱之逆冷熱必行則熱物冷服下泄之後冷體既
消熱性便發由是病氣隨愈嘔噦皆除情且不違而致
大益此加人尿猪膽汁醎苦寒物於白通湯熱劑中要
其氣相從可去格拒之寒也經所謂熱因寒用寒因熱
用塞因塞用通因通用必伏其所主而先其所因其始
則同其終則異可使破積可使潰堅可使氣和可使必
已此之謂也若病所逺而中道氣味之者食而過之無
越其制度王注曰假如病在腎而心之氣味飼而冷是
仍急過之不飼以氣味腎藥凌心心腹益衰與上下逺
近例同是以聖人治上不犯下治下不犯上和中上下
俱無犯故經所謂誅罰無過命曰大惑此之謂也有中
外不相及其治其主病皆論標本不令妄攻也故從所
來者為本從所感者為標是以内者内調外者外治内
者調之不言其治外者治之不言其調經所謂上淫于
下所勝平之外淫于内所勝治之此之謂也若從内之
外盛于外先調其内而後治其外從外之内而盛于内者
先治其外而後調其内王注曰皆謂先除其根柢後削其
枝條也是故病發有餘本而標之後治其本故仲景曰傷
寒醫下之續得下利清穀身疼痛者急當救裏身疼痛清
便自調者急當救表救裏四逆湯救表宜桂枝湯故裏不
足必先救之清便自調知裏氣已調然後急與桂枝湯以
救表是謂病發本而標之先治其本後治其標此以寒為
本也故知標本者萬舉萬全不知標本者是謂妄行此之
謂也雖本草曰上藥一百二十種為君應天中藥一百二
十種為臣應人下藥一百二十五種為使應地若治病者特
謂此三品之説未也經所謂有毒無毒所治為主適其小
大為治也故主病者為之君佐君者為之臣應臣者為
之使非上中下三品之謂也王注曰但能破積愈疾解
急脱死則為良方非必要以先毒為是後毒為非有毒
為是無毒為非必量病輕重大小之治也帝曰三品何
謂也岐伯曰所以明善惡之殊貫也是以聖人有毒無
毒服自有約故病有新久方有大小有毒無毒宜合常
制矣大毒治病十去其六常毒治病十去其七小毒治
病十去其八無毒治病十去其九榖肉果菜食養盡之
無使過之傷其正也不盡行復如法王注曰法謂前四
約也餘病不盡須再行之毒之小大如約而止必無太
過矣是以上古聖人謂重身之毒有故無殞衰其大半
而止故藥之性味本以藥治疾誠能處以中庸以疾適
當且如半而止之亦何疑於攻治哉此之謂也故非調
氣而得者治之柰何有毒無毒何先何後願聞其道王
注曰夫病生類其有四焉一者始因氣動而内有所成
為積聚癥瘕瘤氣癭起結核癲癎之類是也二者始因
氣動而外有所成謂癰腫瘡瘍痂疥疽痔掉瘛浮腫目
赤熛胗胕腫痛痒之類是也三者不因氣動而生病于
内為留飲澼食飢飽勞損宿食霍亂悲恐喜怒想慕憂
結之類是也四者不因氣動而病生於外為瘴氣賊魅
蠱毒蜚尸鬼擊衝薄墜墮風寒暑濕斫射刺割捶扑之
類是也如此四類者有獨治内而可愈大小承氣陷胷
抵當湯三花神祐藏用之類是也有兼治内而愈者大
小柴胡通聖洗心凉膈黃連解毒之類是也有獨治外
而愈者善應膏拔毒散㸃眼藥生肌之類是也有兼治
外而愈者撥雲散苦參散千金内托散之類是也有先
治内後治外而愈者熛胗丹毒瘡瘍疹麩豆之類悉因
三焦相火熱甚於内必先疎啓其中凉苦寒之劑盪滌
藏府或以砭射敷掃塗抹於外者是也有先治其外後
治其内而愈者傷寒刺割破傷皆因風寒之邪從外之
内先以發散其外發之不已量其淺深峻泄之有齊毒
而攻擊者暴病大小便不利胎死堅積滿脹之類是也
有復無毒而調引者痰滯氣痞胃虚脾弱氣不往來以
通經利其氣之藥之類是也凡此之類方中所施或勝
或復寒者熱之熱者寒之温者清之散者收之抑者折
之燥者潤之急者緩之剛者耎之衰者補之強者㵼之
堅者削之留者攻之客者除之勞者温之温養也結者
散之燥者濡之損者温之温補也逸者行之勞者動之
驚者平之平常也常見常聞上之吐之下之泄之磨之
火灸之浴薄之劫之燔針劫刺其下開之發之適可為
度各安其氣必清必淨則病氣衰去歸其所宗此治之
大體也是以聖人法無定體體變布施藥不執方合宜
而用故論言治寒以熱治熱以寒而方士不能廢繩墨
而更其道也有病熱者寒之而熱有病寒者熱之而寒
二者皆在新病復起柰何治諸寒而熱者取之以隂熱
而寒者取之以陽所謂求其屬也王注曰謂治之而病
不衰退反因熱寒而隨生寒熱病之新者也謂其益火
之原以消隂翳用水之主以制陽光故曰求其屬也夫
取心者不必齊以熱取腎者不必齊以寒但益心之陽
寒亦通行若強腎之隂熱之猶可此論五味所歸五藏
寒熱温凉之主也嗚呼聖人之道久塞而後之人獨不
能之也王注曰言少可以貫多舉淺可以料大何法之
眀也如此故非聖人之道孰能至於是邪是以治病之
本須明氣味之厚薄七方十劑之法也方有七劑有十
故方不七不足以盡方之變劑不十不足以盡劑之用
方不對病非方也劑不蠲疾非劑也今列而論之
七方者
大小緩急竒偶復
大方之説有二一則病有兼證而邪不專不可以一二
味治之宜君一臣三佐九之類是也二則治腎肝在下
而逺者宜分兩多而頓服之是也
小方之説有二一則病無兼證邪氣專一可以君一臣
二小方之治也二則治心肺在上而廹者宜分兩微而
頻頻少服之亦為小方之治也
緩方之説有五有甘以緩之為緩方者為糖蜜甘草之
類取其戀膈也有丸以緩之為緩方者盖丸之比湯散
藥力宣行遲故也有品味羣衆之緩方者盖藥味衆多
各不能騁其性也有無毒治病之緩方者盖藥性無毒
則功自緩也有氣味俱薄之緩方者藥氣味薄則常補於
上比至其下藥力既已衰為補上治上之法也
急方之説有四有急病急攻之急方者如腹心暴痛前
後閉塞之類是也有急風蕩滌之用急方者謂中風不
省口噤是也取湯劑蕩滌取其易散而施功速者是也
有藥有毒之急方者如上湧下泄奪其病之大勢者是
也有氣味厚之急方者藥之氣味厚者直趨于下而力不
衰也謂補下治下之法也
竒方之説有二有古之單行之竒方者為獨一物是也
有病近而宜用竒方者為君一臣二君二臣三數合於
陽也故宜下不宜汗也
偶方之説有二有兩味相配而為偶方者盖兩方相合
者是也有病逺而宜用偶方者君二臣四君二臣六數
合於隂也故宜汗不宜下
復方之説有二有二三方相合之為復方者如桂枝二
越婢湯一之類是也有分兩匀同之復方者如胃風湯
各等分之類是也又曰重複之複二三方相合而用也
反復之復謂竒之不去則偶之是也
十劑者
宣通補㵼輕重澁滑燥濕
宣者宣欝欝而不散為壅必宣劑以散之如痞滿不通之
類是也本草曰宣可去壅必宣劑以散之如薑橘之屬
攻其裏則宣者上也泄者下也湧劑則瓜蒂梔䜴之類
是也發汗通表亦同
通留而不行為滯必通劑以行之如水病痰癖之類也
本草曰通可去滯通草防己之屬攻其環則通者行也
甘遂滑石茯苓芫花大㦸牽牛木通之類是也
補不足為弱必補劑以扶之如氣形羸弱之類是也本
草曰補可去弱人參羊肉之屬攻其裏則補養也經所
謂言而微終日乃復言者此奪氣也故形不足温之以
氣精不足補之以味是以膏粱理疾藥石蠲疾五穀五
畜能補善養也
㵼有餘為閉必洩劑以逐之如腹脹脾約之類是也本
草曰洩可去閉即葶藶大黃之屬經謂濁氣在上則生
腹脹故氣不施化而欝閉不通所以葶藶大黃味苦大
寒專能洩熱去濕下氣仲景曰跌陽脈浮而澁浮則胃
強澁則小便數浮澁相搏大便難其脾為約故約束津
液不得四布苦寒之劑通寒潤燥而能泄胃強也
輕實則氣壅欲其揚也如汗不發而腠宻邪勝而中藴
必輕劑以揚之本草曰輕可去實麻黃葛根之屬經所謂邪
在皮者汗而發之其實者散而泄之王注曰陽實則發散
重怯則氣浮欲其鎮也如䘮神守而驚悸氣上厥以
顛疾必重劑以鎮之本草曰重可去怯即磁石鐵粉
之屬經所謂厥成為顛疾故驚乃平之所以鎮涎也
故使其物體之重則下涎而用之也
澁滑則氣脱欲其收歛也如開腸洞洩便溺遺失必澁
劑以收之本草曰澁可去脱則牡蠣龍骨之屬如寧神
寧聖散之類是也
滑澁則氣著欲其利也如便難内閉必滑劑以利之本
草曰滑可去著即冬葵榆皮之屬滑能養竅故潤利也
燥濕氣淫勝腫滿脾濕必燥劑以除之本草曰燥可去
濕即桑白皮赤小豆之屬所謂濕甚于上以苦泄之以淡
滲之是也
濕津耗為枯五藏痿弱榮衞涸流必濕劑以潤之本草
曰濕可去枯即紫石英之屬故痿弱者用之王注曰心
熱盛則火獨光火炎上腎之脈常不行令火盛而上炎
用事故腎脈亦隨火炎爍而逆上行也隂氣厥逆火復
内焰隂上隔陽下不守位心氣通脈故生脈痿是故腕
樞紐如折去而不相提挈脛筋縱緩而不能任用故也
可下數百行而愈
故此十劑七方者乃太古先師設繩墨而取曲直何叔
世方士出規矩以為方圓王注曰嗚呼人之死者但曰
命不謂方士愚昧而殺之邪是以物各有性謂物之
性有盡也制而用之將使之無盡物之用有窮也變而
通之將使之無窮夫惟性無盡用無窮故施於品劑以
佐使斯人其功用亦不可一而足也於是有因其性而
為用者有因其所勝為制者有氣同則相求者有氣相
尅則相制者有氣餘而補不足者有氣相感則以意使
者有質同而性異者有名異而實同者故蛇之性竄而
引藥蟬之性脱而退翳䖟飲血而用以治血䑕善穿而
用以治漏所謂因其性而為用者如此弩牙速産以機
發而不括也杵糠下噎以杵築下也謂因其用而為使
者如此萍不沈水可以勝酒獨活不摇風可以治其風
所謂因其所勝而為之用制也如此麻木穀而治風豆
水穀而治水所謂氣相同則相求者如此牛土畜乳可
以止渴疾豕水畜心可以鎮恍惚所謂因其氣相尅則
相制也如此熊肉振羸兔肝明視所謂因其氣有餘補
不足也如此鯉之治水鶩之利水所謂因其氣相感則
以意使者如此蜂蜜成於蜂蜜温而蜂寒油本生於麻
麻温而油寒兹同質而異性也蘼蕪生於芎藭蓬蔂生
於覆盆兹名異而實同者也所以如此之類不可勝舉
故天地賦形不離隂陽形色自然皆有法象毛羽之類
生於陽而屬於隂鱗介之類生於隂而屬於陽空青法
木色青而主肝丹砂法火色赤而主心雲母法金色白而
主肺磁石法水色黒而主腎黃石脂法土色黃而主脾
故觸類而長之莫不有自然之理也欲為醫者上知天
文下知地理中知人事三者俱明然後可以愈人之疾
病不然則如無目夜遊無足登陟動致顛隕而欲愈疾
者未之有也故治病者必明天地之理道隂陽更勝之
先後人之夀夭生化之期乃可以知人之形氣矣王注
曰不明天地之理又昧隂陽之候則以夀為夭以夭為
夀雖盡上聖救生之道心明經脈藥石之妙猶未免世
中之誣斥也明乎醫者幸詳究焉
　
　
　
　
　
　
　
　
　
　
　
　
　
　
　保命集卷上
欽定四庫全書
　保命集卷中
　　　　　　　　　　　　金　張元素　撰
　　中風論第十
論曰經云風者百病之始善行而數變行者動也風本
生於熱以熱為本以風為標凡言風者熱也叔和云熱
則生風冷生氣是以熱則風動宜以靜勝其躁是養血
也治須少汗亦宜少下多汗則虚其衞多下則損其榮
汗下各得其宜然後宜治在經雖有汗下之戒而有中
藏中府之説中府者宜汗之中藏者宜下之此雖合汗
下亦不可過也仲景曰汗多則亡陽下多則亡隂亡陽
則損其氣亡隂則損其形經曰氣血者人之神不可不
謹養也初謂表裏不和須汗下之表裏已和是宜治之
在經也其中府者面加五色有表證脉浮而惡風惡寒
拘急不仁或中身之後或中身之前或中身之側皆曰
中府也其治多易中藏者唇吻不收舌不轉而失音鼻
不聞香臭耳聾而眼瞀大小便秘結皆曰中藏也其治
多難經曰六府不和流結為癰五藏不和九竅不通若
外無留結内無不通必知在經也初證既定宜以大藥
養之當順時令而調隂陽安藏府而和榮衞察病機審
氣宜而少有不愈者若風中府者先以加減續命湯隨
證發其表若忽中藏者則大便多秘澁宜以三化湯通
其滯表裏證已定别無他變故以大藥和治之大抵中
府者多著四肢中藏者多滯九竅雖中府者多兼中藏
之證至於舌强失音久服大藥能自愈也有中風濕者
夏月多有之其證身重如山不能轉側宜服除濕去熱
之藥治之不可用鍼可用灸今具六經續命湯方小續
命湯通治八風五痺痿厥等疾以一歳為緫以六經為
别春夏加石膏知母黄芩秋冬加桂附芍藥又於六經
别藥隨證細分加減自古名醫不能越此
凡覺中風必先審六經之候愼勿用大熱藥烏附之類
故陽劑剛勝積燎原為消狂瘡腫之屬則天癸竭而榮
涸是以中風有此誡故經所謂邪風之至疾如風雨易
曰橈萬物者莫疾乎風若感之淺者留於肌膚感之深
者達於骨髓盖禍患之機藏於細㣲非常人之豫見及
其至也雖智者不能善其後是以聖人之教下皆謂之
虚邪賊風避之有時故中風者俱有先兆之證凡人如
覺大拇指及次指麻木不仁或手足不用或肌肉蠕動
者三年内必有大風之至經曰肌肉蠕動命曰㣲風宜
先服八風散愈風湯天麻丸各一料為效故手大指次
指手太隂陽明經風多著此經也先服袪風滌熱之劑
辛凉之藥治内外之邪是以聖人治未病不治已病又
曰善治者治皮毛是止於萌芽也故初成者獲愈固久
者伐形是治未病之先也
中風之人如小便不利不可以藥利之既得自汗則津
液外亡小便自少若利之使榮衞枯竭無以制火煩熱
愈甚當候熱退汗止小便自行也兼此證乃陽明大忌
利小便須當識此中風之人能食者凡中風病多能食
盖甲已化土脾盛故能食由是多食則脾氣愈盛土克
制腎水水虧則病増劇也病宜廣服藥不欲多食病能
自愈中風多食者風木也盛則克脾脾受敵求助於食
經曰實則夢與虚則夢取是也當㵼肝木治風安脾脾
安則食少是其效也中風之人不宜用龍麝犀珠譬之
提鈴巡於街使盜者伏而不出益使風邪入於骨髓如
油入麫莫能出也此之類焉若痰潮不省昏憒不知事
宜用藥下其痰涎故風者百病之長庸可忽諸
小續命湯
　　麻黄(去/節)　　人參　　　黄芩(各一/兩)　　芍藥
　　防己　　　桂　　　　川芎(各一/兩)　　防風(一兩/半)
　　附子(半/兩)　　杏仁　　　甘草(各一/兩)
　右除附子杏仁外搗為麄末後入二味令勻每服五
　七錢水一盞半生薑五片煎至一盞去滓稍熱服食前
凡中風不審六經之加减雖治之不能去其邪也内經
云開則浙然寒閉則熱而悶知暴中風邪宜先以加减
續命湯隨證治之
中風無汗惡寒麻黄續命主之
　　麻黄　　　防風　　　杏仁
　依本方添加一倍宜鍼太陽至隂出血崑崙舉蹻
中風有汗惡風桂枝續命主之
　　桂枝　　　芍藥　　　杏仁
　依本方加一倍宜鍼風府　已上二證皆太陽經中
　風也
中風無汗身熱不惡寒白虎續命主之
　　石膏　　　知母(一料中各/加二兩)　甘草(依本方/加一倍)
中風有汗身熱不惡風葛根續命主之
　　葛根(二/兩)　　桂枝　　　黄芩(依本方/加一倍)
　宜鍼陷谷刺厲兊鍼陷谷者去陽明之賊刺厲兊者
　瀉陽明經之實也　已上二證陽明經中風也
中風無汗身凉附子續命主之
　　附子(加一/倍)　　乾薑(加一/兩)　　甘草(加三/兩)
　宜刺隠白穴去太隂之賊也此一證太隂經中風也
中風有汗無熱桂枝續命主之
　　桂枝　　　附子　　　甘草(依本方/加一倍)
　宜鍼太谿此證少隂經中風也
中風六證混淆繫之於少陽厥隂或肢節攣痛或麻木
不仁宜羌活連翹續命主之
　　小續命(八/兩)　加羌活(四/兩)　連翹(六/兩)
古之續命混淆無六證之别今各分經治療又分經鍼
刺法厥隂之井大敦刺以通其經少陽之經絶骨灸以
引其熱是鍼灸同象法治之大體也
中風外無六經之形證内無便溺之阻格知血弱不能
養筋故手足不能運動舌强不能言語宜養血而筋自
榮大秦芁湯主之
　　秦芁(三/兩)　　甘草(二/兩)　　川芎(二/兩)　　當歸(二/兩)
　　白芍藥(一/兩)　細辛(半/兩)　　川羌活　　防風
　　黄芩(各一/兩)　石膏(二/兩)　　呉白芷(一/兩)　白术(一/兩)
　　生地黄(一/兩)　熟乾地黄(一/兩)白茯苓(一/兩)　川獨活(二/兩)
　右一十六味剉每服一兩水煎去滓温服無時如遇
　天隂加生薑煎如心下痞每兩加楮實一錢同煎
中風外有六經之形證先以加减續命湯隨證治之内
有便溺之阻格復以三化湯主之
　　厚朴　　　大黄　　　枳實　　　羌活(各等/分)
　右剉如麻豆大每服三兩水三升煎至一升半終日
　服之以㣲利為度無時法曰四肢不舉俗曰癱瘓故
　經所謂太過則令人四肢不舉又曰土太過則敦阜
　阜髙也敦厚也既厚而又髙則令除去此真所謂膏
　粱之疾非肝腎經虚何以明之經所謂三陽三隂發
　病為偏枯痿易四肢不舉王注曰三隂不足則發偏
　枯三陽有餘則痿易易為變易常用而痿弱無力也
　其治則瀉令氣弱陽衰土平而愈或三化湯調胃承
　氣湯選而用之若脾虚則不用也經所謂土不及則
　卑陷卑下也陷坑也故脾病四肢不用四肢皆禀氣
　於胃而不能至經必因於脾乃不得禀受也令脾不
　能與胃行其津液四肢不得禀水穀氣日以衰脉道
　不利筋骨肌肉皆無氣以生故不用焉其治可補十
　全散加减四物去邪留正
愈風湯中風證内邪已除外邪已盡當服此藥以行𨗳
諸經久服大風悉去縱有㣲邪只從此藥加减治之然
治病之法不可失其通塞或一氣之㣲汗或一旬之通
利如此為常治之法也久則清濁自分榮衞自和如此
初覺風動服此不致倒仆
　　羌活　　　甘草　　　防風　　　蔓荆子
　　川芎　　　細辛　　　枳殻　　　人參
　　麻黄　　　甘菊　　　薄荷　　　枸杞子
　　當歸　　　知母　　　地骨皮　　黄耆
　　獨活　　　杜仲　　　呉白芷　　秦芁
　　柴胡　　　半夏　　　前胡　　　厚朴
　　熟地黄　　防己(各二/兩)　茯苓　　　黄芩(各二/兩)
　　石膏(四/兩)　　芍藥(三/兩)　　蒼术　　生地黄(各四/兩)
　　桂(一/兩)　　　已上三十三味通七十三兩
　右剉毎服一兩水二盞煎至一盞去滓溫服如遇天
　隂加生薑煎空心一服臨卧再煎藥滓服俱要食逺
　服空心一服噀下二丹丸為之重劑臨卧一服噀下
　四白丹為之輕劑動以安神靜以清肺假令一氣之
　㣲汗用愈風湯三兩麻黄一兩均作四服一服加生
　薑五片空心服以粥投之得㣲汗則佳如一旬之通
　利用愈風三兩大黄一兩亦均作四服如前煎臨卧
　服得利則妙常服之藥不可失四時之轉如朢春大
　寒之後加半夏二兩通四兩柴胡二兩通四兩人參
　二兩通四兩謂迎而奪少陽之氣也朢夏之月半加
　石膏二兩通六兩黄芩二兩通五兩知母二兩通四
　兩謂迎而奪陽明之氣也季夏之月加防己二兩通
　四兩白术二兩茯苓二兩通五兩謂勝脾土之濕也
　初秋大暑之後加厚朴二兩通四兩藿香二兩桂一
　兩通二兩謂迎而奪太隂之氣也霜降後朢冬加附
　子一兩桂一兩通二兩當歸二兩通四兩謂勝少隂
　之氣也得春减冬四時類此雖立法於四時之加减
　更宜臨病之際審病之虚實熱寒土地之宜邪氣之
　多少此藥具七情六慾四氣無使五藏偏勝及不動
　於榮衞如風秘服之則永不燥結如久瀉服之則能
　自調初覺風氣便能服此藥及新方中天麻丸各一
　料相為表裏治未病之勝藥也及已病者更宜常服
　無問男子婦人及小児驚癎搐急慢驚風等病服之
　神効如解利四時傷風隨四時加减法又療脾腎虛
　筋弱語言難精神昏憒及治内弱風濕内弱者乃風
　熱火光體重者乃風濕土餘内弱之為病或一臂肢
　體偏枯或肥而半身不隨或恐而健忘喜以多思故
　思忘之道皆情不足也是以心亂則百病皆生心靜
　則萬病悉去故此藥能安心養神調隂陽無偏勝及
　不動榮衞
四白丹能消肺氣養魄謂中風者多昏冒氣不清利也
　　白术(半/兩)　　白芷(一/兩)　　白茯苓(半/兩)　白檀(一錢/半)
　　人參(半/兩)　　知母(二/錢)　　縮砂仁(半/兩)　羌活(二錢/半)
　　薄荷(三錢/半)　獨活(二錢/半)　防風　　　川芎(各五/錢)
　　細辛(二/錢)　　甘草(五/錢)　　甜竹葉(二/兩)　香附子(五錢/炒)
　　龍腦(半錢/另研)　麝香(一字/另研)　牛黄(半/錢)　　藿香(一錢/半)
　右件二十味計八兩六錢三字為細末煉蜜為丸毎
　兩作十丸臨卧嚼一丸分五七次嚼之上清肺氣下
　强骨髄
二丹丸　治健忘養神定志和血内安心神外華腠理
　　丹參(一兩/半)　丹砂(五錢/為衣)　逺志(半兩/去心)　茯神(一/兩)
　　人參(五/錢)　　菖蒲(五/錢)　　熟地黄(一兩/半)天門冬(一兩半/去心)
　　麥門冬(一兩/去心)　甘草(一/兩)
　右為細末煉蜜為丸如桐子大毎服五十丸至一百
　丸空心食前常服安神定志一藥清肺一藥安神故
　清中清者歸肺以助天真淸中濁者堅强骨髓血中
　之清榮養於神血中之濁華榮腠理如素有痰久病
　中風津液湧溢在胸中氣所不利用獨聖散吐之後
　用利氣瀉火之劑本方在後
㵼青丸　治中風自汗昏冒發熱不惡寒不能安卧此
是風熱煩燥
　　　當歸　　　龍膽　　　川芎　　　梔子
　　　羌活　　　大黄　　　防風(各等/分)
　右為細末煉蜜為丸如彈子大每服一丸竹葉湯化下
天麻丸　係新方中
　　天麻(六兩酒浸三/日曝乾秤)牛膝(六兩同/上浸)　杜仲(七兩剉/炒去絲)　萆解(六兩别碾/為細末秤)
　　𤣥參(六/兩)　　　　當歸(十/兩)　　　生地黄(十六/兩)　羌活(十/兩)
　　附子(一/兩)
　右為細末煉蜜為丸如桐子大常服五七十丸病大
　至百丸空心食前温酒或白湯下平明服藥至日高
　饑則止服藥大忌壅塞失於通利故服藥半月稍覺
　壅㣲以七宣丸輕踈之使藥再為用也牛膝萆解治
　筋骨杜仲使筋骨相著天麻羌活和風之勝藥當歸
　地黄養血能和榮衞𤣥參主用附子佐之行經也
獨聖散　治諸風隔實諸癎痰涎津液湧溢雜病亦然
　　𤓰蒂(一/兩)
　右剉如麻豆大炒令黄色為細末每服量虚實久新
　或三錢藥末茶一錢酸虀汁一盞調下若用吐法天
　氣清明隂晦無用如病卒暴者不拘於此法吐時辰
　午巳前故内經曰平旦至日中天之陽陽中之陽也
　論四時之氣仲景曰大法春宜吐是天氣在上人氣
　亦在上一日之氣卯辰之寅候也故宜早不宜夜也
　先令病人隔夜不食服藥不吐再用熱虀水投之如
　吐風癎病者加全蝎半錢㣲炒如有蟲者加狗油五
　七㸃雄黄末一錢甚者加芫花末半錢立吐其蟲如
　濕腫滿者加赤小豆末一錢故此不可常用大要辨
　其虚實實則𤓰蒂散虚則梔子䜴湯滿加厚朴不可
　一槩用之吐罷可服降火利氣安神定志之劑
治風癎病不能愈者從厚朴丸宜春秋加添外又於毎一
料中加
　　人參　　　菖蒲　　　茯神(去木各/一兩半)
　右依厚朴丸春秋加添法和劑服餌厚朴丸方在吐
　論中
防風通聖散
　　防風　　　川芎　　　當歸　　　芍藥
　　大黄　　　芒硝　　　連翹　　　薄荷
　　麻黄(不去節/各半兩)　石膏　　　桔梗　　　黄芩(各一/兩)
　　白术　　　　山梔子　　荆芥穂(各二/錢半)　滑石(三/兩)
　　甘草(二/兩)
　右為麄末每服一兩生薑同煎温服日再服勞汗當
　風汗出為皶鬱乃座勞汗出於𤣥府脂液所凝去芒
　硝倍加芍藥當歸發散𤣥府之風當調其榮衞俗云
　風刺或生癮疹或赤或白倍加麻黄鹽豉葱白出其
　汗麻黄去節亦去芒硝醎走血而内凝故不能發汗
　罷依前方中加四物湯黄連觧毒三藥合而飲之日
　二服故内經曰以苦發之謂熱在肌表連内也小便
　淋閟去麻黄加滑石連翹煎藥湯調木香末二錢七
　麻黄主表不主於裏故去之腰脇痛走疰疼痛者加
　硝石當歸甘草一服各二錢調車前子末海金砂末
　各一錢内經曰腰者腎之府破傷風者如在表則辛
　以散之在裏則苦以下之兼散之汗下後通利血氣
　袪逐風邪每一兩内加荆芥穂大黄各二錢調全蝎
　末一錢羌活末一錢諸風潮搐小兒急慢驚風大便
　結秘邪熱暴甚腸胃乾燥寢汗咬牙上竄睡語筋轉
　驚悸肌肉蠕動毎一兩加大黄二錢梔子二錢調茯
　苓末二錢如肌肉蠕動者調羌活末一錢故經曰肌
　肉蠕動命曰㣲風風傷於肺欬嗽喘急毎一兩加半
　夏桔梗紫菀各二錢如打撲傷損支節疼痛腹中惡
　血不下毎一兩加當歸大黄各三錢半調沒藥乳香
　末各二錢解利四時傷寒内外所傷毎一兩内加益
　元散一兩葱白十莖鹽䜴一合生薑半兩水一椀同
　煎至五七沸或煎一小椀温冷服一半以筯投之即
　吐罷後服一半稍熱服汗出立解如飲酒中風身熱
　頭痛如破者加黄連鬚二錢葱白十莖依法立愈慎
　勿用桂枝麻黄湯解之頭旋腦熱鼻塞濁涕時下毎
　一兩加薄荷黄連各二錢半内經曰膽移熱於腦則
　辛頞鼻淵鼻淵者濁涕下不已也王注曰膽液下澄
　則為濁涕下不已如水泉故曰鼻淵也此為足太陽
　脉與陽明脉俱盛也如氣逆者調木香末一錢
　　癘風論第十
内經曰癘風者有榮氣熱附其氣不清故使鼻柱壊而
色敗皮膚瘍潰故先風寒客於脉而不去名曰癘風又
曰脉風成為癘俗云癩病也故治法云大風骨節重鬚
眉堕名曰大風刺肌内病故汗出百日王注曰泄衞氣
之怫熱刺骨髓汗出百日泄榮氣之􁀙熱凡二百日鬚
眉生而止鍼􁀙熱屏退隂氣内復故多汗出鬚眉生也
先樺皮散從少至多服五七日後灸承漿穴七壯灸瘡
輕再灸瘡愈再灸後服二聖散泄熱祛血之風邪戒房
室三年鍼灸藥止述類象形此治肺風之法也然非止
肺藏有之俗云鼻屬肺而病發於肺端而言之不然如
此者既鼻準腫赤脹但為瘡之類乃謂血隨氣化既氣
不施化則血聚矣然血既聚使肉腐爛而生蟲也謂厥
隂主生五蟲厥隂為風木故木主生五蟲盖三焦相火
熱甚而制金金衰故木來尅侮經曰侮勝也宣瀉火熱
利氣之劑䖝自不生也法云流水不腐户樞不蠧此之
類也故此疾血熱明矣當以藥緩踈泄之煎局方内外
升麻湯下錢氏内㵼青丸餘各隨經言之故病風者陽
氣先受上也
樺皮散　治肺藏風毒遍身瘡疥及癮疹瘙痒搔之成
瘡又治面風刺及婦人粉刺
　　樺皮(四兩/燒灰)　荆芥穂(二/兩)　甘草(半兩/炙)
　　杏仁(二兩去皮尖用水一椀於銀器/内熬去水一半已来放令乾)　枳殻(四兩去穣用炭火燒/欲灰於温紙上令冷)
　右件除杏仁外餘藥為末將杏仁别研令細次用諸
　藥令勻磁合内放之每服三錢食後溫酒調下
二聖散　治大風癘疾
　　大黄(半/兩)　　皂角刺(三錢/燒灰)
　右將皂角刺一二斤燒灰研細煎大黄半兩湯調下
　二錢早服樺皮散中煎升麻湯下㵼青丸晚服二聖
　散此數等之藥皆為緩踈泄血中之風熱也
七聖丸(局方/中)七宣丸(局方/中)皆治風壅邪熱潤利大腸中風
風癎風癘大便秘澁皆可服之此方局方中治法曰雖
呵子味苦澁而能止藏腑此利藥中用呵子令大黄枳
實緩緩而推陳泄去邪氣若年老風秘澁者乃津液内
亡也故不可用峻劑攻之内經曰年四十而氣自半也
起居衰矣年五十體重耳目不聰明矣年六十隂痿氣
大衰九竅不利下虗上實涕淚出矣故曰知之則强不
知則老舉世皆言年老之人無熱俱虛豈不明年四十
而隂氣自半故隂虚陽盛明矣是以隂虚其下陽甚其
上故上實下虚此理明矣
　　破傷風論第十二
論曰夫風者百病之始也清淨則腠理閉拒雖有大風
苛毒而弗能為害也故破傷風者通於表裏分别隂陽
同傷寒證治閭閻徃徃有不知者只知有發表者不知
有攻裏者和解者此汗下和三法也亦同傷寒證有在
表者有在裏者有半在表半在裏者在裏宜下在表宜
發汗在表裏之間宜和解然汗下亦不可過其法也又
不可妄意處治各通其藏脉免汗泄之非宜也故破傷
風者從外至内甚於内者則病也因此卒暴傷損風襲
之間傳播經絡至使寒熱更作身體反强口噤不開甚
者邪氣入藏則分汗下之治諸瘡不差榮衞虚肌肉不
生瘡眼不合者風邪亦能外入於瘡為破傷風之候故
諸瘡不差時舉世皆言著灸為上是謂熟瘡而不知火
熱客毒逐經諸變不可勝數㣲則發熱甚則生風而搐
或角弓反張口噤目斜皆因瘡鬱結于榮衞不得宣通
而生亦有破傷不灸而病此者瘡著白痂瘡口閉塞氣
難通泄故陽熱易為鬱結而熱甚則生風也故表脉浮
而無力太陽也脉長而有力者陽明也脉浮而弦小者
少陽也太陽宜汗陽明宜下少陽宜和解若明此三法
而治不中病者未之有也
羌活防風湯　治破傷風邪初傳在表
　　羌活　　　防風　　　川芎　　　藁本
　　當歸　　　芍藥　　　甘草(各一/兩)　地榆
　　華細辛(各二/兩)
　右㕮咀每服五錢水一盞半同煎至七分去滓熱服
　不拘時候量𦂳慢加减用之熱則加大黄二兩大便
　秘則加大黄一兩緩緩令過
白术防風湯　若服煎藥之過有自汗者宜服此藥
　　白术(一/兩)　　防風(二/兩)　　黄耆(一/兩)
　右㕮咀每服五七錢水一盞半煎至一盞去滓溫服
　不拘時候藏府和而有自汗可用此藥破傷風藏府
　秘小便赤自汗不止者因用熱藥汗出不休故知無
　寒也宜速下之先用芎黄湯三二服後用大芎黄湯
　下之
芎黄湯
　　川芎(一/兩)　　黄芩(六/錢)　　甘草(二/錢)
　右㕮咀毎服五七錢水一盞半同煎至七分去滓温
　服不拘時候三服即止再用下藥
大芎黄湯
　　川芎(一/錢)　　羌活　　　黄芩　　　大黄(各一/兩)
　右㕮咀依前煎服宜和為度
發表雄黄散
　　雄黄(一/錢)　　防風(二/錢)　　草烏(一/錢)
　右件為細末毎服一字温酒調下裏和至愈可服裏
　不和不可服
蜈蚣散
　　蜈蚣(一/對)　　鰾(五/錢)　　　左蟠龍(五錢炒煙盡為/度野鴿糞是也)
　右件為細末每服一錢清酒調下治法依前用裏和
　至愈可服但有裏證不可服次當下之用前蜈蚣散
　四錢巴豆霜半錢燒飰為丸如菉豆大每服一丸漸
　加六七丸清酒調蜈蚣散少許送下宣利為度内外
　風去可常服羌活湯緩緩而治不拘時候服之羌活
　湯者治半在表半在裏也
羌活湯
　　羌活　　　菊花　　　麻黄　　　川芎
　　石膏　　　防風　　　前胡　　　黄芩
　　細辛　　　甘草　　　枳殻　　　白茯苓
　　蔓荆子(已上各/一兩)薄荷(半/兩)　呉白芷(半/兩)
　右㕮咀每服五錢水一盞半入生薑五片同煎至一
　盞去滓稍熱服不拘時候日進二服
防風湯　治破傷風同傷寒表證未傳入裏宜急服此
藥
　　防風　　　羌活　　　獨活　　　川芎(各等/分)
　右㕮咀每服五錢水一盞半煎至七分去滓温服三
　二服後宜調蜈蚣散大效
蜈蚣散
　　蜈蚣(一/對)　　鰾(三/錢)
　右為細末用防風湯調下如前藥解表不已覺轉入
　裏當服左龍丸漸漸看大便硬軟加巴豆霜服之
左龍丸
　　左蟠龍(五錢/炒)白殭蠶(五錢/炒)鰾(半兩/炒)　　雄黄(一/錢)
　右同為細末燒飰為丸如桐子大毎服十五丸温酒
　下如裏證不已當於左龍丸末一半内入巴豆霜半
　錢燒飰為丸如桐子大每服一丸同左龍丸一處合
　服每服藥中加一丸如此漸加服至利為度若利後
　更服後藥若搐痓不已亦宜服後藥羌活湯也
羌活湯
　　羌活　　　獨活　　　防風　　　地榆(各一/兩)
　右㕮咀每服五錢水一盞半煎至一盞去滓溫服如
　有熱加黄芩有涎加半夏若病日久氣血漸虛邪氣
　入胃全養血為度
養血當歸地黄散
　　當歸　　　地黄　　　芍藥　　　川芎
　　藁本　　　防風　　　白芷(各一/兩)　細辛(五/錢)
　右㕮咀依前煎服
雄黄散　治表藥
　　天南星(三/錢)　半夏(五/錢)　　天麻(五/錢)　　雄黄(二錢/半)
　右為細末毎服一錢温酒調下如有涎於此藥中加
　大黄為下藥
地榆防風散　治破傷風中風半在表半在裏頭㣲汗
身無汗不可發汗宜表裏治之
　　地榆　　　防風　　　地丁香　　馬齒莧(各等/分)
　右件為細末每服三錢温米飲調下
白术湯　治破傷風大汗不止筋攣搐搦
　　白术　　　葛根(各一/兩)　　升麻　　　黄芩(各半/兩)
　　芍藥(二/兩)　　甘草(二錢/半)
　右㕮咀毎服一兩水一盞半煎至一盞去滓温服不
　拘時候
江鰾丸　治破傷風驚而發搐藏府秘澁知病在裏可
用江鰾丸下之
　　江鰾(剉炒/半兩)　野鴿糞(半兩/炒)　雄黄(一/錢)　　白殭蠶(半/兩)
　　蜈蚣(一/對)　　天麻(一/兩)
　右件為細末又將藥末作三分用二分燒飰為丸如
　桐子大硃砂為衣後將一分入巴豆霜一錢同和亦
　以燒飰為丸如桐子大不用硃砂衣毎服硃砂為衣
　丸二十丸入巴豆霜一丸第二服二丸加至利為度
　再服硃砂為衣藥病愈止
沒藥散　刀箭藥止血住痛
　　定粉(一/兩)　　風化灰(一/兩)　枯白礬(三錢/另研)　乳香(半錢/另研)
　　没藥(一字/另研)
　右件各研為細末同和勻再研摻之
　　解利傷寒論第十三
論曰傷寒之法先言表裏及有緩急三陽表當急裏當
緩三隂表當緩裏當急又曰脉浮當汗脉沉當下脉浮
汗急而下緩謂三陽表也脉沉下急而汗緩謂三隂裏
也麻黄湯謂之急麻黄附子細辛湯謂之緩内經云有
漬形以為汗為汗之緩裏之表也又云在皮者汗而發
之為汗之急表之表也急汗者太陽緩汗者少隂是藏
府之輸應也假令麻黄附子細辛湯是少隂證始得發
熱脉沉裏和無汗故漬形以為汗假令麻黄湯是太陽
證頭項痛腰脊强脉浮無汗裏和是也在皮者汗而發
之也經曰治主以緩治客以急此之謂也
麻黄湯
　　麻黄(去節/五錢)　桂枝(三/錢)　　甘草(三錢/炙)　杏仁(去皮尖炒/三十箇)
　右㕮咀都作一服水煎去滓温服
假令得肝脉其外證善潔面青善怒其三部脉俱弦而
浮惡寒裏和(謂清便/自調也)麻黄湯内加羌活防風各三錢謂肝
主風是膽經受病大便秘或泄下赤水無數皆裏不和
也　假令得心脉其外證面赤口乾善笑其尺寸脉俱
浮而洪惡寒裏和(謂清便/自調也)麻黄湯内加黄芩石膏各三錢
謂主心熱是小腸受病也　假令得脾脉其外證面黄
善噫善思善味尺寸脉俱浮而緩裏和惡寒麻黄湯内
加白术防己各五錢謂脾主濕是胃經受病也　假令
得肺脈其外證面白善嚏悲愁不樂欲哭其尺寸脉俱浮
而澁裏和惡寒麻黄湯内加桂枝生薑各三錢謂肺主
燥是大腸受病也　假令得腎脉其外證面黒善恐顯
其尺寸脉俱浮而裏和惡寒麻黄湯加附子生薑謂腎
主寒是膀胱受病也
已上各五證皆表之表謂在皮者急汗而發之也皆腑
受病表之裏者下之當緩謂隨藏表證外顯尺寸脉俱
浮而復有裏證謂發熱飲水便利赤澁或泄下赤水按
之内實或痛麻黄湯去麻黄杏仁與隨藏元加藥同煎
作五服毎下一證初一服加大黄半錢邪盡則止未盡
第二服加大黄一錢邪未盡第三服加大黄一錢半如
邪未盡又加之邪盡則止此謂先緩而後急是表之裏
證下之當緩也
麻黄附子細辛湯
　　麻黄(半兩去/根節)　細辛(半兩去/苗土)　附子(一錢一分半/炮裂去皮臍)
　右㕮咀都作一服水煎去滓温服
假令得肝脉其内證滿閉淋溲便難轉筋其尺寸脉俱
沉而弦裏和惡寒肝經受病麻黄附子細辛内加羌活
防風各三錢　假令得心脉其内證煩心心痛掌中熱
而噦其尺寸脉俱沉裏和惡寒心經受病加黄芩石膏
各三錢　假令得脾脉其内證腹脹滿食不消怠堕嗜
卧其尺寸脉俱沉裏和惡寒脾經受病加白术防己各
三錢　假令得肺脉其内證喘咳洒浙寒熱其尺寸脉
俱沉裏和惡寒肺經受病加生薑桂各三錢　假令得
腎脉其内證泄如下重足脛寒而逆其尺寸脉俱沉裏
和惡寒腎經受病更加附子生薑各三錢
已上五證裏之表也宜漬形以為汗皆藏受病也裏之
裏者下之當急謂隨藏内證以顯尺寸脉俱沉復有裏
證者謂大小便秘澁或泄下赤水或㵼無數不能飲食
不惡風寒發熱引飲其脉俱沉或按之内實而痛此謂
裏實宜速下之麻黄附子細辛内麻黄與隨藏元加藥
内分作三服毎下一證初一服加大黄三錢邪盡則止
如邪未盡再一服加大黄二錢又未盡第三服加大黄
一錢此先急而後緩謂裏之裏也當速下之也
通解利傷寒不問何經之受皆能混然解之謂不犯各
經之受病雖不解盡亦無壞證
羌活湯
　　羌活(二/兩)　　防風(一/兩)　　川芎(一/兩)　　黄芩(一/兩)
　　細辛(二錢/半)　甘草(一兩/炒)　黒地黄(一/兩)　薄荷(半/兩)
　　白术(二兩如用蒼/术加一兩)
　右㕮咀毎服五七錢水二盞煎至一盞無時溫服淸
　如覺發熱引飲加黄芩甘草各一兩更隨證加頭痛
　惡風於白术湯一兩内加羌活散三錢都作一服
羌活散
　　羌活(一兩/半)　　川芎(七/錢)　　細辛根(二兩/半)
　如身熱依前加石膏湯四錢
石膏湯
　　石膏(二/兩)　　知母(半/兩)　　白芷(七/錢)
　如腹中痛者加芍藥散三錢
芍藥散
　　芍藥(二/兩)　　桂(五/錢)
　如徃來寒熱而嘔加柴胡散二錢
柴胡散
　　柴胡根(一/兩)　半夏(五錢/洗)
　加生薑煎如心下痞加枳實一錢如有裏證加大黄
　初一服一錢次二錢又三錢邪盡則止
論曰有汗不得服麻黄無汗不得服桂枝然春夏汗孔
踈雖有汗不當用桂枝宜用黄耆湯和解秋冬汗孔閉
雖無汗不當用麻黄宜用川芎湯和解春夏有汗脉乃
㣲而弱惡風惡寒者乃太陽證秋冬之脉也亦宜黄耆
湯無汗亦宜川芎湯秋冬有汗脉盛而浮發熱身熱者
乃陽明證春夏之脉也亦宜黄耆湯無汗亦宜川芎湯
大抵有汗者皆可用黄耆湯無汗者亦可用川芎湯
黄耆湯　有汗則止也
　　黄耆　　　白术　　　防風(各等/分)
　右㕮咀毎服五七錢至十餘錢或半兩一兩水煎温
　服清汗多惡風甚者加桂枝
川芎湯　無汗則發也
　　川芎　　　白术　　　羌活(各等/分)
　右㕮咀同黄耆湯稍熱服惡寒甚則及脉大浮半加
　麻黄法云五藏之脉寸闗尺也今止言尺寸隂陽也
　如陽緩而隂急表和而裏病隂緩而陽急裏和而表
　病也
若傷寒食少發渇止可和胃止渇不可太凉藥止之然
恐凉藥止之損着胃氣必不能食也
和胃白术湯
　　白术　　　茯苓
起卧不能謂之濕身重是也小柴胡湯黄芩芍藥湯起
卧不安眠睡不穏謂之煩梔豉湯竹葉石膏湯解利四
時傷寒混解六經不犯禁忌
大白术湯
　　白术(二/兩)　　防風(一/兩)　　羌活(一/兩)　　川芎(一/兩)
　　黄芩(五/錢)　　細辛(三/錢)　　白芷(一兩/半)　石膏(二/兩)
　　知母(七/錢)　　甘草(五錢或/一兩)　枳實(去穰/五錢)
　右為麄末每服半兩水一盞半煎至一盞大温服清
　未解更一服兩服藥滓又作一服春倍防風羌活夏
　倍黄芩知母季夏雨淫倍白术白芷秋加桂五錢冬
　桂八錢或一兩立夏之後至立秋處暑之間傷寒者
　身多㣲凉㣲有自汗四肢沉重謂之濕溫又謂之濕
　淫宜蒼术石膏湯
蒼术石膏湯
　　蒼术(細剉/半兩)　　石膏末(三/錢)　知母(剉一/錢半)　甘草(剉一/錢)
　右同和勻都作一服水兩盞煎至一盞温服清謂内
　有濕熱也多不欲飲水如身熱脉洪無汗多渇者是
　熱在上焦積於胸中宜桔梗散
桔梗散
　　薄荷(一/錢)　　黄芩(一/錢)　　甘草(一/錢)　　桔梗(半/兩)
　　連翹(二/錢)　　山梔子仁(一/錢)
　右剉每服五錢或七錢秤半兩水煎加竹葉如大便
　秘結加大黄半錢
　　熱論第十四
論曰有表而熱者謂之表熱也無表而熱者謂之裏熱
也有暴發而為熱者乃久不宣通而致也有服温藥過
劑而為熱者有惡寒戰慄而熱者盖諸熱之屬者心火
之象也王注曰百端之起皆自心生是以上善若水下
愚若火治法曰小熱之氣凉以和之大熱之氣寒以取
之甚熱之氣則汗發之發之不盡則逆治之制之不盡
求其屬以衰之故曰苦者以治五藏五藏屬隂而居於
内辛者以治六府六府屬陽而在外故内者下之外者
發之又宜養血益隂其熱自愈此所謂不治而治也故
不治謂之常治治而不治謂之暴治經所謂諸寒而熱
者取之隂諸熱而寒者取之陽此所謂求其屬也王注
曰益火之源以消隂翳用水之主以制陽光此之謂也
　病有暴熱者病在心肺有積熱者病在腎肝暴熱者
　宜局方中雄黄解毒丸積熱者局方中妙香丸暴熱
　上喘者病在心肺謂之高喘木香金鈴子散上焦熱
　而煩者牛黄散藏府秘者大黄牽牛散上焦熱無它
　證者桔梗湯有虛熱不能食而熱者脾虚也宜以厚
　朴白术陳皮之類治之有實熱能食而熱者胃實也
　宜以梔子黄芩湯或三黄丸之類治之蔚金柴胡之
　類亦是也有病久憔悴發熱盜汗謂五藏齊損此熱
　勞骨蒸病也痩弱虗煩腸癖下血皆蒸勞也宜養血
　益隂熱自能退當歸生地黄或錢氏地黄丸是也
木香金鈴子散　治暴熱心肺上喘不已
　　大黄(半/兩)　　金鈴子(三/錢)　木香(三/錢)　　輕粉(少/許)
　　朴硝(二/錢)
　右為細末柳白皮湯調下三錢或四錢食後服以利
　為度喘止即止
牛黄散　治上焦熱而煩不能睡卧
　　梔子(半/兩)　　大黄(半/兩)　　蔚金(半/兩)　　甘草(二錢/半)
　右為細末毎服五錢水煎温服食後㣲利則已
大黄牽牛散　治相火之氣遊走藏府大便秘結
　　大黄(一/兩)　　牽牛(頭末/五錢)
　右為細末每服三錢有厥冷用酒調三錢無厥冷而
　手足煩熱者蜜湯調下食後㣲利為度此謂不時而
　熱者濕熱也
地黄丸　治久新憔悴寢汗發熱五藏齊損痩弱虚煩
腸癖下血骨蒸痿弱無力不能運動
　　熟地黄(一/兩)　山茱茰(四/錢)　乾山藥(四/錢)　牡丹皮
　　白茯苓　　澤瀉(各三/錢)
　右為細末煉蜜為丸桐子大毎服五十丸空心溫酒
　送下
防風當歸飲子　如煩渇皮膚索澤食後煎服防風飲
子空心服地黄丸
　　柴胡　　　人參　　　黄芩　　　甘草(各一/兩)
　　大黄　　　當歸　　　芍藥(各半/兩)　滑石(三/兩)
　右為麄末毎服五錢水一盞半生薑三片同煎至七
　分去滓温服如痰實欬嗽加半夏如大便黄米榖完
　出驚悸溺血淋悶欬血衂血自汗頭痛積熱肺痿後
　服大金花丸
大金花丸
　　黄連　　　黄栢　　　黄芩　　　山梔子(各一/兩)
　右為細末滴水為丸如小豆大毎服一百丸温水下
　日二三服或大便實加大黄自利不用大黄如中外
　有熱者此藥作散剉服名解毒湯或腹滿嘔吐欲作
　利者毎服半兩解毒湯中加半夏茯苓厚朴各三錢
　生薑三片如白膿下痢後重者加大黄三錢
凉膈散　加减附于后
　　連翹　　　山梔子　　大黄　　　薄荷葉(各半/兩)
　　黄芩(半/兩)　　甘草(一兩/半)　朴硝(二錢/半)
　右件為麄末每服半兩水一盞半煎至一盞去滓入
　蜜一匙㣲煎温服食後　咽嗌不利腫痛并涎嗽者
　加桔梗一兩荆芥穂半兩　欬而嘔者加半夏二錢
　半生薑煎　鼻衂嘔血者加當歸芍藥生地黄各半
　兩(一料内/)
　如淋閟者加滑石四兩茯苓一兩或閟而不通臍下收
　如覆椀痛閟不可忍者乃腸胃乾涸膻中氣不下故經
　所謂膀胱者州都之官津液藏焉氣化則能出矣故
　膻中者臣使之官名三焦相火下合右腎為氣海也
　王注曰膀胱津液之府胞内居之少腹處間毛内藏
　胞器若得氣海之氣施化則溲便注下氣海氣之不
　及則閟隱不通故不得便利也先用木香沉香各三
　錢酒調下或八政散甚則宜上湧之令氣通達小便
　自通經所謂病在下上取之　王注曰熱攻於上不
　利於下氣盛於上則温辛散之苦以利之
當歸承氣湯
　　當歸　　　大黄(各一/兩)　甘草(半/兩)　　芒硝(九/錢)
　右剉如麻豆大每服二兩水一大椀入生薑五片棗
　十枚同煎至半椀去滓熱服若陽狂奔走罵詈不避
　親踈此陽有餘隂不足大黄芒硝去胃中實當歸補
　血益隂甘草緩中加生薑棗胃屬土此引至於胃中
　也經所謂㣲者逆之甚者從之此之謂也以大利為
　度㣲緩以𤓰蒂散加防風蔾蘆吐其病立愈後調法
　洗心散凉膈散解毒湯等藥調治之
治熱入血室發狂不認人牛黄膏
　　牛黄(二錢/半)　硃砂(三/錢)　　腦子(一/錢)　　蔚金(三/錢)
　　甘草(一/錢)　　牡丹皮(三/錢)
　右為細末煉蜜為丸如皂子大新水化下
治暴熱者局方中雄黄解毒丸　治久熱者局方中妙
香丸　治虛勞骨蒸煩熱下血者錢氏地黄丸　治虚
熱不能食者脾虚也宜以厚朴白术陳皮之類治之治
實熱能食者胃實也宜以梔子黄芩或三黄丸之類治
之蔚金柴胡亦可　治表熱惡寒而渇白虎湯也　膚
如火燎而熱以手取之不甚熱為肺熱也目白睛赤煩
躁或引飲獨黄芩一味主之水煎　兩脇下肌熱脉浮
弦者柴胡飲子主之兩脇肋熱或一身盡熱者或日晡
肌熱者皆為血熱也四順飲子主之夜發熱主行隂乃
血熱也四順桃仁承氣選用當視其腹痛血刺痛與有
表入裏腹中轉失氣燥結之異晝則明了夜則譫語四
順飲子證與桃仁承氣相似不可不辨也發熱雖無脇
熱亦為柴胡證晝則行陽二十五度氣藥也大抵則柴
胡夜則行隂二十五度血藥也大抵四順飲子
　　内傷論第十五
論曰人之生也由五穀之精化五味之備故能生形經
曰味歸形若傷於味亦能損形令飲食反過其節腸胃
不能勝氣不及化故傷焉經曰壯火食氣氣食少火壯
火散氣少火生氣痺論曰飲食自倍腸胃乃傷或失四
時之調養故能為人之病也經曰氣口𦂳而傷於食心
胸滿而口無味與氣口同氣口者乃脾之外候故脾胃
傷則氣口𦂳盛夫傷者有多少有輕重如氣口一盛脉
得六至則傷於厥隂乃傷之輕也㯽榔丸主之氣口二
盛脉得七至則傷於少隂乃傷之重也煮黄丸厚朴丸
主之氣口三盛脉得八至則傷於太隂膩塞悶亂甚則
心胃大痛兀兀欲吐得吐則已俗呼食迷國是也經曰
上部有脉下部無脉其人當吐不吐則死宜吐之以𤓰
蒂散如不能則無治也經曰高者因而越之下者引而
竭之是也
檳榔丸
　　檳榔(二錢/半)　陳皮(去白/一兩)　木香(二錢/半)　牽牛(頭末/半兩)
　右為細末醋糊為丸如桐子大每服十五丸至二十
　丸米飲下生薑湯亦可
煮黄丸
　　雄黄(一兩/另研)　巴豆(五錢生用去皮/研爛入雄黄末)
　右二味再研入白麵二兩同和再研勻滴水為丸如
　桐子大每服時先煎漿水冷沸下藥二十四丸煑三
　十沸撈入冷漿水中沉水冷一時下一丸(二日二十/四時也)加至
　㣲利為度用浸藥水送下此藥脇下痃癖痛如神
𤓰蒂散
　　𤓰蒂(三/錢)　　赤小豆(三/錢)
　右為細末温水調一錢以吐為度如傷之太重備急
　丸獨行丸皆急藥也
金露丸　治天行時疾内傷飲食心下痞悶
　　大黄(二/兩)　　枳實(炒五/錢)　牽牛(頭末/二兩)　桔梗(二/兩)
　右同為細末燒飰為丸如桐子大每服三五十丸食
　後溫水下如常服十丸二十丸甚妙
　治氣不下降食難消化常服進食逐飲
枳實丸
　　枳實(麩炒/五錢)　白术(一兩/剉)
　右為細末燒飰為丸如桐子大毎服五十丸水飲下
　治飲食不化心腹膨悶檳榔丸主之如甚則脇肋虚
　脹煮黄丸主之治氣不下降飲食難消金露丸主之
　　諸瘧論第十六
經曰夏傷於暑秋必病瘧盖傷之淺者近而暴發傷之
重者逺而痎瘧痎者久瘧也是知夏傷於暑温熱閉藏
而不能發泄於外邪氣内行至秋而發為瘧也初不知
何經受之隨其動而取之有中三陽者有中三隂者大
抵經中邪氣其證各殊同傷寒論之也故内經曰五藏
皆有瘧其治各别在太陽經者謂之風瘧治多汗之在
陽明經者謂之熱瘧治多下之在少陽經者謂風熱瘧
治多和之此三陽受病皆謂之暴瘧發在夏至後處暑
前此乃傷之淺者近而暴也在隂經則不分三經總謂
之温瘧當從太隂經論之其病發在處暑後冬至前此
乃傷之重者逺而為痎痎者老也故謂之久瘧氣居西
方宜毒藥療之瘧之為病因内積暑熱之氣不能宣泄
于外而為瘧也當盛夏之時能食寒凉之物而助隂氣
者後使有暑熱之氣㣲者自消矣更時復以藥踈利藏
府使邪氣自下内經曰春食凉夏食寒秋食温冬食熱
是謂春夏養陽秋冬養隂人能於飲食起居之間順四
時之氣而行之邪氣何由得生也
治瘧病處暑前頭痛項强脉浮惡寒有汗桂枝羌活湯
　　桂枝　　　羌活　　　防風　　　甘草(炙各/半兩)
　右為麄末毎服半兩水一盞半煎至一盞温服清迎
　發而服之如吐者加半夏麴等分
治瘧病頭痛項强脉浮惡風無汗者麻黄羌活湯
　　麻黄(去/節)　　羌活　　　防風　　　甘草(炙各/半兩)
　同前服如吐者加半夏麴等分
治法瘧如前證而夜發者麻黄桂枝湯主之
　　麻黄(一兩/去節)　甘草(炙三/錢)　　桃仁(三十箇/去皮尖)　黄芩(五/錢)
　　桂(二/錢)
　右五味同為細末依前服桃仁味苦甘辛肝者血之
　海血聚則肝氣燥經所謂肝苦急急食甘以緩之故
　桃仁散血緩肝謂邪氣深逺而入血故夜發乃隂經
　有邪此湯發散血中風寒之劑
治瘧病身熱目痛熱多寒少脉長睡卧不安先以大柴
胡湯下之㣲利為度如下過外㣲邪未盡者宜服白芷
湯盡其邪
　　白芷(一/兩)　　知毋(一兩/七錢)　石膏(四/兩)
　右為麄末同前服
治瘧無他證隔日發先寒後熱寒少熱多宜桂枝石膏湯
　　桂枝(五/錢)　　石膏(一兩/半)　知母(一兩/半)　　黄芩(一/兩)
　右為麄末分作三服每服水一盞同前煎服間日者
　邪氣所舍深也
治瘧寒熱大作不論先後此太陽陽明合病也謂之大
爭寒作則必戰動經曰熱勝而動也發熱則必汗泄經
曰汗出不愈知為熱也陽盛隂虚之證當内實外虚不
治必傳入隂經也桂枝芍藥湯主之
　　桂(三/錢)　　　黄耆(二/兩)　　知母(一/兩)　　石膏(一/兩)
　　芍藥(一/兩)
　右為麄末每服五七錢至半兩水煎如前藥服之寒
　熱轉大者知太陽陽明少陽三陽合病也宜用桂枝
　黄芩湯和之
　　柴胡(一兩/二錢)　黄芩(四錢/半)　人參(四錢/半)　半夏(四/錢)
　　甘草(四錢/半)　石膏(五/錢)　　知母(五/錢)　　桂(二/錢)
　右為麄末依前服之服藥已如外邪已罷内邪未已
　再詮下藥從卯至午時發者宜以大柴胡湯下之從
　午至酉時發者知其邪氣在血也宜以桃仁承氣湯
　主之
　前項下藥㣲利為便以小柴胡湯徹其㣲邪之氣立
　秋之後及處暑前發瘧漸痩不能食者謂之痎瘧此
　邪氣深逺而中隂經為久瘧也
治久瘧不能飲食胷中鬱鬱如吐欲吐不能吐者宜吐
則已當以蔾蘆雄黄散吐之
蔾蘆散
　　大蔾蘆末(半/錢)　溫虀水調下以吐為度
雄黄散
　　雄黄　　　𤓰蒂　　　赤小豆(各一/錢)
　右為細末每服半錢温水調下以吐為度
治秋深久瘧胷中無物又無痰癖腹高而食少俗謂瘧
氣入腹宜蒼术湯主之
　　蒼术(四/兩)　　草烏頭(一/錢)　杏仁(三十/箇)
　右為麄末都作一服水三升煎至一半均作三服一
　日服盡迎發而服局方中七宣丸治瘧之聖藥也
局方中神効飲子乃瘧疾聖藥也又名交結飲子
　　吐論第十七
論曰吐有三氣積寒也皆從三焦論之上焦在胃口上
通於天氣主内而不出中焦在中脘上通天氣下通地
氣主腐熱水穀下焦在臍下下通地氣主出而不納是
故上焦吐者皆從於氣氣者天之陽也其脉浮而洪其
證食已暴吐渇欲飲水大便燥結氣上衝而胷發痛其
治當降氣和中中焦吐者皆從於積有隂有陽食與氣
相假為積而痛其脉浮而匿其證或先痛而後吐或先
吐而後痛治法當以毒藥去其積檳榔木香行其氣下
焦吐者皆從於寒地道也其脉沉而遲其證朝食暮吐
暮食朝吐小便清利大便秘而不通治法當以毒藥通
其閉塞温其寒氣大便漸通復以中焦藥和之不令大
便秘結而自愈也
治上焦氣熱上衝食已暴吐脉浮而洪宜先和中桔梗
湯
　　桔梗(一兩/半)　半夏麴(二/兩)　陳皮(去白/一兩)　　枳實(麩炒/一兩)
　　白茯苓(去皮/一兩)　白术(一兩/半)　厚朴(一兩薑/製炒香)
　右㕮咀每服一兩水一盞煎至七分取清温調木香
　散二錢隔夜空腹食前服之三服之後氣漸下吐漸
　止然後去木香散加芍藥二兩黄耆一兩半每料中
　叩筭加上件分兩依前服之病愈則已如大便燥結
　食不盡下以大承氣湯去硝㣲下之少利為度再服
　前藥補之如大便復結又依前再㣲下
木香散
　　木香　　　檳榔(各等/分)
　右為細末前藥調服
治暴吐者上焦氣熱所衝也經曰諸嘔吐酸暴主下迫
皆屬於火脉洪而浮者荆黄湯主之
　　荆芥穗(一/兩)　人參(五/錢)　　甘草(二錢/半)　大黄(三/錢)
　右為麄末都作一服水二盞煎至一盞去滓調檳榔
　散二錢空心服
檳榔散
　　檳榔(二/錢)　　木香(一錢/半)　輕粉(少/許)
　右為細末用前藥調服如為丸亦可用水浸蒸餅為
　丸如小豆大每服二十丸食後
治上焦吐頭發痛有汗脉弦青鎮丸主之
　　柴胡(二兩/去苗)　黄芩(七錢/半)　甘草(半/兩)　　半夏(湯洗/半兩)
　　青黛(二錢/半)　人參(半/錢)
　右為細末薑汁浸蒸餅為丸如桐子大每服五十丸
　生薑湯下食後
白术湯　治胃中虚損及痰而吐者
　　半夏麴(半/兩)　白术(一/錢)　　檳榔(二錢/半)　木香(一/錢)
　　甘草(一/錢)　　茯苓(二/錢)
　右六味同為細末每服二錢煎生薑湯調下食前吐
　而食脉弦者肝盛於脾而吐乃由脾胃之虚宜治風
　安脾之藥
金花丸
　　半夏(湯洗/一兩)　檳榔(二/錢)　　雄黄(一錢/半)
　右為細末薑汁浸蒸餅為丸如桐子大小兒另丸生
　薑湯下從少至多漸次服之以吐為度覊絆於脾故
　飲食自下
治中焦吐食由食積與寒氣相假故吐而痛宜服紫沉丸
　　半夏麴(三/錢)　烏梅(去核/一錢)　代赭石(三/錢)　杏仁(去皮尖/一錢)
　　縮砂仁(三/錢)　丁香(二/錢)　　沉香(一/錢)　　檳榔(二/錢)
　　木香(一/錢)　　陳皮(五/錢)　　白豆蔲(半/錢)　白术(一/錢)
　　巴豆霜(半錢/另研)
　右為細末入巴豆霜令勻醋糊為丸如黍米大毎服
　五十丸食後生薑湯下吐愈則止小兒另丸
　治小兒食積吐食亦大妙
一法治飜胃吐食用橘皮壹箇浸少時去白褁生薑一
塊麵褁紙封燒令熟去麵外生薑為三畨並橘皮下紫
沉丸一百丸一日二服得大便通至不吐則止此主寒
積氣皆可治嘔吐腹中痛者是無積也胃强而乾嘔有
聲無物脾强而吐食持實繫强是以腹中痛當以木香
白术散和之
　　木香(一/錢)　　白术(半/兩)　　半夏麴(一/兩)　檳榔(二/錢)
　　茯苓(半/兩)　　甘草(四/錢)
　右為細末濃煎芍藥生薑湯調下一二錢有積而痛
　手按之愈痛無積者按之不痛
治下焦吐食朝食暮吐暮食朝吐大便不通宜附子丸
　　附子(炮五/錢)　巴豆霜(一/錢)　砒(半錢/研細)
　右同研極細鎔黄蠟為丸如桐子大毎服一二丸冷
　水送下利則為度利後更服紫沉丸常服不令再閉
厚朴丸　主反胃吐逆飲食噎塞氣上衝心腹中諸疾
加法在後
　　厚朴(二兩/半)　黄連(二兩/半)　紫菀(去土/苗)　呉茱茰(湯洗/七次)
　　菖蒲　　　柴胡(去/苗)　　桔梗　　　皂角(去皮弦/子炙)
　　茯苓(去/皮)　　官桂(刮/)　　乾薑(炮已上/各二兩)　人參(二/兩)
　　巴豆霜(一/兩)　蜀椒(去日閉口者做/炒出汗二兩)川烏頭(炮裂去皮臍二/兩半减半更炒)
　右為細末入巴豆霜勻煉蜜和丸為劑旋丸桐子大
　每服三丸漸次加至以利為度生薑湯下食後臨卧
　此藥治療與局方温白丸同及治處暑以後秋冬間
　藏府下利大効春夏再加黄連二兩秋冬再加厚朴
　二兩計四兩
治風癎病不能愈者從厚朴丸依春秋加添外又於每
料中加人參菖蒲茯苓去皮各一兩半右依前法和劑
服餌治反胃又大便不通者是腸勝胃也服局方中半
硫丸一二百丸如大便秘用後藥
　　附子(半/兩)　　巴豆(二/枚)　　砒(一豆/許)
　右為極細末生薑糊為丸如菉豆大每服一丸白湯下
　　霍亂論第十八
論曰醫之用藥如將帥之用兵本草曰良醫不能以無
藥愈疾猶良將無兵不足以勝敵也故用藥如用兵轉
筋霍亂者治法同用兵之急不可緩也故吐㵼不止者
其本在於中焦或因渇大飲或飲而過量或饑而飽甚
或濕内甚故隂陽交而不和是為吐瀉仲景曰邪在上
焦則吐邪在下焦則㵼邪在中焦則既吐且利此為急
病也然吐利為急十死其一二如揮霍撩亂而不得吐
㵼此名乾霍亂必死法曰既有其入必有所出今有其
入而不得其出者否也塞也故轉筋吐瀉者其氣有三
一曰火二曰風三曰濕吐為暍熱也王注曰炎熱薄爍
心之氣也火能炎上故吐也瀉為濕也叔和云濕多成
五泄内經曰濕勝則濡㵼又經曰風勝則動筋屬肝而
應於風木故脚轉筋燥急也内經曰諸筋反戾水液渾
濁皆屬於熱故仲景治法曰熱多欲飲水五苓散寒多
不飲水者理中丸凡覺此證或先五苓益元桂苓甘露
散乃吐㵼之聖藥也慎無與粟米粥湯穀入於胃則必
死本草曰粟米醎㣲味寒無毒主養腎氣去脾胃中熱
益氣霍亂者脾胃極損不能傳化加以粟米如人欲斃
更以利刀鋸其首豈有能生者邪如吐㵼多時欲住之
後宜㣲以粥飲漸以養之以遲為妙
治霍亂轉筋吐㵼不止半夏湯
　　半夏麴　　茯苓　　　白术(各半/兩)　淡桂(一錢/半)
　　甘草(炙二/錢半)
　右為細末渇者凉水調下不渇者溫水調下不計時
　候
五苓散
　　白术　　　茯苓　　木猪苓(各一/兩半)　澤㵼(二兩/半)
　　桂(一/兩)
　右為細末冷水調下或水煎三沸冷服亦得
理中丸
　　白术　　　人參　　　乾薑　　　甘草(各等/分)
　右為細末煉蜜為丸彈子大每服一丸冷水化下
如吐㵼不止身冷汗出無脉者可服後㵼利論中漿水
散兼桂枝湯白术湯皆可用後痢門中藥亦可選用
凡霍亂不可飲熱白米湯飲之死不救
　　㵼論第十九
論曰藏府㵼利其證多種大抵從風濕熱論是知寒少
而熱多寒則不能久也故曰暴㵼非陽久㵼非隂論曰
春宜緩形形緩動則肝木乃榮反靜宻則是行秋令金
能制木風氣内藏夏至則火盛而金去獨火木旺而脾
土損矣輕則飱泄身熱脉洪穀不能化重則下痢膿血
稠粘皆屬於火經曰溲而便膿血知氣行而血止也宜
大黄湯下之是為重劑黄芩芍藥湯為之輕劑是實則
㵼其子木能自虚而脾土實矣故經曰春傷於風夏必
飱泄此逆四時之氣人所自為也有自太隂脾經受濕
而為水泄虚滑㣲滿身重不知穀味假令春宜益黄散
補之夏宜㵼之法云宜補宜㵼宜和宜止假令和則芍
藥湯是也止則呵子湯是也久則防變而為膿血脾經
傳腎謂之賊邪故難愈若先痢而後滑謂之㣲邪故易
痊此皆脾土受實天行為也雖聖智不能逃口食味鼻
食氣從鼻而入留積於脾而為水㵼有厥隂經動下痢
不止其脉沉而遲手足厥逆涕唾膿血此難治宜麻黄
湯小續命汗之法曰謂有表邪縮於内當散表邪而愈
有暴下無聲身冷自汗小便清利大便不禁氣難布息
脉㣲嘔吐急以重藥温之漿水散是也故法云後重則
宜下腹痛則宜和身重則除濕脉弦則去風血膿稠粘
以重藥竭之身冷自汗以毒藥溫之風邪内縮宜汗之
則愈鶩溏為痢當溫之又云在表者發之在裏者下之
在上者湧之在下者竭之身表熱者内踈之小便澁者
分利之又曰盛者和之去者送之過者止之兵法云避
其來鋭擊其惰歸此之謂也凡病泄而惡風寒是太隂
傳少隂是木來尅水也用除濕白术茯苓安脾芍藥桂
黄連破血也火邪不能勝水也太隂經不能傳少隂而
反火邪上乘肺經而痢必白膿也加黄連當歸之類又
裏急後重脉大而洪實為裏熱而甚蔽是有物結墜也
若脉浮大甚不宜下雖裏急後重而脉沉細弱者謂寒
邪在内而氣散也可溫養而自愈裏急後重閉者大腸
經氣不宣通也宜加檳榔木香宣通其氣如痢或泄而
嘔者胃中氣不和也上焦不和治以生薑橘皮中焦不
和治以芍藥當歸桂茯苓下焦不和寒治以輕熱甚以
重熱藥大便虚秘澁久不愈恐太隂傳少隂多傳變為
痢太隂傳少隂是為賊邪先以枳實厚朴湯以防其變
若四肢懶倦小便少或不利大便走沉困飲食减宜調
胃去濕白术芍藥茯苓三味水煎服以白术之甘能入
胃而除脾胃之濕芍藥之酸澁除胃中之濕熱四肢困
茯苓之淡泄能通水道走濕此三味泄痢須用此如發
熱惡寒腹不痛加黄芩為主如未見膿而惡寒乃太隂
欲傳少隂也加黄連為主桂枝佐之如腹痛甚者加當
歸倍芍藥如見血加黄連為主桂當歸佐之如燥煩或
先便白膿後血或發熱或惡寒非黄芩不止上部血也
如惡寒脉沉或白腰痛或血臍下痛非黄連不能止此
中部血也如惡寒脉沉先血後便非地榆不能除此下
部邪也血也如便膿血相雜而脉浮大慎不可以大黄
下之下之必死謂氣下竭也而陽無所收也凡隂陽不
和唯可以分隂陽藥治之又云暴泄非隂久泄非陽大
便完穀下有寒有熱者脉疾身多動音聲響亮暴注下
迫此陽也寒者脉沉而細疾身不動作目睛不可了了
飲食不下鼻凖氣息者薑附湯主之若身重四肢不舉
术附湯主之
治泄痢腹痛或後重身熱久而不愈脉洪疾者反下痢
膿血稠粘黄芩芍藥湯
　　黄芩　　　芍藥(各一/兩)　甘草(五/錢)
　右為麄末毎服半兩水一盞半煎至一盞溫服清無
　時如痛則加桂少許
治泄痢久不愈膿血稠粘裏急後重日夜無度久不愈
者用大黄湯
　　大黄(一/兩)
　右為細剉好酒二大盞同浸半日許再同煎至一盞
　半去大黄不用將酒分為二服頓服之痢止一服如
　未止再服以利為度服芍藥湯和之痢止再服黄芩
　芍藥湯和之以徹其毒也
芍藥湯　下血調氣經曰溲而便膿氣行而血止行血
則便自愈調氣則後重除
　　芍藥(一/兩)　　當歸(半/兩)　　黄連(半/兩)　　檳榔(二/錢)
　　木香(二/錢)　　甘草(二錢/炒)　大黄(三/錢)　　黄芩(半/兩)
　　官桂(二錢/半)
　右㕮咀每服半兩水二盞煎至一盞食後溫服清如
　血痢則漸加大黄如汗後藏毒加黄蘗半兩依前服
白术黄耆湯　服前藥痢雖已除猶宜此藥和之
　　白术(一/兩)　　黄耆(七/錢)　　甘草(三/錢)
　右㕮咀勻作三服水一盞半煎至一盞去滓温服清
治泄痢飱泄身熱脉弦腹痛而渇及頭痛㣲汗宜防風
芍藥湯
　　防風　　　芍藥　　　黄芩(各一/兩)
　右㕮咀毎服半兩或一兩水三盞煎至一盞温服清
治太隂脾經受濕水泄注下體㣲重㣲滿困弱無力不
欲飲食暴洩無數水穀不化先宜白术芍藥湯和之身
重暴下是大勢來亦宜和之
白术芍藥湯
　　白术(一/兩)　　芍藥(一/兩)　　甘草(五/錢)
　右剉毎服一兩水二盞煎至一盞溫服清如痛甚者宜
蒼术芍藥湯
　　蒼术(二/兩)　　芍藥(一/兩)　　黄芩(半/兩)
　右剉每服一兩加淡味桂半錢水一盞半煎至一盞
　溫服清如脉弦頭㣲痛者宜
蒼术防風湯
　　蒼术　　　防風(各二/兩)　　上使
　右剉同前煎服如下血者宜
蒼术地榆湯
　　蒼术(二/兩)　　地榆(一/兩)　　　下使
　右剉同前煎服
已上證如心下痞每服各加枳實一錢如小便不利毎
服各加茯苓二錢如腹痛漸已㵼下㣲少宜訶子散止
之法云大勢已去而宜止之
訶子散
　　訶子(一兩半/生半熟)　木香(半/兩)　　黄連(三/錢)　　　　甘草(三/錢)
　右為細末毎服三錢以白术芍藥湯調下如止之不
　已宜歸而送之也訶子散加厚朴一兩竭其邪氣也
　虚滑久不愈者多待變為痢疾太隂傳待少隂是為
　鬼邪先以厚朴枳實湯防其待變
厚朴枳實湯
　　厚朴(一兩/剉)　　枳實(一兩/剉)　訶子(一兩半生/半熟半)　木香(半/兩)
　　黄連(二/錢)　　甘草(三錢/炙)　大黄(三/錢)
　右為細末毎服三五錢水一盞半煎至一盞去滓溫服
治暴泄如水周身汗出一身盡冷脉㣲而弱氣少而不
能語其甚者加吐此謂急病宜治之以漿水散
　　半夏(湯洗/二兩)　附子(半兩/炮)　乾薑(五/錢)　　良薑(二錢/半)
　　桂(五/錢)　　　甘草(五錢/炙)
　右為細末每服三五錢漿水二盞煎至一盞和滓熱
　服甚者三四服㣲者三服太陽經動下痢為鶩溏大
　腸不能禁固卒然而下成小泊光色其中或有硬物
　欲起而又下欲了而不了小便多清此寒也宜温之
　春夏桂枝秋冬白术湯
桂枝湯
　　桂　　　　白术　　　芍藥(各半/兩)　甘草(二錢/炙)
　右剉每服半兩水一盞煎至七分去滓溫服淸
白术湯
　　白术　　　芍藥(各三/錢)　乾薑(半兩/炒)　甘草(二錢/炙)
　右剉為麄末如前服之甚則去乾薑加附子三錢辛
　能發也
治厥隂動為㵼痢者寸脉沉而遲手足厥逆下部脉不
至咽喉不利或涕唾膿血㵼痢不止者為難治宜升麻
湯或小續命湯以發之法云謂表邪縮于内故下痢不
止當散表邪于四肢布於絡脉外無其邪則藏府自安
矣
治水積入胃名曰溢飲滑泄渇能飲水水下復㵼而又
渇此無藥證當灸大推
諸㵼痢久不止或暴下者皆太隂受病故不可離于芍
藥若不受濕不能下痢故須用白术是以聖人立法若
四時下痢於芍藥白术内春加防風夏加黄芩秋加厚
朴冬加桂附然更詳外證寒熱處之如裏急後重須加
大黄如身困倦須加白术如通身自汗逆冷氣息㣲加
桂附以温之如或後重膿血稠粘雖在盛冬於溫藥内
亦加大黄
諸下痢之後小便利而腹中虚痛不可忍者此謂隂陽
交錯不和之甚也當服神效越桃散
　　大梔子(三/錢)　髙良薑(三/錢)
　右和勻毎服三錢米飲或酒調下其痛立效
治大便後下血腹中不痛謂之濕毒下血宜服黄連湯
　　黄連(去/須)　　當歸(各半/兩)　甘草(二錢/炙)
　右㕮咀毎服五錢水一盞煎至七分食後温服
治大便後下血腹中痛者謂熱毒下血當服芍藥黄連
湯
　　芍藥　　　當歸　　　黄連(各半/兩)　大黄(一/錢)
　　桂(淡味/半錢)　　甘草(一錢/炙)
　右㕮咀毎服半兩同前煎服如痛甚者調木香㯽榔
　末一錢服之
治久病腸風痛痒不任大便下血地榆湯
　　蒼术(去皮/四兩)　地榆(二/兩)
　右㕮咀每服一兩水一盞煎至七分食前多服除根
治濕㵼茯苓湯
　　白术(一/兩)　　茯苓(去皮七/錢半)
　右㕮咀水煎一兩食前服食入而㵼謂胃中有宿穀
　也當枳實五錢酒入而㵼温熱㵼也加黄芩五錢
治寒積痢男子小児婦人皆不同赤白或清痢如水不
後重者寒也經云澄徹清冷皆屬於寒此為虚寒中有
積也宜附子巴豆之類下之見利則愈空心服
治㵼痢久藏府不止虚滑穀不化用蒼术湯下桃花丸
　　蒼术(二/兩)　　防風(二/兩)
　右剉細水用一椀煎至一大盞絞清汁下桃花丸八
　十丸立愈如小便澁少以五苓散下桃花丸或赤石
　脂丸小便利則愈矣
太陽為脇熱痢凉膈散主之
陽明為痼瘕進退大承氣湯主之珎珠囊中有
少陽風氣自動其脉弦大柴胡湯主之
太隂濕勝濡㵼不可利而可溫四逆湯主之
少隂蟄封不動禁固可澁赤石脂丸乾薑湯主之
厥隂風泄以風治風小續命湯消風散主之
治下痢膿血裏急後重日夜無度𨗳氣湯
　　芍藥(一/兩)　　當歸(五/錢)　　大黄　　　黄芩(各一/錢半)
　　黄連　　　木香(各一/錢)　　㯽榔(一/錢)
　右為末每服三五錢水一盞煎至七分去滓温服清
　如未止再煎服不後重則止
雜例
　溲而便膿者小腸泄也脉五至之上洪者宜以七宣
　丸如脉平者立秋至春分宜香連丸春分至立秋宜
　芍藥蘗皮四季通用宜加减平胃散七宣丸之類後
　宜服此藥去其餘邪兼平胃氣芍藥蘖皮丸
　　芍藥　　　黄蘖(各等/分)
　右為細末醋糊為丸如桐子大毎服五七十丸至二
　百丸溫水下食前
加减平胃散
　　白术　　　厚朴　　　陳皮(各一/兩)　甘草(七/錢)
　　㯽榔(三/錢)　　木香(三/錢)　　桃仁　　　黄連
　　人參　　　阿膠(各半/兩)　白茯苓(去皮/半兩)
　右為細末同平胃散煎服血多加桃仁泄加黄連小
　便澁加茯苓氣不下後重加㯽榔木香腹痛加芍藥
　甘草膿加阿膠濕加白术脉洪加大黄四時以胃氣
　為本久下血痢則脾虚損而血不流於四肢入於胃
　中為血宜滋養脾胃則愈
夫五洩者之病其治法各不同者外證各異也
胃泄者飲食不化多黄承氣湯下
脾泄者腹脹滿泄注食即嘔吐逆津建中理中
大腸泄者食已逼窘迫大便白腸鳴切痛乾薑附子
小腸泄者溲便膿血少腹痛承氣湯
大瘕泄者裏急後重數至圊而不能便足少隂是也
莖中痛急利小便此五㵼之病也胃小腸大瘕三證皆
清凉飲子主之其泄自止後厥隂少隂二證另有治法
厥隂證而加甘草謂主莖中痛是肝也内經曰肝苦急
急食甘以緩之少隂經證多裏急後重故加大黄令急
推過物去則輕矣内經曰因其重而减之又曰在下者
引而竭之又有太隂陽明二經證當進退大承氣主之
太隂證不能食也當先補而後㵼之乃進藥法也先煎
厚朴半兩俱依本方加製水一盞半煎至一半服若三
兩服後未已謂有宿食不消又加枳實二錢同煎服三
兩服泄又未已如稍加食尚有熱毒又加大黄三錢推
過泄止住藥如泄未止謂腸胃有久塵垢滑粘加芒硝
半合宿垢去盡則愈也陽明證能食是也當先㵼而後
補謂退藥法也先用大承氣湯五錢水一盞依前法煎
至七分稍熱服如泄未止去芒硝後稍熱退减大黄一
半煎兩服如熱氣雖已其人必腹滿又减去大黄枳實
厚朴湯又煎三兩服如腹脹滿退泄亦自愈後服厚朴湯
數服則已
　　又寒熱水洩之例于后
洩者一也總包五法謂之六義曰六解難經有傷寒五
泄叔和云濕多成五洩仲景解四經泄痢有不可汗有
不可下者可吐可灸者仲景隨經自言之假令渇引飲
者是熱在膈上水多入則下鬲入胃中胃經本無熱不
勝其水名曰水恣故使米穀一時下此證當灸大推三
五壯立已乃㵼督也如用藥使車前子雷丸白术茯苓
之類可選用之五苓散亦可又有寒泄者大腹滿而泄
又有鶩溏者是寒泄也鴨溏者大便如水中有少結糞
者是也如此者當用天麻附子乾薑之類是也
又法曰泄有虚實寒熱虛則無力粘衣不便已洩出謂
不能禁固也實則數至圊而不能便俗云虛坐努責是
也裏急後重皆依前法進退大承氣湯主之一説素問
云春傷於風夏必飱泄又云久風為飱泄泄者乃水穀
不化而完出非水入胃而成此證非前水恣也此一證
不飲水而穀完出名曰飱泄治法於後先以宣風散𨗳
之出錢氏方中四味者是也後服蒼术防風湯
　　蒼术(去皮/四兩)　麻黄(去根節/四兩)　防風(去芦頭/五錢)
　右為麄末每服一兩生薑七片水二盞煎至一盞去
　滓溫服泄止後服椒术丸
　　蒼术(二/兩)　　小椒(一兩去/目炒)
　右為極細末醋糊為丸如桐子大每服二十丸或三
　十丸食前溫水下一法惡痢久不愈者彌加如小兒
　病丸如黍米大
治㵼痢膿血乃至脱肛地榆芍藥湯
　　蒼术(八/兩)　　地榆(三/兩)　　卷柏(三/兩)　　芍藥(三/兩)
　右㕮咀毎服一兩水一大盞半煎至一半温服清病
　退藥止
五泄傷寒乃分三節
　　初説暴　　次説中　　後説久泄
此説在難經二十二難是三節内包十五法初以暴藥
中以的對證藥後疾得中也末治久泄法仲景論厥隂
經治法是也
治久泄法先進縮煎小續命湯是發其汗使邪氣不能
侵于内然後治其痢秋冬間下痢風吐論中加减厚朴
丸大效
凡藏府之秘不可一例治療有虛秘有實秘胃實而秘
者能飲食小便赤當以麻仁丸七宣丸之類主之胃虛
而秘者不能飲食小便清利厚朴湯主之
　　厚朴(薑制/一兩)　　白术(五/兩)　　半夏麴(二/兩)　枳實(一兩/炒)
　　陳皮(去白/一兩)　　甘草(三兩/炙)
　右為麄末毎服三五錢水一盞半生薑五片棗三枚
　煎至一盞去滓溫服空心實秘者物也虛秘者氣也
平胃丸治病久虚弱厭厭不能食而藏府或秘或溏此
胃氣虗弱也常服和中消痰去濕及厚腸胃進飲食
　　厚朴(一/兩)　　白术(一兩/二錢)　陳皮(八錢/去白)　木香(一/錢)
　　生半夏(湯洗/二兩)　檳榔(二錢/半)　枳實(半/錢)　　甘草(三錢/炙)
　右為細末薑汁浸蒸餅丸桐子大毎服三五十丸生
　薑湯或温水送下
　　心痛論第二十
論曰諸心痛者皆少隂厥氣上衝也有熱厥心痛者身
熱是寒痛甚則煩燥而吐額自汗出知為熱也其脉洪
大當灸大谿及崑崙謂表裏俱㵼之是謂熱病汗不出
引熱下行表汗通身而出者愈也灸畢服金鈴子散痛
止服枳术丸去其餘邪也有實心中痛者因氣而食卒
然發痛大便或秘久而注悶心胷髙起按之愈痛不能
飲食急以煮黄丸利之利後以槀本湯去其餘邪有寒
厥心痛者手足逆而通身冷汗出便利溺清或大便利
而不渇氣㣲力弱急以术附湯溫之寒厥暴痛非久病
也朝發暮死當急救之是知久痛無寒而暴痛非熱也
治熱厥心痛或發或止久不愈者當用金鈴子散
　　金鈴子　　𤣥胡(各一/兩)
　右為細末毎服三錢酒調下
大實心痛煮黄丸
　　雄黄(一兩/研)　已豆(五錢去皮生用/研細入雄黄末)
　右再研二味白麵二兩同和再研勻滴水丸如桐子
　大毎服時先煎漿水令沸下藥二十四丸煮一二十
　沸撈入冷漿水沉冷一時服一丸二日二十四時加
　至㣲利為度用浸藥水送下此治脇下痃癖痛如神
治大實心痛大便已利宜藁本湯徹其痛也
　　藁本(半/兩)　　蒼术(一/兩)
　右為麄末毎服一兩水二盞煎至一盞温服清
治寒厥暴痛脉㣲氣弱宜术附湯
术附湯
　　附子(一兩炮去皮/臍細切一兩)白术(四/兩)　　甘草(二兩/炒)
　右為麄末入附子令勻毎服三錢水一大盞半入生
　薑五片棗一枚劈破同煎至一盞去滓溫服食前此
　藥又治風濕相搏身重疼煩不能轉側不嘔不渇大
　便堅硬小便自利及風虚頭目眩重者不知食味暖
　肌補中助陽氣止自汗
治男子婦人心經中搐熱如癎病狀宜服妙香丸風癎
者煎羌活為引下妙香丸血癎當歸湯引下
刺心痛諸穴於後
　真心痛手足青至節痛甚旦發夕死夕發旦死心痛
　腹脹嗇嗇然大便不利取足太隂心痛引腰脊欲嘔
　取刺足少隂心痛引小腹滿上下無常處便溺難刺
　足厥隂心痛短氣刺手太隂心痛當九節刺之立已
　不已上下求之得之則已
接經三法
　心痛與背相接善恐如從後觸其心傴僂者腎心痛
　也先刺經骨崑崙不已刺合骨
　心痛腹脹胷滿心尤痛者胃心痛也刺太都太白二穴
　心痛如錐刺乃脾心痛也刺然谷太谿
　心痛蒼然如死狀終日不得休息乃肝心痛刺行間
　太衝
　心痛卧若徒居心痛間動作益痛甚者其色不變此
　肺心痛也刺魚際太淵宣通氣行無所凝滯則病愈
　也
太谿穴足少隂腎經土也為腧在足内踝後根骨上脉
　動陷中可灸三壯或五七壯此瀉熱厥心痛
崑崙足太陽膀胱經水也在足外踝後根骨上陷中可
　灸三壯或五七壯亦可瀉熱厥痛
　
　
　保命集卷中
欽定四庫全書
　保命集卷下
　　　　　　　　　　　金　張元素　撰
　　欬嗽論第二十一
論曰欬謂無痰而有聲肺氣傷而不清也嗽是無聲而
有痰脾濕動而為痰也欬嗽謂有痰而有聲盖因傷於
肺氣動於脾濕欬而為嗽也脾濕者秋傷於濕積于脾
也故内經曰秋傷于濕冬必欬嗽大抵素秋之氣宜清
肅反動之氣必上衝而為欬甚則動于脾濕發而為痰
焉是知脾無留濕雖傷肺氣而不為痰也有痰寒少而
熱多故欬嗽者非專主于肺而為病以肺主皮毛而司
於外故風寒先能傷之也内經曰五臟六府皆能令人
欬非獨肺也各以其時主之而受病焉非其時各傳而
與之也所病不等寒暑燥濕風火六氣皆令人欬唯濕
病痰飲入胃留之而不行上入于肺則為欬嗽假令濕
在于心經謂之熱痰濕在肝經謂之風痰濕在肺經謂
之氣痰濕在腎經謂之寒痰所治不同宜隨證而治之
若欬而無痰者以辛甘潤其肺故欬嗽者治痰為先治
痰者下氣為上是以南星半夏勝其痰而欬嗽自愈枳
殻陳皮利其氣而痰自下痰而能食者大承氣湯微下
之少利為度痰而不能食者厚朴湯治之夏月嗽而發
熱者謂之熱痰嗽小柴胡四两加石膏一两知母半两
用之冬月嗽而發寒熱謂之寒嗽小青龍加杏仁服之
然此為大例更當隨證隨時加减之量其虚實此治法
之大體也
蜜煎生薑湯　　蜜煎橘皮湯　　燒生薑胡桃
　此者皆治無痰而嗽者當辛甘潤其肺故也如但使
　青陳皮藥皆當去白本草云陳皮味辛理上氣去痰
　氣滯塞青皮味苦理下氣二味俱用散三焦之氣也
　故聖濟云陳皮去痰穰不除即生痰麻黄發汗節不
　去而止汗
治風痰熱咳嗽其脉弦面青四肢滿悶便溺秘澁心多
燥怒水煑金花丸
　　南星　　　半夏(各一兩/生用)　天麻(五/錢)　　雄黄(二/錢)
　　白麵(三/兩)　　寒水石(一兩燒/存性)
　右為細末滴水為丸每服五七十丸至百丸煎漿水
　沸下藥煑令浮胃度漉出淡漿水浸另用生薑湯下
　或通聖加半夏及局方中川芎丸防風丸皆可用也
小黄丸治熱痰欬嗽脉洪面赤煩熱心痛唇口乾燥多
喜笑宜小黄丸
　　南星(湯/洗)　　半夏(洗各/一兩)　黄芩(一兩/半)
　右為細末生薑汁浸蒸餅為桐子大每服五十丸至
　七十丸食後薑湯下及小柴胡湯中加半夏亦可
白术丸治痰濕欬嗽脉緩面黄肢體沉重嗜卧不收腹
脹而食不消化宜白术丸
　　南星　　　半夏(俱湯洗/各一兩)　白术(一兩/半)
　右為細末糊為丸桐子大每服五七十丸生薑湯下
　及局方中防己丸亦可用
玉粉丸治氣痰欬嗽脉澁面白上喘氣促洒淅惡寒愁
不樂宜服之
　　南星　　　半夏(俱洗各/一两)　官桂(去皮/一两)
　右為細末糊為丸如桐子大毎服五七十丸生薑湯
　下食後及局方中防己丸亦可玉粉丸加减在後心
　下痞者加枳實五錢身熱甚者加連五錢體重者加
　茯苓一两氣上逆者加苦亭藶五錢氣促者加人參
　桔梗各五錢浮腫者加郁李仁杏仁各五錢大便秘
　者加大黄五錢
雙玉散治痰熱而喘痰湧如泉
　　寒水石　　石膏(各等/分)
　右為細末煎人參湯調下三錢食後服
治痰千緡湯
　　半夏(生味/一两)　大皂角(去皮子半/两剉碎)
　右同於絹袋中盛之用水三升生薑七大片同煎至
　　一半以手操洗之取清汁分作三服食後併服二服
　效
防風丸治痰嗽胷中氣不清利者　枳术丸亦妙
　　防風(半/两)　　枳殻(半两去/穰麩炒)　白术(一/两)
　右細末燒飯為丸毎服五七十丸生薑湯下
天麻丸
　　天麻(一/两)　　半夏　　　南星(各一/两)　雄黄(少/許)
　右以白麵二两滴水為丸如桐子大毎服五十丸至
　百丸煎淡水令沸下藥煮十餘沸漉出食前生薑湯
　下
利鬲丸主胷中不利痰嗽喘促利脾胃壅滯調秘瀉藏
推陳致新消進飲食治利鬲氣之勝藥也
　　木香(一錢/半)　檳榔(一錢/半)　人參(三/錢)　　當歸(二/錢)
　　藿香(一錢/半)　大黄(酒浸焙/一两)　厚朴(薑制/三两)　枳實(一两/炒)
　　甘草(五錢/炙)
　右為細末滴水和丸如桐子大毎服三五十丸食後
　諸飲皆下
欵氣丸治久𠻳痰喘肺氣浮腫
　　青皮(去/白)　　　陳皮(去/白)　　檳榔　　　木香
　　杏仁(去皮/尖)　　郁李仁(去/皮)　茯芩　　　澤瀉
　　當歸　　　　茂(炮/)　　　馬兠鈴　　苦亭藶
　　(已上各/三两)　　　人參　　　防己(各五/錢)　牽牛(取頭末/一两)
　右為細末生薑汁麵糊為丸如梧子大每服一二十
　丸加至五七十丸生薑湯下食後
玉粉丸治痰結咽喉不利語音不出
　　半夏(洗五/錢)　　草烏(一字/少)　桂(一字/多)
　右同為末生薑汁浸蒸餅為丸如雞頭大毎服一丸
　至夜含化多嵗不愈者亦效
枳殻湯治久痰胷鬲不利者多上焦發熱
　　枳殻(麩炒去/穰二两)　桔梗(三/两)　　黄芩(一两/半)
　右同剉毎日早用二两半水三盞煎至二盞勻作三
　服午時一服中時一服臨卧時一服三日七两半藥
　盡服生半夏湯
生半夏湯
　　半夏(不以多少洗七/遍切作片子)
　右每服秤三錢水一盞半入生薑五大片同煎至一
　盞和滓食後服一日三二服服三日畢再服枳术丸
　盡其痰為度論曰先消胷中氣後去鬲上痰再服枳
　术丸謂首尾合盡消其氣謂令痰不復作也
清鎮丸治熱嗽
　　小柴胡湯内加人參一倍　　青黛(半/两)
　右為細末麵糊丸如桐子大每服五十丸生薑湯下
半夏丸治因傷風而痰作喘逆兀兀欲吐惡心欲倒已
吐加檳榔三錢
　　半夏(一两湯/洗切)　雄黄(研三/錢)
　右同為末生薑汁浸蒸餅為丸桐子大毎服三十丸
　生薑湯下小児丸如􁐄米大
白术散治夏暑大熱或醉飲冷痰濕不止膈不利
　　白术　　　茯苓　　　半夏(洗/)　　黄芩(各等/分)
　右為麄末每服五錢至七錢水二盞入生薑十片煎
　至一盞去滓調陳皮末一錢神麹末一錢食後
法曰大熱大飲盖酒味熱而引飲冷冷與熱凝於胷中
不散而成濕故痰作矣甚者宜吐之吐後服五苓甘露
勝濕去痰之劑
白术湯治痰潮上如湧泉乆不可治者
　　白术　　　白茯苓　　半夏(等/分)
　右為末毎服半两病大者一两水二盞生薑七片煎
　至一盞取清調神麹末二錢頓服之病甚者下玉壺
　丸一百丸大效永除根
天門冬丸治婦人喘手足煩熱骨蒸寝汗口乾引飲面
目浮腫
　　天門冬(十两去/心秤)麥門冬(去心/八两)　生地黄(三斤取汁/為膏子)
　右二味為末膏子和丸如梧子大每服五十丸煎逍
　遥散送逍遥散中去甘草加人參或服王氏博濟方
　中人參荆芥散亦可如面腫不已經曰面腫曰風故
　宜汗麻黄桂枝可發其汗後服柴胡飲子去大黄故
　論曰治藏者治其俞治府者治其合浮腫者治其經
　治俞者治其土也治合者亦治其土也如兵家圍魏
　救趙之法也
　　虚損論第二十二
論曰虛損之疾寒熱因虛而感也感寒則損陽陽虚則
隂盛損自上而下治之宜以辛甘淡過于胃則不可治
也感熱則損隂隂虚則陽盛故損自下而上治之宜以
苦酸鹹過于脾則不可治也自上而損者一損于肺皮
聚而毛落二損損于心血脉虚少不能榮于藏府婦人
月水不通三損損于胃飲食不為肌膚自下而損者一
損于腎骨痿不能起于床二損損于肝筋緩不能自收
持三損損于脾飲食不能消克論曰心肺損而色蔽腎
肝損而形痿糓不能化而脾損感此病者皆損之病也
漸漬之深皆虛勞之疾也
四君子湯治肺損而皮聚毛落益氣可也
　　白术　　　人參　　　黄耆　　　茯苓(各等/分)
　右為麄末毎服五錢至七錢水一盞煎至七分去滓
　食逺溫服
八物湯治心肺虛損皮聚而毛落血脉虛損婦人月水
愆期宜益氣和血
　　白术　　　人參　　　黄耆　　　茯苓
　　川芎　　　熟地黄　　當歸　　　芍藥(各等/分)
　右麄末服五七錢水一盞煎至七分去滓食後温服
十全散治心肺損及胃飲食不為肌膚宜益氣和血調
飲食
　　白术　　　人參　　　黄耆　　　茯神
　　桂　　　　熟地黄　　當歸　　　川芎
　　芍藥　　　甘草(等/分)
　右為末加生薑棗同煎水一大盞藥五錢煎至七分
　食前日三服
金剛丸治腎損骨痿不能起于床宜益精
　　萆薢　　　杜仲(炒去/絲)　蓯蓉(酒/浸)　　兎絲子(酒浸/等分)
　右為細末酒煑猪腰子為丸每服五七十丸空心酒
　下
牛膝丸治腎肝損骨痿不能起于床筋緩不能收持宜
益精緩中
　　牛膝(酒/浸)　　萆薢　　　杜仲(炒去/絲)　蓯蓉(酒/浸)
　　防風　　　兎絲子(酒/浸)　白蒺䔧(各等/分)桂(半/之)
　右細末酒煑猪腰子搗丸桐子大空心酒下五七十
　丸
煨腎丸治腎肝損及脾損糓不化宜益精緩中消糓
　　牛膝　　　萆薢　　　杜仲　　　蓯蓉
　　兎絲子　　防風　　　白蒺藜　　胡蘆巴
　　破故紙(等/分)　桂(半/之)
　右和劑服餌如金剛丸法腰痛不起者甚效
黑地黄丸加五味子名腎氣丸治陽盛隂虛脾腎不足
房室虚損形瘦無力面多青黄而無常色宜此藥養血
益腎
　　蒼术(一斤米/泔浸)　熟地黄(一/斤)　川薑(冬一两夏五/錢春七錢)
　　五味子(半/斤)
　右為細末棗肉為丸如梧子大每服一百丸至二百
　丸食前米飲下或酒治血虛久之甚效經曰腎苦燥
　急食辛以潤之開腠理致津液通氣五味子味酸故
　酸以収之此雖陽盛不燥熱乃是五藏虛損於内故
　可益血収氣也此藥類象神品藥也
治陽虚隂盛心肺不足宜八味丸若形體痩弱無力多
困未知隂陽先損夏月地黄丸春秋宜腎氣丸冬月宜
八味丸
　　消渇論第二十三
論曰消渇之疾三焦受病也有上消中消腎消上消者
上焦受病又謂之鬲消肺也多飲水而少食大便如常
或小便清利知其燥在上焦也治宜流濕潤燥中消者
胃也渇而飲食多小便黄經曰熱能消糓知熱在中法
云宜下之至不欲飲食則愈腎消者病在下焦初發為
膏淋下如膏油之狀至病成而面色黧黒形瘦而耳焦
小便㵼而有脂治法宜養血以肅清分其清濁而自愈
也法曰燥上而渇辛甘而祛用潤肺故可用蜜煎生薑
湯大器頓之時時呷之法云心肺之病莫厭頻而少飲
内經云補上治宜以緩又曰辛以潤之開腠致津液通
則肺氣下流故氣下火降而燥衰矣其渇乃止又經曰
二陽結為消王注曰二陽結於胃及大腸俱熱也腸胃
藏熱則善消水糓可甘辛降火之劑黄連末一斤生地
黄自然汁白蓮花藕自然汁牛乳汁各一斤熬成膏子
劑連末為丸每服桐子大三十丸少呷温水送下日進
十服渇病立止
治上焦鬲消而不欲多食小便清利宜小柴胡湯或加
白虎湯或錢氏中地骨皮散内加　芍藥黄耆　石膏
黄芩　桔梗之類是也
人參石膏湯治鬲消上焦煩渇不欲多食
　　人參(半/两)　　石膏(一两/一錢)　知毋(七/錢)　　甘草(四/錢)
　右為麄末毎服五錢至七錢水煎食後温服
順氣散治消中熱在胃而能食小便赤黄㣲利之為效
不可多利服此藥漸漸利之不欲多食則愈
　　厚朴(薑制/一两)　大黄(四/两)　　枳實(二錢/炒)
　右剉每服五錢水煎飰逺服
茴香散治腎消病下焦初證小便如膏油
　　茴香(炒/)　　苦練(炒/)
　右細末酒調二錢食前
八味丸治腎消大病加减法
　本方内倍加山藥外桂附從四時加减假令方内桂
　附一两春各用三錢夏用一錢秋用五錢冬全用一两
珎珠粉丸治白淫夢泄遺精及滑出而不収
　　黄栢一斤(於新瓦上燒/令通赤為度)　　真蛤粉一斤
　右為細末滴水丸如桐子大每服一百丸空心酒下
　法曰盛陽乗陽故精泄也黄栢降火蛤粉醎而補腎
　隂也又治思想無窮所願不得之證
竹籠散治消渇
　　五靈脂　　黒豆(去皮/臍)
　右等為細末每服三錢冬𤓰湯調下無冬𤓰苗葉皆
　可日二服小渇二三服效渇定不可服熱藥唯服八
　味丸去附子加五味子
　　腫脹論第二十四(小兒附/)
靈樞脹論云帝問岐伯脹形何如岐伯曰夫心脹者煩
心氣短卧不安肺脹者虚滿而喘欬肝脹者脇下滿而
痛引少腹脾脹者善噦四肢煩悗體重不能勝衣卧不
安腎脹者引背央央然腰髀痛六腑脹胃脹者腹滿胃
脘痛鼻聞焦臭妨于食大便難大腸脹者腸鳴痛而濯
濯冬日重於寒則飱泄食不化小腸脹者小腹䐜滿引
腰而痛膀胱脹者少腹氣滿而氣癃三焦脹者氣滿于
皮膚中硜硜然而不堅膽脹者脇下痛脹口苦善太息
又水脹篇云帝問岐伯水脹何如荅曰水始起也目窠
上㣲腫如新卧起之狀其頸脉動欬隂股間寒足脛腫
腹乃大其水已成矣以手按其腹隨手而起如褁水之
狀此其候也帝曰膚脹何如岐伯曰膚者寒氣客于皮
中鼔空空然不堅腹身大盡腫皮厚按其腹窅而不起
腹色不變此其候也鼓脹何如答曰腹脹身皆大大與
膚脹等也色蒼黄腹筋起此其候也腸覃何如荅曰寒
氣客于腸外與衛相博氣不得榮因有所繫癖而内着
惡氣乃起瘜肉生其始大也大如雞子稍以益大至其
成如懐子狀乆離歳按之則堅推之則移月事不以時
下此其候也石瘕如何答曰石瘕生于胞中寒氣客于
子門閉塞氣不通惡血當㵼衃以留止日以益大狀如
懐子月事不時皆生於女子可𨗳而下帝曰膚脹鼓脹
可刺邪曰先瀉其脹之血絡復調其經刺去其血絡也
經云平治權衡去菀陳剉開鬼門潔淨府平治權衡者
察脉之浮沉也去菀陳剉者踈滌腸胃也開鬼門潔淨
府者發汗利小便也又鼔脹之病治以雞屎醴名醫云
其腫有短氣不得卧為心水两脇痛為肝水大便鴨溏
為肺水四肢皆腫為脾水腰痛足冷為腎水口苦咽乾
為膽水乍虚乍實為大腸水各隨其經絡分其内外審
其脉證而别之大有風水皮水石水黄汗推各藏以論
之風合歸肝皮合歸肺黄汗歸脾石合歸腎風水脉浮
必惡風皮水脉亦浮按下没指石水脉沉腹滿不喘黄
汗脉沉遲發熱而多涎久而不愈必致癰膿水腫脉浮
帶數即是虚寒潜止其間久必沉伏沉伏則陽虗隂實
為水必矣要知水脉必沉是也論曰脉出者死與病不
相應也諸唇黒則傷肝缺盆盈平則傷心臍出則傷脾
足平則傷腎背平則傷肺此五者必不可療也治法云
腰以上宜發汗腰以下利小便錢氏論虚實腹脹實則
不因吐瀉久病之後亦不因下利脹而喘急悶亂更有
痰有熱及有宿食不化而脹者宜服大黄丸白餅子紫
霜丸下之更詳認大小便如俱不通先利小便後利大
便虚則久病吐瀉後其脉㣲細肺主目胞腮虚腫手足
冷當先服塌氣丸後服異功散及和中丸益黄散溫其
氣　因于氣腫者橘皮煎丸　因于濕為腫煎防己黄
耆湯調五苓散　因于熱為腫者服八正散
又一法燥熱於肺為腫者乃絶水之源也當清肺除燥
水自生矣于䜴梔湯中加黄芩如熱在下焦隂消使氣
不得化者當益隂則陽氣自化也黄蘖黄連是也
　　五脉論五水灸法
青水灸肝井　赤水灸心榮　黄水灸脾俞　白水灸
肺經　黒水灸腎合
婦人蠱脹無脉燒青丸　五皮散亦是
論諸蠱脹者有二腫若從胃則旦食而不能夜食旦則
不脹夜則脹是也若水腫證濡泄者是也内經曰蠱脹
之病治以雞屎醴酒調服水脹之病當開鬼門潔淨府
也
白茯苓湯名變水
　　白茯苓　　澤瀉(各二/两)　郁李仁(二/錢)
　右㕮咀作一服水一椀煎至一半常服無時從少至
　多服或煎得澄入生薑自然汁在内和麵或做粥飯
　作常食五七日後覺脹下再中以白术散
　　白术　　　澤瀉(各半/两)
　右為細末煎服三錢茯苓湯調下或丸亦可服三十
　丸
末治之藥服黄耆芍藥建中之類以調養之平復後忌
房室猪魚塩麵等物
治水氣蠱脹潔淨府楮實子丸
　　楮實子(一斗水二斗/熬成膏子)　　　白丁香(一两/半)　茯苓(三两/去皮)
　右二味為細末用楮實膏為丸如桐子大不計丸數
　從少至多服至小便清利及腹脹减為度後服中治
　藥末治藥調養藥踈啓其中忌甘苦酸補其下五補
　七宣
　　取穴法
治腫治其經治金火也井榮俞經隂經金也舎木水火
陽經火也
治腫木香散
　　木香　　　大㦸　　　白牽牛(各等/分)
　右為細末每用三錢猪腰子一對批開摻藥在内燒
　熟空心服之如左則塌左右則塌右如水腫不能全
　去於腹上塗甘遂末在遶臍滿腹少飲甘草水其腫
　便去也
治水腫
　螻蛄去頭尾與葡萄心同研露七日曝乾為細末淡
　酒調下暑月濕用尤佳
又方
　棗一斗鍋内入水上有四指用大㦸并根苗盖之遍
　盆合之煑熟為度去大㦸不用旋旋喫無時盡棗决
　愈神效
　　眼目論第二十五
論曰眼之為病在府則為表當除風散熱在藏則為裏
宜養血安神暴發者為表而易治久病者在裏而難愈
除風散熱者㵼青丸主之養血安神者定志丸婦人熟
乾地黄丸是也或有體肥氣盛風熱上行目昏澁者槐
子散主之此由胸中氣濁上行也重則為痰厥亦(缺/)
　　使胸中氣清無此病也又有因目疾過藥多而損
(缺/)　入之眼漸昏弱乍明乍暗不欲視物此目少血之
驗也熟乾地黄丸消風散定志丸相須而養之或有視
物不明見黒花者此謂之腎氣弱也宜補腎水駐景丸
是也或有暴失明者謂眼居諸陽交之會也而隂反閉
之此風邪内滿當有不測之疾也翳膜者風熱重而有
之或斑入眼此肝氣盛而發在表也翳膜已生在表明
矣當發散而去之反踈利則邪氣内搐為翳則深也邪
氣未定謂之熱翳而浮邪氣已定謂之氷翳而沉邪氣
牢而深者謂之陷翳當以焮發之物使其邪氣再動翳
膜乃浮輔之退翳之藥則能自去也病久者不能速效
當以歳月除之
治眼赤暴發腫散熱飲子
　　防風　　　羌活　　　黄芩　　　黄連(各一/两)
　右剉每服半两水二盞煎至一盞食後温服如大便
　秘澁加大黄一两如痛甚者加當歸地黄如煩燥不
　能眠睡加梔子一两
川芎散治風熱上衝頭目眩熱腫及胸中不利
　　芎　　　　槐子(各一/两)
　右細末三錢如胸中氣滯不利生薑湯調目疾茶調
　風熱上攻㕮咀一两水煎食後
治眼久病昏澁因發而久不愈地黄湯
　　防風　　　羌活　　　黄芩　　　黄連
　　地黄　　　當歸　　　人參　　　茯神(各等/分)
　右為麄末毎服五七錢水一盞半煎至一盞去滓溫
　服食後
槐子散
　　槐子　　　黄芩　　　木賊　　　蒼术(各等/分)
　右細末茶清調下食後
治眼生翳膜及斑入眼焮赤已過者㵼青丸主之當半
减大黄如大便秘焮氣未定依方服之
治氷翳久不去者羚羊角散主之
　　羚羊角　　升麻　　　細辛(各等/分)　甘草(半/之)
　右為細末一半為散一半蜜為丸如桐子大每服五
　七十丸以羚羊角散下之食後臨卧米泔水煎服
治太陽經衛虚血實腫人臉重頭中濕淫膚脉睛痛肝
風盛眼黒腎虚桔便丸
　　桔梗(一/斤)　　牽牛(頭末/三两)
　右二味為末煉蜜丸如桐子大每服四五十丸加至
　百丸食前温水下日二服
金絲膏　㸃眼藥
　　生薑(四两/取汁)　白沙蜜(一斤煉/去滓)䝋猪膽汁(三/錢)
　　黄連(四两槌用水一/手浸煎取五升)
　右先煎黄連水後入薑汁次入蜜同煎去沫淨次入
　下項藥末
　　腦子(四/錢)　　麝香(三/錢)　　􁬄砂(四/錢)　　鵬砂(三/錢)
　　輕粉(五/錢)　　熊膽(四/錢)　　青塩(三/錢)
　右極細攪勻熬令稀膏㸃用
治眼暴赤發嗔痛不可忍者救苦丸
　　黄連(一/两)　　當歸(二/錢)　　甘草(一/錢)
　右同剉細新水半椀浸一宿以慢火熬約至一半以
　綿濾去滓以淨為妙用火再熬作稠膏子為度攤在
　椀上倒合以物盖之用熟艾一大彈子許底下燃之
　用艾熏膏子艾盡為度再入下項藥
　　朱砂(一錢/飛)　腦子(半/錢)　　乳香　　　没藥(等/分)
　右同研極細入黄連膏内捜和丸如米大每用二丸
　㸃眼大角内仰面卧藥化則起
治眼發赤腫毒氣侵睛脹痛宣毒散
　　盆硝　　　雄黄　　　乳香　　　没藥(各等/分)
　右為極細末以少許鼻内㗜之
治眼風毒發腫鼻中欲啑啑多大損而生瘡宣風散
　　川芎　　　甘菊(各二/錢)　乳香　　　没藥(各一/錢)
　右和勻再研極細少許鼻内㗜之
目能逺視不能近視局方中定志丸目能近視不能逺
視萬壽地芝丸
　　生薑(四两/焙)　天門冬(四两/去心)　枳殻(三两去/穣炒)　甘菊(二/两)
　右為細末煉蜜丸如桐子大茶清或温酒下一百丸
　食後此藥能愈大風熱
洗眼藥
　　呵子(二/两)　　黄丹(四/两)　　蜜(八/两)　　　栁枝(四十/寸)
　右以河水二椀熬至半椀用一錢熱水化洗之石噐
　内熬
治眼赤瞎以青埿蛆不論多少淘淨㬠乾末之令害眼
人仰卧合目用藥一錢散在眼上須臾藥行待少時去
藥赤瞎亦無
治倒睫　無名異末之摻捲在紙中作撚子㸃着到藥
處吹殺以煙熏睫自起
　　瘡瘍論第二十六
論曰瘡瘍者火之属湏分内外以治其本内經曰膏粱
之變足生大丁其原在裏發于表也受持如虚言内結
而發諸外未知從何道而出皆是從虚而出也假令太
陽經虚從背而出少陽經虚從鬢出陽明經虚從髭而
出腎脉經虚從腦而出又經曰地之濕氣感則害人皮
膚筋脉其在外盛則内行若其脉沉實當先踈其内以
絶其原也其脉浮大當先托裏恐氣傷于内也有内外
之中者邪氣至甚遏絶經絡故發癰腫經曰榮氣不從
道于肉理乃生癰疽此因失托裏及失踈通又失和榮
衞也治瘡之大要湏明托裏踈通行榮衞三法托裏者
治其外之内踈通者治其内之外行榮衞者治其中也
内之外者其脉沉實發熱煩躁外無焮赤痛其邪氣深
於内也故先踈通以絶其原外之内者其脉浮數焮腫
在外形證外顯恐邪氣極而内行故先托裏内外之中
者外無焮惡之氣内亦藏府宣通知其在經當和榮衞
也用此三法之後雖未差必無變證亦可使邪氣峻减
而易痊愈故經曰諸痛痒瘡瘍皆属心火又曰知其要
者一言而終不知其要流散無窮
鍼灸法曰凡瘡瘍可灸刺者湏分經絡部分血氣多少
俞穴逺近若從背而出當從太陽五穴隨證選用或刺
或灸泄其邪氣(缺/)　凡太陽多血少氣
　　至隂　　　通谷　　　束骨　　　崑崙
　　委中
從鬢而出者當從少陽五穴選用　少陽少血多氣
　　竅隂　　　夾谿　　　臨泣　　　陽輔
　　陽陵泉
從髭而出者當從陽明五穴選用　陽明多血少氣
　　厲兊　　　内庭　　　䧟谷　　　衝陽
　　解谿
從腦而出者初覺腦痛不可忍且欲生瘡也腦者髓之
海當灸刺絶骨以泄邪氣髓者舎也故脉浮者從太陽
經依前選用脉長者從陽明經依前選用脉弦者從少
陽經依前選用論曰諸經各有井榮俞經合井主心下
滿及瘡色青榮主身熱及瘡赤色俞主體重節痛瘡黄
色經主欬嗽寒熱瘡白色合主氣逆而泄瘡黒色隨經
病而有此證者或宜灸宜鍼以泄邪氣經曰邪氣内搐
則腫熱宜砭射之也内經曰夫癖氣之息者宜以鍼開
除之氣勝血聚者宜石而泄之王注曰石砭也可以破
大癰出膿今以排鍼代之凡瘡瘍已覺㣲謾腫硬皮血
不變色脉沉不痛者當外灸之引邪氣出而方止如以
有膿水者不可灸當刺之淺者亦不灸經曰陷者灸之
如外㣲覺木硬而不痛者當急灸之是邪氣深陷也淺
者不可灸慎之
諸病瘡瘍如嘔者是濕氣侵于胃也藥中宜倍加白术
服之
内踈黄連湯治嘔啘心逆發熱而煩脉沉而實腫硬木
悶而皮肉不變色根深大病在内藏府秘澁當急踈利
之
　　黄連　　　芍藥　　當歸　　　㯽榔
　　木香　　　黄芩　　山梔子　　薄荷
　　桔梗　　　甘草(已上各/一两)　連翹(二/两)
　右除㯽榔木香二味為細末外並剉每服一两水一
　盞半煎至一盞先喫一二服次每服加大黄一錢再
　服加二錢以利為度如有熱證止服黄連湯大便秘
　澁加大黄覺無熱證少煎没藥内托復煎散時時服
　之如實無熱及大小便通止服復煎散稍有熱證却
　服黄連湯秘則加大黄如此内外皆通榮衞和調則
　經絡自不遏絶矣
治腫焮于外根槃不深形證在表其脉多浮痛在皮肉
邪氣盛則必侵于内急湏内托以救其裏也服内托復
煎散
　　地骨皮　　黄耆　　　芍藥　　　黄芩
　　白术　　　茯苓　　　人參　　　栁桂(味淡/者)
　　甘草　　　防己　　　當歸(已上各/一两)　防風(二/两)
　右㕮咀先煎蒼术一斤用水五升煎至三升去术滓
　入前藥十二味再煎至三四盞絞取清汁作三四服
　終日服之又煎蒼术滓為湯去滓再依前煎服十二
　味滓此除濕散鬱熱使胃氣和平如或未己再作半
　料服之若大便秘及煩熱少服黄連湯如㣲利及煩
　熱已過却服復煎散半料如此使榮衞俱行邪氣不
　能内侵也
治諸瘡瘍藏府已行如痛不可忍者可服當歸黄耆湯
并加减在右
　　當歸　　　黄耆　　　地黄　　　地骨皮
　　川芎　　　芍藥(等/分)
　右㕮咀每服一两水一椀煎至五分去滓温服如發
　熱者加黄芩煩熱不能卧者加梔子如嘔是濕氣侵
　胃也倍加白术
膏藥方
　　好芝蔴油(半/斤)當歸(半/两)　　杏仁(四十九/个去皮)　桃栁枝(各四十九/條長四指)
　右用桃栁二大枝新綿一葉包藥繫於一枝上内油
　中外一枝攪於鐵器内煎成入黄丹三两一處熬水
　中滴成不散如珠子為度
治金絲瘡一云紅絲瘤其狀如線或如繩巨細不等經
所謂丹毒是也但比煙毒不甚廣闊人患此疾頭手有
之下行至心則死下有之上行亦然法當於瘡頭截經
而刺之以出血後嚼萍草根塗之立愈
治從高堕下涎潮昏冒此驚恐得也苦杖散
　　苦杖(不以/多少)
　右細末熱酒調下如產後瘀血不散或聚血皆治之
治丁瘡奪命散
　　烏頭尖　　附子底　　蝎梢　　　雄黄(各一/錢)
　　蜈蚣(一/對)　　硵砂　　　粉霜　　　輕粉
　　麝香　　　乳香(各半/錢)　信(二錢/半)　　腦子(少/許)
　右為細末先破瘡出惡血畢以草杖頭用紙帶入于
　内以深為妙
治瘡難消不能作膿痛不止木香散
　　地骨皮(一两去/土皮)木香(半/两)　穿山甲(二錢半/炙黄)麝香(一/字)
　右為細末酒調下三錢及小児斑後生癰米飲調下
　效如神
治丁瘡毒氣入腹昏悶不食
　　紫花地丁　蟬殻　　　管仲(各半/两)　丁香
　　乳香(各一/錢)
　右細末每服二錢温酒調下
治惡瘡有死肉者及追膿
　　白丁香　　輕粉　　　粉霜　　　雄黄
　　麝香(各一/錢)　巴豆(三个/去油)
　右同研細新飯和作錠子用之
治諸瘡大疼痛不變肉色謾腫光色名曰附骨癰如神
三生散
　　露蜂房　　蛇退皮　　頭髪(洗淨/等分)
　三味燒灰存性研細酒調三錢
治膀胱移熱于小腸上為口糜好飲酒人多有此疾當
用𨗳赤散五苓散各半两煎服
治少隂口瘡半夏散若聲絶不出者是風寒遏絶陽氣
不伸也
　　半夏(一两/製)　桂(一/字)　　　草烏頭(一/字)
　右同煎一盞水分作二服其效如神
治太隂口瘡甘礬散
　　生甘草(一/寸)　白礬(一栗/子大)
　右噙化嚥津
治赤口瘡乳香散
　　乳香　　　没藥(各一/錢)　白礬(飛半/錢)　銅緑(少/許)
　為細末摻用
治白口瘡没藥散
　　没藥　　　乳香　　　雄黄(各一/錢)　輕粉(半/錢)
　　巴豆霜(少/許)
　右細末乾摻
　　瘰􁡩論第二十七
夫瘰􁡩者經所謂結核是也或在耳前後連及頥頷下
連缺盆皆為瘰􁡩或在胸及胸之側下連两脇皆為馬
刀手足少陽主之此經多氣少血故多堅而少軟膿白
而稀如泔水狀治者求水清可也如瘰􁡩生去别經臨
時於銅人内隨其所屬經絡部分對證之穴灸之并依
經内藥用之獨形而小者為結核續數連結者為瘰􁡩
形表如蛤者為馬刀
治馬刀連翹湯
　　連翹(二/斤)　　􁝢麥(一/斤)　　大黄(三/两)　　甘草(二/两)
　右㕮咀一两水两椀煎至一盞半早食後巳時服在
　項两邊是屬少陽經服藥十餘日後可於臨泣穴灸
　二七壯服藥不可住了至六十日决效有一方加大
　黄不用甘草更加貝毋五两雄黄七分㯽榔半两同
　未熱水調下三五錢
治瘰􁡩文武膏(桑椹/也)
　　文武實(二斗黒/熟者)
　右以布袋取汁銀石器中熬成薄膏白湯㸃一匙日
　三服
　　痔疾論第二十八
論曰手陽明大腸名曰害蜚(蜚蟲/也)六元正紀論陽明又曰
司殺府(手陽明/屬金)大腸名害蜚謂金能害五蟲又曰司殺府
謂金主殺既有此二名何以自生蟲盖謂三焦相火盛
而能制陽明金故木来相侮内經曰侮謂勝已也木主
生五蟲叔和云氣主生于脾藏傍大腸疼痛陣難當漸
覺少瀉三焦熱莫謾多方立紀綱此言飲酒多食熱物
脾生大熱而助三焦氣盛火能生土也當㵼三焦火熱
退使金得氣而反制木木受制則五蟲不生病自愈矣
蒼术澤瀉丸
　　蒼术(四两/去皮)　澤㵼(二/两)　　枳實(二/两)　　地榆(二/两)
　　皂子(二两燒/存性)
　右為細末燒飯為丸桐子大每服三十丸食前酒或
　未飲下
又方
　　川烏(炮/)　　古石灰(等/分)　依前丸服
淋洗藥
　　天仙子　　荆芥　　　小椒　　　蔓荆子(等/分)
　右以水煎洗
黒地黄丸治痔之聖藥也在虚損門下有方
　　婦人胎産論第二十九
論曰婦人童幼天癸未行之間皆屬少隂天癸既行皆
從厥隂論之天癸巳絶乃屬太隂經也治胎產之病從
厥隂經者是祖生化之源也厥隂與少陽相為表裏故
治法無犯胃氣及上二焦為三禁不可汗不可下不可
利小便發汗者同傷寒下早之證利大便則脉數而已
動于脾利小便則内亡津液胃中枯燥製藥之法能不
犯三禁則榮衞自和榮衞和而寒熱止矣外則和于榮
衞内則調于清便先將此法為之初治次後詳而論之
見證消息同壊證傷寒為之緩治或小便不利或大便
秘結或積熱於腸胃之間或以成瘻或散血氣而為浮
腫盖產理多門故同傷寒壊證如發渇而白虎氣弱則
黄耆血刺痛而用以當歸腹中痛而加之芍藥已上例
證不犯三禁皆產後之乆病也凡產後暴病禁犯不可
拘也如產後熱入血室者桃仁承氣抵當湯之類是也
胃堅燥者大承氣不可以世藥言之產後世人多用烏
金四物是不知四時之寒熱不明血氣之虚與實盲然
一槩用藥如此而愈加増劇是醫人誤之耳大抵產病
天行從増損柴胡雜證從加添四物然春夏雖從柴胡
秋冬約同四物藥性寒熱病證虚實不可不察也四物
湯常病服餌四時各有増損今具増損于后
春倍川芎(一曰春二曰脉/弦三曰頭痛)夏倍芍藥(一曰夏二曰/脉洪三曰泄)秋倍地黄(一曰秋/二曰脉)
(嗇三曰/血虚)冬倍當歸(一曰冬二曰脉沉/三曰寒而不食)此常服順四時之氣而有對
證不愈者謂失其輔也春防風四物(加防風/倍川芎)夏黄芩四物
(加黄芩/倍芍藥)秋天門冬四物(加天門冬/倍地黄)冬桂枝四物(加桂枝/倍當歸)此四時常
服隨證用之也如血虚而腹痛㣲汗而惡風四物加荗
桂謂之腹痛六合如風虚眩運加秦芁羌活謂之風六
合如氣虚弱起則無力匡然而倒加厚朴陳皮謂之氣
六合如發熱而煩不能安卧者加黄連梔子謂之熱六
合如虚寒脉㣲氣難布息不渇清便自調加乾薑附子
謂之寒六合如中濕身沉重無力身凉微汗加白术茯
苓謂之濕六合此婦人常病及產後病通用之藥也治
婦人虚勞局方中謂之首尾六合者如大聖散下熟乾
地黄丸是治無熱虛勞專其養也中道藥牡丹煎丸空
心食前人參荆芥散臨卧食後是治有熱虛勞藥也
治婦人懐胎腹脹枳殻湯
　　枳殻(三两/炒)　黄芩(一/两)
　右為麄末每服半两水一盞半煎一盞去滓温服
治産前脹滿身體沉重枳殻湯中加白术一两
治產前寒熱小柴胡湯中去半夏謂之黄龍湯
治懐孕胎漏二黄散
　　生地黄　　熟地黄(各等/分)
　右為細末加白术枳殻湯調下一两日二服
治有孕胎痛地黄當歸湯
　　當歸(一/两)　　熟地黄(二/两)
　右為麄末作一服水三升煎至升半去滓頓服
束胎丸
　　白术　　　枳殻(去穰炒/等分)
　右為末燒飯為丸如桐子大入月一日食前服三五
　十丸温熟水下胎瘦易生也服至產則已
產間藥
治胎衣不下或子死腹中或血衝上昏悶或暴血下及
胞乾而不能産者宜服半夏湯
　　半夏麴(一两/半)　桂(七錢半/去皮)　　大黄(五/錢)　　桃仁(三十箇去/皮尖炒)
　右為細末先服四物湯三两服次服半夏湯三錢生
　薑三片水一盞煎去三分食後如未效次服下胎丸
下胎丸
　　半夏(生/)　　白歛(各半/两)
　右為細末滴水為丸如桐子大食後用半夏湯下三
　二丸續續加至五七丸如有未效者湏廣大其藥榆
　白皮散主之又不效大聖散主之有宿熱人宜服人
　參荆芥散
產後藥
治產後經水適斷感于異證手足牽搐咬牙昏冐宜増
損柴胡湯
　　柴胡(八/錢)　　黄芩(四錢/半)　人參(三/錢)　　半夏(三/錢)
　　石膏(四/錢)　　知毋(二/錢)　　黄耆(五/錢)　　甘草(四錢/炙)
　右為麄末毎服半两生薑五片棗四箇水一盞半煎
　至一盞溫服清無時
前證已去次服秦芁湯去其風邪
　　秦芁(八/錢)　　人參(三/錢)　　防風(四錢/半)　芍藥(半/两)
　　柴胡(八/錢)　　黄芩(四錢/半)　半夏(三/錢)　　甘草(四錢/炙)
　右為麄末每服五七錢水一盞煎至七分溫服清無
　時二三日經水復行前證退宜服荆芥散小柴胡小
　料中加荆芥穗五錢枳殻五錢麩炒去穰同小柴胡
　湯煎服三二日後宜正脾胃之氣兼除風邪宜服防
　風湯
　　蒼术(四/两)　　防風(三/两)　　當歸(一两/半)　羌活(一两/半)
　右為麄末每服一二两水三盞煎至一盞半取清續
　續常服無時
凡胎前之藥無犯胎氣産後變化並同傷寒無證盡從
加减四物湯
治産後腹大堅滿喘不能卧白聖散
　　樟栁根(三/两)　大㦸(一两/半)　甘遂(一两/炒)
　右為極細末每服二三錢熱湯調下取大便宣利為
　度此藥主水氣之勝藥也
治産後風氣在表面目四肢浮腫宜加减局方中七聖
丸每服二十丸白湯下日加三四丸以利為度如浮腫
喘嗽加木香㯽榔倍之謂氣多浮則腫如頭目昏冐加
羌活川芎謂多風也如只浮腫依七聖丸本方服之
治產後日乆虛勞雖日久而脉浮疾者宜服三元湯
　　柴胡(八/錢)　　黄芩　　　人參　　半夏(洗/)
　　甘草(炙已上/各三錢)川芎　　　芍藥　　熟地黄
　　當歸(各二/錢半)
　右為麄末同小柴胡湯煎服
治日久勞虛㣲有寒熱脉沉而浮宜柴胡四物湯
　　川芎　　　熟地黄　　當歸　　　芍藥(各一/两半)
　　柴胡(錢/)　　人參　　　黄芩　　　甘草
　　半夏麴(已上各/三錢)
　右為麄末同四物煎服
如日久虛勞鍼灸小藥俱不效者宜服三分散
　　白术　　　茯苓　　　黄耆　　　川芎
　　芍藥　　　熟地黄　　當歸(各一/两)　柴胡(一两/六錢)
　　黄芩(六/錢)　　人參(一两/六錢)　半夏(六/錢)　　甘草(六/錢)
　右為麄末每服一两水一盞煎至半盞温服清日一服
治產後虚勞不能食宜十全散
　　白术　　　茯苓　　　黄耆(各二/两)　人參
　　川芎　　　芍藥　　　熟地黄　當歸(各一/两)
　　桂(一两/半)　　甘草(一两/半炙)
　右剉如麻豆每服半两水一盞半入生薑五片棗三
　枚同煎至七分空心食前温服清
凡虚損病者淺深治有次第虚損論中詳論之
治產後諸風痿攣無力血風湯
　　秦芁　　　羌活　　　防風　　　白芷
　　川芎　　　芍藥　　　當歸　　　地黄
　　白术　　　茯苓(各等/分)
　右為細末一半煉蜜丸如桐子大一半散溫酒調下
　丸子五七十丸甚妙
治產後諸積不可攻當養隂去熱其病自退宜服芍藥
湯
　　芍藥(一/斤)　　黄芩　　　茯苓(各六/两)
　右三味為麄末每服半两水煎日三服去滓温服
治產後児枕大痛黒白散
　　烏金石(燒紅醋七遍/另為細末)　　寒水石(燒存/性末)
　右二味各等分另頓放臨服各抄末一錢半粥飲湯
　下痛止便不可服未止再服大效
治産後不煩而渇桃花散
　　新石灰(一/两)　黄丹(半/錢)
　右細末渇時冷漿水調一錢服
治產後衝脹胸中有物狀是噎氣不降紫金丹
　　代赭石　　􁀙礰石(各等/)
　右為細末醋糊為丸如桐子大每服三五十丸酒下
　胷中痛加當歸湯下久服治血癖
又方
　　代赭石(一/两)　桃仁(三錢炒/去皮尖)　大黄(五/錢)
　右為末薄荷水為糊丸如桐子大每服三五十丸溫
　水下無時
治臍腹痛不可忍四物湯一两加𤣥胡三錢半
治血癖腹痛及血刺腰痛四物湯細末二两加酒煑𤣥
胡細末三两每服三錢酒調下
治血運血結血聚於胸中或偏于少腹或連于肋脇四
物湯四两倍當歸川芎加鬼箭紅花𤣥胡各一两同為
末如四物湯煎服取清調没藥散服之
沒藥散
　　盲虫(一錢去/足羽炒)水蛭(一錢/炒)　麝香　　　沒藥(三/錢)
　右為細末煎前藥調服血下痛止只服前藥
治產後頭痛血虚痰癖寒厥皆令頭痛加减四物湯
　　羌活　　　川芎　　　防風　　　香附子(炒/)
　　白芷(已上各/一两)石膏(二两/半)　細辛(二/錢)　　當歸(五/錢)
　　熟地黄(一/两)　甘草(五/錢)　　蒼术(一两六/錢去皮)
　右為麄末每服一两水煎服無時如有汗者是氣弱
　頭痛也方中加芍藥三两桂一两半加生薑煎如痰
　癖頭疼加半夏三两茯苓一两半加生薑煎如熱厥
　頭痛乂加白芷三两石膏三两知毋一两半寒厥頭
　痛加天麻三两附子一两半生薑煎
治產後風虚血昡精神昏昧荆芥散
　　荆芥穗(一两/三錢)　桃仁(五錢去/皮尖炒)
　右為細末温水調服三錢㣲喘加杏仁(去皮/尖炒)甘草(炒/)各
　三錢
治產前證胎不動如重物下墜腹冷如氷立效散
　　川芎　　　當歸(各等/分)
　右為麄末每服秤三錢水二盞煎至一盞去滓食前
　服
治婦人胎漏及因事下血枳殻湯
　　枳殻(半/两)　　黄芩(半/两)　　白术(一/两)
　右為麄末毎服五七錢水一盞煎至七分食前空心服
治婦人筋骨痛及頭痛脉弦増寒如瘧宜服風六合
　　四物湯四两加羌活防風各一两
治婦人血氣上衝心腹肋下悶宜服治氣六合湯
　　四物四两加木香檳榔各半两
治婦人臍下冷腹痛腰脊痛宜服𤣥胡六合湯
　　四物内加𤣥胡苦練(炒/)各一两
治婦人氣充經脉月事頻併臍下痛宜芍藥六合
　　四物内倍加芍藥
治婦人經事欲行臍腹絞痛宜服八物湯
　　四物内加𤣥胡苦練各一两檳榔木香各半两
治婦人經水過多别無餘證
　　四物内加黄芩白术各一两
治婦人經水澁少
　　四物内加葵花煎
治婦人虚勞氣弱喘嗽胸滿宜氣六合
　　四物内加厚朴一两(製/)枳實半两(炒/)
已上煎法並同四物服之
四物主治法
熟地黄補血如臍下痛非熟地黄不能除此通腎經之
　　藥也
川芎治風瀉肝木如血虚頭痛非川芎不能除去此通
　　肝經之藥也
芍藥和血理脾治腹痛非芍藥不能除此通脾經之藥也
當歸和血如血刺痛非當歸不能除如刀刺狀此通腎
　　經之藥也
以上四味治法如顯一證於四物湯中各加二味用之
如少腹痛四物湯四两加𤣥胡苦練各一两經水暴多
四物四两加黄芩一两如腹痛者只加黄連如夏月用
不去黄芩經水如黒豆水加黄連黄芩各一两如經水
少而色血和者四物四两加熟地黄當歸各一两如經
水適来適斷徃来寒熱者先服小柴胡以去其寒熱後
以四物湯調治之如寒熱不退勿服四物是謂變證表
邪猶存不能効也依前論中變證隨證用藥調治之
治婦人血積増損四物湯
　　四物内加廣茂京三稜桂乾漆皆依法製各加一
　　兩如四物煎服
治婦人產後血昏血崩月事不調逺年乾血氣皆治之
名曰紅花散
　　乾荷葉　　牡丹皮　　當歸　　　紅花
　　蒲黄(炒/)
　右各等分為細末每服半兩酒煎和滓溫服如衣不
　下另末榆白皮煎湯調半兩立效
治婦人惡物不下
　　當歸(炒/)　　芫花(炒/)
　右細末酒調三錢又好墨醋碎末之小便酒調下妙
又治胎衣不下蛇退皮(炒/焦)細末二錢酒調下
諸見血無寒衂血下血吐血溺血皆屬于熱但血家證
皆宜服此藥生地黄散
　　生地黄　　熟地黄　　枸杞子　　地骨皮
　　天門冬　　黄耆　　　芍藥　　　甘草
　　黄芩
　右各等分同剉每服一兩水一盞半煎至一盞去滓
　溫服脉微身凉惡風毎一兩加桂半錢吐血者多有
　此證
治衂血不止麥門冬飲子
　　麥門冬　　生地黄
　右等分剉每服一兩煎服又衂血先硃砂蛤粉次木
　香黄連大便結下之大黄芒硝甘草生地黄溏軟梔
　子黄芩黄連可選用
　　帶下論附
論曰赤者熱入小腸白者熱入大腸原其本也皆濕熱
結于脉故津液湧溢是為赤白帶下本不病縁五脉經
虚結熱屈滯于帶故女子臍下㾓痛而綿綿隂器中時
下也故經曰任脉為病男子内結七疝女子帶下瘕聚
王注曰任脉自胞上過帶脉貫於臍上故男子内結七
疝女子帶下帶脉起于季脇章門如束帶狀令濕熱寃
結不散故為病也經曰脾傳之腎病名曰瘕疝小腹寃
熱而痛出白一名曰蠱所以為帶下寃屈也寃結也屈
滯而病熱不散先以十棗湯下之後服苦練丸大𤣥胡
散調下之熱去濕除病自愈也如女子不月先瀉心火
血自下也内經曰二陽之病發心脾有不得隠曲故女
子不月其傳為風消王注曰大腸胃發病也心脾受之
心主血心病則血不流脾主味脾病則味不化味不化
則精不足精血不足故其證不能已虧則風邪勝而真
氣愈消也又經曰月事不来者胞脉閉也胞脉屬於心
而絡於胞中令氣上迫肺氣不得上通故月事不來先
服降心火之劑後服局方中五補丸後以衞生湯治脾
養血氣也
苦練丸治婦人赤白帶下
　　苦練(碎酒/浸)　茴香(炒/)　　當歸
　右等分為細末酒糊丸如桐子大每服三五十丸空
　心酒下腰腿痛疼四物四兩加羌活防風各一兩
衞生湯
　　當歸　　　白芍藥(各二/兩)黄耆(三/兩)　　甘草(一/兩)
　右為麄末每服半兩水二盞煎至一盞去滓温服空
　心如虚者加人參一兩
　　大頭論第三十
夫大頭病者是陽明邪熱太甚資實少陽相火而為之
也多在少陽或在陽明或傳太陽視其腫勢在何部分
隨經取之濕熱為腫木盛為痛此邪見於頭多在兩耳
前後先出皆主其病也治之大不宜藥速速則過其病
所謂上熱未除中寒復生必傷人命此病是自外而之
内者是血病况頭部分受邪見于無邪迹之部當先緩
而後急先緩者謂邪氣在上著無形之分部既著無形
無所不至若用重劑速下過其病難已雖用緩藥若急
服之或食前或頓服皆失緩體則藥不能得除病當徐
徐浸漬無形之邪也或藥性味形體擬象皆要不離緩
體是也且後急者謂緩劑已瀉邪氣入於中是到隂部
染於有形質之所若不速去則損隂也此終治却為客
邪當急去之是治客以急也且治主當緩者謂陽邪在
上隂邪在下各本家病也若急治之不能解紛而益亂
也此故主主當緩治客以急者謂陽分受隂邪隂分受
陽邪此客氣急除去之也假令少陽陽明為病少陽為
邪出于耳之前後也陽明為邪者首大腫是也先以黄
芩黄連甘草湯通炒過剉煎少少不住服或劑畢再用
大黄煨鼠粘子新瓦上炒香煎藥成去滓内芒硝俱各
等分亦時時呷之無令飲食在前得㣲利及邪氣已只
服前藥如不已再同前次第服之取大便利邪氣即止
如陽明渇者加石膏如少陽渇者加𤓰蔞根陽明行經
升麻芍藥葛根甘草太陽行經羌活防風之類
　　雷頭風附
夫治雷頭者諸藥不效為與證不相對也夫雷頭者震
卦主之震仰盂故予製藥内加荷葉謂象其震之形其
色又青乃述類象形也當煎局方中升麻湯
　　升麻湯(一/兩)　蒼术(一/兩)　　荷葉一箇全者
　右為細末每服五錢水一盞煎七分温服食後或燒
　全荷葉一箇研細調煎藥服亦妙
　　耳論附
論曰耳者盖非一也以竅言之是水也以聲言之金也
以經言之手足少陽俱㑹其中也有從内不能聽者主
也有從外不能入者經也有若蟬鳴者有若鐘聲者有
若火熇熇狀者各隨經見之其間虚實不可不察也假
令耳聾者腎也何謂治肺肺主聲鼻塞者肺也何謂治
心心主臭如推此法皆從受氣為始腎受氣於己心受
氣於亥肝受氣於甲肺受氣於寅脾正四季此法皆長
生之道也
　　小兒斑疹論第三十一
論曰斑疹之病其狀各異瘡發焮腫于外屬少陽三焦
相火謂之斑小紅壓行於皮膚之中不出者屬少隂君
火也謂之疹凡顯斑證者若自吐瀉者慎勿治則多吉
謂邪氣上下皆出也大凡瘡疹首尾皆不可下恐妄動
而生變此謂少陽通表宜和之也當先安其裏以解毒
次㣲發之安裏解毒者謂能安和五藏防風湯是也如
大便不秘次㣲發之㣲發之藥錢氏中甚多宜選用之
如大便過秘宜㣲利之當歸丸棗變百祥丸是也初知
是斑疹若便發之令斑併出小兒難禁是使别生他證
也首尾不可下者首曰上焦尾曰下焦若已吐利不可
下也便宜安裏藥三五服如能食大便秘者内實宜㣲
踈利之若内虚而利者宜安裏藥三五服末後一服調
㣲發之藥服之大抵用安裏之藥多發表之藥少秘則
㣲踈之邪氣不併出能作番次使小兒易禁也身温者
順身凉者逆則宜服防風湯以和之
防風湯
　　防風(一/兩)　　地骨皮　　黄耆　　　芍藥
　　枳殻　　　荆芥穂　　牛旁子(已上各/半兩)
　右為細末温水調下或為麄末煎服二三錢更妙
治大便秘而内實能食宜當歸丸
　　當歸(五/錢)　　黄連(二錢/半)　大黄(二/錢)　　甘草(一錢/炙)
先將當歸熬作膏子入藥三味為丸漸次服十丸
治斑疹大便秘結棗變百祥丸
　　大㦸(去骨/一两)　棗(三箇/去核)
　右二味用水一椀煎至水盡為度去大㦸不用將棗
　焙乾可和劑旋丸從少至多以利為度
五臟病各有所見證
熱則從心寒則從腎嗽而氣上則從肺風從肝瀉從脾
假令㵼見嗽而氣上脾肺病也瀉白益黄散合而服之又
宜黄芩厚朴湯白术厚朴湯謂脾苦濕肺苦燥氣則上逆
也其證先瀉又兼面色黄腸鳴呦呦者是也如見渇熱
多者當服厚朴湯下渇熱少者當服白术厚朴湯其他
五臟若有兼證皆如此類然更詳後説四時經移用藥
假令春分前風寒也宜用地黄羌活防風或地黄丸及
瀉青相間服之春分後風熱也宜用羌活防風黄芩或
㵼青丸用𨗳赤散下之立夏之後熱也用三黄丸𨗳赤
散夏至後濕熱也宜𨗳赤㵼黄丸合而服之或黄芩甘
草白术茯苓之類為勝濕之藥立秋後宜用益黄散㵼
白散陳皮厚朴人參木香之類秋分後用㵼白散立冬
之後地黄丸主之謂腎不受㵼也大凡小兒斑疹己發
有瘡有聲音者乃形病氣不病也無瘡無聲音者乃氣
病形不病也有瘡而無聲音者是形氣俱病也後一證
當清利肺氣八風湯或凉鬲散大黄芒硝亦可或如聖
湯加大黄或八味羌活湯加大黄此是春時發斑謂之
風斑耳瘡疹者内經云痛痒瘡瘍皆屬心火斑子者是
相君行命三焦真陽氣之所作也若氣入肺變膿胞入
肝為水胞自病為斑心乃君火入於皮作癮疹為肺主
皮毛心不害肺金此乃君之德也未瘡而發搐而外感
寒邪内發心熱而發搐用茶粉下解毒丸或犀角地黄
湯主之已發便稠宻形勢如針頭者當輕發其表凉其
内連翹升麻湯主之若斑已發稠宻甚而㣲喘飲水有
熱證當以去風藥㣲下之若出不快清便自調知為在
表不在裏當㣲發之升麻葛根湯主之若有乾黒陷身
不大熱大小便澁則知熱在内當煎大黄湯下宣風散
身表大熱者表證未罷不可利大便若斑疹已出見小
熱小便不利者當利小便已發後有毒餘不散為復有
身熱癰瘡之類當用解毒之藥
　　藥畧第三十二(針法附/)
羌活(治支節痛太/隂經風藥也)防風(療風/通用)　甘草(和中調/諸藥)　肉桂(通氣/助膓)
桂枝(閉汗/和表)　　麻黄(發大陽/隂經汗)　桃仁(滋血/破血)　　黄芩(瀉肝/氣)
雄黄(去/風)　　　白芷(治正陽/明頭痛)　知毋(泄腎火/助隂)　石膏(㵼肺火是陽/明大凉藥)
半夏(去/痰)　　　柴胡(治少陽厥陰/寒熱徃來)芍藥(止脾痛/安太隂)人參(補氣/和中)
𤓰蒂(治濕在上/頭吐藥)赤豆(利小/便)　　杏仁(潤肺/除燥)　　蒼术(温中去濕/熱强胃)
草烏頭(熱行/經)　南星(治風痰/湏用)　天麻(治頭/風)　　神麴(消食/强胃)
白术蒼术同　陳皮(益/氣)　　　枳實(治心/下痞)　　枳殻(利胸中/氣消痞)
黄連(泄心/火)　　白茯苓(止渇利小便/太隂經藥)苦葶藶(瀉肺/火)桔梗(治嚥喉痛/利肺氣)
大黄(泄實/熱)　　厚朴(治脹滿/厚腸)　黄耆(止汗治諸/氣虚不足)㯽榔(破氣/不行)
荆芥(清利/頭目)　　烏梅肉(助脾收/胃飲食)沉香(益氣/和神)　肉豆蔲(治大腸/腸滑)
附子(補命及/心火)　朴硝(寒减/去燥)　梔子(除煩利氣/行小便)當歸(補三隂/血不足)
川芎(太陽/頭痛)　　地黄(補腎真陰不/足臍下痛)萆薢(補腎/不足)　杜仲(壯筋骨/兩全)
牛膝(補筋/益脾)　蓯蓉(益陽道及/命門火衰)沙苑蒺䔧(補腎水/真隂)破故紙(補命門/不足)
五味子(補五臟/氣不足)巴豆(去濕之/過藥)　細辛(少隂頭/痛不足)　升麻(陽明經/和觧藥)
蛇蛻(去皮膚/風燥)　茴香(利小便補腎/去沉寒助陽)苦練子(去小/腹痛)廣茂(去積/聚)
乾薑(益氣/和中)　　生地黄(凉/血)　沒藥(除血痛和血/之勝藥也)地榆(治下部/有血)
澤㵼(治少隂不渇而小便不/利及膀胱中有留)
　　　　　　　　　　　輕枯虚薄緩淺假宜上厚
　　　　　　　　　　　重實潤深真急宜下其中
　　　　　　　　　　　平者宜中餘形色性味皆
　　　　　　　　　　　隨藏腑所宜此處方用藥
　　　　　　　　　　　之大槩耳知者誠用心則
　　　　　　　　　　　思過半矣
　　流注鍼法
心(缺/)脉沉腎經原穴　弦肝經原穴　澁肺經原穴
　(缺/)肝經原穴　緩脾經原穴
(缺/)　　身之前足陽明原穴(衝陽/)身之後足太陽原穴(京骨/)
　身之側足少陽原穴(丘墟/)
　　針之最要
兩脇痛針少陽經丘墟　心痛針少隂經太谿湧泉及
足厥隂原穴　腰疹不可忍針崑崙及刺委中出血太
陽喘滿痰實口中如膠針太谿穴　噦嘔無度針手厥
隂太陵穴　頭痛不可忍針足厥隂太陽經原穴　熱
無度不可止刺陷骨穴出血　骨熱不可治前板齒乾
燥當灸骨㑹大推　小腸疝痛當刺足厥隂肝經大衝
穴　血不止鼻衂大小便皆血血崩當刺足太隂井隱
白　喉閉刺少陽手足井并刺少啇及足太隂井　火
煩熱晝夜不息刺十指間出血謂之八關大刺　目疾
睛痛欲出亦大刺八闗　百節疼痛實無所知三稜針
刺絶骨出血
眼大􁏱痛刺手太陽井穴少澤
小􁏱痛刺少陽井穴闗衝
隂頭中痛不可忍者卒疝也婦人隂中痛皆刺足厥隂
井大敦穴
　
　
　
　
　
　
　
　
　
　
　
　保命集卷下
