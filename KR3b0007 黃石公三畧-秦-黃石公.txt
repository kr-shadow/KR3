#+TITLE: 黃石公三畧-秦-黃石公
#+DATE: 2016-06-11 12:22:57
#+SOURCE: github.com/kanripo/KR3b0007 master fffb323d                
欽定四庫全書　　　　　子部二
　提要
　　黄石公三畧　　　　　兵家類
　　　　(臣/)等謹案黄石公三畧三卷始見於隋書經
　　　　籍志云下邳神人撰成氏注唐宋藝文志所
　　　　載並同相傳其源出於太公圯上老人以一
　　　　編書授張良者即此本宋時嘗頒之武學與
　　　　孫呉諸子並稱七書而先儒多疑其偽作蓋
　　　　自漢以來兵家之言往往以黄石公為名史
　　　　志所載有黄石公記三卷黄石公畧注三卷
　　　　黄石公隂謀乘斗魁罡行軍秘一卷黄石公
　　　　神光輔星秘訣一卷又兵法一卷三鑑圖一
　　　　卷兵書統要一卷今雖多亡佚不存然大抵
　　　　出於附㑹是書文義不古當亦後人依仿而
　　　　托之者鄭瑗井觀瑣言稱其純是剽竊老氏
　　　　遺意迂緩支離不適於用其知足戒貪等語
　　　　蓋因子房之明哲而為之辭非子房反有得
　　　　於此其非圯橋授受之書明甚然戴少望作
　　　　將鑑謂三畧通於道而適於用可以立功而
　　　　保身真徳秀亦謂其言治國養民法度與儒
　　　　者指意不悖皆信其真出自先秦以前蓋以
　　　　其詞意簡當頗能闡𤼵黄老之本㫖且後漢
　　　　先武帝詔書已引黄石公柔能制剛弱能制
　　　　强之語實出此書所載軍䜟之文則其來亦
　　　　已逺矣今故仍録而存之焉
　　三畧直解　　　　　　兵家類
　　　　(臣/)等謹案三畧直解三卷明劉寅撰寅始末
　　　　未詳自題前辛亥科進士考太學進士題名
　　　　洪武辛亥有劉寅崞縣人蓋即其人張綸林
　　　　泉隨筆稱太原劉寅作六書直解證據經史
　　　　辨析舛謬然則寅所著者凡六書此其一種
　　　　也三畧一書漢志不著於録張商英偽作素
　　　　書託盗者得之張良冡中而以稱三畧出黄
　　　　石公者為誤寅辨其雜取子書中語更換字
　　　　樣聫屬之詆商英言涉虚無其説當矣然必
　　　　以三畧為出太公至黄石公始授張良於書
　　　　中引越王勾踐投醪飲士一事無以為解則
　　　　指為黄石公所附益人遁其説以為勾踐以
　　　　前或别有投醪之事今不可考則其誣與商
　　　　英等矣然真徳秀西山集有是書序亦以為
　　　　雖非太公作而當為子房之所受則寅説亦
　　　　有所自來也其著書大㫖出於黄老務在沈
　　　　幾觀變先立於不敗以求敵之可勝操術頗
　　　　巧兵家或往往用之寅之所注亦頗能𤼵明
　　　　此意又能㕘校諸本注其異同較他家所刻
　　　　亦特詳贍中有闕字無可考補今亦姑仍之
　　　　焉乾隆四十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　黃石公三畧卷上
夫主將之法務擥英雄之心賞祿有功通志於衆故與
衆同好靡不成與衆同惡靡不傾治國安家得人也亡
國破家失人也含氣之類咸願得其志
軍䜟曰柔能制剛弱能制强柔者徳也剛者賊也弱者
人之所助强者人之所攻柔有所設剛有所施弱有所
用强有所加兼此四者而制其宜端末未見人莫能知
天地神明與物推移變動無常因敵轉化不為事先動
而輒隨故能圗制無疆扶成天威康正八極宻定九夷
如此謀者為帝王師故曰莫不貪强鮮能守微若能守
微乃保其生聖人存之以應事機舒之彌四海卷之不
盈杯居之不以室宅守之不以城郭藏之胸臆而敵國
服軍䜟曰能柔能剛其國彌光能弱能强其國彌彰純
柔純弱其國必削純剛純强其國必亡
夫為國之道恃賢與民信賢如腹心使民如四肢則筞
無遺所適如肢體相隨骨節相救天道自然其巧無間
軍國之要察衆心施百務危者安之懼者歡之叛者還
之寃者原之訴者察之卑者貴之强者抑之敵者殘之
貪者豐之欲者使之畏者隱之謀者近之讒者覆之毁
者復之反者廢之橫者挫之滿者損之歸者招之服者
活之降者脱之獲固守之獲阨塞之獲難屯之獲城割
之獲地裂之獲財㪚之敵動伺之敵近備之敵强下之
敵佚去之敵陵待之敵暴綏之敵悖義之敵睦携之順
舉挫之因勢破之放言過之四網羅之得而勿有居而
勿守拔而勿久立而勿取為者則已有者則士焉知利
之所在彼為諸侯己為天子使城自保令土自處
世能祖祖鮮能下下祖祖為親下下為君下下者務農
桑不奪其時薄賦斂不匱其財罕徭役不使其勞則國
富而家娱然後選士以司牧之夫所謂士者英雄也故
曰羅其英雄則敵國窮英雄者國之幹庶民者國之本
得其幹收其本則政行而無怨
夫用兵之要在崇禮而重祿禮崇則智士至祿重則義
士輕死故祿賢不愛財賞功不踰時則下力并敵國削
夫用人之道尊以爵贍以財則士自来接以禮勵以義
則士死之
夫將帥者必與士卒同滋味而共安危敵乃可加故兵
有全勝敵有全因昔者良將之用兵有饋簞醪者使投
諸河與士卒同流而飲夫一簞之醪不能味一河之水
而三軍之士思為致死者以滋味之及己也軍䜟曰軍
井未達將不言渴軍幕未辦將不言倦軍竈未炊將不
言飢冬不服裘夏不操扇雨不張葢是謂將禮與之安
與之危故其衆可合而不可離可用而不可疲以其恩
素蓄謀素合也故曰蓄恩不倦以一取萬
軍䜟曰將之所以為威者號令也戰之所以全勝者軍
政也士之所以輕戰者用命也故將無還令賞罰必信
如天如地乃可使人士卒用命乃可越境
夫統軍持勢者將也制勝敗敵者衆也故亂將不可使
保軍乖衆不可使伐人攻城不可拔圗邑則不廢二者
無功則士力疲敝士力疲敝則將孤衆悖以守則不固
以戰則奔走是謂老兵老兵則將威不行將無威則士
卒輕刑士卒輕刑則軍失伍軍失伍則士卒逃亡士卒
逃亡則敵乘利敵乘利則軍必䘮
軍䜟曰良將之統軍也恕己而治人推恵施恩士力日
新戰如風𤼵攻如河決故其衆可望而不可當可下而
不可勝以身先人故其兵為天下雄
軍䜟曰軍以賞為表以罰為裏賞罰明則將威行官人
得則士卒服所任賢則敵國畏
軍䜟曰賢者所適其前無敵故士可下而不可驕將可
樂而不可憂謀可深而不可疑士驕則下不順將憂則
内外不相信謀疑則敵國奮以此攻伐則致亂夫將者
國家之命也將能制勝則國家安定
軍䜟曰將能清能靜能平能整能受諫能聴訟能納人
能採言能知國俗能圗山川能表險難能制軍權故曰
仁賢之智聖明之慮負薪之言廊廟之語興衰之事將
所宜聞將者能思士如渴則筞従焉夫將拒諫則英雄
㪚筞不従則謀士叛善惡同則功臣倦專己則下歸咎
自伐則下少功信讒則衆離心貪財則奸不禁内顧則
士卒滛將有一則衆不服有二則軍無式有三則下奔
北有四則禍及國
軍䜟曰將謀欲密士衆欲一攻敵欲疾將謀密則奸心
閉士衆一則軍心結攻敵疾則備不及設軍有此三者
則計不奪將謀泄則軍無勢外闚内則禍不制財入營
則衆奸㑹將有此三者軍必敗
將無慮則謀士去將無勇則士卒恐將妄動則軍不重
將遷怒則一軍懼軍䜟曰慮也勇也将之所重動也怒
也将之所用此四者将之明誡也
軍䜟曰軍無財士不来軍無賞士不往軍䜟曰香餌之
下必有死魚重賞之下必有勇夫故禮者士之所歸賞
者士之所死招其所歸示其所死則所求者至故禮而
後悔者士不止賞而後悔者士不使禮賞不倦則士爭
死
軍䜟曰興師之國務先隆恩攻取之國務先養民以寡
勝衆者恩也以弱勝强者民也故良將之養士不易于
身故能使三軍如一心則其勝可全
軍䜟曰用兵之要必先察敵情視其倉庫度其糧食卜
其强弱察其天地伺其空隙故國無軍旅之難而運糧
者虚也民菜色者窮也千里饋糧士有飢色樵蘇後㸑
師不宿飽夫運糧千里無一年之食二千里無二年之
食三千里無三年之食是謂國虚國虚則民貧民貧則
上下不親敵攻其外民盜其内是謂必潰
軍䜟曰上行虐則下急刻賦重斂數刑罰無極民相殘
賊是謂亡國
軍䜟曰内貪外㢘詐譽取名竊公為恩令上下昏飾躬
正顔以獲髙官是謂盜端
軍䜟曰羣吏朋黨各進所親招舉奸枉抑挫仁賢背公
立私同位相訕是謂亂源
軍䜟曰强宗聚奸無位而尊威無不震葛藟相連種徳
立恩奪在位權侵侮下民國内諠譁臣蔽不言是謂亂
根
軍䜟曰世世作奸侵盜縣官進退求便委曲弄文以危
其君是謂國奸
軍䜟曰吏多民寡尊卑相若强弱相虜莫適禁禦延及
君子國受其害
軍䜟曰善善不進惡惡不退賢者隱蔽不肖在位國受
其害
軍䜟曰枝葉强大比周居勢卑賤凌貴久而益大上不
忍廢國受其害
軍䜟曰佞臣在上一軍皆訟引威自與動違于衆無進
無退茍然取容專任自己舉措伐功誹謗盛徳誣述庸
庸無善無惡皆與己同稽留行事命令不通造作苛政
變古易常君用佞人必受禍殃
軍䜟曰姦雄相稱障蔽主明毁譽並興壅塞主聰各阿
所私令主失忠
故主察異言乃覩其萌主聘儒賢奸雄乃遷主任舊齒
萬事乃理主聘巖穴士乃得實謀及負薪功乃可述不
失人心徳乃洋溢
　
　
　
　
　
　
　
　
　
　
　黄石公三畧卷上
欽定四庫全書
　黄石公三畧卷中
夫三皇無言而化流四海故天下無所歸功帝者體天
則地有言有令而天下太平君臣讓功四海化行百姓
不知其所以然故使臣不待禮賞有功美而無害王者
制人以道降心服志設矩備衰四海㑹同王職不廢雖
甲兵之備而無戰鬭之患君無疑於臣臣無疑於主國
定主安臣以義退亦能美而無害霸者制士以權結士
以信使士以賞信衰則士疏賞虧則士不用命
軍勢曰出軍行師将在自專進退内御則功難成
軍勢曰使智使勇使貪使愚智者樂立其功勇者好行
其志貪者邀趨其利愚者不顧其死因其至情而用之
此軍之㣲權也
軍勢曰無使辨士談説敵美為其惑衆無使仁者主財
為其多施而附於下
軍勢曰禁巫祝不得為吏士卜問軍之吉凶
軍勢曰使義士不以財故義者不為不仁者死智者不
為闇主謀
主不可以無徳無徳則臣叛不可以無威無威則失權
臣不可以無徳無徳則無以事君不可以無威無威則
國弱威多則身蹶
故聖王御世觀盛衰度得失而為之制故諸侯二師方
伯三師天子六師世亂則叛逆生王澤竭則盟誓相誅伐
徳同勢敵無以相傾乃擥英雄之心與衆同好惡然後
加之以權變故非計筞無以决嫌定疑非譎奇無以破
奸息冦非隂計無以成功
聖人體天賢人法地智者師古是故三畧為衰世作上
畧設禮賞别奸雄著成敗中畧差徳行審權變下畧陳
道徳察安危明賊賢之咎故人主深曉上畧則能任賢
擒敵深曉中畧則能御將統衆深曉下畧則能明盛衰
之源審治國之紀人臣深曉中畧則能全功保身夫髙
鳥死良弓藏敵國滅謀臣亡亡者非䘮其身也謂奪其
威廢其權也封之於朝極人臣之位以顯其功中州善
國以富其家美色珍玩以悦其心夫人衆一合而不可
卒離權威一與而不可卒移還師罷軍存亡之階故弱
之以位奪之以國是謂霸者之畧故霸者之作其論駁
也存社稷羅英雄者中畧之勢也故勢主秘焉
　
　
　
　
　
　
　
　
　
　
　黄石公三畧卷中
欽定四庫全書
　黄石公三畧卷下
夫能扶天下之危者則據天下之安能除天下之憂者
則享天下之樂能救天下之禍者則獲天下之福故澤
及于民則賢人歸之澤及昆蟲則聖人歸之賢人所歸
則其國强聖人所歸則六合同求賢以徳致聖以道賢
去則國微聖去則國乖微者危之階乖者亡之徵
賢人之政降人以體聖人之政降人以心體降可以圖
始心降可以保終降體以禮降心以樂所謂樂者非金
石絲竹也謂人樂其家謂人樂其族謂人樂其業謂人
樂其都邑謂人樂其政令謂人樂其道徳如此君人者
乃作樂以節之使不失其和故有徳之君以樂樂人無
徳之君以樂樂身樂人者久而長樂身者不久而亡
釋近謀逺者勞而無功釋逺謀近者佚而有終佚政多
忠臣勞政多怨民故曰務廣地者荒務廣徳者强能有
其有者安貪人之有者殘殘滅之政累世受患造作過
制雖成必敗
舎己而教人者逆正己而化人者順逆者亂之招順者
治之要
道徳仁義禮五者一體也道者人之所蹈徳者人之所
得仁者人之所親義者人之所宜禮者人之所體不可
無一焉故夙興夜寐禮之制也討賊報讐義之決也惻
隱之心仁之發也得己得人徳之路也使人均平不失
其所道之化也
出君下臣名曰命施于竹帛名曰令奉而行之名曰政
夫命失則令不行令不行則政不立政不立則道不通
道不通則邪臣勝邪臣勝則主威傷
千里迎賢其路逺致不肖其路近是以明君舎近而取
逺故能全功尚人而下盡力
廢一善則衆善衰賞一惡則衆惡歸善者得其祐惡者
受其誅則國安而衆善至
衆疑無定國衆惑無治民疑定惑還國乃可安
一令逆則百令失一惡施則百惡結故善施于順民惡
加于凶民則令行而無怨使怨治怨是謂逆天使讎治
讎其禍不救治民使平致平以清則民得其所而天下
寜
犯上者尊貪鄙者富雖有聖主不能致其治犯上者誅
貪鄙者拘則化行而衆惡消清白之士不可以爵祿得
節義之士不可以刑威脅故明君求賢必觀其所以而
致焉致清白之士修其禮致節義之士修其道然後士
可致而名可保
夫聖人君子明盛衰之源通成敗之端審治亂之機知
去就之節雖窮不處亡國之位雖貧不食亂邦之粟潛
名抱道者時至而動則極人臣之位徳合于己則建殊
絶之功故其道髙而名揚于後世
聖人之用兵非樂之也將以誅暴討亂也夫以義誅不
義若決江河而溉爝火臨不測而擠欲墜其克必矣所
以優游恬淡而不進者重傷人物也夫兵者不祥之器
天道惡之不得已而用之是天道也夫人之在道若魚
之在水得水而生失水而死故君子常懼而不敢失道
豪傑秉職國威乃弱殺生在豪傑國勢乃竭豪傑低首
國乃可久殺生在君國乃可安四民用虚國乃無儲四
民用足國乃安樂
賢臣内則邪臣外邪臣内則賢臣斃内外失宜禍亂傳
世
大臣疑主衆奸集聚臣當君尊上下皆昏君當臣處上
下失序
傷賢者殃及三世蔽賢者身受其害嫉賢者其名不全
進賢者福流子孫故君子急于進賢而美名彰焉
利一害百民去城郭利一害萬國乃思散去一利百人
乃慕澤去一利萬政乃不亂
　
　
　黄石公三畧卷下
