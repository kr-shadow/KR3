#+TITLE: 文昌雜錄-宋-龐元英
#+DATE: 2016-06-11 12:23:36
#+SOURCE: github.com/kanripo/KR3j0091 master 064bfb05                
欽定四庫全書　　　　　子部十
　文昌襍録　　　　　　　　雜家類三(雜説之屬/)
　　提要
　　　　(臣/)等謹案文昌襍録六卷宋龎元英撰元英
　　　　字懋賢單州人丞相籍之子官朝散大夫王
　　　　士禎蠶尾集作文英者誤也元豐壬戍元英
　　　　官主客郎中在省四年時官制初行所記一
　　　　時聞見朝章典故為多通典載尚書省為文
　　　　昌天府故以名書其中所載如以堯舜對天
　　　　地為李矩問李演事攷范鎮東齋記事以為
　　　　此楊億校士時事岳珂桯史以為歐陽修知
　　　　貢舉時事珍席放談以為南唐時湯悦妹壻問
　　　　悦事與各書互異又以虎子為出于李廣射
　　　　虎事不知孔安國為侍中以儒者不執虎子
　　　　而執唾壺其事已見李廣之先未免稍有舛
　　　　誤至其時朝廷典禮百官除拜其時日之先
　　　　後異同多有可以證宋史之舛漏者原本六
　　　　卷後有補遺六條故宋史藝文志作七卷又
　　　　自為䟦記其入省及作書嵗月首有宋衛傳
　　　　序自明以來僅抄本流傳近始刻本然其中
　　　　如新定儀制宰相兩省侍郎尚書左右丞皆
　　　　朱衣吏雙引一條與下文膳部魯郎中言萬
　　　　州南山一條又崔豹古今注蛺蝶大者名鳳
　　　　子一條與下文西京襍記玉搔頭一條皆自
　　　　為條今合而為一又書中注闕文者四條卷
　　　　二十三曰以原廟奉安禮成宴百官於紫宸
　　　　殿酒九下注闕字下一條經陳長文上注闕
　　　　字考卷三晏元獻一條昔有相印下注闕字
　　　　即當接以經陳長文云云下一條行罷敎坊
　　　　上注闕字即當接上酒九云云是四條本未
　　　　嘗闕特抄本刻本俱誤析為四耳王士禎稱
　　　　此書為説部之佳者宋史入故事類蓋以所
　　　　記朝典為多然中間頗渉襍事襍論今改𨽻
　　　　襍家類焉乾隆四十六年十月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官(臣/)陸　費　墀
文昌雜録序
右文昌雜録六卷龎元英懋賢之書也乾道丁亥夏留
尹方公刋置建康郡齋懋賢丞相莊敏公之子元豐官
制行入尚書為主客郎醇懿有家法多識舊章援證同
異穿貫今古當時大制作大典禮祲盛之容進退揖遜
罔不與從事故其書事信其著論確觀者如班雲龍之
庭而登羣玉之府昔太史公父子紬金鐀石室之書而
世本戰國策楚漢春秋咸補舊聞之闕後之學者殆將
有考於斯六月望左宣教郎新充樞密院編修官衛傳
書
欽定四庫全書
　文昌雜録卷一
　　　　　　　　　　　　宋　龎元英　撰
元豐壬戍五月朔上御文徳殿視朝仗衛如式既退三
省已下職事官各釐新務葢一時之榮遇也
初三日詔曰先王以道在天下列而為事陳而為法人
各有分然後安官各有守然後治三代以降累世相仍
寖迷本原遂亂名實餘弊斯積其流及今朕閔古弗還
因時改造是正百職建復六聨先後重輕粗獲條次大
小貴賤迭相維持差擇羣材分委成憲佇觀來効共致
丕平敢有弗欽將底厥罪新除省臺寺監官詳定官制
所已著所掌職事如被選之人不循分守敢有僭紊其
申諭中外違是令者執政官委御史臺彈奏尚書已下
聼長官糾劾以聞詔自内出非學士之辭也
尚書省官左僕射王公珪右僕射蔡公確左丞蒲公宗
孟右丞王公安禮吏部尚書李清臣户部尚書安燾四
曹闕吏部左選侍郎蘇頌右選侍郎何正臣尋出知潭
州除李承之戸部左曹侍郎陳安石右曹侍郎李定禮
部侍郎謝景温兵部侍郎許將刑部侍郎崔台符工部
侍郎熊本郎中員外互置不備員左司郎中吳雍右司
員外郎王震吏部郎中曽肇員外郎劉奉世司封員外
郎王祖道司勲郎中穆珣考功員外郎范峋蔡京戸部
郎中劉珵員外郎黄好謙王陟臣馬珫度支員外郎陳
珦金部員外郎晁端彦倉部郎中韓正彦禮部郎中劉
贄員外郎王子韶祠部郎中趙令鑠主客郎中元英忝
冐焉膳部郎中魯有開兵部員外郎潘良器職方員外
郎黄萃駕部郎中王欽臣庫部郎中林積刑部郎中胡
授杜紘都官員外郎韓宗良比部員外郎宇文昌齡司
門員外郎王諤工部郎中范子竒員外郎高遵恵屯田
員外郎張叙虞部員外郎李閌水部郎中李文卿未逾
月而兵部都官屯田三員外相繼以病卒於是杜常許
安世補兵部員外郎屯田闕六月勑吏部増員外郎一
員除文及甫潞公之子也
主客所掌諸畨東方有四其一曰高麗出於夫餘氏殷
道衰弱箕子去之朝鮮是其地也在漢為樂浪郡其二
曰日本倭奴國也自以其國近日所出故改之其三曰
渤海靺鞨本高䴡之别種其四曰女貞渤海之别種西
方有九其一曰夏國世有銀夏綏宥静五州之地慶厯
中册命為夏國其二曰董氈居青唐城與回鶻夏國于
闐相接其三曰于闐西帶葱嶺與婆羅門接其四曰回
鶻本匈奴别裔唐號回紇居甘沙西州其五曰龜兹住
居延城回鶻之别種其國主自稱師子王其六曰天竺
舊名身毒亦曰摩伽陀又曰婆羅門其七曰𤓰沙門漢
燉煌故地其八曰伊州漢伊吾郡也其九曰西州本高
昌國漢車師前王之地有高昌城取其地勢高人昌盛
以為名正觀中平其地為西州南方十有五其一曰交
趾本南越之地唐交州緫管也其二曰渤泥在京都之
西南大海中其三曰拂菻一名大秦在西海之北其四
曰住輦在廣州之南水行約四十萬里方至廣州其五
曰真臘在海中本扶南之屬國也其六曰大食本波斯
之别種在波斯國之西其人目深舉體皆黒其七曰占
城在真臘北其八曰三佛齊葢南蠻之别種與占城為
鄰其九曰闍婆在大食之北其十曰丹流眉在真臘西
其十一曰陀羅離南荒之國也其十二曰大理在海南
亦接川界其十三曰層檀柬至海西至胡盧沒國南至
霞勿檀國北至利吉蠻國其十四曰勿廵舟船順風泛
海二十晝夜至層檀其十五曰俞盧和地在海南又有
西南五蕃曰羅龍方張石凡五姓本漢牂牁郡之地又
有荆湖路溪洞及卭部黎雅等蠻傜北方曰契丹匃奴
也别𨽻樞密院朝廷所以待逺人之禮甚厚皆著例録
付之有司而諸蕃入貢葢亦無虛歳焉
尚書新省兵部未畢凡寓治四所一曰舊三司為僕丞
都堂而吏部戸部寓焉二曰舊司農寺戸部右曹寓焉
三曰舊尚書省兵部刑部工部寓焉四曰三司使廨舎
禮部寓焉日給太官常膳湯茗薪炭有差
五月十二日左右僕射赴上於都堂是日郎中員外班
迎僕射拜㕔訖各判祥瑞等三案遂引學士兩省官賀
於㕔上御史中丞尚書已下百官班於廷中東西相向
引僕射降階就褥位直省官贊揖朱衣吏引御史中丞
出班北向躬致辭賀復位贊拜百官皆拜僕射答拜班
退尚書省侍郎已上兩省給舎已上御史中丞學士皆
御賜寓百官就食幕次
七月勑職事官常膳許變料供應葢異恩也
禮部王員外脩説文畢作進書表以示同舎僕因言前
漢藝文志禆官之説亦自可用有一士人遽云富丞相
曽用此故事衆人問如何乃曰貪以敗官一坐皆笑此
與坊州取杜若無以異
祠部休假歳凡七十有六日元日寒食冬至各七日天
慶節上元節同天聖節夏至先天節中元節下元節降
聖節臘各三日立春人日中和節春分社清明上巳天
祺節立夏端午天貺節初伏中伏立秋七夕末伏社秋
分授衣重陽立冬各一日上中下旬各一日大忌十五
小忌四而天慶夏至先天中元下元降聖臘皆前後一
日後殿視事其日不坐立春春分立夏夏至立秋七夕
秋分授衣立冬大忌前一日亦後殿坐餘假皆不坐百
司休務焉
大忌日百官集於相國寺先至齋院左右廵使御史兩
赤令夾街宰相過百官立班於庭中宰相揖訖方行香
既畢御史臺知班復傳呼立班而朱衣吏乃曰相公傳
語請不立班遂退百官見宰相故事皆廢獨此僅存焉
禮部侍郎謝公言有一養珠法以今所作假珠擇光瑩
圓潤者取稍大蚌蛤以清水浸之伺其口開急以珠投
之頻換清水夜置月中蚌蛤采月華玩此經兩秋即成
真珠矣
詳定禮文所言古者神民不雜禮刑異制故治禮之官
常得以治禮事神之官常得以事神如左氏所謂使名
姓之後率舊典者為之宗自漢以來治禮事神之官不
得其職始雜以他官故後漢志太尉掌郊祀亞獻光禄
掌三獻太尉秦漢用以掌兵今為三公坐論道者也光
禄本掌宫殿門戸皆非祠官之任勑今後南北郊執政
官為初獻禮部尚書侍郎為亞獻太常少卿為終獻諸
祠祭禮部尚書侍郎太常卿迭為初獻太常少卿禮部
祠部郎中員外郎為亞獻太常博士為終獻宗廟親王
宗室使相節度使為初獻宗室正任以上為亞獻終獻
若南郊宗廟即戸部兵部随所用牲以尚書侍郎薦徹
腥熟如常祀即戸部兵部郎中員外郎薦徹文宣王以
國子祭酒司業丞博士為三獻武成王以祭酒司業為
初獻亞獻終獻自如故事差官中祠即禮部祠部郎中
員外郎為初亞獻太常博士為終獻小祠即禮部祠部
郎中員外郎與太常博士牙差一獻祭馬者四皆以太
僕卿少七祀皆以太廟令為獻官焉
七月五日迎氣西郊六日孟享太廟皆當差工部郎中
薦徹而工部乃輪差水部郎中攝事既授誓於尚書省
有司舉糾方改差工部員外郎不預誓成直赴祠所監
祭使郤之彈劾以聞
祠部歳比天下僧尼道士凡二十四萬然死者亦常萬
人按杜牧杭州南亭記文宗語宰相曰古者三人共食
一農人今加兵佛一農人乃為五人所食武宗㑹昌五
年出四御史按行天下凡除寺四千六百僧尼并女冠
二十六萬五百葢自有唐以來數常如此何其盛哉
中書丞相蔡公太夫人康寜門下侍郎章公尊親以通
議大夫致仕户部尚書安公具慶重茵列鼎可以言榮
養矣
凡三省官假日唯接見賔客不許出謁新制也
七月二十八日以國史成曲宴於垂拱殿兩省給舎以
上尚書省侍郎已上學士御史中丞觀察使並赴奏教
坊樂酒七行皆供御杏仁葢非常例也
禮部王員外言今謂面油為玉龍膏大宗皇帝始合此
藥以白玉碾龍合子貯之因以名焉又云昔於孫四皓
家得七寳簾數尺皆以七寳縱横編綴工巧不可名言
也
　　　　右屯衛將軍孫守彬家冨於財置酒模於明
　　　　徳坊常有四老人飲其上俗有四皓之名
禮部劉郎中莘老言昔年鄆州進士李矩赴公試問同
人李演云堯舜如何可以對天地否演對云似此疑惑
事切不可用聞者無不大噱
余昔知安州見時丙推官言羅愷初及第鄭獬在翰林
以詩賀之愷以公狀為謝具位詩一篇右伏蒙尊慈特
有寵惠感荷之至但切下情鄭云頼此詩不是公用都
下莫不傳以為笑也
八月壬子文徳殿宣制授皇子彰武軍節度使開府儀
同三司進封延安郡王昭容朱氏進位賢妃三省及在
京應職事官皆赴班集寄禄官不與焉
三佛齊注輦國朝貢見延和殿引至柱外跪撒金蓮花
真珠龍腦於御坐前謂之撒殿初至闕先具陳請詔方
許之
新定儀制宰相兩省侍郎尚書左右丞皆朱衣吏兩人
雙引樞密院官紫衣吏一人前導御史中丞知雜御史
亦朱衣吏兩人雙引尚書侍郎學士待制兩省給舎已
上並朱衣吏一人引
膳部魯郎中言昔知萬州南山甚秀去城三十里逺望
如婦人簪花之狀州中謂之真女石登山視之即一石
觜上有紫荆一枝州中女子至七八十不嫁者夫死義
不再行葢有真女之風焉
禮部王員外言昔在金陵有一士子為魚鯁所苦累日
不能飲食忽見賣白餳者因買食之頓覺無恙然後知
餳能治魚鯁也後見孫真人書已有此方矣余知安州
有鼎州通判桞應辰為余傳治魚鯁法以倒流水半盞
先問其人使之應吸其氣入水中面東誦元亨利貞七
遍吸氣入水飲少許即差亦嘗試之甚驗
禮部謝侍郎言亁山藥法刮去皮以厚紙裹掛於風中
最良又置焙籠中下鋪茅數寸以㣲火烘之亦佳作湯
㸃如新者乳香最難研先置壁罅中日許入鉢乃不粘
祠部趙郎中亦云研乳香取指甲三兩片置鉢中尤易
末爾
考功蔡員外超授起居郎其季卞方為右史兄弟並直
螭堦士林竦羙焉
舊三司勾院井泉最苦熙寜中三司火始引金水河注
省中去井差近未逾年遂為甘泉名著都下品第一因
知水脉流通者無不甘冽云
元㣲之詩云松門待制應全逺藥樹監搜可得知葢有
唐宣政殿為正衙殿廷東西有四松松下待制官立班
之地舊圖至今猶存
　　　　按開成元年正月詔以入閤日次對官班退
　　　　立於東堦松樹下須宰臣奏事畢齊至香案
　　　　前各言本司事雖紫宸殿亦有松樹為待對
　　　　官立位六殿門外有藥樹監察御史監搜之
　　　　位在焉唐制百官入宫殿門必搜監察所掌
　　　　也太和元年詔曰自魏晉以降叅用霸制虚
　　　　儀搜索因習尚存朕方推表大信寘人心腹
　　　　况吾台宰又何間焉自今已後坐朝衆寮既
　　　　退宰臣復進奏事其監搜宜停
戸部王員外言元昆駕部郎中比自長安歸擕藥樹數
株至京師其葉葱翠可愛於今關右頗多人罕識者
漢制以侍中執虎子禮部王員外因讀西京雜記云漢
朝以玉為虎子以為便器使侍中執之行幸以從又知
虎子以玉為之也
　　　　李廣獵於𡨕山之北射虎斷其髑髏以為枕
　　　　云服猛也又鑄銅象形為溲器示厭服之故
　　　　謂之虎子云
禮部劉郎中借東京記云相國寺前有公子亭臨汴水
大中祥符七年徙近西北直景靈宫即魏公子無忌勝
槩之地也天清寺繁臺梁孝王常按歌吹臺阮公詩云
駕言發魏都南向望吹臺簫管有遺音梁王安在哉後
有繁氏居其側里人呼為繁臺芳林園太宗在藩邸特
賜其地為園或傳周世宗時已為園太祖自陳橋入京
駐於此范質等謁見焉開寳寺上方院即夷門山院有
唐令狐綯讀書堂初令狐楚鎮宣武綯随侍讀書於此
後復為節度使圖像今不復存也
膳部魯郎中言昔年陳州有女妖自云孔大娘毎昏夜
於皷腔中與人語言尤知未來事時故相晏元憲公守
陳方製小辭一闋修改未定而孔大娘已能歌矣又何
怪也
九月一日法酒庫内酒坊詣内東門進新酒遂以頒近
臣有差前數日膳部光禄寺皆嘗酒舉舊例也詔吏部
増員外郎一員以豐稷充而稷以昨任臺官曽彈奏執
政乞辭新命許之刑部増二員以韓晉卿為郎中莫君
陳為員外郎以吕和卿為考功員外郎補蔡京闕未幾
胡援卒
禮部王員外言崔豹古今注蛺蝶大者名鳯子然辭人
罕用余讀唐韓偓詩有鵞兒唼啑雌黄觜鳯子輕盈膩
粉腰正為蝶也西京雜記漢武帝過李夫人以玉簪搔
頭自授宫中搔頭皆以玉玉搔頭之名起於此
余奉使北遼至松子嶺舊例互置酒行三時方窮臘坐
上有北京壓沙梨冰凍不可食接伴使耶律筠取冷水
浸良久冰皆外結已而𫾣去梨已融釋自爾凡所擕柑
橘之類皆用此法味即如故也
余本部掌朝貢録見至道中大食國滿希宻遣男進貢
云彼國但出犀象詔問以何法可取對云象用象媒誘
致以繩漸羈縳之犀則使人卧大樹操弓矢伺其至射
而殺之其小者不須弓矢亦可捕獲于闐國城之東有
白玉河西有緑玉河次西有烏玉河其源同出崑崙山
在其國西千三百餘里毎歳至七八月水小之後取玉
於河謂之撈玉闍婆國方言謂真珠為沒爹蝦囉謂牙
為家凌謂玳瑁為家囉謂香為崑燉蘆麻謂犀為低密
云
今歳時人家作餳蜜油煎花果之類葢亦舊矣楚辭招
魂云粔籹蜜餌有餦餭些粔籹以蜜和米麫煎熬餦餭
餳也中書趙舎人云方言餌餻也今􁀙餻是
禮部王員外言昔見朝議大夫李冠卿説揚州所居堂
前杏一窠極大花多而不實適有一媒姥見如此笑謂
家人曰來春與嫁了此杏冬深忽擕酒一樽來云是婚
家撞門酒索處子裙一腰繋杏上已而奠酒辭祝再三
家人莫不笑之至來春此杏結子無數江淮亦多有嫁
橘法不知是何術也
兵部杜員外言今關中有白蕤棫樸也芃芃叢生民家
多採作薪且言煙與他木異嘗取試之其煙上直如線
高五七大不絶詩所謂薪之槱之物雖㣲可以升燎於
上帝亦蘋蘩蕰藻之謂邪
禮部謝侍郎因誦杜甫詩五夜漏聲催曉箭坐客言午
夜子夜之義如何余因言顔之推家訓或問一夜何故
五更更何所訓答曰漢魏以來謂為甲夜乙夜丙夜丁
夜戊夜又云一鼓二鼔三鼓四鼔五鼓亦云一更二更
三更四更五更皆以五為節西都賦亦云衛以嚴更之
署所以爾者假令正月建寅斗柄夕則指寅曉則指午
矣自寅至午凡歴五辰冬夏之月雖復長短參差辰間
遼濶盈不至六縮不至四進退常在五者之間更歴也
故曰五更午夜子夜之義葢亦如此
九月以工部郎中范子竒充陜西轉運使邊事畢如故
以知湖州唐淑問為吏部員外郎是月曽肇以憂去官
禮部謝侍郎言昨以諌議大夫知潭州歳正月家人迎
紫姑神為戲是時官制未頒陞改之名莫有知者家人
戯問紫姑將來遷何官乃畫地作太中字了不詳所以
明年遂改太中大夫唐義問家事紫姑最靈在京南問
得何差遣寫京西轉運四字已而果除京西轉運判官
何其異邪
　　　　劉敬叔異苑曰紫姑本人家妾為大婦所妬
　　　　正月十五日感激而死故世人作其形於厠
　　　　以迎之
　
　
　
　
　
　
　
　
　
　
　
　
　文昌雜録卷一
欽定四庫全書
　文昌雜録卷二
　　　　　　　　　　　　宋　龎元英　撰
十月以天章閤待制王克臣為工部侍郎熊本知桂州
故也以水部郎中李文卿為司門郎中以司門員外郎
王諤為水部員外郎以曽伉為吏部員外郎以太僕少
卿吳安持為駕部郎中仍專緫牧租劵馬事
尚書省凡六曹二十四司除告身帳目外一百六十八
案吏額一千四十三人緫五月六月文書一十二萬三
千五百餘件天下之事莫不上於尚書宜其多之如此
也
余讀唐㑹要貞觀十五年太祖遣新州刺史高表仁持
節至倭國古倭奴國也在新羅東南居大海中表仁浮
海數月方至自云路經地獄之門親見其上氣色蓊鬱
又聞號呌鎚鍜之聲甚可畏懼世之言地獄者多矣信
非妄邪
二十日國忌相國寺行香同集金部晁員外問殿上鴟
吻義如何余因言唐開元十五年七月四日震興教門
兩鴟吻欄檻及柱災蘇冕駮曰東海有魚虬尾似鴟因
以為名噴浪則降雨漢栢梁殿災越巫上厭勝之法及
大起建章宫遂設鴟魚之像於屋脊又畫藻井於梁上
用厭火祥今呼之為鴟吻豈不謬哉䲭尾之説葢如此
駕部王郎中言唐李肇國史補云宰相相謂為堂老及
元載與常衮唱和詩有堂老之稱信李肇之不妄也
禮部王員外因問唐宰相宿直否余言唐制宰相毎日
一人宿直開元二年姚崇為紫㣲令崇年位已高時亦
違其直次所由吏數持直簿詣之崇題其簿曰告直令
史遣去又來必欲取人有同司命老人年事終不擬當
諸官歡笑不復逼以直十一年停宰相宿直見㑹要此
其證也
景靈宫神御殿成牓名皆上親製宣祖曰天元后殿曰
太姑太祖曰皇武后殿曰儷極太宗曰大定后殿曰煇
徳真宗曰熙文后殿曰衍慶仁宗曰羙成后殿曰繼仁
英宗曰治隆將以十一月五日奉安丞相執政官分充
禮儀使仗衛如式
禮部王員外因言和詩最為難唯唐賢尤工於此賈至
早朝大明宫曰銀燭朝天紫陌長禁城春色曉蒼蒼千
條弱桞垂青𤨏百囀流鶯遶建章劒珮聲隨赤墀歩衣
冠氣染御爐香共沭恩波鳯池裏終朝染翰侍君王王
維和云綘幘鷄人送曉籌尚衣方進翠雲裘九天閶闔
開宫殿萬國衣冠拜冕旒日色纔臨仙掌動香煙欲傍
衮龍浮朝罷湏裁五色詔佩聲歸向鳯池頭杜甫和云
五夜漏聲催曉箭九重春色醉仙桃旌旗日煖龍蛇動
宫殿風㣲燕雀高朝罷香烟擕滿袖詩成珠玉在揮毫
欲知世掌絲綸羙池上於今有鳯毛三篇皆用鳯池事
唯工部尤出於二公昨建三省待漏院書此詩為屏風
焉
三省樞密院皆執政官一人脩時政記按唐永徽已後
左右史唯得對仗承㫖伏下已後謀議皆不叅聞文昌
左丞姚璹以為帝王謨訓不可遂無記述若不宣自宰
相即史官疎逺無得而書之遂表請仗下所言軍國政
要即宰相一人撰録號為時政記自璹始也
二十四司郎官各輪當本曹宿直凡假日若直夜四部
文書皆得施行而用當直郎官印按唐故事除吏兵部
外共用督省印至大厯二年二月九日初備文昌臺二
十四司印本司郎官主之歸則収於家建中三年左丞
趙涓始令納於直㕔其假日及不入日即用當直郎官
本司印餘印都不開此亦前事之比也
余讀江南録邱孟陽有賦名嘗夢有一官人延入一第
中具飲其傍几上有書一卷孟陽因展讀謂曰斯乃吾
所述賦藁何至兹乎其人曰昔公焚之時吾得之矣孟
陽因就求之答曰他日若至衡山必當奉還後官至衡
州茶陵令乞致仕卒於衡州今世言焚故書必毁而後
燔之葢可信也
禮部謝侍郎言嘗遊廬山天池菩薩崖夜至亭上其下
數十仞忽見兩燈閃閃相去數里許俄而燈自下而上
漸傍崖口直外亭上數丈復下至崖分數星而散禮部
王員外亦言昔見劉定説曽至此崖夜半白烟起於崖
中既明如水中月影滉漾不定彼人云現銀色世界顔
之推所謂千里寳幢百由旬座化成净土踊生妙塔豈
虛語哉
御史臺言文徳視朝儀兵部侍郎與吏部侍郎東西相
向對立搢笏出班簿置笏上葢因唐制武選在兵部今
吏部左選掌文官右選掌武官請今後視朝以吏部左
右選侍郎分立殿廷詔可
禮部謝侍郎言昔有一軍校與趙韓王同甲月日時亦
同韓王每遷拜此校亦略有轉補或大有錫賚亦湏薄
有霑賜然韓王㣲疾此校必劇病或薄謫必大受笞辱
福常輕而災常重豈君子小人理固如此邪抑亦偶然
邪
御史中丞知雜事禮上祥瑞案三道皆判記諮不見出
何故事駕部王郎中云諮亦誥之義如尚書省案式郎
中侍郎判六諮名示之類記未詳余以謂尚書省案式
至尚書亦曰依判諮注非通僕射判者不湏諮至僕射
但書依判而已然則記諮者恐是應記諮於上也亦未
知果是否
鹵簿内皁纛葢旄頭之遺象光武紀漢官儀曰舊選羽
林為旄頭被髪先驅魏文帝列異傳曰秦文公時梓樹
化為牛以騎撃之騎不勝或墮地髻解被髪牛畏之入
水故秦因是置旄頭騎使先驅旄頭之遺象葢如此
十一月四日午時四刻殿中細仗金吾旗幡僧道威儀
教坊樂奉引列聖神御自天章閤出晨暉門赴集英殿
上歩出集英門每神御歩至右承天門奉迎至慈聖光
獻太皇太后上雨泣前導於時日景晏温皆以謂恭孝
所感初五日鸞駕儀衛太常鼓吹凡四千人奉引赴景
靈宫上歩出宣徳門上香再拜仍却拜褥初六日車駕
詣宫行朝謁之禮至繼仁殿上出小次悲哽酌獻畢號
慟久之在列莫不悽愴是日㣲有雲物前此芝産天元
殿栱初八日宰相率百官詣東上閤門奉表稱賀故禮
部王員外表辭云考宫之日靈芝秀於虹梁薦鬯之辰
慶雲承於玉宇用此事也初八日文徳殿宣赦文應神
御殿繪像文武臣僚與子孫一人初品官續功臣之後
聖澤無窮公卿之家何以為報耶
十三日以原廟奉安禮成宴百官於紫宸殿酒九(闕/)
(闕/)經陳長文章仲將許允皆傳受此法允初拜鎮北將
軍以印不善使更刻之如此者三允曰印雖始成而已
被辱問送印者果懐之而墜於厠又有鷹經鶴經牛經
馬經今公卿家亦頗有此本
工部王侍郎言昔與先兄同官河内嘗借親書劉夢得
集四册後不復見還今尚在否余歸索於書橐中果有
劉集一部細書小楷末有印記克臣二字侍郎名也因
以還之凡四十五年復歸王氏侍郎且言二十歳冩此
書今七十年矣不惟不能復冩小字逺視亦已不見又
可慨然也
工部范郎中出古畫一軸云是韓滉筆其畫作村夫子
教學生夫子𢃄烏紗折上巾按幞頭起於周武帝葢取
便於軍容至唐始有巾子兩𢃄以繫巾兩𢃄垂以為飾
至僖宗時因伶人以銀線撚二𢃄帝曰亦與朕作一頂
來自此方應折上後又以木刻頭圍裁烏紗為之所謂
與我斫一軍容頭之類是也方韓滉時未有此製恐非
韓畫諸君皆以為然
二月以金部員外郎晁端彦為郎中以大理正賈種民
為吏部員外郎門下駮還改駕部員外郎
國朝故事誕聖節前兩月譯經院開堂宰相領潤文使
叅知政事一員同潤文至日執政皆赴中使
張文昌寒食内宴詩云朝光瑞氣滿宫樓綵纛魚龍四
靣稠廊下御厨分冷食殿前香騎逐飛毬千官盡醉猶
教坐百戯皆呈未放休共喜拜恩侵夜出金吾不敢問
行由有唐禁烟節亦宴百官廊下皆冷食又知夜出多
至夜而罷也
禮賔使管勾麟府路軍馬公事張世矩上言昨夏國稔
惡用師討蕩臣隨王中正出界行十餘程其夜苦寒被
堅假寐而府州靈佑秦王見夢於臣言荷朝廷禡祭及
御香之賜故來助戰若聞樂聲即是凱旋之兆及破宥
州將校皆聞金石之音俄奉詔班師乞賜嘉號以答神
休勑特封靈佑應順秦王秦王竟未知何神肸蠁之應
亦可以言聰直矣
潞國文公守太尉皇弟雍王曹王守司空鄭國富公濟
陽曹郡王皆守司徒三公官備近世未有也
十二月以著作佐郎林希為禮部郎中以范百禄為司
門郎中以知建州王􁀙為刑部郎中
禮部王員外言前知制誥李大臨西川人有門人背傴
不能仰視一日因藥市罷見一道士云秀才有錢丐一
二百為酒資此書生云家貧無錢所居有薄釀同一醉
可乎道士欣然便徃酒半道士問何故背傴書生言不
幸得此疾無如之何道士因出藥三十粒云來日五更
面東以新汲水下覺㣲燥不足怪書生如所教既服藥
燥不可勝展轉於榻上亦甚悔之然毎一伸縮漸覺舒
便比明身已直矣蜀人重藥市葢常有神仙之遇焉
余表弟靳庠自河東來言石州定胡縣有趙相公廟神
毎降言災福事如嬰兒狀韓公絳知太原府經畧司勾
當公事張姓忘其名欲議毁此廟韓遣徃視之既至祠
下忽自空中飛甆盞一隻至香爐前自碎飛上張靣血
流不已張恐懼再拜而去劉永年病遣子焚香八兩已
而神降云尊君無恙行且入朝矣劉疾果愈未數月召
為歩軍副都指揮使何其異邪
十六日都省覆王韶已下諡議左僕射王公式假右僕
射蔡公服藥傳宣名左僕射赴省左丞對席右丞獨坐
於西偏尚書侍郎郎中員外分左右曹東西各重行考
功郎中監儀御史坐北向酒九行僕射秉筆有司贊揖
頂筆故事廢矣
禮部林郎中言大門年三十五累舉未登科忽夢詣卜
肆布卦甚久曰秀才及第晚須在五十一已後來年詔
下固無所望已而五十一人解送五十二人過省五十
三人及第冥兆之前定如此邪
兵部杜員外言前年使熙河五月二十六日至岷州界
黒松林寒甚換綿衣毛褐絮㡌乃可過每歳四月七月
常大雪三二尺至是林雪猶未消非目睹未必信然也
禮部王員外言登州有嘉鯕魚皮厚於羊味勝鱸鱖至
春乃盛他處則無鰒魚亦出此州石決明是也禇彦回
傳江南一枚直數千錢葢重北地所有也余昔通判滑
州見太守光禄卿解賔王説登州毎晴霽烟霧中有城
闕樓閣人物車馬鷄犬徃來之狀彼人謂之海市禮部
作詩送王衮出守東牟用嘉鯕故事因為余話海市與
解光禄同
十九日國忌景靈宫輝徳殿行香三省樞密院導從皆
不得入殿門捧香合用閤門祗侯八員從新勅也
國朝㑹要犦矟犦擊聲也一云象犦牛善鬬字從牛唐
金吾將軍執之今制如節有袋上加碧油(闕/)　　置朝
堂車駕鹵簿出則八枚前導又四枚夾金吾大將軍者
名衛司犦矟音少府監欲修犦矟不知其制禮官曰犦
矟棒也以黄金塗末執之以扈蹕余昔為三司勾當公
事嘗至儀仗庫季㸃見舊犦犦矟末刻牛以黄金飾之
隋書大業元年三品已上給􁀙槊用𤓰􁀙之􁀙玉篇亦
作蒲交反未知孰是
余昔知安州見荆湘人家多以草竹為卜楚辭云索瓊
茅以筳篿兮命靈氛為余卜之其注曰瓊茅靈草筳小
破竹楚人名結草折竹而卜曰篿靈氛古明占吉㓙者
葢因遺俗之舊也
監察御史王柏言每國忌相國寺行香左右廵使與兩
赤令相對立班俟宰相過揖訖退今國忌並赴景靈宫
行香集百官方儼恪以奉祖宗見宰相私禮謂宜寢罷
勑特依夾街故事廢矣
二十八日臘前一日祭太社太稷質明御香不到監祭
使以聞勑改用次日國朝以火徳王故戌日臘建隆中
禮官議唐正觀已前寅日蜡百神夘日祭社稷辰日饗
宗廟非古也請三祭同用戍臘一日近儀酉日祭社稷
蜡百神戍日饗宗廟杜臺卿引禮運云仲尼與於蜡賔
鄭康成曰蜡亦祭宗廟時孔子仕魯在助祭之中明自
古以蜡日祭廟也
漢舊儀曰顓頊氏有三子生而亡去為疫鬼一居江水
是為虎一居若水是為罔兩蜮鬼一居人宫室區隅漚
廋善驚人小兒今歳暮大儺謂之逐疫是也
二十九日大慶殿習元㑹儀輿輦御馬皆在龍墀上新
制也
　
　
　文昌雜録卷二
欽定四庫全書
　文昌雜録卷三
　　　　　　　　　　　　宋　龎元英　撰
上御大慶殿㑹朝始用新儀開大慶門張旗幟兵部設
黄麾仗五千人夾門填街太僕列五輅殿中省輿輦繖
扇又復故事陳天下貢物百官冠服分為七等皆有司
新製不佩劒不脱屨舄中書侍郎押方鎮表案中書令
讀給事中押祥瑞表案門下侍郎讀户部尚書奏諸州
貢物請付所司禮部尚書奏諸蕃貢物請付所司太史
奏雲物祥瑞光禄卿請允羣臣上壽既畢延王公升殿
百官就坐酒三行罷所司承㫖放仗舊儀宰臣兩省學
士待制至殿中侍御史先就丹墀位乘輿升御座方引
諸司三品四品入大慶偏門正安之樂作按李徳裕兩
朝獻替録云每遇正至與兩省官侍立香案兩邊終朝
㑹無拜賀之禮嘗奏請自今且立香案南候扇開贊拜
再拜出班致辭賀又再拜訖分香案東西侍立乃知唐
儀丹墀祗是兩省供奉官侍立之地宰相一員攝太尉
與一品二品三品四品列於殿門樂作就位葢官架之
樂本為上公今元㑹新儀百官就位皇帝升坐禮官乃
引宰相親王使相押文武三品等官分東西門入正安
之樂作雖刋正謬誤而兩省供奉官猶班賀於丹墀未
復侍立之制詳定所上朝㑹儀注二卷令式四十卷其
詳宻如此然恐尚有未至者焉
元㑹門下侍郎奏祥瑞故事但讀有司所上名數今方
用表禮部林郎中撰其辭曰聖人出而四海清帝命昭
而萬靈集必致諸福之物以表太平之符伏惟皇帝陛
下體堯之仁躬舜之孝力行勤儉而本以化物誠意惻
怛而出於愛民是以指揮之間功業成就覆幬之内隂
陽恊和蒙被羣生既浹肌膚而淪骨髓函濡異類遂霑
動植而洽飛翔仰而觀者景星慶雲俯而視者醴泉甘
露扶疎偉曄是為嘉禾朱草三秀之英游泳服馴則有
赤鴈白麟一角之異謂宜作為聲詩而奏於郊廟深詔
太史而著之簡編以示無疆之休以昭特起之蹟考諸
已徃固可謂絶世之殊祥抑而弗宣猶以為盛徳之餘
事自時所紀殆不絶書今者駕鸞輅以充明庭撞黄鍾
而御太極典禮大備物容一新萬方駿奔重譯輻湊於
是自昔辮髪卉裳羈縻之所未至踰沙軼漠言語之所
未通咸奉玉帛而介九賔襲衣冠而獻萬夀烜威赫徳
冠古超今巍巍煌煌傳示無極鋪張王㑹之衆羙裒對
皇家之盛儀臣等恭率有司伏尋故事稽參圖牒宜先
象齒之珍敷道句臚敢上龍墀之奏歡呼抃蹈倍萬常
情表既出羣公莫不傳冩焉
唐諌議大夫拾遺補闕皆在省太官局屬光禄寺而劉
禹錫送令狐博士詩諌院過時榮棣萼張文昌寒食内
宴詩廊下御厨分冷食已有諌院御厨之名其故何哉
初二日謁左僕射因言仁宗朝作新玉輅既成與舊輅
同呈於崇政殿舊輅在後忽有大聲隠隠如海獸狀仁
宗訝之乃令新輅在後遂無聲既出殿門舊輅復在後
又有大聲如前吏部蘇侍郎云此輅唐高宗顯慶年造
製作極工歴五代至皇朝今在太僕寺
勅景靈宫朝獻正月以十一日四月擇日七月以中元
十月以下元原廟之禮葢用孟月焉
初十日立春賜三省官采勝各有差謝於紫宸殿門杜
臺卿説正月七日為人日家家翦綵或縷金薄為人以
帖屏風亦戴之頭鬢今世多刻為華勝像瑞圖金勝之
形引釋名華象草木華也勝言人形容止等一人著之
則勝又引賈充李夫人典誡曰毎見時人月旦花勝交
相遺與謂正月旦也今俗用立春日亦近之然公卿家
尤重此日莫不鏤金刻繒加飾珠翠或以金銀窮極工
巧交相遺問焉
余昔年隨侍至定武見緫管㕔有唐叚文昌撰平淮西
碑石甚大不知何因而至此地也
鴻臚陳大卿言昔使高麗行大海中水深碧色常以鑞
碢長䋲沉水中為候深及三十托已上舟方可行既而
覺水色黄白舟人驚號已泊沙上水纔深八托凡一晝
夜忽大風方得出去日五晝夜至高麗境上回日七晝
夜方至定海風浪每散乃作浪花衮然赤色夜見海中
如火龍無數不知涯際甚可怖也
以駕部郎中王欽臣為陜西轉運副使
唐歳時節物元日則有屠蘇酒五辛盤咬牙餳人日則
有煎餅上元則有絲籠二月二日則有迎富貴果子三
月三日則有鏤人寒食則有假花鷄毬鏤鷄子子推蒸
餅餳粥四月八日則有餻糜五月五日則有百索糉子
夏至則有結杏子七月七日則有金針織女臺乞巧果
子八月一日則有㸃炙杖子九月九日則有茱萸菊花
酒餻臘日則有口脂靣藥澡豆立春則有綵勝鷄燕生
菜今歳時遺問略同但餻縻結杏子㸃炙杕子今不行
爾杜甫春日詩云春日春盤細生菜又曰勝裏金花巧
耐寒重陽詩云茱萸賜朝士臘日詩云口脂靣藥隨恩
澤如此之類甚多略槩舉記當時所重也
夏英公家有皁綾標六典一部唐舊本也雖宋宣獻李
邯鄲家蔵書為多亦無此本嘗問其孫朝請大夫伯孫
書在何處云昨分書云不知誰院得之計已散失殊可
惜也
工部王侍郎言昔年通判壽州知州光禄卿林洙因鼔
角匠入州衙為盗被傷而卒後一日其家女僕附語云
召簽判吕水部既至云某不幸且死敢以後事為托某
之死非此兵之過宜問有公案五道要其照騐吕因問
大卿附語使某何以為信乃曰但看架上衣可知非妄
家人遽徃視之見一淺色汗衫素未經着血痕滿襟又
曰此非血某之淚爾家人以錢送佛寺撞鐘至五更鐘
竟不鳴又何怪也前此太白近月太史言南方主將不
利未幾洙死焉
禮部林郎中言昔年為禮官以朝命至豫章祭小龍既
至祠下行禮之日數見異鱗皆金色口有火燄自梁棟
間墜於祝歐陽生之肩遂入石合又舉首蜿蜒於花板
間既而聳身直上高三五尺執事之人無不見者還朝
亦圖上其事云
唐淑問前知宣州以避親嫌與集賢校理知湖州陳侗
對移唐自湖州召為吏部員外郎以疾乞補外復授宣
州代陳還朝近時未有如此之比也
晏元獻家有相笏經占吉㓙十可八九昔有相印(闕/)
(闕/)行罷教坊已下支賜凡絹一千一百餘疋錢四百餘
千紅錦一端銀椀十四口用正旦例也
以禮部侍郎謝景温依前通議大夫知洪州以翰林侍
講學士黄履為禮部尚書以右司員外郎王震為起居
舎人以禮部郎中劉摯為右司郎中司門郎中李文卿
出知晉州以考功員外郎范峋提㸃府界諸縣鎮公事
冬至假七日前後各三日宰相宅引百司釐務初包拯
為三司使上言每節假七日廢事頗多請今後祗給假
五日自此始也舊儀宰相五鼔早朝朱衣吏不引午後
歸第方引假日遲明始赴中書朱衣吏自私第前導故
謂之宅引云
淳化元年命正言直史館宋鎬右正言直史館王世則
使交州黎相既至相令數十人扛大虵長數丈饋於使
舘且曰若能食此當洉之為饌以獻又覊送二虎以備
縱觀外國之俗其陋惡乃至於爾邪
余奉使北遼過順州有黍谷坊伴副使王仲淵指以謂
副使文供備云觀此可知其寒也劉向别傳曰燕地谷
羙而寒不生五榖鄒子吹律召温氣至五榖生至今名
黍谷北遼士子多燕人故亦頗知學問也
賜筵尤為盛集吕許公王沂公與羣公唱和詩刻石堂
壁官制既行以禮部尚書兼譯經潤文宰相與執政官
猶同赴開堂之㑹焉
禮部王員外言京師貴家多以酴醿漬酒獨有芬香而
已近年方以榠樝花懸酒中不惟馥郁可愛又能使酒
味辛冽始於戚里外人葢所未知也
戸部馬員外言藩鎮之雄盛莫如吉州有解玉鑽真珠
脩琵琶行他處未見此比余昔知安州歩石村種薑芋
凡四十里城南有梔子村花開如瓊林香聞數十里他
處亦無
禮部林郎中言兵部許侍郎昔為翰林學士忽夢著緑
心甚惡之未幾奪職以起居舎人知蘄州然未見著緑
之應官制既行改朝散郎本階正合衣緑方悟前夢之
可信也
太常寺言四時大祠自天地日月九宫貴神五帝其祝
皆進書臣名謂宜如唐故事天地稱臣日月已下皆進
祝書名禮部議曰天子父天母地兄日姊月禮故宜有
降請如太常所議
太常博士何洵直言春秋仲月朝拜諸陵於太常寺輪
官一員餘並以吏部待次升朝官充攝謹按漢制丞相
以四時行園重如此唐顯慶中以太常卿少行陵事重
人輕乃詔三公行事太常為副率皆乘輅車備鹵簿謂
之公卿廵陵令謂宜太常寺輪卿少外其餘差門下書
尚書省清望官仍乞重脩春秋仲月遣官拜陵儀薦牙
盤食訖應須灑掃及芟薙脩治皆隨事處分勑朝拜諸
陵輪太常卿少外餘並以宗室遥郡防禦史充焉
二十二日遷寓治尚書都省入新省就令㕔賜省官已
下御筵至都省守當官已上六曹書令史已上分坐兩
廊遣入内供奉官劉瑗排辦及勾當翰林御厨儀鸞内
臣分緫諸司差教坊第四部一百五十人酒九行果肴
皆非常比再坐賜花内出金器遣御樂院近侍各傳宣
勸酒至暮方罷羣臣慶親逢之幸莫不感恩霑醉焉
元豐五年七月始命皇城使慶州團練使宋用臣建尚
書新省在大内之西廢殿前等三班以其地興造凡三
千一百餘間都省在前緫五百四十二間中曰令㕔一
百五十九門東曰左僕射㕔九十六間次左丞㕔五十
五間次左司郎中㕔二十間次員外郎㕔二十間西曰
右僕射㕔九十六間次右丞㕔五十五間次右司郎中
㕔二十間次員外郎㕔二十間其後分列六曹毎曹四
百二十間東南曰吏部尚書㕔在中六十四間次侍郎
㕔四十間其東曰郎中㕔四十九間次員外郎㕔三十
四間後曰司勲郎中㕔三十四間次員外郎㕔三十四
間其西曰司封郎中㕔四十九間次員外郎㕔三十四
間後曰考功郎中㕔三十四間次員外郎㕔三十四間
其北曰户部度支金部倉部在焉又其北曰禮部祠部
主客膳部在焉西南曰兵部職方駕部庫部在焉其北
曰刑部都官比部司門在焉又其北曰工部屯田虞部
水部在焉並如吏部之制厨在都省之南東西一百間
華麗壯觀葢國朝官府未有如此之比也
太常博士何洵直言看詳舊禮太祀前七日平明太尉
誓百官於尚書省近制親祠南郊明堂太廟掌誓戒用
左僕射闕即用右僕射以刑部尚書一員涖之今有司
攝事大祠但初獻官即前期七日南嚮讀誓戒文無臨
涖受誓之官謹按祭祀之有誓戒所以要之以刑重失
禮也古者掌誓戒有專官欲人之聼於一也周有太宰
掌百官之誓戒謂其天官之長且佐王治故也以大司
㓂涖誓百官戒千百族葢言失禮則入刑故也唐以太
尉掌誓戒今以宰相親王執政官宗室使相郡王節度
使以上為獻即掌誓戒得其職矣葢與周之冡宰唐之
太尉同意自餘初獻止是禮部尚書已下既不攝太尉
猶行太尉之事誤矣伏謂自今諸大祠降宰相親王執
政官宗室使相郡王節度使以上為初獻行事依舊掌
誓戒外餘以吏部尚書或侍郎一員掌之葢吏部天官
之任也仍用刑部尚書一員涖誓闕即以侍郎充所有
親祠掌誓戒即合用左右僕射掌誓涖誓勑依所請
後唐同光三年洛京蕃漢馬歩使朱守殷於積善坊役
所得古文錢四百五十六文曰得一元寳四百四十文
曰順天元寳史不載何代鑄此錢以俟知者
唐宫中毎有行幸即以龍腦鬱金布地至宣宗性尚儉
素始命去之方唐盛時其侈麗如此國朝故事乘輿親
祠郊廟拂翟後以金合貯龍腦内侍捧之布於黄道重
齊潔也
戸部馬員外乞守明州既受命因閲昔年卦影見畫一
豕其上日月相並下有舟一隻亥年明州之應豈不了
然邪
尚書省舊有甲庫未詳是何名唐大和二年勑尚書省
二十四司制勑及勑甲等近日檢報多稱斷裂宜各委
本司郎中甲庫官並重粘皆及同書名印所斷裂縫䟦
尾後云某甲勑卷若干縫斷裂乃知甲者勑甲之謂也
三月以新江淮發運使吕嘉問為吏部郎中
十八日集英殿大宴酒九行初有司預於殿庭設山樓
排塲為羣仙隊㐲六蕃進貢九龍五鳯之狀設鷄唱樓
於其側殿上陳繡帟垂香毬設銀香獸於檻内布以文
茵設御茶酒器於殿東北楹間羣官骨頭索粉白肉餬
餅羣仙􁁉天花餅太平畢羅乾飰縷肉羔糖油餅再坐
假圓魚蜜浮斯奈花肉鮓排炊羊炙金腸􁀙子饅頭肚
羔水飰下飰教坊已下凡支賜絹二千四百餘疋綵百
疋錢七百七十餘貫錦一端銀椀三十五口春秋常例
也
國朝之制凡百官拜表稱賀詣東上閤門進名奉慰即
詣西上閤門葢有故事唐天祐二年勑自今五月一日
後常朝出入取東上閤門或遇奉慰即開西上閤門遂
為定制焉唯諸軍員寮每奉慰立班去杕子未詳所出
後唐莊宗同光元年中書門下奏毎日常朝百官皆拜
獨兩省官不拜准依前朝故事朝退於廊下賜食謂之
廊飡百官遂有謝食拜惟兩省官本省有厨不赴廊飡
故不拜伏自僖宗幸蜀回以多事之後遂廢廊飡百官
拜儀至今未改將五十載禮恐難停惟兩省官獨尚不
拜豈可終日趨朝曽不一拜獨於班列有所異同若言
官是近臣於禮尤宜肅敬自今已後逐日常朝宣不坐
其兩省官與東西兩班並齊拜從之至明宗天成元年
五月内出御札一封賜宰臣曉示文武百寮毎日正衙
常朝外五日一度赴内殿起居其後遂以為常非故事
也皇朝百餘年未遑刋正謬誤今上熙寜五年方講日
朔文徳殿視朝立仗之儀
　　　　殿廷東西左右面各金吾引駕官一名四色
　　　　官二人各帯儀刀金甲天武官一名殿中省
　　　　排列官一名扇二方繖一金吾仗碧欄一十
　　　　一各執儀刀兵部儀仗排列職掌二人押隊
　　　　員寮二人黄麾幡一告止幡一傳教幡八信
　　　　幡八龍頭竿五十㦸五十判殿中省一員在
　　　　左天武官東西共一百人門外東面青龍旗
　　　　一五嶽旗五五龍旗十西靣白虎旗一五星
　　　　旗五五鳯旗十仗馬毎面三疋毎疋御龍官
　　　　四人前一日有司供帳於文徳又設御幄於
　　　　文徳殿之後門又設中書門下至文武百官
　　　　等幕次於朝堂應宰臣親王使相樞宻使帶
　　　　平章事已上出赴外班叅知政事學士臺省
　　　　官待制皇親及見任節度使兩使留後觀察
　　　　防禦團練刺史文武百寮殿前馬歩軍司諸
　　　　軍將校并皇親駙馬都尉合赴班者及外國
　　　　蕃客合赴朔望起居者並赴立班其日左右
　　　　金吾將軍常服押本衛仗判殿中省官押細
　　　　仗先入殿廷東西對列諸軍將校分入殿庭
　　　　北向立朝堂引贊官引彈奏御史二員入殿
　　　　門内踏道下當殿向北立次催文武百官班
　　　　至丞郎尚書次兩使留後觀察防禦團練刺
　　　　史並歸本品序立次引兩省宣制侍御史中
　　　　丞知雜三院御史入次引文班一品二品入
　　　　次學士并節度使入立於右省班前通事舎
　　　　人分引宰臣親王使相叅知政事入並東西
　　　　相向對立皇帝鞾袍垂拱殿坐内侍鳴鞭内
　　　　侍都知押班供奉官已下𢃄御器械等其餘
　　　　祗應諸司使副使等並公服繫鞵作一班四
　　　　拜起居訖次呈進目客省閤門使副使次通
　　　　喝對立覺察失儀通事舎人次宿衛諸班次
　　　　殿前諸指揮使副都指揮使都虞侯次行門
　　　　指揮使並依朔望常例殿前都指揮使已下
　　　　起居畢換窄衣祗候引駕次通事舎人引樞
　　　　宻宣徽使三司使副使樞密直學士内客省
　　　　使已下諸司使已下至醫官待詔及脩起居
　　　　注官二員大起居訖諸司使已下並先退其
　　　　合係排立供奉官已下並先赴文徳殿於文
　　　　武百官班北東西排立有司進輦皇帝乘輦
　　　　樞密使已下至閤門使殿前都指揮使已下
　　　　並前導至文徳殿門樞密宣徽使副樞密直
　　　　學士内客省使至閤門副使樞密承㫖至諸
　　　　房副承㫖各歸殿上侍立位脩起居注官夾
　　　　香案分左右北向立於螭堦之下通事舎人
　　　　二員殿庭北向對立其餘係祗候通事舎人
　　　　並於殿下稍東侍立天武官等各衣繡分東
　　　　西排立司天監奏時刻閤門奏班齊皇帝自
　　　　後閤出殿上索扇升坐内侍嗚鞭扇開簾捲
　　　　儀鸞使焚香舎人喝天武官等拜奏聖躬萬
　　　　福又喝拜再拜随拜呼萬歳喝各祗候依舊
　　　　排立鷄人唱時通事舎人一員就彈奏御史
　　　　立位稍東西喝拜大起居喝各祗候訖彈奏
　　　　御史分左右由文武班後轉至彈奏御史位
　　　　對立次左右金吾將軍二人合班於奏事石
　　　　位南躬東南對立通事舎人喝拜大起居訖
　　　　班首奏軍國内外平安乂喝拜再拜随拜呼
　　　　萬歳喝祗候分歸東西押伏位東西對立通
　　　　事舎人進至宣制右位南北向立以後通班
　　　　西靣對立舎人退於西階次通事舎人分揖
　　　　宰臣親王已下躬通事舎人通文武白寮臣
　　　　某姓名已下起居舎人通訖退歸侍立位通
　　　　事舎人分引宰相已下横行諸軍將校不横
　　　　行閤門使喝拜大起居訖舎人引宰臣至奏
　　　　事石位南俛伏跪致詞祝月其辭云文武百
　　　　寮宰臣全御臣某姓名等言仲春之吉伏惟
　　　　尊號皇帝陛下膺受時祉與天無窮臣等無
　　　　任歡呼抃蹈之至俛伏興引歸位閤門使喝
　　　　拜再拜搢笏舞蹈俛伏興再拜喝各祗候閤
　　　　門使揖宰臣叅知政事由東階升殿樞宻使
　　　　𢃄平章事已上由西階升殿侍立給事中一
　　　　員復歸左省位立轉對官立給事中之南吏
　　　　部侍郎及刑法官立於轉對官之南兵部侍
　　　　郎立於右省官與吏部侍郎東西相向對立
　　　　其吏部侍郎候到位搢笏各出班簿置笏上
　　　　親王使相學士臺省官等並分班出次引轉
　　　　對官於奏事石位南宣徽使殿上承㫖宣答
　　　　并失儀彈奏並如常儀如宰臣親王使相叅
　　　　知政事失儀並左右彈奏御史合班彈奏轉
　　　　事官奏事畢出次吏部兵部侍郎及刑法官
　　　　對揖出次彈奏御史對揖出次給事中右位
　　　　南躬通事舎人喝祗候出次起居注官合班
　　　　於奏事石南躬通事舎人喝各祗候分班出
　　　　次排立供奉官已下合班於奏事石位南舎
　　　　人喝各祗候分班出次通事舍人喝天武官
　　　　等門外祗候應喏出殿上索扇簾垂皇帝降
　　　　坐乘輦還内内侍鳴鞭通事舎人當殿承㫖
　　　　放仗四色官􁀙鞾急趨至宣制右位南稱奉
　　　　勑放仗金吾將軍并殿中省官對拜訖隨㐲
　　　　出親王使相節度使至刺史學士臺省官文
　　　　武百寮諸軍將校等並叙班於朝堂喝賜茶
　　　　酒門謝畢退皇帝御垂拱殿坐中書樞宻及
　　　　請對官奏事如常儀閤門更不引見謝辭班
　　　　崇政殿亦不視事如遇有徳音制書御札俟
　　　　皇帝垂拱殿再坐制箱方出付外
元豐四年始罷正衙常叅
　　　　侍御史知雜滿中行劄子伏見本臺見行儀
　　　　制内兩省官文武百官日赴文徳殿東兩相
　　　　向對立宰臣一員押班聞傳不坐則再拜而
　　　　退謂之常朝遇休假併三日已上應内殿起
　　　　居官畢集謂之横行自宰臣親王已下應見
　　　　謝辭者皆赴文徳殿謂之過正衙然在京釐
　　　　務之官例以别勅免叅宰臣押班近年已罷
　　　　而武班諸衛本朝又不常置故今之赴常朝
　　　　者獨御史臺官與蕃官待次階官而已其武
　　　　班既無本品因令使臣十員假攝以實之臣
　　　　嘗終始考求葢以循乎唐制而失之者也按
　　　　唐制京司文武職事官省朔叅望叅有五日
　　　　叅唯職事官五品并供奉官八品已上及員
　　　　外郎監察御史太常博士則每旦叅葢職彌
　　　　親者叅彌數也今垂拱内殿宰臣已下既已
　　　　每日叅矣而文徳常朝仍復不廢又使待次
　　　　攝班之人數十員以應文武百官而冒常叅
　　　　之名舛謬倒置莫此為甚至於横行叅假與
　　　　夫見謝辭官先過正衙雖㳂唐之故事然必
　　　　俟天子御殿之日行之可也自唐室衰宣政
　　　　視朝之禮廢應謝辭者始與常叅之官同至
　　　　正衙叙班以應故事五代㳂襲不復改正遇
　　　　入閤日則正衙先拜而後喚仗五日内殿起
　　　　居則見謝辭官先退而後入因陋習謬轉相
　　　　傳承失之益逺持之益固是以歴數百年而
　　　　未有以正其非也竊攷周官天子三朝内外
　　　　異位燕治異儀宰夫掌治朝之法而司士正
　　　　其位司㓂掌外朝之政而朝士建其法至於
　　　　燕朝則正位掌儐相者太僕而已朝儀詳略
　　　　之辨可概見於此矣唐因隋制大朝㑹御承
　　　　天門為外朝朔望御太極殿為中朝日朝事
　　　　於兩儀殿為内朝而大明宫制亦以含元宣
　　　　政紫宸三殿以當三朝之位而有正衙上閤
　　　　之稱雖於古制未必盡合而内外有序隆殺
　　　　有辨良有取焉伏觀陛下稽經攷古更定官
　　　　制損益革因撥自聖學一代之典於斯為盛
　　　　而文徳正衙之制尚存常朝之虛名襲横行
　　　　之謬例有司失於申請未能釐正誠恐不足
　　　　以稱明詔示來世欲望特隆指揮先次罷去
　　　　若夫因今殿庭以分内外之朝隨今官品高
　　　　下以為進見疏數之節并其餘應干廢置事
　　　　件即俟依近降朝㫖本臺與閤門别具事目
　　　　進呈取㫖裁定奉聖㫖送詳定官制所詳定
　　　　聞奏檢㑹唐書百官志及儀制令文武職事
　　　　官九品以上及二王後朝朔望文武五品以
　　　　上及兩省供奉監察御史郎太常博士日叅
　　　　日叅號常叅官武官三品以上三日一朝號
　　　　九叅官五品以上及折衝當畨者五日一朝
　　　　號六叅官長上折衝果毅若文武散官五品
　　　　已上直諸司及長上者各准職事叅其常叅
　　　　官隔假三日以上即横行叅假竊詳唐制即
　　　　是有職事要官朝見數而無職事及官品卑
　　　　下朝見亦疎也今在京文武升朝官未有職
　　　　事者毎日常叅宣勑不坐再拜而退有職事
　　　　者乃五日一赴起居其辭見謝恩皆先赴文
　　　　徳殿拜而退謂之正衙連遇朝假則百官詣
　　　　文徳殿立班謂之横行叅假三者但知倣唐
　　　　舊文而實與唐制甚異葢唐制日御殿以見
　　　　羣臣日常叅不臨前殿而御便殿喚仗由閤
　　　　門入百官俟朝於衙者因隨以見故謂之入
　　　　閤至其後世未曽日視朝而入閤之制亦廢
　　　　常叅之官日至正衙者聞傳不坐即退至明
　　　　宗始羣臣五日一隨宰相入見内殿謂之起
　　　　居葢非唐盛時之本制也唐之常叅乃職事
　　　　五品及供奉官臺省之官其後不御前殿又
　　　　廢入閤之儀常叅官至正衙聞傳不坐而退
　　　　今天子聼政於垂拱殿以接執政官及内朝
　　　　之臣而更於别殿宣勅不坐實為因習之誤
　　　　兼有職事升朝官五日一赴起居而未有職
　　　　事者反日叅䟽數之節尤為未當乂辭見謝
　　　　自已入見天子則前殿正衙對拜自為虚文
　　　　其連遇朝假則百官自赴大起居不當復有
　　　　横行叅假其滿中行乞罷常朝及正衙横行
　　　　委得允當
及官制既行又有日叅望叅朔叅之制
　　　　門下省起居郎以上中書省起居舎人以上
　　　　尚書省侍郎已上御史中丞已上為日叅官
　　　　其知樞宻院以上自如舊儀以三省及御史
　　　　臺官寺監長貳以上為六叅寺監丞大理評
　　　　事已上為兩叅官寄禄官通直郎以上為月
　　　　叅官又今後除朔望叅外每月定以五日二
　　　　十日二十一日二十五日為叅日遇假即罷
　　　　如契丹使見辭曰並特起居其前後三日内
　　　　合起居權罷
然則正衙常朝昔者省臺寺監應在京釐務官每日並
集其後以妨廢職事乃罷之獨待次官赴耳初無疏數
之别方唐盛時正衙立仗百官廊飡日以為常五日起
居雖始於明宗葢亦喚㐲入閣之遺意天子之朝莫先
於正衙於禮羣臣無一日不朝者而唐朔叅望叅每日
叅六叅九叅之類並謂衙殿天子日御宣政殿中金吾
細仗兵部旂旛等設於廷朝官退皆賜食開元中以朔
望宗廟上牙盤欲避正殿遂御紫宸喚仗入閤門自此
始也如此則常衙常叅果可廢耶
世説海外有燕子至秋社乃去仲春復來詩謂𤣥鳥鳦
也春分𤣥鳥降昔年因京東開河岸崩見蟄燕無數晉
郗鍳為兖州刺史鎮鄒山百姓饑饉或掘野䑕蟄燕而
食之乃知燕去亦蟄耳驚蟄後中氣乃來非復度海也
唐通事舎人宣詔舊令拾遺團句把麻者葢謁者不知
書多失句度故用拾遺低聲摘句以助之及吕温為拾
遺被喚把麻不肯去遂成故事拾遺不把麻自吕始時
桞宗元戯吕云幸識一文半字何不與他把國朝文徳
殿宣麻案自東上閤門出閤門使押至當衙横街北躬
云付門下宰相跪授訖歸位以授通事舎人折方揖殿
至宣制位搢笏宣讀兩舎人捧之然團句每以為艱也
内香藥庫在謻門内凡二十八庫真宗皇帝賜御詩二
十八字以為庫牌其詩曰每歳沉檀來逺裔累朝珠玉
實皇居今辰内府初開處充剏尤宜史筆書東庫内有
玉燒金藥一鑪至今猶在又有辰砂一塊其上忽生新
砂二十二顆赤如火色嘗取之禁中還送本庫焉
昔見故老説有一朝士好為諧謔嘗云近求得一對的
似有理躁因脩賀刺怒為答空書聞者無不大噱
晉王戎妻語戎為卿戎謂曰婦那卿壻於禮不順答曰
我親卿愛卿是以卿卿我不卿卿誰當卿卿戎笑遂聼
束晢亦曰婦皆卿夫子呼父字有一士人作詩謂婦曰
卿非也
　
　
　
　
　
　
　
　
　
　
　
　文昌雜録卷三
欽定四庫全書
　文昌雜録卷四
　　　　　　　　　　　　宋　龎元英　撰
四月六日北遼賀同天節使副見望參官起居是日㣲
雨特放唯引對北遼使者於紫宸殿酒五行罷
户部王員外言昔年作一夢甚竒一布牓大書云七元
均氣丁丑人作相後數年今右僕射蔡公拜公丁丑生
實契此夢乃知宰相固有黙定如紗籠中人之類前書
所記者甚多也
國子朱司業言南方柑橘雖多然亦畏霜毎霜時亦不
甚收唯洞庭霜雖多即無所損詢彼人云洞庭四面皆
水也水氣上騰尤能闢霜所以洞庭柑橘最佳嵗收不
耗正為此爾
元英昔隨侍太源見是年秋解進士正額外續解李霖
朝廷以故相曽有此比令禮部收試既而正額所送多
省下榜出有霖姓名遂及第今為朝奉大夫及至育州
秋試進士已鎖院今太府寺丞王璋以病在道久八月
半方到州牒試院亦令收試文在優等解送甚高明年
登科而歸信有命也
庫部林郎中説建州上春採茶時茶園人無數擊鼓聞
數十里然亦園中才間壟茶品髙下已相逺又况山園
之異邪太府賈少卿云昔為福建轉運使五月中朝㫖
令上供龍茶數百斤已過時不復有此新芽有一老匠
言但如數買小銙入湯煑研二萬權以龍腦水灑之亦
可就遂依此製造旣成頗如嵗進者是年南郊大禮多
分賜宗室近臣然稍減常價猶足為精品也
倉部韓郎中云叔父魏國公喜飲酒至數十大觴猶未
醉不甚喜茶無精麤共置一籠每盡即取碾亦不問新
舊嘗暑月曝茶於庭中見一小角上題襄字蔡端明所
寄也因取以歸員王家白後見蔡説當時秪有九銙又
以葉園一餅充十數以獻魏公其難得如此
司門范郎中云叔父蜀郡公鎮近居許昌作高庵以侍
司馬公累招未至庵極高在一臺基上司馬公居洛作
地室隧而入以避暑熱故蜀郡作髙庵以為戲也北京
留守王宣徽洛中園宅尤勝中堂七間上起高樓更為
華侈司馬公在陋巷所居才能芘風雨又作地室常讀
書於其中洛人戲云王家鑚天司馬家入地然而道德
之尊彼亦不知顔氏子之樂也
工部王侍郎云昨謫守單州後圃有宓子賤琴臺為一
郡之勝獨此可以銷憂耳有詩云琴聲久逐秋雲去臺
勢空隨古堞高既召還見於垂拱殿與吕資政同班殿
廬因話琴臺後數日吕遂知單州甚可異也
祠部毎嵗祠祭大祠三十正月上辛祈榖上帝四月雩
祀上帝九月明堂祀上帝冬至祭昊天上帝夏至祭皇
地祗孟春孟夏孟秋孟冬臘五享太廟正月上辛祀感
生帝立春祀青帝立夏祀赤帝立秋祀白帝立冬祀黒
帝土王祀黃帝春分祀高禖春分朝日仲春仲秋臘祭
太稷仲春仲秋祀九宫貴神孟冬祭神州地祗秋分夕
月臘蜡百神立春祭東太一宫立夏立冬祭中太一宫
立秋祭西太一宫中祠十有四立春後亥祭先農立春
後丑祀風師仲春祀五龍季春享先蠶立夏後申祀雨
師雷師四立井土王祭嶽鎮海瀆仲春仲秋上戊釋奠
武成王小祠十有三立冬後亥祭司中司命司民司禄
秋分享夀星立秋後辰祀靈星孟冬祭司寒仲春祭馬
祖仲夏享先牧仲秋祭馬社仲冬祭馬步立春祭尹司
命立夏祭竈季夏土王祭中霤立秋祭門及厲立冬祭
行皆有司行事焉
元英昨充元豐五年賀北朝正旦國信使行至神水驛
苦風眩昏亂不記省隨行小史輩皆環坐以泣通一昔
方稍安是年正旦接伴使杜刑部紘至深澤縣界中浴
幾不可救劉右司摯充賀同天節接伴使㳂路病傷寒
至滑州増劇然艾數百肩輿以歸後累月方安一嵗中
奉使者皆得疾危甚殊可怪也
禮部尚書黄公説丙申年秋試進士至八千人國朝以
來未有如此之盛他試院不能容始命就開寳寺分數
場引試開寳為試院自此始禮部林郎中以清㣲之風
養萬物賦為第一人始可謂雄魁也
元豐三年高麗國遣使栁洪副朴寅亮朝貢且獻日本
國車一乗洪云諸侯不貢車服誠知非禮本國所以上
進者欲中朝見日本工拙爾朝廷為留之髙麗本箕子
之國其知禮如此
户部劉郎中説雄州城南陂塘數十里芰荷極望以小
舫逰其間鷗鷺往來紅香泛於樽俎雖江鄉亦無此景
四時有蟹暑月亦甚肥昔見謝通議言曽通判莫州有
戎卒溺塘水死州請覆驗旣到彼尸不可得所司云水
中積蟹一窖莫知淺深尸在其下無由得也雄莫間蟹
多如此
右司郎中劉摯罷以提㸃開封府界諸縣公事楊景略
為右司郎中以知夀州葉温叟為都官員外郎以提舉
荆湖北路常平倉李莘為屯田員外郎
禮部尚書㤙賜今年龍茶一斤折簡諭林郎中云欲以
五餅分送郎官如何林獻答云衆官參詳委得允當遂
以分送五㕔他則不然也
元豐五年五月官制始行兩省官但除給事中中書舍
人起居郎起居舍人而已六年四月方以監察御史王
桓為右正言
五月一日文徳殿視朝仗衛如式是日對于闐國進奉
使貢物充廷多白玉熈寜六年大食俞廬和地國亦貢
雲霞白玉圭一副今藏内帑
詳定禮文所上言臘蜡百神四方並就南郊一壇禮未
合古請蜡祭四郊各為一壇東方日西方月各神農配
作大祀南方神農為神主后稷配北方亦神農為神主
后稷配係中祠其五官五田畯五星二十八宿十二辰
五嶽四鎮四海四瀆每方山川水澤丘陵墳衍原隰井
泉水墉坊郵畷青龍朱雀騏驎白虎𤣥武於菟鱗羽介
毛臝猫昆蟲並如故事若其方有災害則闕而不祭詔
可
國子司業朱服上言惟先王之時燕飲必有射將祭擇
士於射宫能偶則又别之以射射武事也先王於進成
人材之際毎不廢焉今養士之盛莫盛於大學而大學
之士鮮能知射朅見武學教場與國子監相去數十步
欲使太學諸生遇假有願射者聽往習焉不惟閒暇之
時使㳺於藝又足以收其放心而不遷於異物狀下禮
郎羣官皆以為然上都省乞如所請云
元豐四年髙麗國遣使崔思齊副李子威朝貢并獻樂
器明年正月十四日車駕幸集禧觀詔思齊等侍從又
令所遣樂工對御獻樂賜袍帶銀帛有差思齊言今髙
麗樂是新羅樂樂器有嘉配琴謂笛為大吟舞有七十
餘種止用兩人謂之攀花云
勑大忌日六曹諸司並不作假執政官早出官司不得
隨出前此車駕遊幸及臨奠宗室若大臣咸為之舉哀
及後苑觀麥觀稻觀穀觀橙及延和殿北遼禮物崇政
殿疎决景靈宫朝謁北使見辭執政禮上皆早出故有
是勑
資州上言資陽縣民支漸𦵏母於賴錫山漢中廬於墓
側已經三年自負土成墳布素不食五味惟菽粟而已
日三時號慟餘時即誦佛經有白黒雀各一對盤泊墳
上松間每有野狸白蚆兔自山上來看上土久之方去
又有白鵶及五色雀計萬餘圍繞乞行旌賞勑特賜粟
帛
熈寜中福建賊廖㤙聚羣黨於山林招撫久之方出降
朝廷赦其罪授右班殿直既至有司供脚色一項云歴
任以來並無公私過犯見者無不笑之
祥符中開寳寺福勝院舍利㙮上光明或似水晶或似
金色於相輪上或隠或顯又降下舍利於地面磚石上
約五千餘粒僧俗䖍心求覓必獲霑足直宗幸㙮下焚
香有舍利見大如拳色如水晶召從臣同觀洎賜食退
舍利復見於西北鈴索上往來飛動臣庶莫不瞻覩今
慶夀崇因閣慈聖光獻太皇太后所建即其地也
閤門舊儀大宴更衣降坐羣臣退再坐羣臣先升殿既
就坐御羣臣謝花拜於坐次天禧中司諫祖士衡上言
欲望每更衣再坐有司引羣臣班於殿廷俟升御坐謝
花於廷乃分引上殿自此始也
禮部王員外説昔有一舉子恩澤牓授三班借職作歇
後詩詩云官資得箇三班借請給全勝録事參從此罷
稱鄉貢進這回走馬東西南唐宰相鄭棨好作歇後句
此詩亦甚工也
元豐三年髙麗國王王徽以疾表乞太醫朝廷遣閣門
通事舍人王舜封押至彼國舜封上言十二月一日徽
生辰北遼遣起居郎知制誥馬堯俊充使留仙賓館堯
俊獻徽詩云始從鈎裂海東天世世英雄稟自然掌上寳
符鈐造化胷中神劍畫山川太宗莫取龍州道煬帝難
乗鴨緑船真是金輪長理國豈論八萬四千年徽以錦
紬八百匹為謝云
給事中徐禧没於王事朝廷録其子弟十餘人以弟祕
為太廟齋郎秘自陳願閣此恩以待兄有嫡孫長日推
授朝廷嘉而許之秘為太學生有聲名而孝悌㢘退之
行又如此
開寳六年翰林學士李昉知貢舉放進士及諸科及第者
凡三十八人下第進士徐士㢘自陳屈抑即詔貢部以
八等第進士并終經學人並親覆於殿廷内出未明求
衣爵待士詩進士宋準等一百二十七人並放及第昉
所放退落者十人責授昉太常少卿御試舉人自此始
也
淳化中有司言油衣帟幕損弊者萬數欲毁棄詔令煮
而浣之命尚方染以雜色刺為旗幟焉
元豐元年詳定禮文所言古者祀天於地上圓丘在國
之南祭地於澤中之方丘在國之北其牲幣器色歌詩
奏樂亦皆不同凡以順隂陽因髙下而事之以其類也
漢元始間以祀樂旣各有合而禮又有夫婦共牢之文
於是合祭天地以隆一體之義後漢魏晉及唐以來皆
因仍之本朝親祀上帝即設皇地祗位稽之典禮有所
未合勑詳定更改禮文聞奏陳襄議曰漢元始中姦臣
妄議不原經意附會周官大合樂之説謂當合祭於帝
從而用之故天地共犢禮之失自此始矣臣以謂既罷
合祭則南北二郊自當别祀伏請毎遇親祠之嵗先以
夏日祭地祗於方丘然後以冬日至祀昊天於圓邱李
清臣議曰欲乞毎遇親郊七日戒之後三日宿之時宿
太廟以告宿北郊以祭宿南郊以祀所以先太廟者告
祖為配也所以先北郊者先卑後尊也然雖自北郊至
南郊相去為逺則中道不可以無舍請為帷宫止而後
進王存議曰國家用冬夏至遣官攝事於二郊蓋周禮
未嘗廢也其三年一有事於南郊實同漢制若因三嵗
之期漸輟郊丘之祀間有事於北郊如先朝親耕祫享
之比則不失恭事天地之意陸佃議曰今或冬日至親
祠昊天上帝因即圓邱之北别祠地祗不崇朝而天地
之祠畢舉矣張璪議曰竊謂陽生於十一月隂生五月
則隂陽之生天地致用之始故天神地祗可得而禮然
當今萬乘儀衛加倍於古方盛夏之時不可以躬行臣
以謂宜即郊祀之嵗於夏至之日盛禮容具樂舞遣冡
宰攝事雖未能皆當於禮庶幾先王之遺意猶有存焉
勑如璪議其親祠南郊罷皇地祗并從祀位六年五月
二十八日夏至適當親祀之嵗於是左相王公攝事禮
部黃尚書太常李少卿為亞終獻中書蔡舍人讀册文
且用備樂愚以謂祠官當給本品鹵簿方可為盛禮容
也
禮部黃尚書上言伏覩覆定臣寮諡議其法質明入内
廢務一日假故既頻事易停壅欲乞自今集官覆諡午
刻入省勑依乃罷酒食故事尚書省集請諡之家自設
醪饌舊從官給今方罷之
吏部頒給印歴六曹尚書侍郎左右僕射左右丞批都
司郎官左右丞批二十四司郎中員外本曹尚書侍郎
批以書逐考功過焉
六月二日三省官集於吏部寓治都㕔講求奉上仁宗
皇帝英宗皇帝徽號初四日兩省官與尚書省左右司
郎已上又赴門下中書都堂再議執政官在中設羣官
位重行皆北向焉
晉志云袴褶之制未詳所起近代車駕親戎中外戒嚴
則服之唐制三品以上紫褶五品已上緋褶通用細綾
七品已上緑褶九品已上碧褶通用小綾玉藻云禪為
絅(音/扄)引急也帛為褶今袷也鄭云單為絅有衣裳而無裏
者也帛為褶有表裏而無著者也周遷輿服雜事云趙
武靈王縵胡之纓戎服有袴褶之制始有漢武近世服
以從戎隋制纉嚴文武百官咸服之車駕親戎則縛袴
使不舒散皇朝導駕官袴褶蓋馬上之服也
太子太師張公昇大中祥符八年嵗在乙夘登科熈寧
九年丙辰終於許州陽翟縣里公起布衣致使相自初
仕至薨謝歴一甲子近世所無也
真宗皇帝東封選次太平驛賜從臣辟寒丸仁宗每崇
政殿親試進士亦賜大臣七寳茶至今以為故事
以禮部尚書黃履為御史中丞
詳定禮文所言謹按儀禮曰夫婦一體故昏禮則同牢
而食合卺而飲終則同穴祭則同几同祝同饌明夫婦
一體未有異廟者也恭惟孝惠皇后太祖皇帝元妃淑
德皇后太宗皇帝元妃章懐皇后真宗皇帝元妃而孝
章皇后實太祖皇帝繼后當時議者或以其未嘗正位
中宫或以其繼而不許其配有司因循不究其實皆祭
以别廟在禮未安伏請升祔太廟以時配享勑恭依仍
於今年大禮前更不行孟冬薦享止俟升祔禮畢遍享
太廟并祭七祀配享功臣其太廟祏室三省看詳合以
配繼先後為序云
以太常少卿李常為禮部侍郎以司勲郎中葉均為秘
書少監以户部員外郎黃好謙為司勲員外郎以提㸃
開封府界常平倉張詢為户部員外郎
通典梁御史中丞給威儀十人其八人武冠降韝一人
緗衣執鞭杖依行列行七人唱呼入殿引喤(音/横)至階一
人執青儀囊不喤國朝故事御史中丞告官呵引至朝
堂門兩朱衣吏告引入朝堂至文德殿門止蓋亦引喤
之比也
長安隠士曰高繹有古人絶行慶厯中召至京師朝廷
欲命以官固辭歸山特賜安素處士家甚貧妻子寒餒
終不以困故受鄉人財閉門讀書而已昔王霸憐其子
蓬髮投耒愧卧不起前賢之所難而處士蹈之有餘裕
也嘗見古老説种放隠終南山召拜起居舍人賜告西
歸有一髙士隠居三世以野䔩一盤詩一篇贈放云接
得山人號舍人朱衣前引到蓬門莫嫌野菜無多味我
是三追處士孫放國史有傳若夫志意修則驕富貴道
義重則輕王公惟安素可以無慙矣
舊三司使㕔屏風崔白畫蘆雁用意極工昨為僕丞都
堂此屏在後閤及遷都省左僕射命移於尚書令㕔後
亦近世之竒筆也
閏六月以新差權知曹州井亮采為户部員外郎
二十四日尚書令㕔集三省官上仁宗皇帝英宗皇帝
徽號奏議羣官雜壓非故事也愚以謂左僕射當坐東
偏南向門下侍郎次之左省官列於東北壁下重行南
向右僕射坐西偏南向中書侍郎次之右省官於西北
壁下重行南向左丞東相對如學士太常卿皆赴即坐
於正南北向雖未必盡合舊儀猶愈於雜壓也
七月十二日后升祔於太廟兵部黃麾仗太常鼓吹一
千八百餘人重翟車四乗是日五鼓神主自后廟升綵
殿宗室正任已上步導進行直南㳂城入太廟至南神
門外䧏綘殿入幄升腰輿各祔本室太祖室曰孝惠次
孝明次孝章太宗室曰淑德次懿德次明德次元德真
宗室曰章懐次章穆次章獻次章懿旣升祔行遍享之
禮雍王曹王濮陽郡王充三獻禮畢百官詣東上閤門
奉表稱賀
以户部尚書安燾為司知樞宻院事以吏部侍郎李承
之為户部尚書以户部侍郎陳安石為吏部侍郎以河
北都轉運使蹇周輔為户部侍郎以左司郎中呉雍為
直龍圖閣河北轉運使以吏部員外郎曽伉為左司員
外郎又以司勲員外郎黃好謙為郎中以户部員外郎
井亮采為金部員外郎
唐德宗正元十年七月賜故唐安公主諡莊穆蓋公主
賜諡始於此也
韓文公永正行云公然白日受賄賂火齊磊落堆金盤
南史中天竺國説火齊狀如雲母色如紫金有光輝别
之則如蟬翼積之則如紗縠之重沓又王子年拾遺記
曰董偃嘗卧延清之室上設火齊屏風所謂磊落者亦
珠琲之謂也
二十五日文武百官詣太廟奏請上仁宗徽宗號曰體
大法道極功全德神文聖武濬哲明孝皇帝左相行事
起居郎蔡京著作郎豐稷讀祝其祝言皇帝謹遣百官
奏請徽號之意云
二十八日詔門下升祔禮畢宜覃慶澤以暨後昆四后
之家各與最長者初等官已仕者改一官
乾德五年正月十六日詔以朝廷無事年穀屢豐上元
觀燈可更増十七十八日兩夜自後毎至十六日開封
府以舊例奏聞皆詔更放兩夕雍熈二年十月下元節
張燈賜近臣宴於樞宻使王顯私第夜分命中使賜御
製詩一章其後毎燈夕皆命中書樞宻分往大寺焚香
就賜御筵遂為故事自此始也
杜甫紫宸退朝詩云香飄合殿春風轉花覆千官淑景
移又晚出左掖云退朝花底散歸院栁邊迷乃知唐朝
殿亦種花栁今殿庭唯對植槐楸鬰鬰然有嚴毅之氣
也
八月左丞蒲宗孟罷出知汝州以右丞王安禮為左丞
以吏部尚書李清臣為右丞以端明殿學士知蘄州曽
孝寛為吏部尚書以都官員外郎葉温叟為郎中
禮部李侍郎説秘書少監孫莘老莊居在高郵新開湖
邊嘗一夕隂晦莊客報湖中珠見與數同人行小草徑
中至水際見㣲有光彩俄而光明如月隂霧中人面相
覩忽見蚌蛤如蘆蓆大一殻浮水上一殻如張帆狀其
疾如風舟子飛小艇競逐之終不可及旣逺乃没
九月以吏部郎中吕嘉問為光禄卿以司勲郎中黄好
謙知揚州是月都官員外郎許安世以憂去官
皇祐二年大享明堂仁宗謂輔臣曰前代禮神有祭玉
燔玉二品今獨燔玉無乃闕禮文邪輔臣等對曰唐大
和中太常卿王起以當時祀事止有燔玉而無禮神美
玉請下有司造蒼璧等七玉祭訖藏之燔玉即用珉唐
末以來祀典廢闕禮神之玉不復備用以至於今勑其
令有司議如典禮是時適回紇貢玉璞數十剖之命匠
者制為蒼璧黄琮四圭有邸青圭赤璋白琥黝璜尤温
粹祭玉之備始復於此
十月以右司郎中楊景略為起居郎以錢勰為左司郎
中以孫覽為右司員外郎又以大理卿楊汲為刑部侍
郎
十一月十二日大慶殿遣上仁宗皇帝英宗皇帝玉册
玉寶上服綘紗袍再拜廷中跪授册寳使旣出大慶門
禮儀使奏禮畢上猶立廷中册寳升輅旣逺從官方前
導歸御幄云
十五日遷寓治禮部入新省自尚書令列曹員外郎㕔
屏風皆書周官一篇在位何以稱上所以戒責之意邪
南郊大駕上乗舊玉輅户部王員外説輅上有欵識唐
髙宗顯慶年造髙宗麟德三年𤣥宗開元十三年真宗
皇帝祥符元年封禪此輅凡三至泰山開元十一年祥
符四年亦兩至濉上真所謂萬乗之器也
司封員外郎王祖道出知汀州以禮部員外郎王子韶
為庫部員外郎以太常博士何洵直為禮部員外郎以
駕部郎中呉安持為太府少卿以柯述為司封郎中以
蘇注為司勲員外郎以王兢為倉部員外郎以蒲宗閔
為都官郎中
十九日車駕詣萬夀觀恭謝畢由天波門幸尚書新省
至令僕㕔遂徧至六曹傳宣尚書侍郎郎中員外郎各
轉一官主事已下等第支賜凡二萬緡至禮部上顧謂
侍郎李常曰唐尚書省亦止於四千楹又問吏額多少
常具以對又宣諭云朝廷待遇責任之意非輕卿等各
宜自勉雖千載難逢之期顧羣臣何以上報聖恩邪
十二月一日文德殿視朝仗衛如式是日大風詔移御
紫宸殿百官起居正如唐唤仗入閣之儀也
右省趙諫議説王汾學士皆言夢中見人云君要如意
須逢元公了不曉所謂後數年得知兖州其字即元公
方悟前夢之可信也
二十八日以魯國大長公主薨輟朝五日是日北遼賀
正旦使副見於崇政殿賜茶而已上御靴袍自延和乗
輦至崇政非後殿常儀也
　文昌雜録卷四
欽定四庫全書
　文昌雜録卷五
　　　　　　　　　　　　宋　龎元英　撰
元豐甲子正月五日宴北遼國信使於紫宸殿酒七行
不作樂以魯國大長公主在殯故也是時上元節有司
已設山樓詔撤之罷御端闈魯國仁皇帝之女恩禮加
隆焉
熈寧二年朝廷始命兩浙福建等路轉運司招接高麗
入貢時舟人傅旋至彼國述朝廷之意王徽喜甚次年
二月十五日然燈如中華上元旋適在彼見徽賦感天
朝招接擬侍中華然燈夜述懐詩云宿罪應深近契丹
歴年徒貢事多般忽䝉舜日龍綸召便侍堯天佛㑹觀
燈艷似蓮裝闕熖月華如水洩雲寒夷身幸入華胥境
甚惜今宵漏滴殘福建路轉運使張徽上其事云
以開封府推官祖無頗為駕部郎中以開封府判官胡
宗愈為吏部郎中乂以司勲員外郎蘇注為郎中二月
五日太師致仕文公自西京造朝修謝對於垂拱詔是
日特開宴酒五行命御藥院内侍梁從政特以大觴酌
御樽酒以賜之且命飲侍臣拭目以觀㤙禮之隆遇焉
慈聖光獻太皇太后天聖中册為皇后其文丞相吕公
夷簡之辭元豐二年奉上尊諡詔同知樞宻院事吕公
著撰册文丞相之子也樞宻公亦自陳遭遇中外莫不
感異云
滕正議甫知安州苦風眩久不差有一道人贈藥方名
筠遇丹因修合服之舊恙頓愈自此遂常服旣罷官赴
闕至都城久之未有除授因旦服筠遇丹謂其門人云
久服此藥豈非得筠州邪不數日遂知筠州禮部何員
外正議子壻也質之信然
三月二日太師潞公西歸詔宰相執政官三省近臣學
士待制宴餞於瓊林院賜御詩以寵行前此令有司不
得收河東印節又令都水具舟由洛河以歸清明日特
宴於玉津園唯執政官得預太師以詩述感遇之意以
遺丞相次日賜御詩俯同元韻㤙數之隆蓋如此公卿
聳羨云
十八日集英殿大宴再坐延安郡王侍立百官稱賀廷
中旣升殿上遣内侍引王揖宰相輔臣皆再拜以謝酒
再行方還内在位瞻覩莫不悦懌抃蹈共釂賜觴焉
四月初五日禮部試饒州童子朱天鍚年十一念周易
尚書毛詩周禮禮記論語孟子凡七經各五道背全通
無一字少誤者是日禮部侍郎召本曹郎官赴坐左右
觀者數百人此童諷誦自若畧無懾懼後數日召至睿
思殿賜五經出身昔晏元獻公名貫撫州近年何正臣
名占臨江皆童子舉江南多竒偉亦山川之秀使然耶
以陜西轉運副使范純粹為左司員外郎補曽伉致仕
闕又以倉部員外郎王兢為郎中以湖南轉運判官鄒
極為度支員外郎以司門郎中范百禄為吏部郎中以
太常丞吕升卿為司門員外郎
杜甫為左拾遺作紫宸殿退朝詩云宫中毎出歸東省
會送䕫龍集鳳池東省門下也鸞臺在焉鳳池在中書
省杜詩不應有誤恐唐朝别有故事又恐是時政事堂
適在右省耳
五月户部尚書李承之以憂去官以龍圖閣直學士知
開封府王存為兵部尚書尋改户部以户部侍郎蹇周
輔為寳文閤待制知開封以刑部侍郎楊汲為户部侍
郎
景靈宫天元殿考宫之初靈芝産於殿栱今嵗孟夏朝
獻車駕詣宫前數日芝又産於殿門近臣賀於齋殿右
僕射賦詩命禮曹郎官屬和焉
登聞鼓院未知起於何代因讀唐㑹要見顯慶五年有
抱屈人齎鼔於朝堂訴遂令東西都各置登聞鼔自此
始也
六月吏部侍郎蘇頌以憂去官以知桂州熊本為吏部
侍郎以庫部員外郎王子韶為考功員外郎以路昌衡
為右司員外郎以左司員外郎范純粹為河東轉運使
以工部郎中范子竒為左司郎中
禮部上言郊廟親祠儀注祭日皇帝並服靴袍至大次
於禮意未協謹按禮記郊特牲曰祭之日王皮弁以聽
祭報報謂小宗伯告時告備若今請中嚴奏外辦也韋
彤五禮精義以通天冠猶古之皮弁齋服也伏請太廟
圓􁀫祭之日服通天冠絳紗袍自齋殿赴大次以應皮
弁以聼祭報之儀勑依
新制寺監丞簿皆輪宿直長貳每五日一㸃宿有一卿
長每㸃宿亦令丞簿自依日赴直謂長貳㸃宿乃㸃檢
之義按學士舍人新拜官有儤直舊官間數日乃㸃檢
直欲新來者稍休也豈㸃檢之謂邪士大夫不可以不
知故事一㸃字其誤如此
書奏之奏謂進也漢田蚡奢侈後房婦女以百數諸奏
珍物狗馬玩好不可勝數注奏進也
晋州州學教授陸長愈上言朝廷追封孟軻為鄒國公竊
謂春秋釋奠宜與顔子並配文宣王禮部看詳孟子於
孔聖之門堂在顔子之列伏請自今春釋奠以鄒國公
孟子配食文宣王設位於兗國公顔子之次勑依
禮部上言近年禮文屢經改定而正辭録其間尚有差
誤如先農正座帝神農氏祝文云以后稷配神作主配
座后稷云作主侑神謹按春秋公羊傳曰郊則曷為必
祭稷王者必以其祖配王者則曷為必以其祖配自内
出者無匹不行自外至者無主不止何休曰必得主人
乃止者天道暗昧故推人道以接之然則古者作主配
神之意本施於祖宗其間有雖非祖宗而施祝辭可以
言作主配神者如五人帝之於五天帝是推人道以接
天神勾龍之於社后稷之於稷是推人道以接土穀之
祗其祝辭俱云作主可也若並為外祭而正配座又皆
人鬼則以正座為主其配座但合食從祭而已禮曰蜡
之祭也主先嗇而祭司嗇説者謂以先嗇從祭今儀享
先農亦是以先嗇為主以司嗇為合食而配座祝辭乃
云作主侑神於正座祝文亦曰以后稷配神作主伏縁
先農為外祭正配座均為人鬼而以司嗇主先嗇蓋自
唐以來失之伏請於神農祝文云以后稷配於后稷配
云配食於神如此類數十條皆删修改正協禮意
元豐令諸私忌給假一日逮事祖父母者准此樞宻安
公祖妣忌方二嵗時祖妣已没疑逮事以問禮部何員
外答曰禮記云生不及祖父母説者曰子生所不見又
曰子生之時祖父母已死故曰生不及祖父母元豐令
所逮事祖父母逮及也謂生而及見祖父母者也夫生
而及見祖父母者禮許其税服則今令於私忌給假不
違禮意子之生未有不逮母者故鄭氏以逮為及識也
然則及識當以幾嵗為限曰子生三月則父名之以其
三月一時天氣變有所識别故也生三月之後可謂之
及識耳事者為成人言之也成人然後知事父母之道
也
七月左丞王安禮罷以端明殿學士知江寧府范純粹
為右司員外郎以右司員外郎孫覽為河東轉運使
左僕射㕔西貯廊右僕射正㕔各産芝草一本繪圖以
聞
禮部林郎中言昔見宋賜道説唐朝帝王帯雖犀玉然
皆黒鞓五代始有紅鞓潞州明皇畫像黒鞓也其大臣
亦然余昔通判滑州見州衙設㕔東西有賈魏公祠堂
皆黒鞓玉帶不知紅鞓起於何時也
八月膳部郎中魯有開罷為提舉亳州明道官以通判
延州呉安憲為膳部員外郎
流蘇五采毛雜而垂之摯虞決疑要注曰凡下垂為蘇
張衡東京賦飛流蘇之騷殺其注云騷殺垂貌蓋流蘇
騷殺皆下垂也
宗室子漪説書於秘書省特授通直郎服緋令馡士淝
等數人應進士舉取解别試所衣白襴一時新事也
栁子厚作館驛使記云萬國之會四表之來天下之道
塗畢出於邦畿之内故館驛之制於千里之内尤望自
萬年至於渭南其蔽曰華州其闗曰潼闗自華而北界
於櫟陽其蔽曰同州其闗曰蒲津自灞而南至於藍田
其驛六其蔽曰商州其闗曰武闗自長安至於盩厔其
驛十有一其蔽曰洋州其闗曰華陽自武功而西至於
好畤其驛三其蔽曰鳳翔府其闗曰隴闗自渭而北至
於華原其驛九其蔽曰坊州自咸陽而西至於奉天其
驛六其蔽曰汾州由四海之内總而合之以至於闗由
闗之内束而會之以至於王都言唐都畿之制如此雖
六典所在亦不得其詳今司門職方謂宜舉唐舊制而
復京畿之壯觀焉
九月駕部郎中祖無頗知潁州
二十一日以立冬祀黒帝祠官受誓戒於尚書省始舉
質明故事從新勑也前此四鼔初羣官皆集多宿於近
坊禮部上言以謂質也明也仍請蠲其日朝謁勑依不
准禮合經據而奉祠者免後至之彈劾焉
天下諸路文武職事官總四千一百一十八員開封府
界約五十員京東路約三百七員京西路約三百八員
河東路約二百七十員河北路約四百二十員陜西路
約五百二十二員淮南路約三百五員兩浙路約三百
一員江南東路約一百九十四員江南西路約一百六
十四員荆湖南路約一百二十員荆湖北路約一百五
十三員福建路約一百一十四員成都府路約一百五
十八員梓州路約一百五十員利州路約一百四十二
員䕫州路約一百一十一員廣南東路約一百六十一
員廣南西路約一百六十八員蓋十九路總數大約如
此幕職判司簿尉又在其外因頒降擬舉陞陟人數式
遂得見天下具員他處則無也
禮部郎中㕔東直皇城其内即廣聖宫林子中云毎清
旦風順聞濃香東來此宫三清閤晨炷也主客又在其
北正對後苑春夏燕鶻無數飛翥往來上林喬木之所
栖止也
起居郎楊景畧左司郎中錢勰奉使髙麗七月二十四
日同自密州發洋楊起居至大洋過東風飄回登州八
月初二日再發洋十三日方至髙麗境上錢左司郎八
月四日已達彼國一海之中風勢如此又可異
開寳寺試國學進士景德寺又為别試所旣開院以車
營務驢車數十量載試卷赴禮部架閣數日方畢所落
人數可知也
十月四日禮部試饒州進士朱天申年十二念周易尚
書毛詩周禮禮記孝經論語孟子揚子老子凡十經各
有一百通前日所試童子天錫之再從兄也亦召至睿
思殿賜五經出身
以給事中韓忠彦為禮部尚書以左司郎中錢勰為中
書舍人以吏部郎中范百禄為起居郎以直集賢院滿
中行為左司郎中以太常丞吕希績為吏部員外郎
世言市井市㕓未曉其義如何因讀風俗通曰市亦謂
之市井言人至市有鬻賣者當於井上洗濯令香潔然
後(闕/)市或曰古者二十畝為井田因井為市故云又市
中空地謂之㕓顔師古乃云凡言市井者市交易之處
井共汲之所總而言之也
余嘗見樞密都承㫖張誠一説昔年使北國因問耶律
蕭姓所起彼人云昔天皇王問大臣云自古帝王英武
為誰邪其大臣對曰莫如漢髙祖又問將相勲臣孰為
優對以蕭何天皇王遂姓耶律氏譯云劉也其后亦錫
姓蕭氏歐陽少師作五代史乃曰天皇王阿保機以其
所居撗帳地名為姓
世里世里譯者謂邪律昔蕭翰為契丹大族其號阿鉢
本無姓氏李松為製姓名曰蕭翰於是姓蕭二者不知
孰是也
世謂胡餅者釋名云以胡麻著之也前趙録曰石季龍
諱胡改胡餅曰麻餅今俗字増食非也齊書曰永明九
年詔太廟四時薦麵起餅豈今之蒸餅邪
二十七日禮部試撫州進士黃居仁年十二誦尚書毛
詩并正義禮記周禮孝經孟子老子及太𤣥經凡九經
合七十五通又試論語大義三道文理稍通勑賜五經
出身閤門送袍笏至禮部給賜焉
太師潞公歸開封府推官趙君錫作小詩二十篇紀恩
寵以送行其尤為人傳誦者有若樂人都用教坊家席
上羣公換口誇内裏宣來蕉葉盞御前賜出縷金花全
上纔初佳句傳中官寫得便聞天聖人含笑搜尋了依
韻當時賜和篇西苑重排餞會時新篇御製降彤墀明
朝上已無公事赴宴臣寮總進詩雖王建宫辭無以過
此也
十一月職方員外郎黄莘出知汝州以秘書省著作佐
郎邢恕守職方員外郎以司門員外郎吕升卿為兵部
員外郎以祕書丞陳宗古為司門郎中又以曽肇為户
部郎中
十二月司勲郎中穆珣出知潤州以彭次雲為司勲員
外郎以左司員外郎路昌衡為江淮發運副使以中散
大夫李之純為右司郎中
急告寧皆休假名也釋名曰急及也言切之使相逮及
也李斐漢書曰告請也言請休謁也寧安也吉曰告凶
曰寧又曰休沐漢律吏五日得一休沐言休息以洗沐
也
禮部投納試卷因國學至天下所解進士者諸科赴省
試者約六千人辭場之盛未有今日之比也
昔年有一大臣留守北京方暑至上闗因得詩句云河
上荷花何處好坐上幕客河朔人也應聲對云市中柿
子是誰甜諸官莫不為之恐悚而大臣終不見怒也
　
　
　
　
　
　
　
　文昌雜録卷五
欽定四庫全書
　文昌雜録卷六
　　　　　　　　　　　　宋　龎元英　撰
元豐乙丑正月以司勲員外郎彭次雲為郎中
開寶寺為禮部貢院二月十八日火凡本部貢牋與夫
所考試卷須臾灰燼畧無遺者自正月九日鏁院方定
二十八日奏號至是火詔以太學為貢院再令引試前
此未有也
元豐六年癸亥大慶殿元會初設五輅於廷除夜三更
大風自北木拔幕屋壊新玉輅右輪入池數尺玉飾皆
碎觀者莫不駭愕八年正月二日先帝不豫二月五日
遽宣遺制方悟為變之兆也
二月二十七日内出白麻丞相而下進官一等是日麻
案在宗政殿門百官素服序班於門外南北相向通事
舍人宣麻於正東西向示變禮也
元豐八年春太史奏熒惑守心是時太清宫道士王太
初奏章於太一宫真室殿之中壇回云至九天門下有
傳上章之命者曰已付南陵使者告行太初因敬問曰
南陵使者謂誰答云見守心者是也已而又拜章於壇
上回云復有傳上帝之命者云已再付南陵使者依命
告行自此京師大火焚廬舍開寳寺為甚未幾宫車晏
駕太初方敢傳此事於人間也余昨充北朝賀同天節
接伴使三月五日至深州安平縣前一夕大風是日寒
甚雪深數尺林木多折至雄州泣覩遺制河朔人言雖
極寒暮春未嘗有此異也
度支員外郎陳向權兼京西轉運使以修奉山陵増員
也事畢如故云
四月以左司郎中范子竒為直龍圖閤河北轉運使以
右司員外郎范純粹為直龍圖閤京東轉運使以吏部
員外郎劉奉世為京西北路提㸃刑獄以户部郎中劉
理為京西轉運副使以金部郎中眺端彦為利州路轉
運副使以都官郎中葉温叟為秦鳳路提㸃刑獄又以
右司郎中李之純為太僕卿以吏部郎中胡宗愈為右
司郎中以工部員外郎髙遵惠為左司員外郎以職方
員外郎邢恕為右司員外郎以知滑州劉摯新知信陽
張汝賢並為吏部郎中以潞州韓宗道為户部郎中以
京西北路提㸃刑獄梁燾為工部郎中以知密州范諤
考功員外郎吕和卿並為金部員外郎以太常博士盛
陶為考功員外郎以秘書省校書郎葉祖合為職方員
外郎以閤門通事舍人文貽慶為都官員外郎
五月左僕射王公薨以右僕射蔡公確為左僕射以知
樞宻院事韓公縝為右僕射又以户部尚書王存為兵
部尚書以翰林學士曽布為户部尚書以兵部侍郎許
將為龍圖閣直學士知成都府以吏部員外郎文及為
直龍圖閤直陜州以户部郎中曽肇為吏部郎以考功
員外郎王子韶水部員外郎王諤並為郎中
六月以通判潁昌府范純禮為户部郎中以右司諫蹇
序辰為司封員外郎
左僕射王公珪己未七月初九日主知樞宻院韓公縝
同申月日皆同惟時差異五月十八日王公薨後數日
韓公拜右僕射隂陽家之説果可信邪
余奉使至雄州五月二十二日次白溝驛是日晚雨雹
其大如拳屋瓦多碎彼人云嵗常如此尤有甚於此者
目所未覩也
司馬公光拜門下侍郎辭避甚確累遣御藥院近侍召
受告身隻日特垂簾促令告謝押赴門下歸即歸私第
又遣入内都都知張茂則宣召供職國朝故事惟宰相
或間遣御藥院近臣傳㫖都知累朝未嘗遣也召受告
身雙日特開延和又遣都都知宣召皆非舊例㤙禮之
隆今昔絶擬
北人謂住坐處曰捺鉢四時皆然如春捺鉢之類是也
不曉其義近者彼國中書舍人王師儒來修祭尊余充
接伴使因以問師儒答云是契丹家語猶言行在也
七月以資政殿大學士吕公著為左丞自王安禮罷左
丞久闕至此方有除授
初五日詣南郊請大行皇帝尊諡曰英文烈武聖孝廟
曰神宗三省給諫侍郎已上學士待制御史中丞宗室
正任團練使寺監長寄禄中散大夫已上並預焉
七月十六日太皇太后生辰上節名曰坤成有司檢討
故事北朝當遣使人乾興元年章獻太后垂簾各遣生
辰使人亦曽致書嘉祐二年北朝國母聽政真宗之妻於仁
宗皇帝為弟婦即難通問是時每遣國信使即致書洪
基云請侍次聞達其回書亦洪基傳達母后之辭使者
到彼國即洪基殿通書母后殿傳達遣使之語及致禮
物當時以謂得禮今洪基英宗皇帝之弟也於太皇太
后亦難通問朝廷方采用嘉祐故事無以易焉
十四日北朝祭奠弔慰使副各素服詣皇儀殿行禮旣
畢百官立班殿門外進召奉慰云
以户部侍郎李定為龍圖閣直學士知青州以寳文閣
待制呉雍為户部侍郎
梁沈約有修竹彈甘蕉文其畧曰渭川長兼淇園貞幹
臣修竹稽首言切尋姑蘇臺前甘蕉一叢宿漸雲露荏
苒嵗月今月某日有臺西階澤蘭萱草到園同訢自稱
今月某日巫岫歛雲秦樓開照乾光宏普罔幽不矚而
甘蕉攅莖布影獨見鄣蔽雖處臺隅遂同幽谷臣謂偏
辭難信敢察以情登攝甘蕉左近杜若江蘺依源辨覆
兩草各處異列同欵旣有證據差非風聞妨賢敗政孰
過於此而不除戮憲章安用請以見事徙根翦葉斥出
臺外庶懲彼將來謝此衆屈歴觀自昔文集未嘗有類
此製者雖曰新竒蓋亦有所寓託也
朝廷承五代之弊名式未正文德殿東西有上閤門而
無上閤按大唐宣政殿周之中朝也是謂正衙紫宸殿
直其北是謂上閤蓋自晉太極殿有東西閤天子坐以
聽政閤之名起於此方唐盛時立仗於宣政天子坐紫
宸而金吾殿中細仗自東西上閤門入謂之唤仗今文
德殿唐宣政正衙也而垂拱直其北紫宸乃在東偏文
德殿東西但有上閤二門未審以何殿為上閤謂宜參
詳典故正上閤之名以復有唐盛事焉
以知蔡州黃好謙為駕部郎中劉摯為秘書少監以都
官郎中蒲宗閔為利州路轉運副使以知明州馬珫為
都官郎中以左司郎中胡宗愈為起居郎以右司員外
郎邢恕為起居舍人以吏部郎中張汝賢為右郎中
元豐八年七月御史臺班簿銀青光禄大夫二員光禄
大夫二員正議大夫六員通議大夫九員大中大夫四
員中大夫六十員朝散大夫七十三員朝奏大夫八十
七員朝請郎一百二十一員朝散郎二百一十四員朝
奉郎二百八十四員承議郎三百六十七員奉議郎四
百八十九員通直郎二百三十五員分司官四十員宣
德郎二百三十八員宣義郎一百一十四員承事郎一
百三員承奉郎一百五十七員承務郎一百一員内外
共一千八百餘員近者登極覃㤙各有遷改其多如此
然舊數亦依約可見也
史記季布傳楚人曹丘生招權顧金錢事貴人趙同等
漢書同作談司馬遷以父名故改之今人與父同名者
改曰同為是也
唐慈恩題名按劉公嘉話録起自進士張莒於長安慈
恩寺閒逰題其姓名於㙮下後書之於板遂為故事本
朝進士題名皆刻石於相國興國兩寺亦慈恩之比也
梁四公子一人姓􁫫(音/擕)名闖(万禁/反)孫原人一人姓䨲(音/万)
名杰(音/傑)天齊人一人姓䴰(音/蜀)名􁀙(音/湍)浩􁀙人一人姓仉
(音/掌)名䏿五阮人昭明太子曰􁫫出揚雄蜀記闖出公羊
傳䨲出世本字亦作簡出三齊記杰出竹書紀年䴰出
索緯隴西人物志􁀙出世本及廣雅仉出太乙符䏿出
史記孫原僰山名浩􁀙洮湟之間二水名五阮雁門也
　　　　浩音告􁀙音門今俗呼為閤門河蓋疾言之
　　　　告為閣耳
吏部西選一曰尚書左選京朝官三千餘員二曰尚書
右選大使臣一千九百餘員三曰侍郎左選幕職令録
判司簿尉四千餘員四曰侍郎右選小使臣一萬三十
餘員四選除非次闕外例多待闕及二年者員多闕少
之弊也
唐制天子坐朝宫人引至殿上故杜甫詩云户外昭容
紫袖垂雙瞻御坐引朝儀天祐二年十二月詔曰宫妃
女職本備内任今後每遇延英坐日只令小黄門祗候
引從宫人不得出内自此始罷也
今三省官諫議大夫司諫正言郎中方出入重戴蓋昔
者門下中書省自侍郎常侍給舍諫議至起居遺補尚
書省自尚書丞郎至正郎皆重戴是為清望官唯員外
郎不得預此御史臺至今自中丞監察皆重戴獨此為
是耳三省皆非故事也
周顯德六年髙麗遣使獻别叙孝經一卷越五孝經新
義八卷皇靈孝經一卷孝經雌圖三卷别叙者記孔子
所生及弟子從學之事新義者以越王為問目釋疏文
之義皇靈者止説延年避災之事及符文乃道書也雌
圖者止説日之環暈星之彗孛亦非竒書熈寧中王徽
病詔醫官馬世長往治之歸得東觀漢記七册彼亦自
無完本然俗好經書至於庶賤之家各於衢路造大屋
謂之局堂子弟晝夜誦讀云
建隆三年班簿計二百二十四員南班在内元豐八年
止階官計二千八百餘員然建隆時兩省凡二十七人
蓋不専職本務分涖中外之任焉
神皇帝靈駕發引自福寜出垂拱殿由西上閤門文德
殿端禮門出右昇龍門至德門而不由大慶殿平日輦
路旣𦵏吉仗即日東還到闕虞主自右掖門入由右長
慶嘉肅銀臺承天門至集英殿奉安列聖故事也
中書舍人禮上有押角尚書八坐丞郎初拜並集都坐
交禮遷又解交六典載藴位動位皆未詳其義以俟知
者
　　　押角解交已檢獲載後篇
梁均王晉天福中始𦵏故妃張氏獨存考功員外商鵬
為誌文曰七月有期不見望陵之妾九疑無色空餘泣
竹之妃後唐武皇師還渭北不獲入覲幙客李龔吉作
違離表云穴禽有翼聽舜樂以猶來天路無梯望堯雲
而不到五代之季工翰墨者無以過此也
　
　
　
　
　
　
　
　
　
　
　
　文昌雜録卷六
文昌雜録補遺
余記中書舍人禮上押角未詳何義按唐裴坦傳載令
狐綯薦坦為知制誥裴休持不可不能奪故事舍人初
詣省視事四丞相送之施一榻堂上壓角而坐坦見休
重愧謝休咈然曰此令狐丞相之舉休何力顧左右索
肩輿出宋次道乃曰舍人上事必設紫褥於廷面北拜
㕔閤長立褥之東北隅謂之壓角宋丞相作掖垣叢誌
亦不解其事未知何者為是
唐國子祭酒李涪作刋誤云兩省官上事日宰相臨焉
上事者設床几面南而坐判三道案宰相别施一床連
上事官南坐於四隅謂之押角自常侍已下以南為上
差牙相承實乖禮敬何不為丞相設位於衆官之南常
侍諫議給事舍人循次而坐於丞相之下尊卑有序足
以為儀由此觀之不獨中書舍人凡兩省官禮上宰相
皆壓角也至五代馮道為宰相判狀尾罷之應自此閤
長立於柬北隅猶謂之押角如宋次道所記也
　　　　又五代㑹要晉天福五年三月勅中書門下
　　　　五品已上於兩省上事宰臣押角之禮宜廢
余又記後唐同光三年洛京積善坊得古文錢曰得一
元寳順天元寳史不載何代鑄此錢近見朝士王(御/名)儀
家有錢氏錢譜云史思明再䧟洛陽鑄得一錢賊黨以
謂得一非佳號乃改順天葢史思明所鑄錢也
余前記尚書省初拜並集都坐交禮遷又改交未詳其
略曰漢制八坐及丞郎初拜官並集都坐交僕射八坐
也又無不答之文又東宫舊事曰太子至承華門設位
拜二傅二傅交禮畢不復登車又後漢養老儀天子與
五更於門屏交禮即荅拜詳此並以對拜為交禮遷日
又集對拜而去謂之解交也
余前記唐諌議遺補在左右省而劉禹錫送令狐博士
詩云諫院過時榮棣萼已有諌院之名何哉按㑹要貞
元中薛元輿為諌議大夫奏云諌官所上封章事皆機
密每進一封兩省印署凡有封奏人且先知請别鑄諌
院印庶免漏泄乃知諌院之名舊矣
文昌雜録䟦
余自壬戊五月入省至乙丑八月罷每有所聞見私用
編録嵗月寖久不覺滋多官在儀曹粗記故事今雜為
六卷名曰文昌雜録或有謬誤覽者為校正焉南安龎
元英題
