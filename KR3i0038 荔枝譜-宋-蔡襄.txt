#+TITLE: 荔枝譜-宋-蔡襄
#+DATE: 2016-06-11 12:23:30
#+SOURCE: github.com/kanripo/KR3i0038 master d150a478                
欽定四庫全書　　　　　子部九
　提要
　　荔枝譜　　　　　　　譜録類三(草木禽魚之/屬)
　　　　(臣/)等謹案荔枝譜一卷宋蔡襄撰襄字君謨
　　　　興化仙游人天聖八年進士官至端明殿學
　　　　士卒諡忠惠事蹟具宋史本傳是編為閩中
　　　　荔枝而作凡七篇其一原本始其二標尤異
　　　　其三誌賈鬻其四明服食其五慎䕶養其六
　　　　時法製其七别種類嘗手寫刻之今尚有墨
　　　　板傳於世亦載所著端明集中末有嘉祐四
　　　　年嵗次己亥秋八月二十日莆陽葵某述十
　　　　九字而此本無之按其年月葢自福州移知
　　　　泉州時也荔枝之有譜自襄始其叙述特詳
　　　　潔有筆力而王世貞四部稿乃謂白樂天蘇
　　　　子瞻為荔枝傳神君謨不及殊非篤論又案
　　　　襄詩篇中屢咏及荔枝多可與譜相參考者
　　　　如四月池上一首荔枝纔似小青梅句劉克
　　　　莊謂即譜中之火山又七月二十四日食荔
　　　　枝一首絳衣仙子過中元句即譜中之中元
　　　　紅又謝宋評事一首兵鋒却後知神物句即
　　　　譜中之宋公荔枝又有與昭文相公手帖所
　　　　謂陳家紫號第一輒獻左右者則集中不載
　　　　别見於洪邁容齋隨筆亦可以備此譜故實
　　　　云
　　橘録　　　　　　　　譜録類三(草木禽魚之/屬)
　　　　(臣/)等謹案橘録三卷宋韓彦直撰彦直字子
　　　　温延安人蘄忠武王世忠之長子登紹興十
　　　　八年進士官至龍圖閣學士提舉萬夀觀以
　　　　光禄大夫致仕封蘄春郡公事蹟附見宋史
　　　　世忠傳此譜乃淳熈中彦直知温州時所作
　　　　宋史藝文志焦竑國史經籍志俱作永嘉橘
　　　　録卷數與此本相合文獻通考作一卷葢字
　　　　之誤也彦直有才畧而文學亦優嘗輯宋朝
　　　　故事名水心鏡凡一百六十餘卷為尤袤所
　　　　稱今不傳是録亦頗見條理上卷載柑品八
　　　　橙品二中卷載橘品十八以泥山乳柑為第
　　　　一下卷則言種植之法皆詳贍可觀陳景沂
　　　　作全芳備祖引彦直此録謂其但知乳柑出
　　　　於泥山而不知出於天台之黄巖出於泥山
　　　　者固奇出於黄巖者尤天下之奇云云葢景
　　　　沂家本天台故欲自夸飾土産不知彦直是
　　　　録專記永嘉不當借材於異地也其亦昧於
　　　　著作之體矣乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　荔枝譜
　　　　　　　　　　　　　宋　蔡襄　撰
　　第一
荔枝之於天下唯閩粤南粤巴蜀有之漢初南粤王尉
佗以之備方物於是始通中國司馬相如賦上林云答
遝離支盖夸言之無有是也東京交阯七郡貢生荔枝
十里一置五里一堠晝夜奔騰有毒蟲猛獸之害臨武
長唐羌上書言狀和帝詔太官省之魏文帝有西域蒲
桃之比世譏其繆論豈當時南北斷隔所擬出於傳聞
耶唐天寳中妃子尤愛嗜涪州歳命驛致時之詞人多
所稱詠張九齡賦之以託意白居易刺忠州既形於詩
又圖而序之雖髣髴顔色而甘滋之勝莫能著也洛陽
取於嶺南長安来於巴蜀雖曰鮮獻而傳置之速腐爛
之餘色香味之存者亡幾矣是生荔枝中國未始見之
也九齡居易雖見新實騐今之廣南州郡與䕫梓之間
所出大率早熟肌肉薄而味甘酸其精好者僅比東閩
之下等是二人者亦未始遇夫真荔枝者也閩中唯四
郡有之福州最多而興化軍最為竒特泉漳時亦知名
列品雖高而寂寥無紀將尤異之物昔所未有乎盖亦
有之而未始遇乎人也予家莆陽再臨泉福二郡十年
徃還道由鄉國每得其尤者命工寫生稡集既多因而
題目以為倡始夫以一木之實生於海瀕巖險之逺而
能名徹上京外被重譯重於當世是亦有足貴者其於
果品卓然第一然性畏髙寒不堪移殖而又道里遼絶
曾不得班於盧橘江橙之右少發光采此所以為之嘆
惜而不可不述也
　　第二
興化軍風俗園池勝處唯種荔枝當其熟時雖有他果
不復見省尤重陳紫富室大家歳或不嘗雖别品千計
不為滿意陳氏欲採摘必先閉户隔墻入錢度(音/鐸)錢與
之得者自以為幸不敢較其直之多少也今列陳紫之
所長以例衆品其樹晩熟其實廣上而圓下大可徑寸
有五分香氣清逺色澤鮮紫殻薄而平瓤厚而瑩膜如
桃花紅核如丁香毋剥之凝如水精食之消如絳雪其
味之至不可得而狀也荔枝以甘為味雖百千樹莫有
同者過甘與淡失味之中唯陳紫之於色香味自拔其
類此所以為天下第一也凡荔枝皮膜形色一有類陳
紫則已為中品若夫厚皮尖刺肌理黄色附核而赤食
之有查食已而澁雖無酢味自亦下等矣
　　第三
福州種殖最多延貤原野洪塘水西尤其盛處一家之
有至於萬株城中越山當州署之北鬱為林麓暑雨初
霽晩日照曜絳囊翠葉鮮明蔽映數里之間焜如星火
非名畫之可得而精思之可述觀攬之勝無與為比初
著花時商人計林斷之以立劵若後豐寡商人知之不
計美惡悉為紅鹽(去/聲)者水浮陸轉以入京師外至北漠
西夏其東南舟行新羅日本流求大食之屬莫不愛好
重利以醻之故商人販益廣而鄉人種益多一歳之出
不知幾千萬億而鄉人得飫食者盖鮮以其斷林鬻之
也品目至衆唯江家緑為州之第一
　　第四
荔枝食之有益於人列仙傳稱有食其華實為荔枝仙
人本草亦列其功葛洪云蠲渴補髓所以唐羌䟽曰未
必延年益壽盖云雖有其傳豈果能哉亦諫止之詞也
或以其性熱人有日噉千顆未嘗為疾即少覺熱以蜜
漿解之其木堅理難老今有三百歳者枝葉繁茂生結
不息此亦其騐也
　　第五
初種畏寒方五六年深冬覆之以䕶霜霰福州之西三
舎曰水口地少加寒已不可殖大畧其花春生蔌蔌然
白色其色多少在風雨時與不時也有間歳生者謂之
歇枝有仍歳生者半生半歇也春雨之際傍生新葉其
色紅白六七月時色已變緑此明年開花者也今年實
者明年歇枝也最忌麝香或遇之花實盡落其熟未經
採摘蟲鳥皆不敢近或已取之蝙蝠蜂蟻爭来蠧食園
家有名樹旁植四柱小樓夜棲其上以警盜者又破竹
五七尺揺之答答然以逼蝙蝠之屬
　　第六
紅鹽(去/聲)之法民間以鹽梅滷浸佛桑花為紅漿投荔枝
漬之曝乾色紅而甘酸可三四年不蟲(去/聲)修貢與商人
皆便之然絶無正味白曬者正爾烈日乾之以核堅為
止畜之甕中密封百日謂之出汗去(去/聲)汗耐乆不然踰
歳壊矣福州舊貢紅鹽蜜煎二種慶厯初太官問歳進
之狀知州事沈邈以道逺不可致減紅鹽之數而増白
曬者兼令漳泉二郡亦均貢焉蜜煎剥生荔枝笮去其
漿然後蜜煮之予前知福州用曬及半乾者為煎色黄
白而味美可愛其費荔枝減常歳十之六七然修貢者
皆取於民後之主吏利其多取以責賂曬煎之法不行
矣
　　第七(陳紫已下十二品有等次/虎皮已下二十品無等次)
陳紫因治居第平窊坎而樹之或云厥土肥沃之致今
傳其種子者皆擇善壤終莫能及是亦賦生之異也
江緑大較類陳紫而差大獨香薄而味少淡故以次之
其樹已賣葉氏而民間猶以為江家緑云
方家紅可徑二寸色味俱美言荔枝之大者皆莫敢擬
歳生一二百顆人罕得之方氏子名蓁今為大理寺丞
㳺家紫出名十年種自陳紫實大過之
小陳紫其樹去陳紫數十歩初一家并種之及其成也
差小又時有􁜨核者因而得名其家别居二紫亦分屬
東西陳焉
宋公荔枝樹極髙大實如陳紫而小甘美無異或云陳
紫種出宋氏世傳其樹已三百歳舊屬王氏黄巢兵過
欲斧薪之王氏媪抱樹號泣求與樹偕死賊憐之不伐
宋公名諴公者老人之稱年餘八十子孫皆仕宦
藍家紅泉州為第一藍氏兄弟圭為太常博士丞為尚
書都官員外郎
周家紅獨立興化軍三十年後生益竒聲名乃損然亦
不失為上等
何家紅出漳州何氏世為牙校嘗有郡將全樹買之樹
在舎後將熟其子日領卒數十人穿其堂房乃至樹所
其来無時舉家伏藏欲即伐去而不忍今猶存焉
法石白出泉州法石院色青白其大次於藍家紅
緑核頗類江緑色丹而小荔枝皆紫核此以緑見異出
福州
圓丁香丁香荔枝皆旁(去/聲)蔕大而下銳此種體圓與味
皆勝
虎皮者紅色絶大繞腹有青紋正類虎斑嘗於福州東
山大乗寺見之不知其出處
牛心者以狀言之長二寸餘皮厚肉澁福州唯有一株
每歳貢乾荔枝皆調於民主吏常以牛心為凖民倍直
購之以輸予嘗黜而不用
玳瑁紅荔枝上有黒㸃踈密如玳瑁斑福州城東有之
硫黄顔色正黄而刺㣲紅亦小荔枝以色名之也
朱柹色如柹紅而扁大亦云朴柹出福州
蒲桃荔枝穗生一朶至一二百將熟多破裂凡荔枝每
顆一梗長三五寸附於枝此等附枝而生樂天所謂朶
如蒲桃者正謂是也其品殊下
蚶殻者殻為深渠如瓦屋焉
龍牙者荔枝之變怪者其殻紅可長三四寸彎曲如爪
牙而無瓤核全樹忽變非常有也興化軍轉運司㕔事
之西嘗見之
水荔枝漿多而淡食之蠲渴荔枝宜依山或平陸有近
水田者清泉流溉其味遂爾出興化軍
蜜荔枝純甘如蜜是謂過甘失味之中
丁香荔枝核如小丁香樹病或有之亦謂之􁜨核皆小
實也
大丁香出福州天慶觀厚殻紫色瓤多而味㣲澁
雙髻小荔枝每朶數十皆並蔕雙頭因以目之
真珠剖之純瓤圓白如珠荔枝之小者止於此
十八娘荔枝色深紅而細長時人以少女比之俚傳閩
王王氏有女第十八好噉此品因而得名其塚今在城
東報國院塚旁猶有此樹云
將軍荔枝五代間有為此官者種之後人以其官號其
樹而失其姓名之傳出福州
釵頭顆紅而小可間婦人女子簪翹之側故特貴之
粉紅者荔枝多深紅而色淺者為異謂如傅朱粉之飾
故曰粉紅
中元紅荔枝將絶纔熟以晩重於時予嘗七月二十四
日得之
火山本出廣南四月熟味甘酸而肉薄穗生梗如枇杷
閩中近亦有之(山在梧州/)
右三十二品言姓氏尤其著者也言州郡記所出也不
言姓氏州郡四郡或皆有也
　
　
　
　
　
　
　
　
　
　
　
　
　
　
　
　荔枝譜
