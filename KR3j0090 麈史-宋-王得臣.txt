#+TITLE: 麈史-宋-王得臣
#+DATE: 2018-05-12 10:18:14
#+SOURCE: github.com/kanripo/KR3j0090 master 8c314a6e                
欽定四庫全書　　　　　子部十
　麈史　　　　　　　　　雜家類三(雜説之屬/)
　　提要
　　　　(臣/)等謹案麈史三卷宋王得臣撰得臣字彦
　　　　輔自號鳯亭子安陸人嘉祐四年進士官至
　　　　司農少卿陳振孫書錄解題以為王銍之伯
　　　　父案書中神受門第七條稱王樂道㓜子銍
　　　　少而博學善持論又詩話門第十九條稱王
　　　　銍性之嘗為予言讒謗門第三條稱王莘樂
　　　　道奉議潁人也則與銍父子非一族陳氏誤
　　　　也是書前有政和乙未自序稱時年八十追
　　　　為之序書中稱予在大震忽得目疾乞宫觀
　　　　已而掛冠年六十二以政和五年乙未逆推
　　　　其至六十二時為紹聖四年丁丑成書當在
　　　　其後是時紹述之説方盛而書中他人書官
　　　　書字書諡惟王安石獨書名盖亦耿介特立
　　　　之士考所自述初受學於鄭獬又受學於胡
　　　　瑗其明義一條復與明道程子問答疑為洛
　　　　黨中人然評詩論文無一字及蘇黄亦無一
　　　　字攻蘇黄其論詩小序兩申蘇轍程子之説
　　　　而俱不出其名蘇軾以杜甫同谷歌中黄獨
　　　　為黄精為後山詩話所駁者得臣申軾之説
　　　　亦不出其名知其無所偏附故元祐黨碑猶
　　　　不登其姓氏亦可謂卓然不染者矣所紀凡
　　　　二百八十四事分四十四門凡朝廷掌故耆
　　　　舊遺聞耳目所及咸登編錄其間㕘稽經典
　　　　辨别異同亦深資考證非他家説部惟載瑣
　　　　事者比中如論唐劉存誤以交交黄鳥止於
　　　　棘為七言不知為摯虞文章流别論之説論
　　　　王羲之蘭亭集不知天朗氣清本張衡南都
　　　　賦絲竹管絃本漢書張禹傳論潘岳閒居賦
　　　　謂周文弱枝之棗房陵朱仲之李李善以周
　　　　文房陵為未詳因引王嘉拾遺記之語以補
　　　　之不知善註於此二條引廣志註周文弱枝
　　　　引荆州記註房陵朱仲疏解分明得臣盖偶
　　　　見不全之本(案李匡乂資暇集李善註文選/凡六七易稿世所行者不一本)
　　　　其所補註亦不知拾遺記所云北極下之岐
　　　　峰斷非岐山論王羲之書不講偏旁引韓愈
　　　　石鼓歌為證不知小篆𨽻書各為一體其偏
　　　　旁或同或不同不能以彼律此顔元孫干祿
　　　　字書言之已明雖不免於小有舛誤而於當
　　　　時制度及考究古蹟特為精核朱子語錄亦
　　　　稱王彦輔麈史載幞頭之説甚詳云乾隆四
　　　　十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
麈史序
予年甫成童親命從學于京師凡十閲寒暑始竊一第
已而宦牒奔走轍還南北而逮歴三紀故自師友之餘
論賔僚之燕談與耳目之所及茍有所得輒皆記之晚
踰耳順自大農致為臣而歸闔扉養痾日益無事發
取所記積稿猥多扵是重加刋定得二百八十四事其
間自朝廷至州里有可訓可法可鑒可誡者無不載入
病其艱於討究逐類以相從别為四十四門總成三卷
名曰麈史葢所出夫實録以其無溢美無隱惡而已雖
小道必有可觀者焉覽之者幸無我誚時行年八十皇
宋政和嵗在乙未中元日追為之序鳯亭子王得臣字
彥輔
欽定四庫全書
　麈史卷一
　　　　　　　　　　　　宋　王得臣　撰
　　　睿謨
鄭毅夫嘗説藝祖朝聲登聞鼓求亡猪者上手詔忠獻
　趙公曰今日有人聲登聞來問朕覔亡猪朕又何嘗
　見他猪耶然與卿共喜者知天下無寃民
治平初有州䕶兵官以非白直禁卒録編勅既劾具牘
　以上英宗曰武臣寫勅是有意涖官矣遂命釋之聞
　者莫不歎服
慈聖園陵永裕手詔略曰功隆徳盛被于四海宜改園
　陵仍云朕于禁中實行三年之制葢古所未有也
中書許冲元嘗對客言熙寧末神宗欲改元近臣擬美
　成豐亨二名以進上指謂美成曰羊大帶戈不可又
　指亨字曰為子不成可去亨而加元遂以元豐紀年
内侍陳處約嘗與客言昔在宣仁聖烈殿執事言宣仁
　常儉服絁素蓋古之衣大練無以過或宴罷見浣濯
　食器戒其潔謹夫不出殿闥綜制天下於簾箔之中
　十年天下晏然非仁儉何以至此可謂盛徳者矣
神宗皇帝聖學淵逺莫窺涯涘黄安中履任崇政説書
　講詩至噫嘻振鷺豐年上問曰有祈則有報間之以
　振鷺何也黄曰得四海之歡心以奉先王維其如此
　乃獲豐年之應一日又講至祈父之篇其卒章祈父
　亶不聰上問曰獨言聰而不言明何也黄曰臣未之
　思也上曰豈非軍事尚謀聰作謀故耶侍臣莫不歎
　服蔡持正説
　　　國政
得臣管幹京西漕司文字居洛與尚書郎宼諲往還因
　出其祖萊公景徳初元閏九月奏稿乃被㫖措置河
　朔邊事及訊駕起與不起如起至何處者其狀蓋列
　三項首曰邊報契丹遊騎已至深祁以來縁大軍在
　定武魏能張凝楊延朗田敏等又在威勇等處東路
　别無屯兵乞先發天雄軍兵騎萬人駐貝州令周瑩
　杜彦鈞孫全照分部或不足即止發五千兵専委孫
　全照如敵在近使傳城求便掩撃仍令間道移石普
　閻承翰相應對討殺及募壯士入敵境燔毁聚落討
　蕩生聚多遣探伺以彼動靜上聞兼報天雄軍一安
　人心二張軍勢以示敵三以震石普閻承翰軍威四
　與邢洺相望足大掎角之勢又曰扈從衛士不當與
　契丹争鋒原野以決勝負萬一契丹之營見兵已南
　即發定武兵馬三萬餘俾桑贊等結陳南趨鎮州及
　令河東雷有終所部兵由土門㑹定武兵審量事勢
　那至邢洺間方可鑾輿順動更飭王超等在武翼城
　而陳以應魏能等作㑹合之勢候抽移定州河東兵
　騎附近始幸大名又曰萬一契丹栅於鎮定之郊定
　武兵不可來須分定武三略精兵就差將帥㑹合及
　令魏能等軍迤邐東下傍城牽制彼必懷後顧之憂
　未敢輕議深入若車駕不行益恐蕃兵戕害生靈或
　是革路親征亦須渡大河且幸澶淵就近易為制置
　㑹合兵馬兼振津濟得臣竊以為忠賢之臣抱道履
　節孰不欲遭時奮取功業措天下於太山之安而身
　享令名哉然萊公非頼章聖淵謀神斷先發於中而
　獨以倚成又何以施其力哉聖賢相濟嗚呼盛哉
神文朝有議東南漕粟兵夫舟船與盜失之費葢十常
　三四欲募商賈令入粟以實中都三司使程文簡以
　為不可萬一所入不足必邀増直是商賈得操其柄
　其議遂寢
神宗廣景靈官為原廟逐朝帝后前後各一殿咸有名
　見於國史元祐初神宗神御殿名曰宣光紹聖初内
　相林子中言宣光乃元魏時殿號非所宜名詔易之
　議者以為祖宗時凡建一事施一令必下侍臣博議
　蓋審處之也或曰此執政寡聞之過也
韓魏公得宰相體時曾魯公為亞相趙悦道歐陽永叔
　為㕘政凡事該政令則曰問集賢該典故曰問東㕔
　文學則問西㕔大事則自與決之矣
　　　朝制
神宗留意軍器設監以侍臣董之前後講究制度無不
　精緻卒著為式合一百一十卷蓋所謂辨材一卷軍
　器七十四卷什物二十一卷雜物四卷添修及制造
　弓弩式一十卷是也
宋次道東京記説八作司之外又有廣備攻城作今東
　西廣備𨽻軍器監矣其作凡一十目所謂火藥青窑
　猛火油金火大小木大小爐皮作麻作窟子作是也
　皆有制度作用之法俾各誦其文而禁其傳
文徳殿門外為朝堂常以殿前東廡設幕下置連榻冬
　氊夏席謂之百官幕次凡朝㑹必集於此以待追班
　然後入近年則不然多萃於文徳殿後以至尚衣庫
　紫宸垂拱殿門外南廡其坐於幕次不過十數人而
　已
予在開封南司㑹侍御史初入臺兩赤令皆赴公㕘開
　封縣仍呈汴州杖其杖長三尺二寸五分上圭其半
　濶一寸二分厚七分下殺而圓長一尺徑七分於圓
　處火印汴州杖印四字大約與今之所謂小杖者不
　相逺凡決人未嘗用常貯於庫御史中丞侍御初入
　臺即呈之按梁開平元年以汴州為開封府此杖殆
　唐所制也
　　　官制
永裕建尚書省自令僕左右丞洎六曹尚書侍郎郎官
　㕔於中壁皆置素屏大書周官一篇自官制以來惟
　侍中中書令御史大夫左右散騎常侍宗正卿少卿
　殿中丞少監丞并未嘗命官制既行省曹郎官與寺
　監長貳率互置不必備也如一部中均命郎中貳員
　外寺監均命二少之類始以寄禄之階高下序位復
　有㫖以先後至者為次祖宗以來選人磨勘者進士
　出身為著作佐郎餘人為大理寺丞謂之京官若佐
　郎再遷秘書丞寺丞再遷太子中舍謂之升朝官始
　奉朝請既行官制即無所謂京官者惟曰承務郎以
　上然承務至宣徳若任七寺監主簿太學博士兩寺
　丞之類亦得奉朝請葢亦以職事官論也
舊尚書郎中皆重戴官制之後大夫皆不許重戴如朝
　請郎以下雖通直奉議之類職事為諸司郎中者並
　重戴
熙寧間既置檢正官初以館閣及閲任望官者充之未
　幾又以初入仕者為五房習學檢正官今幕職官多
　因唐藩鎮有辟置之名所謂兩使職官者節度觀察
　判官是也然以選人充之若簽判則京朝以上故簽
　書判官㕔公事又選人作縣曰某縣令京官以上知
　某縣事皆恐未正名者也
元豐董正官制如武臣始議易將軍都校尉之號竟獨
　依舊不復更
永裕董正官制易其稱呼元祐間議者以為無以甄别
　流品遂詞人加左字餘人加右字有犯貪墨者去之
　予始見法制詞人犯則去左稱右則餘人稱右者得
　無恥乎是時知黄州書有犯並去之不從
　　　國用
紹聖初予備位金部竊見户部支禁中合同司洎在京
　官宗室諸軍并雜支錢以緡計之月率四十萬諸倉
　給食粮亦稱是
　　　任人
鄭内翰乆遊場屋辭藻振時唱名之日同試進士皆懽
　曰好状元神文為慰悅後將召富韓二公復相矣因
　問近侍所以召狀對曰願宻遣内侍以采外議上曰
　然借如鄭獬作状元滿庭稱善况命相哉
熙寧間鄧綰文約由御史知雜為中丞凡七年不遷
唐丞相乗馬故詩人有沙堤新築馬行遲之句斐武之
　遭變而晉公獨以馬逸得免至五代則乗檐子矣莊宗聞
　呵聲問之乃宰相檐子入内是也本朝近年惟潞國文公
　落職致仕以太師平章重事司馬温公始為門下侍郎尋卧
　疾於家就拜左相不可以騎二公並許乗檐子皆異恩也
　　　禮儀
幞頭後周武王為四脚謂之折上巾隋大業中牛𢎞請
　著巾子以桐木為之内外皆漆唐武徳初置平頭小
　様巾子武后賜百僚絲葛巾子中宗賜宰相内様巾
　子葢于裹頭帛下著巾子耳然折上巾以餘帛折之
　而上繫今謂之幞頭小脚其所垂兩脚稍屈而上曰
　朝天巾後又為兩闊脚短而鋭者名牛耳幞頭唐謂
　之軟裹至中末以後浸為展脚者今所服是也然則
　制度靡一出於人之私好而已其巾子先以結藤為
　之名曰藤巾子加楮皮數層為之裏亦有草巾子者
　以其價廉士人鮮服後取其輕便遂徹其楮作粘紗
　巾近年如藤巾草巾俱廢止以漆紗為之謂之紗巾
　而粘紗亦不復作矣其巾之様始作前絀謂之斂巾
　乆之作㣲斂而已後為稍直者又變而後抑謂之偃
　巾已而又為直巾者又為上下差狹而中大者謂之
　梭巾今乃製為平直巾矣其兩脚始則全狹後而長
　稍變又闊而短今長短闊狹僅得中矣
古人以紗帛冒其首因謂之帽然未聞其何制也魏晉
　以來始有白紗烏紗等帽至唐汝陽王璡猶服砑絹
　帽後人遂有仙桃隠士之别今貴賤通為一様但狥
　所尚而屢變耳始時惟以幞頭光紗為之名曰京紗
　帽其制甚質其簷有尖而如杏葉者後為短簷才二
　寸許者慶厯以來方服南紗者又曰翠紗帽者葢前
　其頂與簷皆圓故也乆之人増其身與簷俱抹上竦
　俗戯呼為筆帽然書生多戴之故為人嘲曰文章若
　在尖簷帽夫子當年合裹鎗已而又為方簷者其制
　自頂上闊簷高七八寸有書生步于通衢過門為風
　折其簷者比年復作短簷者簷一二寸其身直高而
　不為鋭勢今則漸為四直者
古以韋為帶反挿垂頭至秦乃名腰帶唐高祖令下挿
　垂頭今為之撻尾是也今帶止用九胯四方五圓乃
　九環之遺制胯且留一眼號曰古眼古環象也通以
　黒韋為常服者金玉犀則用紅韋著令品制有差等
　豪貴侈僭雖非經賜亦多自服及至和皇祐間為方
　胯無古眼其稀者目曰稀方宻者目曰排方始于常
　服之比年士大夫朝服亦服撻尾始甚短後稍長浸
　有垂至膝者今則㕘用出於人之所好而已
笏衣緋紫者以象上詘下直服緑者以槐上詘下方其
　制無度象初短而厚俄易長闊皇祐間極大而差薄
　其勢向身㣲曲謂之抱身後復用直而中者其木笏
　始亦甚厚今則薄又非槐
國朝祖宗創金毬文方團帶亦名笏頭帶以賜二府乃
　佩魚又為御仙花帶亦名荔枝以賜禁從元豐四年
　董正官制自觀文殿大學士以上至三師並服毬文
　觀文殿學士至龍圖閣直學士六曹尚書翰林學士
　御史中丞並給御仙花皆許佩魚岐嘉二王服玉佩
　金魚至賜玉魚以異之
舊制大宴百官通籍者人賜花兩枝正郎三枝故有詠
　外郎遷前行詩曰衣添三疋絹宴剰一枝花熙寧以
　來皆給四花郎官六枝自行官制若寄禄階雖未至
　大夫而職事為郎中即宴皆得六花
衣冠之制上下混一嘗聞杜岐公欲令人吏伎術等官
　少為差别後韓康公又議改制如人吏公袍裨加䙆
　俗所謂黄義襴者是也幞頭合戴牛耳者然今之優
　人多為此服大為羣小所惡浮謗騰溢其議遂止
傳曰惡紫之奪朱然則紫之色可見矣嘉祐染者既入
　其色復漬以油故色重而近黒曰油紫未幾英宗入
　繼大統秘書丞甄履嘗為繼聖圖著其説後又為黒
　紫神宗詔禁止於是乃加鮮赤矣世又目為順聖紫
　云葢色得正也
國朝舊制文臣京官方許乘馬出入皇城門其幕職官
　以下悉自門外步以入熙寧間選人既習學檢正又
　有領編修令式之類者或禀議中堂於是亦聽乘馬
　出入皇城門
國家朝祭百官冠服多用周制每大朝會侍祠則服之
　襪有帶履用皂革袴衣中單勒帛裙蔽膝袍大帶革
　帶方心曲領佩則用石以代珠玉冠有三梁五梁之
　别言官刑法官則加獬豸所執各用其笏如導駕除
　御史大夫開封牧開封令出各乘車外他官具冠服
　而騎永泰紹聖乙亥季秋大享明堂余時貳軍器從
　百官服朝服前一日皇帝致齋御史臺吏具行禮次
　第人印給一本至是日則曰綪其佩仍注云屈而結
　之在廷之臣亦有莫能音其綪者或讀曰青曰菁余
　潛告曰當為爭有相顧而笑者按儀禮作䋫字音義
　與此同
婦人衣服塗飾増損用舍葢不可名紀今略記其首冠
　之制用以黄塗白或鹿胎之革或玳瑁或綴綵羅為
　攢雲五岳之類既禁用鹿胎玳瑁乃為白角者又㸃
　角為假玳瑁之形者然猶出四角而長矣後至長三二
　尺許而登車檐皆側首而入俄又編竹而為團者塗之以
　緑浸變而以角為之謂之團冠復以長者屈四角而下至
　於肩謂之亸肩又以團冠少裁其兩邊而髙其前後謂之
　山口又以亸肩直其角而短謂之短冠今則一用太妃冠矣
　始者角冠稜托以金或以金塗銀飾之今則皆以珠璣綴之
　其方尚長冠也所傳兩角梳亦長七八寸習尚之盛在於皇
　祐至和之間聱隅子黄晞曰此無他盖大官粗疎耳
丁晉公三十六事載某氏女子嫁時之服而篋有襂衣
　一襲問其故曰若歸夫家遇私忌服此慰舅姑耳今
　亡此禮葢晉公時已廢不用余謂婦變服而受慰者
　其服可知矣竊講之而未知所從在洛時聞富鄭公
　私忌裹垂脚襂紗幞頭襂布衫繫籃鐵帶此乃今之
　釋服襂􁇡服也余欲行之余弟光輔曰不可聖人縁
　情制禮葢有隆殺今嵗服襂􁇡是未嘗從吉也又在
　閩同官李世美文定之猶子也問所服云何世美曰
　冠以帽衣白紵衫繫黒角帶訪士大夫家鮮有知此
　者余以謂傳稱君子有終身之憂忌日之謂也是則
　其服少變常服為安耳
慈聖光獻上仙時禮院議曰所服冠用布四脚衣布袍
　腰絰麻履宗室及曹氏皆斬衰杖元祐癸酉余使閩
　秋遇宣仁聖烈之變余令建州吏具如上服後問他
　郡皆服斬衰時熊臯守鄱陽乃出所録庚申禮官議
　服為得體辛巳欽聖憲肅遺告到安州余急趨郡中
　見守相首問所服皆曰斬衰余以為不可時坐客亦
　有言癸酉中在金陵曽舍人鞏守郡亦服斬衰余以
　為大非也遺告在京以日易月十三日而除是期服
　也今服斬衰義有所嫌遂用余説後聞他處服斬衰
　者甚多士而不知禮安可以仕乎
都城内非執政大臣宗室並不許張葢然宗室之家乘
　車比至乳褓輩乘馬皆張之
熙寜間因内璫馬首以小扇障日後士大夫悉用夾青
　縑為大扇或加以青囊盛之用芘其景至從兵有不
　能持之者紹聖中詔禁止遂不用
　　　音樂
瓠巴鼔瑟而遊魚出聽伯牙鼓琴而六馬仰秣古人精
　於音者其感物如此况以舜之樂乎然則百獸率舞
　鳯凰來儀不足怪矣故施於人則庶尹允諧於神則
　祖考來格嗚呼非舜曷以至此
周相王朴既定樂本朝因用之神文嘗詔和峴等修焉
　又有和氏樂神文復命李照别製然所用者惟王樂
　耳永豐間永裕遣知音者講繹是正遂廢王樂而用
　李樂范蜀公以謂宫商之不相比乃自制上之元祐
　初太常審議卒用李樂協律郎陳沂聖與謂予曰王
　樂高二律是以太簇為黄鍾也范樂下二律以無射
　濁倍為黄鍾也其得中聲之合惟李照樂云
蜀公素留心大樂既居許募工範銅為周釡漢斛各一
　枚嘗示余曰此律度之祖也知此則可以知樂矣又
　以為今之樂之聲宫不足而商有餘故常大臣休休
　偃佚于私而是日天子或御便坐以按軍旅樂之應
　也遂改制音律上之元祐初下太常議其樂以為聲
　下而不用
予嘗聞聖與曰樂之高下不合中聲何以察之是以積
　黍定筦生律而知耶聖與曰不然凡識樂者惟在耳
　聰明而已今高樂其歌者必至於焦咽而徹下樂其
　歌者必至於晻塞而不揚以此自可以察之又云今
　教坊樂聲太高神宗因見絃者屢絶而易歌者音塞
　而氣單遂問其然對曰以太高故也上曰為下兩格
　可乎樂工拜而謝焉遂下兩格乃兩律矣今教坊與
　京師悉以新樂從事他處或未用之
　　　臺議
慶厯中衛士之變既就誅矣而言事官乞禁中畜羅江
　犬子羅江蓋蜀邑也産犬善噬其章所稱舌班尾卷
　者善也然世以為舌班尾卷者迺曹南犬也
御史入臺滿十旬未抗章䟽例輸金以佐公用謂之辱
　臺錢神文朝一御史供職餘九十日矣未嘗有所論
　列蓋將行罰焉忽一日削藁拜囊封衆佇聽以為所
　言必甚大事乃斥御庖造膳誤有遺髪於間者其辭
　云是何穆若之容忽覩卷然之狀御史皆以才舉所
　議如此而無責蓋朝廷務廣言路耳
御史俸薄故臺中有聚㕔向火分㕔吃食之語熙寧初
　程顥伯淳入臺為裏行則反之遂聚㕔吃食分㕔向
　火
　　　忠讜
安定胡翼之皇祐至和間國子直講朝廷命主太學時
　千餘士日講易余執經在諸生列先生每引當世之
　事明之至小畜以謂畜止也以剛止君也巳乃言及
　中令趙公相藝祖日上令擇一諌臣中令具名以聞
　上却之弗用異日又問中令復上前劄子亦却之如
　此者三仍碎其奏擲于地中令輒懷歸他日復問中
　令仍補所碎劄子呈于上上乃大悟卒用其人
富鄭公嘗為予言永熙討河東劉氏既下并州欲領師
　乗勝復收薊門始咨於衆㕘知政事趙昌言對曰自
　此取幽州猶熱熬翻餅耳殿前都指揮使呼延贊爭
　曰書生之言不足盡信此餅難翻永熙竟趨幽燕捲
　甲而還卒如贊言鄭公再三歎為予曰武臣中葢亦
　有人矣
車駕每出至大慶殿前三館職事官就彼起居朝奉郎
　杜球言永熙幸佛寺廟塔禱雨至大慶三館起居因
　駐輦問曰天乆不雨奈何或對天數或對以至誠必
　有應一緑衣少年越次對曰刑政不修故也上頷之
　而行歸復駐輦召緑衣者問狀對曰某土守臣犯賍
　法當死宰相以親則不死某土守臣犯賍不當死宰
　相嫌卒死之翌日上為罷宰相天即大雨緑衣者宼
　萊公也
宼忠愍遭遇永熙始未至大任然王體國論率預謀斷
　一日咨及儲貳宼辭以天下之本非臣所獨知願博
　採廷議已而章聖既入春宫三日謁太廟上遣人伺
　之百姓觀者皆合手叩額云新天子又一日萊公因
　對上謂曰建儲本為天下計前日還宫見有泣者及
　太子詣廟令人察之百姓乃云新天子便有去朕意
　萊公於是再拜曰臣賀陛下得人此亦毅夫云
李文定同丁晉公相章聖以剛介嫉惡議多不合一日
　因奏對以笏擊晉公由是並罷相以本官歸班繼而
　中使押晉公復入中書文定出知鄆州葢天禧五年
　冬也明年改元乾興二月十九日真宗晏駕神文即
　位章獻垂簾晉公挾前憤三月貶文定衛州團練副
　使宣獻當行制誥禀所以責者晉公曰此無他春秋
　之義君親無將漢法所謂大不道耳宣獻退思之文
　定安至是耶遂命以别辭然晉公嘗切齒焉竟増兩
　句云罹此震驚遂至沉隕未幾晉公擅移永定皇堂
　貶崖州司戸復當宣獻行制於是首云無將之戒深
　著於魯經不道之誅難逃於漢法予於文定兄之孫
　朝奉大夫孝廣世美同貳閩漕世美為予言之
范文正好論事仁宗朝有内侍怙勢作威傾動中外文
　正時尹京乃抗䟽列其罪欲上凡數夕環步于庭以
　籌其事家有藏書預言兵者悉焚之戒其子純祐等
　曰我上䟽言斥君側宵人必得罪以死我既死汝輩
　勿復仕宦但於墳側教授為業既奏神文嘉納為罷
　黜内侍聖賢相遇千載一時矣
毅夫云神文時慶厯間淮南有王綸者嘯聚其黨頗擾
　郡縣承平日乆守臣或有委城而去者事定朝廷議
　罪鄭公在樞宻凡棄城請論如法范文正㕘預大政
　爭之以為不可今江淮郡縣徒有名耳城壁非如邊
　塞難以責城守神文睿徳寛仁故棄城得减死鄭公
　忿謂文正曰六丈欲作佛耶范曰主上富於春秋吾
　輩輔導當以徳若使人主輕於殺人則吾輩亦將不
　容矣鄭公歎服
鄭毅夫為三司鹽鐵判官時文禁頗寛略余嘗入省見
　之張伯玉公達與鄭同部余幸數聴二公持論張嘗
　謂鄭曰李邕當則天時面折廷争衆甚危之李出笑
　謂人曰不顛不狂其名不張公達曰古人處已如此
　何有於富貴哉余嘗心記其説
　　　恵政
鄂州諸邑皆有茶税民苦之獨崇陽一縣不産茶而民
　間卒藝桑而税以縑人甚樂輸葢興國初九河張公
　詠登進士第以大理評事知縣事禁民種茶而教以
　植桑易税以縑夫賢臣君子所至利民無窮也
詠在崇陽登喜豐亭見人市菜歸呼問之乃田家子也
　曰若自有地豈力不足以藝𬞞耶顧從邑而市之真
　游惰者於是笞而遣之以淺丈夫論之則為暴政非
　罪人矣
范純仁於至和間宰汝之襄城民困徭役蓋籍家貲滿
　三百千則充衙前之役民間至不敢藝桑者公遇吏
　民有小過則課本戸罰藝桑各有數人亦不欺而
　至今稱之後值營奉永昭計司科買麻履數萬期㑹
　既迫民間雖有金而莫能得履公為科營婦鬻履者
　稍増其直與之為約如期而辦又科材木甚衆公敷
　于五等戸優估以市之計里之逺近令以次輸送公
　乃設棚於縣宇之前致榻於棚上公據棚下瞰使民
　聽唱名而前擁木以立遂令過人莫之曉葢於棚潛
　有尋尺之度以視其短長也由是吏胥匠無一高下
　其手而民無所用賂當時畿右諸邑民莫不勞弊惟獨
　襄城為不然
閩人生子多者至第四子則率皆不舉為其貲産不足
　贍也若女則不待三往往臨蓐貯水溺之謂之洗兒
　建劍尤甚四明余偉仲寛宰劍之順昌作戒煞子文
　召諸鄉父老為人所信服者列坐廡下以俸置醪親
　酌而侑之出其文使歸諭勸其鄉人無得煞子嵗月
　間活者千計生子皆以俞為小字轉運判官曹輔上
　其事朝廷嘉之就改一官再任復為立法推行一路
　後予奉使于閩與仲寛為姻家法當避仲寛去予嘗
　至其邑聞仲寛因被差他郡還邑有小兒數百人迎
　於郊古循吏也
　　　利疚
事有變古而行之愈乆必不廢者如趙武靈王因用胡
　服捨車而騎秦始皇以𨽻易篆武后詔父在母期増
　為三年之制又有戾古而便時為時所須而不可去
　者如齊摘山煮海漢之𣙜酤六畜之租唐之間架竹
　木之税是也若稽古執義而行行之有所不安如王
　莽之復井田蘇綽之建五等房琯之用車戰是也葢
　狥名則失實放於利而忘義易曰通其變使民不倦
　神而化之使民宜之
六路租茶通商以來蠲减外嵗計三十三萬八千六十
　八貫有竒湖北獨當十萬二千五百三十一貫有竒
　而鄂一州所歛無慮三萬九千緡諸邑之中咸寧乂
　獨太重嘗試訪之其茶凡三名一曰供軍税茶葢江
　南李氏所取以助軍也二曰酒茶乃景徳以前因撲
　買縣酒其課利計茶以納後因敗欠遂以其數敷出
　於民三曰市茶景徳三年嵗荒官許額外貨茶以濟
　艱食所入既倍而監場官因亦被賞竟不復减議者
　數乞均此無名之額以入諸邑葢非通論也夫以一
　邑之患而欲困諸邑尤無名矣
湖北一路惟安復漢陽三州軍無茶租葢民不種以資
　利耳嘗按茶之起謂之根税茶葢以茶株均敷其多
　寡而已今水田湖澤之地無茶株而有茶税矣又茶
　園戸坐享厚息以自豐議者欲以所重均于所輕之
　邑以所有均于所無之州是大不知為政者也
安州在唐𨽻淮南入本朝屬荆湖北路景祐間忽入京
　西民間既禁海鹽而食解鹽以輦販之逺頗病淡食
　方是時西鄙用師官科槖駞黄牛皆非山川所出
　而俗所未嘗用者於是人情厭苦不安康定初左丞
　范雍自延安謫守乃㑹常入之課以錢五萬緡嵗輸
　京西漕司復還安州於湖北朝廷從之民既徳公
　多立生祠然嵗課僅足以支費而京西之輸是増賦
　也已而有司不勝其困議者不燭本末或欲乞為京
　西以紓目前之急此非體恤民之論也予嘗為西京
　漕屬見架閣得割安州為京西元㫖止以京西缺財
　用為言葢出於一時苟簡之請而聽之者亦未嘗圖
　乆計其嵗輸錢率附漕舟轉江入汴然後至京西又
　發運司計兵梢等費凡受一萬五千緡而京西所得
　纔三萬五千耳抑累嵗未嘗得之竊嘗籌之郡則王
　土也人則王民也何嘗有彼此之限初以五萬緡是
　買路分爾已為謬舉為今計莫若曠然蠲之則京西
　無受虚利而湖北當䝉實恵也
古之圭田取圭潔之義今之職田豈其遺制耶視職高
　下以限頃畝著於令甲矣然郡縣始因其所有之田
　而占射之故多寡未必如令今有職田處多貽民患
　嵗有旱乾水溢官病失其所入往往不受民訴縱或
　受之災傷之十不過蠲其四五而已予切以歛職田
　之租入于常平㑹見州縣所得職田之數以所有均
　於所無以所多均於所少之處估其中直以常平之
　緡月隨俸以給如此庶幾養廉吏而息貪汚也
安陸郡城枕溳水惟州城基城皆紫石不為水所齧自
　大安門外至所謂上下津地悉無石毎夏潦漲集水
　道益東民廬十淪五六矣近嵗水才溢岸即行西壕
　識者以謂乆必自鄖津門由景陵門以去為正河道
　矣若自大安門外白兆廨院以北石岸盡處為水約
　以殺湍鋭庶幾上下津居人及免入城之患張全公
　朝議與予洎士人僧俗同列狀以訴于州乞置水約
　州委安陸令而守令皆暗逺圖而憚於有為第申漕
　司乞差濠寨漕司果以舊未嘗有此役為難故遂寢
　其事
　
　麈史巻一
欽定四庫全書
　麈史卷二
　　　　　　　　　　　　宋　王得臣　撰
　　　賢徳
宼忠愍范文正二公俱守鄧施設之迹雖或不同而同
　為善政故去思在民至今不忘若忠愍則家家畫像
　事之止曰相公而不言姓其祠宇在州宅後民間祈
　禱無虛日大則刲牲獻樂小則焚紙幣酹酒而已百
　花洲中初未有土地文正在任令建廟貌匠者請神
　之像于公公曰即我是也乃以公為祠二公之祠不
　惟邦人神明之士大夫經過者亦多造焉官為設醮
　二公與漢之召杜在其列嗚呼生澤其民歿列於神
　可謂盛徳矣
王侍郎古説元憲宋公以言者斥其非才罷樞相守洛
　有一舉人行槖中有不税之物公問何縁而發之吏
　言因其僕告公曰舉人應舉人孰無貨其情未可深
　罪若奴告主此風不可長也僚屬曰以犯人乃言官
　之子也為其父嘗有章及元憲意欲激其執耳公曰
　弗可送税院倍其税仍治其奴以罪而遣之衆服之
牛李之黨唐之名卿才士大夫孰非其徒獨退之卓然
　無所附麗樂天以高退不近禍二公各行其所學可
　謂一代之偉人也
令狐子先安陸鄉先生也筮仕齊安理掾嵗滿還里卜
　築於鄖溪之南耕釣之外著書彈琴而已時入城至
　集賢張君房之地借書布衣林逸善繪事乃擬摩詰
　寫浩然故事以為令狐秋掾雪中渡鄖溪圖其序略
　曰張侯畜書萬卷掾常就閲或假輟以歸毎出入跨
　羸馬頂戴華陽紗巾著黒襂布裰繫絛小童擕書簏
　負琴以隨冬中復來假書時值㣲雪飄洒景物蕭索
　掾渡溪以歸常服外加以皂繒暖帽委轡長吟曰借
　書離近郭冒雪渡寒溪聞者毛骨寒聳是知至人操
　履倬越風韻體裁乃與天地四時之氣相參焉先
　生諱揆云
應山二連伯氏庶字君錫仲氏庠字元禮少從學於二
　宋相繼登科君錫為人修清孤潔故當官人號為連
　底清元禮加以肅人號為連底凍其父處士舜賔字
　輔之為鄉里所悦服嵗饑出粟萬斛損價以糶及
　旁邑有盜其牛者官捕甚急盜窮自歸處士愧謝厚
　遺以遣之故歐陽文忠公表其墓具述其事二宋謂
　元憲景文
洛人李寔景真熙寜初入臺為御史乆而未有所言時
　鄧綰文約任南牀謂李曰當亦有所言否李曰葢將
　言爾然未知何等事鄧曰如某人皆可言也李迺曰
　顧欲言人不善耶其長厚如此黄如謙幾道時同在
　臺後領京西憲嘗㑹于洛為予言
熙寧初荆公王安石秉政范蜀公議事不合自翰林學
　士致仕元祐初司馬温公既相太師文潞公致仕平
　章軍國重事耆哲並進時蜀公居許亦預召竟辭不
　來其表有云六十三而引去葢不待年七十九而復
　來豈云合禮
　　　志氣
令狐先生子先安陸名儒也與二宋同時嘗謁郡守值
　守出方歸三人遂立於㦸門後騶騎傳呼而來二宋
　相顧歎慕且曰我屬至此亦足矣令狐曰何其隘耶
　吾輩不出入將相皆不足道後元憲為丞相景文至
　八座令狐止於山南東道節度推官監本州税而終
　命不副志可惜
　　　度量
知崖州盛大夫武仲安肅公度之孫也謂予曰某閲王
　公大臣須有襟量乃可以享其位昔外戚李侯璋徒
　以后族建節獨襟量容物亦人所難某嘗同張寺丞
　諲過南郡時李為留守以其姻家曲相留者數日俄
　以從兵乏食告别欲去李曰但令持狀來當為給半
　月食糧盛遣從兵投狀尋判支半月有一通判李郎
　中東人也抹之曰不得支盛與張翌日又往告别李
　曰何苦遽行復告以從兵乏食李曰昨日已支半月
　盛乃白其狀李大笑曰是不得耶殊無怪怒也盛張
　相㑹曰此公月得俸錢四十萬正以此耳
張乖崖守成都兵火之餘人懷反側一日合軍旅大閲
　始出衆遂嵩呼者三乖崕亦下馬東北望而三呼復
　攬轡行衆不敢讙趙濟畏之龍圖乖崕孫婿也嘗以
　此事告于韓魏公公曰當是時某亦不敢措置畏之
　嘗為予説
宋元憲繼母乃吾里朱氏也與仲氏景文以未第因依
　外門就學安陸居貧冬至召同人飲元憲謂客曰至
　節無以為具獨有先人劍鞘上裹銀得一兩粗以辦
　節乃笑曰冬至吃劍鞘年節當吃劍耳時予先君年
　未冠處座下嘗語予曰觀二公居貧燕笑自若後享
　名位如此
范堯夫治平中為御史坐言事謫通判安州嘗言康定
　間元昊宼邊韓魏公領四路招討駐兵延安忽夜有
　人㩦匕首至卧内遂褰帷魏公起坐問誰何曰某來
　殺諫議又問曰誰遣汝來曰張相公遣某來葢夏國
　相張元正用事也魏公復就枕曰汝擕予首去其人
　曰某不忍願得諫議金帶足矣遂取帶而出明日魏
　公亦不治此事俄有守陴卒報城櫓上得金帶乃納
　之時范相兄純祐亦在延安謂魏公曰不治此事得
　體矣葢行之則沮國威今乃受其帶是墮賊計中耳
　魏公掘其手再三歎服曰非某所及
　　　知人
齊桓公行甚汚辱而為五霸之盛者葢能用管仲耳仲
　死䜿貂任事而卒於亂然則賢不肖之損益可知也
　夏英公謫守安陸有書表吏鄭生者隣二宋情迹甚
　熟凡郡守所欲牋狀多謁二公為之英公怪而問之
　曰若嘗學而自為此耶對曰非也乃二宋秀才之文
　英公他日見二宋得其所著大歎賞英公守三月
　而罷謂元憲曰三人下不可就謂景文曰非等甲不
　可居後卒如言
蔡文忠齊大中祥符八年登進士第為狀元山東人賈
　同亦名士也與公同州部累往謁公值飲酣不得見
　賈乃留詩一絶云聖君寵厚龍頭選老母恩深白髪
　垂君寵母恩俱未報酒如為患悔何追公因此戒酒
　　　不遇
魏公少年巍科與宋景文同召試秘閣琬圭賦景文賦
　獨行於世魏公歎服景文語客曰既賦琬圭又與韓
　氏少年同場意甚少之魏公聞之不平景文後修唐
　書乆之魏公登庸遂請改命歐陽修分撰唐紀與志
　景文出知成都聴以書局自隨既成上之旌賞都畢
　已而景文召還故有罷郡將還先寄永興梁丞相詩
　曰留滯魚符素領垂十年方喜覲彤闈平臺賦罷鄒
　陽至宣室釐殘賈誼歸痩馬有情依櫪歎倦禽知困
　傍林飛相君門下餘塵在擁篲應容一叩扉至雍道
　中被命鄭州不得朝卒于外
　　　治家
孟子曰天下之本在國國之本在家家之本在身予謂
　身之本在言行易家人之卦象曰風自火出家人君
　子以言有物而行有恒是也張全翁朝議為予曰潞
　州有一農夫五世同居太宗討并門過其舍召其長
　訊之曰若何道而至此其長對曰臣無他惟忍耳太
　宗以為然
予昔官洛陽有外醫媪張氏公卿士人家無不到説富
　鄭公治家嚴整有二子舍凡使女僕輩戒不得互相
　往來閨門肅如也
　　　場屋
宋景文應舉安陸試仲尼五十而學易賦次日試周成
　漢昭孰優論景文質其是非於令狐子先答以兩可
　之説既出各舉程文令狐乃以孝昭覺上官傑謀為
　優於成王不察四國之流言也景文由是不懌是年
　景文首薦令狐被黜故景文謝啟有曰言雖執於盈
　庭文不同而如面葢謂是也
神文重於選士皇祐五年廷試既考定前一日取首卷
　焚香祝之曰願得忠孝狀元洎唱名乃鄭獬也故鄭
　謝啟曰何以副上心忠孝之求
　　　神受
潞公嘗為予言廖淳推官從其兄入京師應舉一日於
　相國寺前得一物取而發其紙視之乃淳化錢其數
　十明日淳于王整下第十人及第是為天禧三年淳
　本南劍人後居安陸
鄉人𫝊元憲母夢朱衣人畀一大珠受而懷之既寤猶
　覺暖已而生元憲後又夢前朱衣人擕文選一部與
　之遂生景文故小字選哥二公文學詞藝冠世天下
　謂之二宋
故相劉沆文忠公吉州人鄉薦數上不第年逾四十不
　欲復試鄉人共為投納文字迫期强之使就試已而
　又預首選明年禮部中選殿試訖一夕夢逰天宇
　間聞殿上唱云劉沆南斗下立又言北斗下立覺自
　占曰厯家南斗司生北斗注死我其死乎唱名狀元
　太師王拱夀賜名拱辰沆第二乃悟所夢天聖八年
　也
余少時同伯氏從學於里人鄭毅夫假館京師景徳寺
　之白土院皇祐壬辰是嵗秋試鄭與余兄弟皆舉國
　學進士時已差考試官矣一日院僧徳珍者言昨夢
　院内南忽有池水中一龍躍而起與空中龍鬬池龍
　勝而歸其時旁院書生有曰某當作狀元毅夫㣲笑
　曰狀元當出此院於是伯氏書僧夢與日月在於寢
　室門時八月也明年癸巳春殿試鄭公果狀元予自
　東華門迓鄭歸白土院坐定僧乃取所記夢貼子曰
　果驗矣
元豐末中書檢正官王陟臣希叔一夕輒夢東華門外
　有天部儀衛一金朱車訊云宋朝第四宰相再訊之
　云丁丑人希叔葢生丁丑喜而前瞻見車上一金字
　牌乃清源蔡確持正也固生丁丑熙寧己未入㕘大
　政辛酉登䂖揆乙丑為首台元祐戊辰以謫官守安
　陸嘗吟詩言者以為謗訕貶英州别駕新州安置
　竟不還識者以本朝宰相南行者自盧寇丁至蔡
　第四矣
予嘉祐四年䝉賜第初行間嵗取士第一榜也南省放
　合格二百人殿試由考落三十五人比前後累牓最
　為人少後蒙朝廷顯擢亦累榜所罕故蔡持正劉萃
　老章子厚並拜相安厚卿兩至樞府一為門下侍郎
　胡完夫作右轄出守成都還為吏部尚書以卒如持
　正萃老並謫死新州子厚近自雷州司户得散官徙
　居桐廬亦卒厚卿以散官居沔又遷建昌後得還洛
　復大中大夫其次至侍從者亦數人若俞公達吳子
　中李奉世皆先亡張正甫姚暉中盛中聖亦以責死
　豐相之王明叟今俱貶奪豐居台王居南安葢寵利
　保功名自古所難哉
王樂道幼子銍少而博學善持論嘗謂予説李邦直作
　門下侍郎日忽夢一石室有石牀李披髪坐於上旁
　有人曰此王陵舍也夢中因為一詞既覺書之因
　示韓治循之其詞曰楊花落燕子穿高閣長恨春
　醪如水薄閒愁無處著去年今日王陵舍鼓角秋
　風千嵗遼東回首人間萬事空後李出北都逾年
　而卒王陵舍乃近北都地名也
　　　體分
蔡邕獨斷曰羣臣與天子言不敢指斥故呼在陛下者
　而告之因卑逹尊之意也及羣臣士庶相與言曰殿
　下閣下執事之屬皆此類也叚成式酉陽雜俎云秦
　漢以來於天子言陛下皇太子言殿下將言麾下使
　者言節下轂下二千石長史言閣下父母言膝下通
　類相與言足下比蔡所言葢已詳而有等矣然予觀
　秦漢間卑對尊者亦稱足下如史謂大王足下者是
　也則非特通類相與者之言也
朕古者上下通稱如臯陶對禹曰朕言恵可底績屈
　平曰敖朕辭而不聴是也蔡中郎以為至秦天子獨
　稱之予嘗以為漢以後臣之稱亦止施于君前而相
　與言猶或卿之若蔡邕謂顧雍曰卿必成逺致孫楚
　㕘石苞驃騎軍事初至長揖曰天子遣我㕘卿軍事
　陶淵明曰我醉欲眠卿且去矣如此之類甚衆隋以
　來不復相卿惟人主呼其臣則卿之分上下定矣
秦漢時人自稱猶曰臣天子呼公呼亦曰君後則不然
　惟對君則稱臣然今之人呼他人猶曰某君云者以
　君之稱加於人非不恭也今世人見稱公則以為重
　己見稱為君則為輕己不知何謂
古人有曰僕馬走者稱謙損也夫自况曰僕非不卑也
　稱人曰君又斥云足下非不恭也嘗觀唐賢如韓退
　之凡與人書遇尊者則曰閣下與在下者多云某君
　足下而又稱曰僕以退之之才識所言宜不茍者豈習
　俗之變不能易耶
舊制凡入兩府許薦館職試出身任監司者各一員樞相
　王公徳用自圃田復召入長宥宻有干薦館職者王曰
　以君進士登科所薦應格矣然某武人素不閲書若奉
　薦則色呌矣世以為知言葢令人以事理不相當為色呌
　　　學術
大舜有大焉善與人同禹聞善言則拜子路人告之以有過
　則喜夫充季路喜過之心則可以為禹充拜言之心則
　可以為舜聖人何逺哉善充其所為而已矣
荀卿子曰人之性惡其善者偽也故常以謂禮義出於聖
　人之偽能偽然後能為聖人能為君子嗚呼卿所論以治人
　者獨曰禮義是以偽教人也又使知性之本惡若恬於性而
　恥乎學偽則奈何是禍天下之言也至於非十二子則子思
　孟軻在焉此韓愈氏醇疵之辨與然可謂大疵小醇也
莊周號為達觀故能齊萬物一死生至於妻亡則鼓盆而歌
　夫哀樂均出於七情周未能忘情强歌以遣之其累一也
　奚為是紛紛與揚子雲云蕩而不法信知言哉
歐陽文忠公答李翊性書性非學者之所急而聖人之所罕言
　也或因而及焉非為性而言也文忠雖有是説然大約謹
　所習與所惑及率之者以孟荀楊之説皆為不悖此其大
　略也臨卭計都官用章謂予曰性學者之所當先聖人之
　所致言吾知永叔卒貽後世之誚者其在此書矣
予㓜時先君日課令誦文選甚苦其詞與字難通也先君
　因曰我見小宋説手抄文選三過方見佳處汝等安得
　不誦由是知前輩名公為學大率如此
集賢張君房字尹方壯始從學逮遊場屋甚有時名登第時
　年已四十餘以校道書得館職後知隨郢信陽三郡年
　六十三分司歸安陸年六月九致仕嘗撰乘異記三編科名
　定分録七卷儆戒㑹最五十事麗情集十二卷又潮説野
　語各三篇洎退居又撰脞説二十巻年七十六仍著詩賦
　雜文其子百藥嘗纂為慶厯集三十卷予惟㑹最麗情
　外昔嘗見之富哉所聞也
令狐先生嘗讀書萬卷自有萬巻録余嘗見之乃知先生於
　世間書無所不見先生所著易説精義晉年統緯世惣樂
　要注黙書讒髓琴譜兵途要轄予為兒童時先君令暴
　書見世惣統緯等書後又從同堂兄聲伯芑假所傳易
　説琴譜讒髓以觀焉自餘訪諸里人葢鮮有知者
　　　經義
書之為書也本諸君臣而已然治内之政存焉詩之為書也
　本諸夫婦而已然治外之事備焉周之興也始於太任太
　姒而已詩曰太姒嗣徽音又曰文王刑于寡妻至于兄弟
　以御于家邦及其亡也滅於褒姒而已詩曰亂匪降自天
　生自婦人又曰赫赫宗周褒姒滅之方后妃之賢也莫不
　知臣下之勤勞求賢審官如此而已方艷妻之煽也上自卿
　士司徒下至于宰膳趣馬皆其黨也嗚呼治亂之来何以察哉
厲王之詩無小雅何也曰以監謗而民不敢作也何以知之今
　大雅所載四篇而已皆凡伯召穆衛武芮伯之作也當是時
　詩未正也民畏監謗不敢作故也
詩多識草木之名者也然花不及杏果不及棃橘草不及蕙木
　不及槐易之象近取諸身爻辭説卦㒺不該矣而獨不言眉
　與領
傳曰政有小大故有小雅焉有大雅焉是則二雅見王政之序
　也幽王之時小雅盡廢則四夷交侵中國㣲矣當是時也女
　謁内盛讒邪外興政教不行先王之澤幾息故予觀賓之初
　筵匏葉作則鹿鳴廢矣頍弁角弓作則常棣廢矣谷風作則
　伐木廢矣桑扈作則天保廢矣漸漸之石何草不黄作則
　采薇出車杕杜廢矣無将大車作則南有嘉魚廢矣隰桑
　作則南山有臺廢矣鴛鴦作則由庚廢矣采菽作則湛
　露廢矣黍苗作則蓼蕭廢矣瞻彼洛矣作則彤弓廢矣
　苕之華作則六月采芑廢矣大田作則鴻鴈廢矣蓼莪
　北山作則南陔廢矣楚茨作則華黍廢矣若厲王則尤
　變其大者故子觀民勞作則公劉靈臺廢矣桑柔作則
　行葦廢矣瞻卬作則綿文王有聲廢矣召旻作則棫樸卷
　阿廢矣孟子曰王者之迹熄而詩亡予於幽厲見之文武
　先王之遺烈盖掃地矣
世之說詩者以序子夏所為盖始於毛公耳班固漢書曰
　晚有毛公者自以為子夏所傳河間王好之未得立是
　也則子夏序詩獨出於毛公而已後漢衛宏亦以為子
　夏序盖襲毛說耳毛承秦火之餘去古道為近必有所
　本但今無以考焉或曰孔子言商賜可與言詩於子夏
　獨曰起予者商也是説者之所本與予以為序非出於
　子夏且聖人刪次風雅頌其所題曰美曰刺曰閔曰惡
　曰規曰誨曰誘曰懼之類盖出於孔子非門弟子之所
　能與也然若闗雎后妃之徳也葛覃后妃之本也此一句
　孔子所題其下乃毛公發明之言耳詳於逐篇自可以
　見何以知之夫篇之下云有其義而亡其詞康成以為
　出於毛公之言此可以知矣故詩序止存一句者若召南則
　草蟲邶風燕燕及式㣲王采葛檜之素冠小雅出車杕杜
　等二十九篇大雅文王大明等一十篇周頌維清等二十四
　篇魯頌泮水閟宫烈相三篇商頌𤣥鳥長發商武三篇皆
　止於元題一句葢非孔子不能作也其餘篇序察其文
　勢反復相明自是二公之作明矣抑予見於史傳齊魯解
　詩以闗雎本于衽席又曰佩玉不鳴闗雎刺之若韓詩
　則以汝墳為思親之詩三家者葢皆不得孔子真獨毛
　公得之其自以謂子夏所傳必有傳受之自惜乎世逺
　莫得而見也
野有死麕之詩曰舒而脱脱兮無感我帨兮無使厖也吠婦
　人服飾獨言帨何也曰按内則注云帨葢婦人拭物之巾也
　故居則設之於門右佩之則分之於左常以自潔之用
　也古者女子嫁則母結帨而戒之皇甫謐女怨詩曰婚禮
　臨成施衽結帨三命丁寧是也
易卦陽爻稱九隂爻稱六孔穎逹以謂九為老陽七為少
　陽進陽之道也六為老隂八為少隂逆隂之謂也此乃
　不然夫大衍不虛一則四十九數不可用惟用四十九揲
　之則七八九六之數故以純者為老九六得純數以雜者
　為少七八得雜數此自然之理也
唐李翺作易銓論八卦之性古今説易者未嘗及自古
　小人在上最為難去葢得位得權而勢不能搖奪以
　四兇尚歴堯至舜而後能去嘗玩易之夬夫一隂在上
　五陽並進以剛决柔宜若易然然爻辭俱險而肆葢
　一小人在上故繇曰剛長乃終是也
道生一一生二二生三三生萬物故自道而下數至於三則
　天地人之道備矣聖人畫卦始止於三謂三才之道因
　而重之乃可以觀變予觀重卦之内至於三位則有小
　成變革之理如乾之九四則曰乾道乃革革之九三曰
　革言三就是也推此而求其變則可以思過半矣
泰山孫復明先生治春秋著尊王發㣲大得聖人之㣲㫖
　學者多宗之以謂凡經所書皆變古亂常則書之故曰
　春秋無褒葢與榖梁氏所謂常事不書之義同
臨卭都官外郎計用章博學著書有遷遺希通二編尤
　専於左氏春秋以謂凡傳所稱禮也者非禮之經乃禮
　之變也方春秋時當舍經而用變以權宜從事葢左
　氏親授於聖人者如此密學陳襄當有書辨其非是云
　　　詩話
梁鍾嶸作詩評掎摭本根總核華實收昭明之所遺可謂至矣
　其序云夏歌曰鬱陶乎予心楚詞曰名余曰正則雖詩體未
　全然畧是五言之濫觴予以為不然虞書載賡歌之詞曰元首叢
　脞哉至周詩三百篇其五字甚多不可悉舉如行露曰誰謂雀無
　角何以穿我屋誰謂女無家何以速我獄小旻曰匪先民是程匪
　大猶是經維邇言是争至於四月之篇其下三章率皆五字又十
　畝之間則全篇五字耳然則始於虞衍於周逮漢専為全體矣
劉氏傳記載隋煬帝既誅薛道衡乃云尚能道空梁落
　燕泥否盖楊文公談苑載詩僧希畫北宫書云花露
　盈蟲穴梁塵墮燕泥予以謂鍊句雖工而致思不逮薛也
杜審言子美祖也則天時以詩擅名與宋之問唱和有
　綰霧青條弱牽風紫蔓長又寄語洛城風與月年年
　春色倍還人子美林花著雨胭脂落水荇牽風
　翠帶長又云傳語風光共流轉暫時相賞莫相違
　雖不襲取其意而語脉葢有家風矣
杜子美善於用事及常語多離析或倒句則語峻而
　體健意亦深穏如露從今夜白月是故鄉明是也白
　樂天工於對屬寄元㣲之曰白頭吟處變青眼望中
　穿然不若杜云别來頭併白相見眼終青尤佳
古善詩者善用人語渾然若已出唯李杜顔延年赭白
　馬賦云旦刷幽燕晝秣荆越子美驄馬行曰晝洗須
　騰涇渭深夕趨可刷幽并夜太白天馬歌曰雞鳴刷
　燕晡秣越葢皆出於顔賦也退之曰李杜文章在
　光焰萬丈長信哉
莊子曰鵬之徙南溟也摶扶搖而上者九萬里去以六
　月息者也爾雅釋風上下曰扶搖老杜下峽詩曰五
　雲高太甲六月曠摶扶恐别有他出
逸史載唐李適之罷相詩曰避賢初罷相樂聖且銜盃
　試問門前客今朝幾箇來適之飲中八仙之一也子美
　詩曰左相日興費萬錢飲如長鯨吸百川銜杯樂聖
　稱世賢葢用其詩也
白傅自九江赴忠州過江夏有與盧侍御於黄鶴樓宴
　罷同望詩曰白花浪濺頭陀寺紅葉林籠鸚鵡洲句
　則美矣然頭陀寺在郡城之東絶頂處西去大江最
　逺風濤雖惡何由及之或曰甚之之辭如峻極於天
　之謂也予以謂世稱子美為詩史葢實録也
説文以瓊為赤玉比見人詠白物多用之韓愈雪詩曰若
　非燖鵠鷺定是屑瓊瑰又云馬蹄踏作瓊瑤跡為有
　詩仙鳯沼來將别有所稽耶豈用之不審也
僧贊寧為笋譜甚詳掎摭古人詩詠自梁元帝至唐
　楊師道皆詩中言及笋者惟孟蜀時學士徐光溥
　等二人絶句亦可為勤篤然未盡也如退之和侯協
　律詠笋二十六韻不收何耶豈寧忿其排釋氏而私
　懷去取與抑文公集當時未出乎不可知也
鄭工部文寶將漕陜西經畫靈武後謫監郢州京山縣
　税過信陽軍白雪驛作絶句乆而湮沒莫有知者先
　君皇祐間尉是邑重書於牌後亦亡郢刋工部詩
　集亦無之曰得罪前朝出粉圍五原功業有誰知年
　餘放逐無人識白雪闗頭一望時
工部在京山又有寒食日經秀上人房詩云花時懶看
　花來訪野僧家芳師擊新火勸我雨前茶其詩篆書
　刻石在縣多寶寺中甘棠魏野亦有詩云城裡爭看
　城外花獨來城裏訪僧家辛勤旋覔新鑽火為我親
　烹岳麓茶葢詩人寓興多同
仁宋嘉祐末宴羣臣賦賞花釣魚詩羣臣奉和丞相
　韓魏公詩云輕雲閣雨迎天仗寒色留春送夀杯唐
　羅鄴詩云春排北極迎仙馭日捧南山入夀杯
鄭武仲侍郎嘗從劉賔學賔有父猶善於詩嘗云人
　從别浦經年去天向平蕪儘眼低鄭詩有江横塞外
　悠悠去天落秋邊處處低語句驚人葢出於藍矣
慶厯間宋景文諸公在館嘗評唐人之詩云太白仙才長
　吉鬼才其餘不盡記也然長吉才力奔放不驚衆絶
　俗不下筆有鴈門太守詩曰黒雲壓城城欲摧甲光
　向日金鱗開王安石曰是兒言不相副也方黒雲䕶
　此安得向日之甲光乎
王安石作桃源行云望夷宫中鹿為馬秦人半死長城
　下避世不獨商山翁亦有桃源種桃者詞意清拔高
　出古人議者謂二世致齋望夷宫在鹿馬之後又長
　城之役在始皇時似未盡善或曰概言秦亂而己不
　以辭害意也
王安石集四家詩不取韓公符讀書城南何也予曰
　是詩教子以取富貴宜荆公之不取也有子賢與愚
　何其掛懷抱淵明獨不免子美之譏况示以取富貴
　哉樂道以為然
閩中鮮食最珍者所謂子魚者也長七八寸濶三二
　寸許剖之子滿腹冬月正其佳時莆田迎仙鎮乃
　其出處予按部過之驛左有祠謂之通應祠下有
　水曰通應溪潮汐上下土人以鹹淡水不相入處魚
　最美比見士人詩多曰通印安石送元厚之知福州
　詩曰長魚俎上通三印新茗齋中試一旗閩人謂茶
　芽未展為槍展則為旗至二旗則老矣
王銍性之嘗為予言曰王荆公當集四家詩蔡天啟嘗
　問何為下太白安石曰才高而識卑其中言酒色葢
　什八九
鼎州武陵縣北二十里有甘泉寺行人多謁焉寇萊公
　往雷州凡題三十字曰庚申年秋九月平仲南行至
　甘泉院僧以詩板視予征途不暇吟咏代記年月後
　丁晉公謫朱崖過寺題云翠影踈踈度波光瑟瑟凝
　帝家金掌露仙府玉壺氷曉鉢浸星汲宵厨向月
　澄豈惟蠲肺渴灌頂助三乘因而至寺者多所賦詠
　如殿中丞范諷詩云平仲酌泉曾頓轡謂之禮佛向
　南行山堂下瞰炎蒸路轉使高僧薄寵榮又刑部郎
　中崔嶧詩云二相南行至道初記名留詠在精廬甘
　泉不洗天涯恨留與行人鑒覆車可謂言婉而意達
　矣
穆伯長為巨盜詩斥故相丁謂也予因舉於史驤思逺
　思逺曰此於伯長之道有累矣
令狐先生曰唐白傅以丞相李徳裕貶崖州為三絶句
　便不免世人訾毁予以謂詩三百皆出聖賢發憤而
　為又何傷哉後嘗語於客㑹安陸令李楚老翹叟在
　坐上曰非白公之詩也白公卒於李貶之前予因按
　唐史㑹昌六年白公卒是嵗宣宗即位明年改元
　大中又明年李貶蓋當時疾李者託名為之附於集
　詩曰樂天當任蘇州日要勒須教用禮儀從此結成
　千萬恨今朝果中白家詩昨夜新生黄雀兒飛來
　直上紫藤枝擺頭撼腦花園裏將謂春光總屬伊
　田園不解栽桃李滿地惟聞種蒺藜萬里崖州君
　自去臨行怊悵欲寃誰予觀其詞意鄙淺白為雜
　律詩譏世人故人得以輕效之
慈聖光獻皇后以元豐庚申十月二十日上僊是夕永裕
　召執政近臣入侍聖容其年春上幸西池慈聖以珠
　盤蹙馬鞍遺上上自池乗以歸慈聖好植花多乗小
　輦遊苑中上嘗扶侍之所居殿曰慶夀在福寧之東
　是夜毁香閣垣為百官入聴遺告庭中有二小亭金
　書牌曰賞蟠桃賞大椿明年三月將奉山陵詔百官
　各進挽詞二首故相王珪曰誰知老臣淚曾泣見珠
　𥜗王存時為從官曰珠韉錫御恩猶在玉輦親扶
　事已空予亦例進曰春風三月暮寂寞大椿庭百官
　有云東朝葢斥慶夀也
永叔早朝詩云月在蒼龍闕角西甚美然予按漢之四
　闕南曰朱雀北曰𤣥武東曰蒼龍西曰白虎今永叔
　詩意葢以當前門闕狀蒼龍故云月在西也葢不用
　漢闕耳
南豐曾阜子山嘗宰蘄之黄梅數十里有烏牙山甚高
　而上有僧舍堂宇宏壯梁間見小詩曰李太白也夜
　宿烏牙寺舉手捫星辰不敢高聲語恐驚天上人
　布衣李白但不知其字太白所書耶其牌歸於丞相
　吳正憲公李集中無之如安陸石巖寺詩亦不載
權文公多用州縣日辰之類為詩近見人亦為藥名詩
　者如訶子縮紗等語不惟直致兼是假借太不工耳
　里人史思逺善詩用藥名則析而用之如夜坐句曰
　坐來夜半天河轉挑盡寒燈心自知此乃魯望離合
　格也思逺幼孤從令狐先生學詩有唐人風格贈恵
　秀云坐禪猿鳥看談易鬼神聴又題朱氏園云花分
　先後留春乆地帶東南見月多故夀陽朱炎節判嘗
　贈詩曰古人不到處吾子獨留心
吾友頓隆師嘗言顔延年五君咏至阮始平曰屢薦不
　入官一麾乃出守麾去也咸為山濤麾出杜牧之首
　把一麾江上去即旄也葢誤矣予以為麾即旄也子
　美亦曰持旌麾之句杜牧不合用一麾耳
朱元瑜長官好為詩余少時聞人誦嚼梅香襲齒攀栁
　緑藏巾余欲纂鄉人詩恨無朱詩廖獻卿大夫謂余
　曰某少嘗同筆硯得其詩二百餘篇當録以奉獻卿
　别未幾不幸且卒自予還里屢訪諸廖所謂朱令詩
　者莫得之
世言七言詩肇於栢梁而盛于建安考之豈獨栢梁哉
　鄘風曰送我乎淇之上矣王風曰知我者謂我心憂
　鄭風曰還予授子之粲兮齊風曰遭我乎峱之間兮
　又曰尚之以瓊華乎而魏風曰胡取禾三百㕓兮豳風
　曰二之日鑿氷冲冲三之日納于凌隂小雅曰以宴樂
　嘉賔之心又曰如彼築室于道謀大雅曰維昔之富
　不如時維今之疚不如兹昔也日闢國百里今也日
　蹙國百里頌曰學有緝熙于光明又曰予其懲而
　毖後患儀式刑文王之典又曰自今以始嵗其有君
　子有榖詔孫子楚狂接輿歌曰今之從政者殆而項籍
　歌曰力拔山兮氣蓋世時不利兮騅不逝漢高歌曰
　大風起兮雲飛揚皆七字之濫觴也然則栢梁之作亦
　有所祖襲矣唐劉存乃以交交黄鳥止于棘七言之
　始葢合兩句以言誤也
予熙寜初調官泊報慈寺同院陽翟徐秀才出其父屯
　田忘名所為詩見其清苦平淡有古人風不能傳抄
　其過杜工部墳一詩曰未與汨羅接天心深有存逺
　移工部死來伴大夫魂流落同千古風騷共一源江
　山不受弔寒日下西原
唐元㣲之何處春深好二十篇用家花車斜韻夢得亦
　和焉予亦和之寄黄雲叟以書古人用韻未盡知白
　樂天春深貧賤家荒凉三徑草冷落四隣花又如
　妻愁出賃車之語烏足稱哉
張頌公美潁昌人舉進士不第嘗館於吾家義方齋
　畏謹自律讀書外口不及他事然好吟詩曰人散鞦
　韆閒掛月露零蝴蝶冷眠風全不類其為人嘗詠唐
　君臣得失之迹與其治亂之辨可為世鑒者凡百篇
　元末未至京師欲上之㑹永裕不豫囊其書歸有志
　而不達惜哉
余弟光輔鄰臣郡以經行應詔元祐丁卯賜第歸
　未幾因出墜馬傷甚十一日而卒年四十八王公亮
　明道挽詞曰足榖醫還驗占桑夢已靈衆咸推服
　　　論文
楚辭招魂大招其中盛稱洞房翠帷之飾美顔秀領之
　列瓊漿胾羮之烹新歌鄭衛之娛日夜沉湎與象棋
　六博之樂夫所以訾楚者深矣其卒云魂兮歸來正
　始昆只言往者既不可以正尚或以解於後耳又曰
　賞罸當只尚進士只國家為只尚三王只皆思其來
　而反其政者也
王羲之蘭亭三日序世言昭明不以入選者以其天朗
　氣清或曰楚辭秋之為氣也天高而氣清似非清明
　之時然管絃絲竹之病語衍而複為逸少之累矣
梁任昉集秦漢以來文章名之始目曰文章縁起自詩
　賦離騷至於藝約八十五題可謂博矣既載相如喻
　蜀不録揚雄劇美録解嘲而不收韓非説難取劉
　向列女傳而遺陳夀三國志評至韓栁元結孫樵又
　作原如原道原性之類又作讀如讀儀禮讀鶡冠之
　類又作書如書段太尉逸事訟如訟風伯訂如訂樂
　等篇嗚呼文之體可謂拯矣今略䟽之續彦昇之志
　也
任昉以三言詩起晉夏侯湛唐劉存以為始於鷺于飛
　醉言歸任以頌起漢之王褒劉以始于周公時邁任
　以檄起漢陳琳檄曹操劉以始於張儀檄楚任以碑
　起于漢恵帝作四皓碑劉以管子謂無懷氏封太山
　刻石紀功為碑任以銘起于始皇登㑹稽山劉以蔡
　邕銘論皇帝有金几之銘其始也若此者尚十餘條
　或討其事名之因或具成篇而論雖有不同然不害
　其多聞之益
顔氏家訓亦足以為良至論文章以游夏孟荀枚乗張
　衡左思為狂而又詆忤子雲吾不取焉
李善注文選最為該洽然潘岳閒居賦曰周文弱枝之
　棗房陵朱仲之李善以周文房陵未詳予嘗讀王
　子年拾遺曰北極有岐峰之隂多棗木百尋其枝莖
　皆空其實長尺核細而柔百嵗一實夫岐乃周文所
　居又棗枝莖皆空核細而柔任昉述異志曰房陵定
　山有朱仲李園三十八所李尤果賦云三十六園
　朱李是也由是知岳賦所用葢出此
吳興姚鉉集唐人所為古賦樂章歌詩贊頌碑銘文
　論箴表傳録書序凡百卷名文粹予在開封時長
　渝遊相國寺得唐漳州刺史張登文集一策六卷
　權文公為之序其略曰所著詩賦之外書啟誌記
　序述銘誄合為一百二十篇又曰如求居寄别懷人
　三賦與證相一篇意有所激鏘然玉振倘有繼梁
　昭明太子之為者斯不可遺者也然所得書肆鏤
　本纔六十六篇葢已亡其半抑觀文萃並不編載由
　是知姚亦有未見者予續文粹之外登之文以至金
　石所傳裒而録之以廣前集今病矣不酬其志
唐栁冕嘗言文章當以氣為主而世以謂賦者古詩
　之流亦足以觀其志如王沂公作狀元殿試有物混
　成賦其間曰得我之小者散而為草木得我之大者
　聚而為山川此有陶鎔品物之度果為相范文正賦
　金在鎔曰者令區别妍蚩願為軒鑑倘使削平禍亂
　請就干將人以為有出將入相之器果為名臣
里人傳宋景文未第時為學於永陽僧舍赫連處士因
　問曰君好讀何書答曰予最好大誥故景文率多嚴
　謹至修唐書其言艱其思苦葢自有所自與
宋景文公始獨撰史嵗月雖乆而書葢將成後文忠分
　撰紀志今與景文所撰列傳共行於世是也然景文
　亦自撰唐紀與志家藏其稿世莫得見
范蜀公既謝事家居亦著東齊記事大意見序
王勃滕王閣序世以為精絶曰落霞與孤鶩齊飛秋水
　共長天一色予以為唐初綴文襲尚南朝徐庾體故
　駱賔王亦有如此等句庾子山三月三日華林園馬
　射賦序云落花與芝葢齊飛楊栁共春旗一色則知
　勃文葢出於此
李遇泰伯臨川人以文學名於時晚年著李氏常語大
　斥孟子以謂教諸侯叛若孔子猶不免莊周之論况
　孟子哉
嘉祐中海南貢一角獸高大如吳牛身皆肉鱗傍置一
　羊每擊其羊聞其聲則方飲齕彼葢以麒麟進也神
　文目為異獸然世謂山犀士有賦麒麟者以示鄭獬
　内相其詞曰挺一角於額上毅夫為予曰此正如班
　固書張蒼晚年口中無齒也
　　　碑碣
安陸之東三十里乃唐許氏之塋域俗謂之相公林舊
　有孝昌公碑高六七尺濶三尺餘白石也吾聞石白
　者不泐村民輒異之或遇水旱則就禱焉治平中縣
　令張墪言於太守周君燮且以為玉碑輦而示之非
　玉也委鄉校之南廡已而欲有用方磨去十餘字㑹
　鄭獬以内相還里卜𦵏遽止之得不盡滅其文字
　後余游宦歸見其碑悉為人磨治惟其額有書大
　唐孝昌公許公墓碑九字甚恨無墨本以藏親友
　朱乂叔見予屢歎乃出一本以遺予所存者序四
　百字銘二百六十八字耳又多缺落於序為甚其
　可讀者有曰先王宅土仗懿親而建侯我后得人功
　闗河而作牧七年入朝加授大中大夫使持節冀州
　刺史云云履直道於朱繩照全刑於白璧抑貪競之
　俗恩浹二天屏權右之門威加重撩又曰行趨露冕
　之襜坐列交衢之棘二年有詔追遷太僕少卿又
　曰長史公以儀鳯三年正月日薨於汾州之官舍春
　秋六十二又曰嗣孫崇藝易州司馬五回軍使英姿
　外發靈鑒内融又曰趨毅梓之鄉闗用標幽壟何止
　韋孟之光緒祖徳垂裕後昆劉寛之傳芳故吏式昭
　往烈崇藝崇述崇烈云云銘曰炎圖括地姜𣲖䟽天
　融斤孕大太岳飛烟緝詣帝若業冠象賢潁澨涵
　珍箕山韞寶儀刑邦幹經綸天造華陽啟國襄城
　訪道漢劍舒蓮周珪映藻運移赤野威懷楚望八
　翼飛正三刀集貺英蕤早舉仁風曉暢丹水擢圖黄
　星昭亮恩狎聖齒績恭龍躍錦斾雲道實亨天爵
　青蒲奏頤赤野馳英陸剸柙兕水斮奔鯨閩區恩
　暴夏口先鳴晉俗康阜軒轡澄清金根按禁訏謨鶴
　省蘭錡晝嚴鈎陳夜警軍容甚泰王功載靖地軸
　東鉅天津南渡狼望云云得臣按唐書許紹唐初為
　峽州刺史封安陸郡公以破蕭銑功擢其子智仁為
　温州刺史智仁初以勲封孝昌縣公紹卒繼守夷陵
　終凉州都督用是考之此碑乃智仁之墓碑也
郝處俊安陸人也相唐高宗嘗為中書侍郎既終𦵏於
　州西南三十里慶厯中太守校理孫公甫之翰嘗命
　令狐子先為文將鑱石立於溳津之側以表之㑹温
　成張氏方以修媛寵貴之翰畏讒終不立議者或譏
　其太忌元豐中滕甫元發守是邦將罷任又為文刋
　石以遺安陸令俾建諸道左未幾故相清源公蔡確
　謫知州事暇日有十絶云矯矯名臣郝甑山忠言直
　節上元間釣臺蕪沒知何處歎息思公俯碧灣是時
　宣仁聖烈皇后垂簾坐是訕上竄嶺表以卒其滕
　公所刋之石今尚委於令廨之門
治平中予令岳州巴陵州有岳陽樓樓上有石刻倒謝
　仙火三字其序述慶厯中華容縣一日晦㝠震雷已
　而殿柱有此太守滕公宗亮子京問永州何仙姑答
　以雷部中神昆弟二人並長三尺鐵筆書之然予在
　江湖間人多以仙為名又其字類世所間者孫載積
　中宰呉興徳清新市鎮覺海寺殿宇宏壯其碑云皆
　唐時所建巨材髹漆積乆剥落見倒書迹曰謝均李
　約收利火十餘字去地三二尺以紙墨搨之與岳陽
　字大小一同積中因曰夫伐木於山者其火隊既衆
　則各刻其名以為别耳凡記木必刻於木本營建法
　本在下故倒書由是知仙姑之妄也
岳陽西瀕大江夏秋洞庭水平望與天際而州步無艤
　舟之所人甚病之慶厯間滕子京謫守是邦嘗欲起
　巨堤以捍怒濤使為弭楫之便先名曰堰虹堤求文
　於歐陽永叔故述堤之利詳且博矣碑刻傳於世甚
　多治平末予宰巴陵首訪是堤郡人曰滕未及作而
　去
予元祐丁卯假守唐州唐時治今比陽縣後徙泌陽今
　治是也按開元間李適之嘗為唐州刺史既去有徳
　政碑乃張九臯之文九臯葢九齡弟其碑先自比陽
　輦置今之都㕔予嘗閲之因求其新舊史皆不載適
　之為是州刺史不知何也適之其字也名適之宗室
　之賢者也
令狐先生既卒門人史驤思逺謁太子中允勾諶信道
　銘其壙又求屯曹外郎阮逸天隠為文以表之天隠
　與令狐同年福唐林逸書襄陽孟逸篆額史號為三
　逸碑
　　　書畫
王右軍書多不講偏旁此退之所謂羲之俗書趂姿媚
　者也
武功蘇秘進之子美子也任湖北運判按行至鄂予時
　守郡蘇出其曽王父國老所收杜牧之村舍門屝之
　墨迹隠然突起良可怪也其所書曰暮春因遊明月
　峽故留題前霅糺史杜牧從前聞説真仙景今日追
　遊始有因滿眼山川流水在古來靈迹必通神國老
　云杜罷牧呉興遊吳興之明月峽留字于村居門扉
　至今二百年予壬子嵗宰烏程聞此詩託陳驤往彼
　得之字體遒媚隠出木間真希世之墨寶也予按唐
　史牧之未嘗為湖州督郵藩鎮拔授之官予奉使閩
　部建安北郊一吉祥寺前有軒東楹之柱慶厯間蔡
　君謨題之其字隠然而起因思段成式説文身事有
　得髑髏湼文墨入骨者豈松煤所漬能然乎
郭忠恕僑寓安陸郡守求其畫莫得隂以縑屬所館之
　寺僧時俟候其飲酣請之乃令濃為墨汁悉以潑漬
　其上函㩦就澗水滌之徐以筆隨其濃淡為山水之
　形勢此與封氏聞見所説江南吳生畫同但彼尤怪
　耳
　　　辨誤
論語子路從夫子而後遇荷篠丈人止子路宿殺雞為
　黍而食之見其二子焉此一句當在至則行矣之下
　簡編差誤而然也葢子路既不見其丈人因告二子以
　不仕無義云云也不然豈無人而與言哉孟子最為
　全書然滕文公問為國此篇宜有簡䇿之誤葢與
　畢戰問井地參雜而然也若夏后氏五十而貢商人
　七十而助周人百畝而徹當與國中什一使自賦為
　相比若詩云雨我公田至雖周亦助也當與方里而
　井至所以别野人也為相比若鄉田同井至百姓親
　睦當與設為庠序至小民親于下為相比若世禄滕
　固行之矣當以卿以下必有圭田為相比而其間察其
　文義頗有脱略使三代之法不得全見於後世良可
　惜哉
陳相見孟子道許行之言云云從許子之道則市價不
　二從字上葢脱一曰字讀者可考而知也匡章謂陳
　仲子為廉士孟子曰充仲子之操蚓而後可又曰夫
　蚓上食槁壤下飲黄泉繼之曰仲子所居之室伯夷
　之所築與以謂黄泉字下當有脱句子弟讀焉當詳
　考之
荀子仲尼篇曰可立而待也可炊而傹也楊氏注云炊
　與吹同傹當為僵可以氣吹之則僵予以為非也傹
　與竟同炊乃㸑也以為危辱之事可立而待也炊㸑
　而盡猶之所謂一餉間耳
予守官洛中聞伊陽熊耳山在洛河南去數十里不
　知禹貢何以謂導洛自熊耳君實曰昔有兄子主簿
　虢州盧氏縣邑中自有熊耳山正洛水所出也予因
　考水經云洛水出京兆上洛縣驤舉山東北過盧氏
　縣南酈善長注云路出家嶺山東北經獲興川又
　東經熊耳山北禹貢所謂導洛自熊耳博物志曰
　洛出熊耳葢開導其滯者是也按此即洛亦非正
　出於熊耳葢禹始導於此耳予按伊陽之熊耳乃山
　同名者更始敗赤眉積甲與熊耳齊者即此山也
　在洛矣
職方氏正南曰荆州其川江漢其侵潁湛鄭氏云潁
　出陽城宜屬豫州在此非也杜子春云湛或為淮得
　臣按酈善長汝水注云湛水出犨縣北歴魚鹵山
　下為湛浦春秋襄公十六年晉伐楚敗績遂侵方城
　之外今湛水之北有長坂即湛水以名也周禮荆州
　其浸潁湛鄭元未聞蓋偶有不照也今考地則不
　乖其土言水則有符經文矣
汝水又東南經定陵縣水右則滍水左則溝水出矣自
　定陵北通潁水於襄城縣鎮潁盛則南播汝泆則北
　注得臣以為九州之荆乃今襄陽也方城葢其北境
　矣二水之泛濫其浸則在荆猶之江出於岷山漢源於
　嶓冡其川盛於楚也
吳松江有洞庭山韋蘇州詩皮陸唱和所言洞庭及近
　時子美詩曰笠澤魚肥人膾玉洞庭橘熟客分金皆
　在吳江矣今岳州之南所謂洞庭者即善長注水經
　云洞庭之陂乃湘水非江水葢斥此湖耳比見岳州
　集古今題詠刻石龕於岳陽樓如蘇州皮陸子美之
　屬皆在焉乃知地志不可不考也
竟陵荆渚間繚漢江築堤以障汎水彼人謂堤曰提説
　者以為自高氏據其地俗避其姓所諱故不曰堤爾
　予嘗疑其不然比見李肇國史補乃云今襄陽人呼
　堤為提闗中人呼稲為討皆訛謬所習也由是知諱
　姓之説為妄矣
今郢州地名石城乃晉石城戍也予按之宋武帝孝建
　元年分荆州之江夏竟陵武陵天門湘州之巴陵江
　州之武昌豫州之西陽七郡立郢州治江夏南史
　孝建以來稱郢州者即江夏也今秦鳯憲校理張
　舜民芸叟先謫監郴州鹽税過鄂書與通判吳子
　勉㕔壁詩云但見石城多草木芸叟邠人博學有文
　蓋邠去鄂秦楚之異遂以鄂為今郢矣其詩併録於
　此曰汀洲露白葉畨黄獨上南樓寫興長但見石城
　多草木足知江夏有興亡朱絃只解悲流水黄鶴猶
　能返故鄉莫道楚魂招不得試將蕪累過三湘
京師謂人神識不穎者呼曰乾予因詢一書生厥義云何
　曰乾陽數九九者不滿足耳後予見揚子方言稱
　齊人為賊曰䖍固知乾乃䖍傳曰䖍劉我疆鄙葢殺
　賊之義也然則世俗俚語多有所本但不能究譯耳
吕氏春秋白圭曰新與恵子相見恵子説之以强恵子出
　白圭告人曰有新娶婦者孺子操蕉火而鉅新婦曰
　蕉火太鉅今恵子遇我尚新其説我太甚者恵子聞
　之曰何事比我于新婦乎按今之尊者斥卑者之婦
　曰新婦卑對尊稱其妻及婦人凡自稱者則亦然則
　世人之語豈盡無稽哉而不學者輒易之曰媳婦又
　曰室婦不知何也
凡言木之巨細者始曰拱把大曰圍引而増之曰合抱
　葢拱把之間才數寸耳圍則尺也合抱則五尺也莊
　子曰櫟社木其大蔽牛挈之百圍䟽云以繩束之圍
　麤百尺是也今人以兩手指合而環之適周一尺杜
　子美武侯廟栢詩云霜皮溜雨四十圍黛色㕘天二
　千尺是大四丈沈存中内翰云四十圍乃是徑七尺
　無乃太細長也然沈精於筭數者不知何法以凖之
　若徑七尺即圍當二丈一尺傳曰孔子身大十圍夫
　以其大也故記之如沈之言才今之三尺七寸有竒
　耳何足以為異耶周之尺當今之七寸五分
陜州靈寶縣之西有澗曰洪溜自東南直注西北入于
　河平時可涉遇漲湍暴不可以舟予預修本州役書
　洪溜澗水手四然不知其名之因也比見水經云按
　上洛有鴻臚圍池是水津渠沿注故謂斯川為鴻
　臚澗于是知洪溜語之訛也
白兆山最安陸之勝處郡西三十里頗多靈迹中有揩
　師嵓世傳揩師䟽維摩經有白氣之異山因得名故
　賦詠之士未嘗不為言若令狐子先請善光長老住
　白兆寺書曰高宗朝揩師作維摩䟽于嵓下感白氣
　之兆上屬于天因而得名亦習傳聞失之討論也周
　書于翼傳建徳二年出為安州總管屬大旱溳水絶
　流舊俗亢陽禱白兆山祈雨翼遣主簿祭之即日注
　雨用是知白兆之名舊矣
安州應城縣有五茄山寰宇記與圖經並作茄字俗作
　加字竊疑之訪居人其山起於平地袤可二里高可
　數仞無峰巒特兀之勢皇甫子固謂予曰五當作伍
　伍蓋楚之著姓此山蓋伍氏所居當作伍家山今亦
　有伍落伍家聚落也孝昌東北有大伍小伍山寰宇
　記以為兩山叠障逺望若行伍然恐亦俗傳也
予使閩自江西之建昌遂抵昭武乃𨽻閩部其所謂飛
　猿嶺者昭武之西北境也過是嶺即至於硝石鋪嘗
　按謝靈運詩曰朝發悲猿嶠暮宿落消石謂其山高
　日落而消也今為飛猿峭石蓋嵗乆俗傳之訛耳
世俗言唐以張萬嵗乆任牧馬之政故圉人輩辨馬之
　老小不曰嵗而以齒目之蓋避萬嵗名也夫豈然哉
　按周禮馬質之書其齒毛與其價又曲禮曰齒輅馬
　者有誅榖梁曰晉獻公以屈産之乗假道於虞以伐
　虢荀息牽馬曰齒加長矣戰國策曰夫驥之齒至矣
　由是知自古言馬嵗必以齒非自唐有所諱也
禹貢曰熊耳外方桐栢至於陪尾孔安國云亭淮出桐栢
　經陪尾班固地理志亦如此而顔師古乃曰陪尾在安
　陸東北今按安陸部石村之西俗號為横山者陪尾
　也自在郡西北一舍之外班固之言東北誤也
杜子美李潮八分歌曰苦縣光和尚骨立筆法痩硬方
　通神按神仙傳老子苦縣瀬鄉人又讀漢書稱威帝
　夢見老子命中常侍左綰於瀬鄉致祭詔陳相邊韶
　立祠兼刻石即蔡邕書也今考威帝紀年乃建和其
　光和葢靈帝時年號豈杜詩後人傳寫之誤耶或者
　以謂今毫有太清殘缺碑猶有光和二字又不知太
　清之名始于何代兼譙去苦縣尚兩舍即非邊韶所
　刻石也
子美同谷七歌曰黄精無苖山雪盛短衣數挽不掩脛
　或曰以黄精當作黄獨遂援本草赭魁注注釋以為
　正此皆惑於多聞好竒之過也藥録云黄精止飢杜
　以窮冬采此無所獲必遷就黄獨耶又以山雪為春
　雪此尤為乖繆杜自十月發秦州十一月至同谷十
　二月一日離同谷入蜀詩中歴可考葢未嘗涉春也
世言子美卒於衡之耒陽故寰宇記亦載其墳在縣北
　二里不知何縁得此唐新書稱耒陽令遺白酒黄牛
　一夕而死予觀子美僑寄巴峽三嵗大厯三年二月始
　下峽流寓荆南徙泊公安乆之方次岳陽即四年冬
　末也既過洞庭入長沙乃五年之春四月遇臧玠之
　亂倉皇往衡陽至耒陽舟中伏枕又畏瘴復沿湘
　而下故有回櫂之作末云舟師煩爾送朱夏及寒泉
　又登舟將適漢陽云春色棄汝去秋帆催客歸蓋回
　櫂在夏末此篇已入秋矣繼之以暮秋將歸秦留别
　湖南幕府親友云北歸衝雨雪誰憫弊貂裘則子美
　北還之迹見此三篇安得卒於耒陽耶要其卒當在
　潭岳之間秋冬之際按元㣲之子美墓誌稱子美孫
　嗣業啟子美柩襄祔事於偃師途次于荆拜余為
　誌辭不能絶其係略曰嚴武狀為工部員外郎㕘謀
　軍事旋又棄去扁舟下荆楚竟以寓卒旅殯岳陽近
　時故丞相吕公為杜詩年譜云大厯五年辛亥是年
　還襄漢卒於岳陽以前詩及㣲之之志考之為不妄
　但言是年夏非也
退之有讀皇甫湜公安園池詩書其後此篇嘗病難讀
　葢多脱漏予親家季勉之收永叔王原叔宋子京三
　公所傳韓文最為全本悉多是正於是知此篇乃脱
　八字如湜也困公安不自閑葢閑下脱其閑二字又
　掎摭糞壤下脱一間字間字下又脱糞壤足三字其後
　豈有臧字下脱不臧二字讀之者可以考焉至於他詩
　亦多是正此不悉也
　　　明義
可以死可以無死死傷勇人之於死也何以知可不可哉
　葢古人之視義以為去就耳予嘗曰死生之際惟義所
　在則義所以對死者也程伯淳聞而謂予曰義無對
　
　
　
　
　
　
　
　麈史巻二
欽定四庫全書
　麈史巻三
　　　　　　　　　　　　宋　王得臣　撰
　　　姓氏
譜牒不修也乆矣晉東渡五部亂中原衣冠流離而致
　然也夫京房之先李姓也牛洪之先尞姓也踈之後
　乃為束民之後乃為氏閩中人避主審知而沈氏去
　水而姓尤南中多危氏有惡其稱者或改為元如此
　類甚多况元魏據洛彼有喜中原之姓擇而冒之者
　益衆則譜不可以不知也
古人凢著文集其末多載系世次一篇亦子長孟堅叙
　傳之比也唐時尚多姓譜之學今或罕言之歐陽文
　忠公蘇洵明允各為世譜文忠依漢年表明允放禮
　以大宗小宗為次雖例不同皆足以考其世次也竊
　恠文忠以謂不知姓之所自而昧昭穆之叙則禽獸
　不若也其譏呵亦至矣然歐陽氏得姓凢幾年其間
　文學之士盖亦多矣文忠公始為之譜斯言恐未為
　得也
　　　古器
應山平靖關之南澗水盤紆隨山而行忽一日瀑雨村
　民得小鼎於澗側銅為之色如塗金兩耳三趾趾皆
　空中可受五升甚輕民言山肋有鼎痕十數皆為水
　所漂止得此耳連庶君錫得之甚愛以為華而不侈
　質而不陋後歸永叔
予友郭惟濟君澤居孝昌之青林暑雨後斜日射溪磧
　焰有光牧童捂取之得一陶噐體圓色白中虚徑六
　七寸一端隆起下生輪郭一端繞邊列以齒齒仍缺
　十六以為枕也不可用忽得所安齒距地酌水於輪
　郭間隆起處可磨墨甚良方知古硯容有陶者君澤
　嘗為予曰桞公權云某州磁硯為最佳予時年少不
　能盡記今追憶書之
安陸石嵓村耕夫得宿藏一鏡光明瑩然不為土所蝕
　視之可見十餘里外草木人物三人者互欲得之遂
　破三段猶照數里不知何世物雲夣縣楚王城左右
　人時得編鍾佩印刁斗鼎鏡之屬不可勝記
　　　風俗
仕非為貧有時為貧今不然為貧者多也予初仕聞仕
　宦者相與告語曰某所有職田某所供給厚可仕也
　後沗通籍朝堂之論亦然用是知為貧多也
洛人凢花不曰花獨牡丹曰花晉人凢果不言果獨林
　禽曰果荆人獨橘亦曰果
朱亥墓在都城南過所謂四里橋之道左旁有祠垣宇
　甚全木亦茂呼為屠兒墓園清明則衆屠具酒肴祠
　之出於人情也
四方不同風甚者京師尤可笑古者婚禮合卺也以雙
　杯綵絲連足夫婦傳飲謂之交盃媒氏祝之擲盃於
　地驗其俯仰以為男女多寡之卜媒即懐之而去喪
　事貧不能具服則賃以衣之家人之寡者當其送終
　即假倩媪婦使服其服同哭諸途聲甚悽惋仍時自
　言曰非預我事
閩中呼梯為陔陔階之訛也鞵為脚脚屩之訛也世言
　閩蜀同風孫光憲作比夣𤨏言以謂不同風畧引蜀
　有不仕之類以為異孫盖蜀人也故主其鄉風今讀
　書應舉為浮屠氏並多於他所一路雖不同相逢則
　曰鄉人情好倍宻至於親在堂兄弟異㸑民間好蠱
　毒者此其所同者則知古語之傳盖不虚耳
閩中生子既多不舉而無後者則養他人子以為息異
　日族人或出嫁女争訟其訟財無虚日予漕夲路決
　其獄日不下數人夫殺己子至後世獄訟不已豈非
　天戒歟
汶上多士族有雌黄人物㑹於州吏茶肆過者必有惡
　名以加之初但相顧舉吻而已在仕者到任三日已
　得一名矣號曰猪觜闗推其巧能名者為闗使次有
　判官幹當公事
　　　竒異
冦莱公貶死雷州詔還洛陽過荆之公安民迎祭哭挿
　竹標紙錢竹盡活成林邦人神之號相公竹劉敞原
　父王陶樂道各為文刻石志其事
安陸有念佛鳥小於鴝鵒色青黑常言一切諸佛張齊
　賢相謫守郡日作古詩二篇元憲宋郊詩曰鳥解佛
　經言予少時聞之近時罕聞矣豈夫造物亦有時耶
　　　盛事
國史補載苖夫人近代婦人無比今晏夫人丞相元獻
　公之子富鄭公之室馮太尉之外姑馬夫人父尚書
　也夫丞相司空申公吕端也四子長侍讀次樞宻次
　丞相司空次戸部尚書魯夫人父太師簡肅公也其
　舅吕申公也夫丞相司空也子希純中書舍人壻翰
　林學士范祖禹也蘇子容言士大夫三世登科者盖
　有之未有一朝者獨劉沆天聖八年其子待制瑾皇
　祐五年其孫俌治平元年並及第皆在　仁宗朝安
　厚鄉言張文孝之孫保常鎻㕔不第然應舉時家狀
　内三代皆具慶亦世所無也
世言國初史館王丞相溥作相日在具慶下安厚卿為
　樞宻亦然盖繼母也
予里集賢張君房年六十三分司六十九致仕光禄卿
　張君靖年六十六致仕其子朝請大夫璹任京東提
　刑年六十九致仕三人皆康寜無疾
趙孝亷令畸景既言皇祐元年同廖獻卿赴試春闈一
　日獻卿謂孝亷曰某必不利於南宫昨夢榜出上有
　先人名氏景貺賀曰献卿必登甲科繼先君矣未幾
　省榜出献卿乃第十人獻卿名子孟淳之長子也淳
　天禧三年第十人及第今校理君正一乃獻卿第三
　子元豐戊午國學苐十人薦三世之間及第過省取
　解並同名次亦世罕有也
　　　戒殺
予少時季秋末於草際得一小蛺蝶怪其非時取視之
　則斃于掌中乆則栩栩然飛去盖其詐死以逃生也
　孝昌成若冲天益江行㟁際見小蝦䗫無數天益呼
　僕抱雞令食既而並無所見天益去蝦䗫復躍入水
　盖聞雞聲率伏地不動人莫見也
　　　鑒戒
李廣之不侯史氏以為殺己降余謂非特此其殺㶚陵
　尉亦甚哉廣自抵隂譴豈止不侯而已哉至陵身臣
　虜而李氏夷滅亦顯報矣
鄭屯田建中其先雍人五季時徙家安陸貲鏹巨萬居
　人多舍客也每大雨過則載瓦以竹問有漏則補之
　若舍客自為之屋亦為繕全隆冬苦寒放房緍盈月
　屯田君晚年得一子即侍郎公紓也有五孫長曰彌
　皇祐元年至朝奉大夫次侍讀毅夫也皇祐五年大
　魁三子與孫皆任官不由選調世禄不絶
王文正沂公仕章獻朝發晋公竄海上天下稱之然卒
　以嗣子不蕃暮年謂所知曰予行已無慊而獲此報
　何耶但一事有恨初出守鄆為監司相輕後秉政遷
　除本官畧無寧嵗竟死于道路此必為報也
予同年黄靖國元弼剛直明决初調蜀中主簿亡其縣
　名令缺攝縣事有巡卒宋貴□罵本官衆不忍聞元
　弼械之笞二百死後十五年元弼為沅州軍事判官
　沿牒至寧州暴卒入㝠與宋貴辨其事元弼具陳□
　罵之語冥官亦憤之已而追閲案牘語元弼曰罪即
　當死終是死不以法元弼復生西州士人往往作傳
　亦多牴牾予屢詰其本末語及死不以法斯言有理
　可畏
安陸醫生宋氏視疾不問貧賤乃載粟棗乏者遺之宋
　二子曰應善論説好馳騁上下能冷熟人人多畏之
　後為醫博士謁之者貧則絶盖弗肯繼矣未六十中
　風而卒三子長犯盗流他所得還卒於鄉次初就學
　舉進士自放不返日逰市井間因刺一婦人不著墜
　井死㓜者終於凍餒應之弟曰効畏謹有常年踰七
　十而亡一孫習醫業自足
　　　真偽
子聞洛衣冠子弟不肖者鬻祖誥與右宗大賈冒以庇
　其族比年聞安陸亦有盖譜不明耳
劉夢得讀張曲江集詩其序畧曰世稱曲江為相建言
　放臣不宜與善地今讀其文自内職牧始安有瘴癘
　之嘆自退相守荆門有拘囚之思嗟夫身出于遐陬
　一失意而不能堪矧華人士族必致醜地然後快意
　哉議者以曲江識安禄山有反相羞與同列屢啟廷
　争雖古哲人不及而燕翼無似終為餒魂豈忮心失
　恕隂謫最大雖二美莫贖耶故其詩云寂寞韶陽廟
　魂歸不見人按唐書曲江有子拯而不見其他子孫
　者近有朝請張君唐輔来守安州盖曲江人也自稱
　九齡十世孫皇祐間儂智髙亂嶺南朝廷推恩凡名
　舉人者悉官之無慮七百人唐輔在其中後稍遷至
　牧守當塗諸公往往以名相之後稱薦之夫以夣得
　去曲江才五六十年乃言燕翼無嗣豈知數百年後
　有十世孫耶豈夣得因遷謫有所激而言也是皆不
　可知也
山中人説獵者常取麝糞日乾之每得麝裁四肘皮剖
　臍香雜乾糞以實之最大所謂當門子者即預采飛
　蝱去首足翅日乾以用之是一麝獲五臍之利蝱之
　性不良可知也醫者司徒生嘗言市麝臍宜置諸懐
　中以氣温之乆而視之手指按之柔軟者真也堅實
　者偽也
　　　䜛謗
蜀人龍昌期為禮論以為周公金縢之請以代武王盖
　其詐也予謂方周公之時近則王不知逺則四國流
　言至於後世猶有仁智未盡之説盖聖人誠為難知
　嗚呼不如是不足以為周公
元憲宋公始名郊字伯庠文價振天下既入翰林有愬
　于上者以姓名於朝廷非便神文乃間諭元憲令易
　之遂名庠字一日因具奏劄先書臣庠時李獻臣為
　翰長見奏指宋公名曰此何人耶吏具以事對已而
　白宋宋乃書一絶云紙尾何勞問姓名禁林依舊玷
　華纓欲知七畧稱臣向便是當年劉更生元憲既𠫭
　大政朝廷無事廟堂之上日閲文史今觀紀年通譜
　楊文公談苑等序及繹山碑䟦尾亦知其略矣元憲
　雍雍然有徳之君子後既登庸天下承平日乆尤務
　清净無所作為有為者病之後為人言排詆出知河
　南改許及河陽歸京判都督乆之卒於私第公嘗自
　謂時賢多以不才誚我因為詩曰我本無心士終非
　濟世才虚舟人莫怨疑虎石曽開蚊負愁山重葵傾
　喜日来欲將嘲强解真意轉悠哉
張師正倦游録説潁上常夷甫䖏士自經而卒王莘樂
　道奉議潁人也從學於常具道處士得病而卒師正
　進士第後換西班官至諸司使守郡守亦有才此倦
　㳺乃襄漢間士人為託名以行
　　　占驗
舜治天下弹五絃琴而歌南風之詩盖長養之音也詩
　亦曰凱風自南吹彼棘心今解梁盛夏以池水入畦
　謂之種鹽不得南風則鹽不成俗謂之鹽風荆湖間
　夏有大風朝起夕止連日如此土人曰􁁜風音諒有
　則旱故陂澤立涸稻田多裂又名杓風如杓勺水也
安陸地宜稻春雨不足則謂之打乾種盖人牛種子倍
　費元符己卯大旱嵗暮農夫告曰来年又打乾矣盖
　臈日牛𩥇泥中則然明年果然
京師槐放花盛則多河魚疾北人蕎麥熟則早晚霜降
　有差焉
江湖間人常於嵗除汲江水秤與元日又秤重則大水
顔氏家訓曰何名五更曰正月建寅斗柄昏在寅中曉
　則午中矣歴五辰也更歴也
予夜不寐問直宿兵夜如何曰幾更明日問何以知曰
　毎轉更則棲鳥多動嘗出戍率多用是為驗因遣人
　聼戍鼓皆然
熈寧初予為岳之巴陵令春月忽天雨白毛長二三尺
　許取而焚之臭如馬鬃是嵗戊申也然京房亦有占
　上巳日蛙鳴則蠶善也
安陸農視稻穗多者七八十粒少者五六十粒下有細
　白花叢出干花以上則米貴花多則賤
大觀戊子仲夏安陸雁自北而南羣燕委雛而去不知
　何祥也
戊子五月五日夏至安陸老農相謂曰夏至連端午家
　家賣男女秋稼不登至冬艱食果賣子以自給至有
　委於路隅者明年己丑大旱人相食棄子不可勝數
傳曰𤣥鳥春分至秋分去故世言燕往来不見社大觀
　己丑仲春社前數日燕已来
　　　語䜟
前廣西漕李朝奉湜江寧人言昔日内相葉清臣道卿
　守金陵為江南好十闋有云丞相有才禆造化聖皇
　寛詔養踈頑贏取十年閒意以為雖補郡不越十年
　必復任矣去金陵十年而卒
治平間李尉廣徳錢公輔君倚守郡一日召李登城亭
　問及郡事簡得暇山川行樂昔葉道卿云贏得十年
　閒某止得五年亦足矣自謂不越五年復入至五年
　錢卒
予仲氏光輔元祐丁邜應詔季道輔餞於郊舉光輔舊
　詩曰仲舒窺圃三年廢東野看花一日多輔光笑曰
　我尚能為此語耶明年失意㑹有詔經行士未得黜
　落具名以聞於是有㫖令與特奏名唱名第一賜同
　五經出身予時自唐易守邠待次光輔榮歸為學尚
　不輟八月未為往州北視亡妻孫氏塋地還次近郊
　馬逸而墜内傷殊甚十日而卒看花一日多遂成其
　䜟耶
　　　博奕
摴蒱經曰凢近關及後一子謂之塹近關及前一子謂
　之坑落坑塹非貴采不出凢一馬打一馬如遇退六
　踏馬則一馬可踏五馬故世指不循理者謂之踏坑
　塹
世之糾帥蒱博者謂之公子家又謂之囊家摴蒱經一
　有賭若兩人以上須置囊合依條檢文書乃投錢入
　囊家亦謂之録事
鄭都官詩有能消永日是摴蒱坑塹由来似宦途之句
　盖所難者在過閑以前後為坑塹也
　　　諧謔
神文時京師旱上閔雨形于寤嘆宰相請下畿内遍禱
　祠廟陳留有張子房廟縣尉亦才雅但好謔分命詣
　廟為二十字詩文成侯壁曰今人不如古肉身不如
　土我来漢相廟為民祈零雨石齊老説
元憲宋公應舉再上及第初任通判襄州景文一上第
　初任復州推官元憲謂曰某多幸才入仕不識州縣
　况味景文答曰某亦多幸才應舉便不知下第况味
　兄弟相與笑謔而罷
長林尉石夷吾齊老嘗遊廬山為予言簡寂觀天尊銅
　像制範精緻然本乃佛像唐㑹昌中廢毁浮屠有惜
　其像者遂加冠於首衣以羽衣以為天尊像夷吾作
　詩曰赤土坡頭一寺基天尊原是一年尼時難只得
　同香火莫聼閒人説是非
熈寧間王拱辰即洛之道徳坊營苐甚侈中堂起屋三
　層上曰朝元閣時司馬光亦居洛於私居穿地丈餘
　作壤室邵堯夫見富鄭公問新事堯夫曰近有一巢
　居一穴處者遂以二公對富大笑
熙寧中遣使諸路察訪吕升卿明甫奉使京東身為職
　官許薦部吏改官者十貟戯語人曰可輟其半為身
　改官
龍圖閣學士世謂之大龍直龍圖為假龍直學士為小
　龍或有得直閣乆之不遷而卒因曰死龍
七寺閒劇不同大府為忙卿司農為走卿光禄為飽卿
　鴻臚為睡卿盖忙卿所𨽻塲務走卿倉庾飽卿祠祭
　數頒胙醴睡卿掌四夷賔貢之事
百官赴政事堂議事謂之巡白侍從即空吏至客次請
　某官既相見讃曰聚㕔請不拜就座則揖座又揖免
　笏茶湯乃退餘官則堂下引聲曰屈不啜湯耳若同
　從官則待湯京官自下聲喏而升立白事訖退或有
　乆次無差遣者聞堂吏聲屈乃曰不於此呌屈更俟
　何所耶
官制行將作監薄易為承務郎或曰遷官則為迎霜兎
　矣又判大理寺崔諫議台符換太中大夫前呵曰太
　中来人不知皆笑曰大蟲来
丞相吕大防性凝重寡言逮秉政客多干祈但危坐相
　對終不發一談時人謂之鉄蛤蜊
禮有引年傳稱陳力就列不能者止今則不然至于病
　耄猶不能去多為貧而然或有一乞致仕者親戚相
　怪且痛其死矣予同年仇伯玉粹夫為戸部侍郎一
　日報乞致仕未幾逢於朝路因訊之曰未嘗有疾亦
　未嘗告老不知何為也粹夫善詼諧乃告曰前日兒
　子亦自馮翊奔而来以為死矣且来草閲躃踴一巡
都城相國寺最據衝㑹每月朔望三八日即開技巧百
　工列肆罔有不集四方珍異之物悉萃其間因號相
　國寺破贓所
余長子渝嘗為夀春令邑有淮南王安廟春秋朝廷祀
　之邑人思劉仁贍之功徳欲立廟不可得也遂共為
　劉令公像於淮南廟中嵗時享焉傳舍有詩曰淮南
　據險逆西京仁贍輸忠保一城今日鄉人聊合祭未
　應同食便同情
淮南廟有八仙公洎梅福等像守臣或被㫖祈焉邑人
　説往時有姓梅為守見廟像泣而祭之云其祖也囬
　郡至郗家嶺伶人郗生登嶺大慟守怪問之對曰此
　嶺乃祖先之冢也守怒杖之
異時執政在私第皆僦居熈寧初撤南北作坊起東西
　二府八位又廢俸日一營建武學隙地創小宅數十
　收賃以充學費號鬼八位
　　　雜志
神宗既大原廟取祖宗以来將相功名像各繪於兩廡
　因推恩官其後予在開封南司閲牘見党進家狀云
　私家無祖像今城南什物庫土地像乃是遂取圗之
哲宗陵曰永泰京師永泰門福州永泰縣皆以他名避
　之龍圖閣待制豐稷亦曰四明有永泰神乞改廟額
　奏改之
狄梁公墓在洛陽東白馬寺後予逰寺見其像在廡舍
　下僧云其裔孫侍禁自陜右輦置欲建祠堂于此不
　果
盛武仲知夔州過江夏予宴之其祖天聖間為翰林學
　士宰相丁謂去不附己者十人盛其一也落學士工
　部郎中知光州到任未幾又謫知和州團練副使宦
　者押去才行一日使者不少止食盛苦之夜問左右
　曰使者何不食耶五更食訖盛市裂餅十餘枚貫以
　緍貯水一葫蘆掛於鞍行則啖之餘十里使者顧見
　驚問曰何從得此物答以早令市之使者撫掌大笑
　盖盛善飯常兼數人欲以困之也
應山縣連處士舜賔命二子從二宋學二子庶及庠也
　請二公居於邑之法興寺今尚有二公手植松柏有
　縣令經主者怒二公不出謁屢形言色連勸二公强
　謁之已而令恚尤甚連特詢其情令怒不以襴鞹也
　二公復如言而往明年元憲狀元景文苐十人南歸
　令馳謁道左
唐僧能詩者如晝字皎然之類甚多古人生子三日父
　名之二十而冠父字之所以表徳也今僧頭童而
　不櫛不可冠何字之有縉紳亦從而呼之何也
熈寧初予官陜郊時初復十鑄錢監兵聞錫氣乆而病
　瘠以至不起惟以蒸豚啖之可以銷釋所支率分錢
　内充買均給後予所至多令如此給肉惟建州豐國
　監役兵仍多病手弱之疾
近時士大夫多因病篤致仕予在大農忽得目疾乞宫
　觀已而掛冠年六十二矣恐四方親友驚歎乃自削
　奏牘叙頗詳其末云乞骸以去敢希漢傅之髙風鼓
　腹而嬉願遂堯民之至樂
老醫少卜老取其閲少取其决鄭毅夫内相再黜於有
　司已而病傷寒忽一夣化為龍而無角浴於池中鱗
　甲皆水出盖汗也展轉間張大夫問曰君已安否曰
　我不是龍張以為占言既覺猶若曳尾不收夣中但
　聞池上人皆曰白龍公来也士大夫於内相挽詞多
　用白龍公者盖本此耳
古人一飯之恩必償睚眦之怨必報者後世不然報恩
　略而報讐必詳詩曰忘我大徳思我小怨孔子曰以
　徳報徳以直報怨退之贈劉師命詩云往取將相酧
　恩讐得時得位無不如意
暑月疿子雖蛤粉陳粟塗之不差豫章黄元明曰止用
　經夕熟水濯灌之即愈果然
京師賃驢途之人相逢無非驢也熈寧以来皆乗馬也
　按古今之驛亦給驢物之用舍亦有時
　　　乖謬
元憲宋公留守西都同年為河南令好述利便以農家
　蓻麥費耕耨改用長錐刺地下種以一畝試之自旦
　至暮不能遍又值蝗災科民畜一雞云不惟去蝗之
　害亦可字養令民悉呈所蓄雞既集紛然而鬭莫能
　間止邑前百姓喧闐塞路共觀而罷
安陸雖號節鎮當南北一統實僻左無事之地往者守
　臣或以遷謫而来率多時之聞人嵗乆皆吏部擬授
　往往厚重而無作為者熙寧間一太守㸃檢清酒務
　校量缸酒數少怒甚監官對曰陶器渗漏又校一缸
　亦然太守作色曰君子居之何漏之有遂不復問
元祐中民家晝日火作先是數日前太守令畫闔子城
　南門不得啟民莫曉也已而火作居者不得出救者
　不得入民屋盡焚余詰守對曰某以乆旱用仲舒閉
　縱之術耳
人有言曰良田畏七月盖百榖秀實之際正須雨也安
　陸郡一嵗禾稼甚茂而七月不雨一日見當職者告
　以祈雨但言他而不答八月又見之乃召日者占雨
　期日者告以將雨其人乃曰是不用宰鵝也余觀朝
　廷頒祈雨雪文三巻藏于郡縣如宰鵝皆有次第豈
　至八月尚可為之
有一卿列任京西憲按行一邑尉蔡人張伯豪也始迓
　於郊憲令歩從又數其所為至邑入傳舍更衣虞候
　白提刑適罵者是中丞壻憲矍然曰何不早道於是
　召尉坐謂曰聞君有才聊相沮耳君辭色不變豈易
　量耶為發薦章而去
諌議大夫賈昌衡君洛日予管幹文字賈㑹使者予亦
　與坐未賈因言一相知任憲至一郡有䕶戎年髙因
　料兵曰䕶戎老不任事何可容也太守黙然戎乃抗
聲曰我本不欲來為小兒子所强今果受辱憲問小
　兒子為誰曰外甥復問為誰曰章得象也盖郇公方
　為丞相憲曰雖年髙精神不减不知何餌戎曰無餌
　憲曰好個健老兒恵酒而去
　
　
　
　
　
　
　
　
　
　
　
　麈史卷三
