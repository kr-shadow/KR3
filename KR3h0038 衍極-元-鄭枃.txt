#+TITLE: 衍極-元-鄭枃
#+DATE: 2018-05-12 10:18:03
#+SOURCE: github.com/kanripo/KR3h0038 master 434ca685                
欽定四庫全書　　　　　子部八
　提要
　　衍極二卷　　　　　　藝術類一(書畫之屬/)
　　　　(臣/)等謹案衍極二卷元鄭枃撰案何喬逺閩
　　　　書曰枃字子經羅源人㤗定中官南安縣教諭
　　　　與陳旅為文字友著衍極五篇衍極記載三
　　　　篇其書自倉頡迄元代凡古文篆籀以及書
　　　　法之變皆在所論宣撫使齊伯亨採而上之
　　　　作衍極堂以蔵其書陶宗儀書史㑹要又稱
　　　　其能大字兼工八分盖究心斯藝故能析其源
　　　　流如是也其書載永樂大典中而缺其記載
　　　　三篇别本又載有學書次第書法源流二圖
　　　　永樂大典亦缺然别本字句訛脱文注混淆
　　　　不及永樂大典之精善謹合兩本叅校補遺
　　　　正悞復還舊觀其注為劉有定所作有定字
　　　　能靜號原範莆田人其名載林承霖莆陽詩
　　　　編亦見書史㑹要葢亦文雅之士云乾隆四
　　　　十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
衍極原序
書道其大矣斯文興焉世之學者往往務談髙虛謂書
非儒道之要而遂小之軌所以行車也車行而毁其軌
可乎水所以行舟也舟行而廢其水可乎予南游至無
諸城見莆田鄭君子經所著衍極五篇雄文卓論璀錯
玢豳如觀三代器物不可名狀軋芴澶曼如行洞庭之
野不見首尾夷考其說然後知子經得絶學於數千百
載之後曠世竒作也書道其大矣又嘗即其言而求其
為人為之廢書而歎曰士之負材抱藝莫不欲有為也
修名未立老冉冉其將至平居里巷相接又無足與語
以發舒其所負抱者慨古道之浸邈憤俗尚之益乖乃
悠然獨往自託於著書以鳴其所不能自已者此衍極
之為言所以怫鬱而歔欷也觀是書者又不能無所感
云延祐七年庚申秋九月朔旦京口李齊仲思序
欽定四庫全書
　衍極卷上　　元　鄭枃　撰　劉有定　註
　　至朴篇
至朴散而八卦興八卦興而書契肇書契肇而篆籀滋
(河出圖洛出書聖人則之以畫八卦而書之文㔾具上/古結繩而治後世易之以書契而書之用遂行周官保)
(氏教國子以六書而書之法始備古文/籀篆變而至於隸草而書之體滋廣矣)飛天八㑹已前
不可得而詳也(書之本始有三元八㑹羣方飛天之書/又有八龍雲篆明光之章逮三皇之世)
(演八㑹之文為龍鳯之章拘省雲篆之迹以為順形梵/書分破二道壊眞從易配别本支為六十四種之書事)
(不經見悉從刪畧○按此註本陶宏景記/仙書原本訛字甚多今依真誥原文改正)皇頡以降凡
五變矣(謂古文籀篆隸草按秦㓕古文書有八體一曰/大篆二曰小篆三曰刻符四曰蟲書五曰摹印)
(六曰署書七曰殳書八曰隸書王莾使甄豐校文字部/改定古文復有六書一曰古文孔氏壁中書也二曰竒)
(字即古文而異者三曰篆書秦篆也四曰佐書即隸書/也五曰繆篆所以摹印也六曰鳥書所以書幡信也唐)
(六典校書郎正字掌讎校典籍刋正文字其體有五一/曰古文廢而不用二曰大篆三曰小篆四曰蟲書即鳥)
(書以刻印璽書幡碣五曰隸書謂典籍表奏及公私文/䟽所用宋鄭昂論文字之大變有八一曰古文二曰大)
(篆三曰小篆四曰隸書五曰八分六曰行書七曰飛白/八曰草書其餘諸體以類相從為得之然以八分行書)
(飛白各自為變盖不/知文字之大變也)其人亡其書存古今一致作者十
有三人焉(謂蒼頡夏禹史籀孔子程邈蔡邕張芝鍾繇/王羲之李陽氷張旭顔真卿蔡襄也李斯以)
(得罪名教故黜之嗚呼自書契以來傳記所載能書/者不少而衍極之所取者止此不有卓識其能然乎)予
生千載之下每覽昔人殘銘斷碣未嘗不為之歔欷而
三嘆也在昔結繩之政始分龍穗之章中輟(太皥之時/龍馬負圖)
(出於榮河帝則之畫八卦以龍紀官乃命飛龍朱襄氏/造六書於是始有龍書左氏曰太皥氏以龍紀故為龍)
(師而龍名是也神農氏始為耒耜教民稼穡感/上黨羊頭山生嘉禾一本八穗帝異之作穗書)於是蒼
史氏出仰觀俯察以造六書通天地之幽祕為百王之
憲章非天下之至精其孰能與於此(蒼史黄帝之史蒼/頡也亦曰皇頡姓)
(侯剛氏首四目通於神明仰觀奎星屈曲之象俯察龜/文鳥跡之竒博採衆美與沮誦廣伏犧之文造六書是)
(為古文其冢在馮翊彭衙利陽亭南道旁學書者祭之/不絶北海亦有蒼頡藏書臺人得其書莫之能識秦李)
(斯識其八字曰上天作命皇辟迭王漢叔孫通識其十/二字今法帖中有二十八字云○按造六書三字原本)
(誤作正文/今改正)若稽古大禹既平水土鑄鼎象物勒銘告成
而功被萬世(禹命九牧貢金鑄九鼎象神姦使民知備/故有象鍾鼎形書勒銘於天下名山大川)
(韓文公所謂岣嶁山碑其一也今廬山紫霄峯上有禹/鑿石繫舟之所磨崖為碑皆科斗文字隠隠可見張懐)
(瓘曰向在翰林見古銅鍾二髙兩尺許有古文二百餘/字紀夏禹功蹟皆紫金鈿似大篆神采驚異又有琱戈)
(銘六字鉤帶銘三十三字皆細紫金為文讀之不能盡/曉薛尚功諸人以為夏禹時書法帖亦有禹書十二字)
三代之末周籀(直又/反)蔚有竒秀篆隸攸祖(籀周宣王柱/下史也損益)
(古文或同或異加之銛利鉤殺自然機發為大篆十五/篇以其名顯故謂之籀書以其官名故漢書謂之史書)
(以别小篆故謂之大篆甄豐六書二曰竒字/即古文而異者盖籀書也法帖中有其蹟)孔子採摭
舊作縁飾篆文天授其靈剏物垂則(六經之文遭秦焚/滅故世不可復見)
(魯恭王壊孔子舊宅於壁中得古文尚書及傳論語孝/經皆科斗文字盖仲尼門人所録今孔子書傳於世者)
(比干盤銘季札墓碣法帖所載十二字比干墓在衛州/汲縣開元中㳺武之竒耕地得銅盤有文曰左林右泉)
(後岡前道萬世之寧兹焉是寳乃比干墓銘也季札碑/曰嗚呼有呉延陵季子之墓與古文異而跡類大篆在)
(潤州延陵鎭呉季子塚廟歴代綿逺其文殘缺人勞應/命石遂堙埋開元中元宗勑殷仲容模榻其本大歴十)
(四年潤州刺史/蕭定重刋于石)吕政暴興天人之道壊亂極矣李斯者
適際其時陶誕偃仰(按四字未/詳疑誤)専名擅作悉燔舊章天
下行秦篆矣(李斯上蔡人相秦始皇滅六國參古文複/篆籀書頗加省改作小篆著蒼頡篇九章)
(世謂之玉筯篆始皇上鄒嶧山議刻石頌秦徳及二世/諸碑是也初周末諸侯交爭七國分裂文字異形莫相)
(統紀始皇一天下李斯欲專其名乃奏同之而罷其不/與秦文合者獨存大篆兼行又奏始皇請史官非秦記)
(非博士官所職天下敢有藏詩書百家語者悉詣守尉/燒之有敢偶語詩書者棄市以古非今者族令下三日)
(不燒黥為城旦所不去者醫藥卜筮種樹之書尋又使/御史悉案問諸生轉相告引始皇乃除犯禁者四百六)
(十餘人皆/坑之咸陽)程邈亦參定篆文增衍隸佐趨時便宜(程邈/字元)
(岑下邽人與李斯等參定篆文後得罪始皇幽繫雲陽/獄邈於獄中覃思十年變易大小篆為隸書三千字奏)
(之始皇出之以為御史又同時上谷王次仲亦増廣隸/書班固謂起於官獄多事苟趨簡易而無㸃畫俯仰之)
(勢為其徒隸所作故曰隸書亦曰佐書漢建初/中以隸書為楷法言其字方於八分有模楷也)蔡邕鴻
都石經為今古不刋之典張芝鍾繇咸得其道(蔡邕字/伯喈東)
(漢陳留圉人官至左中郎將善大小篆隸八分飛白初/入嵩山學書於石室中得素書八角垂芒頗似篆寫史)
(籀李斯用筆勢邕得之讀誦三年遂通其理又採曹喜/之法初秦時王次仲以古書方廣少波飾隸為八分邕)
(祖述之筆訣尤妙嘗居一室不寐怳然一客厥狀甚異/授以九勢言訖而沒故邕用筆特異當時善書者膺服)
(之獻帝時為郎中讎書東觀奏正定經籍邕乃八/分書丹刻於太學碑凡四十六後人咸取正焉)伯英
聖於一筆書(伯英張芝字東漢燉煌酒泉人以有道徴/不至善隸行草又妙於作筆見蔡邕筆勢)
(遂作筆心五篇初漢元帝時黄門令史游作急就章一/篇解散隸體麤書之損隸之規矩存字之梗槩本草創)
(之義謂之草書以别今草故謂之章草杜度崔瑗並善/之杜氏冇氣力而微痩崔氏清潤而工妙不及伯英重)
(以省繁飾之銛利加之奮逸首出常倫又出意作今草/書其草書急就章皆一筆而成氣脉通達行首之字往)
(往繼其前行家之衣帛書而/後染臨池學書水為之黒)元常神妙於銘石(元常鍾/繇字魏)
(頴川長杜人官至太傅師胡昭學書十六年不窺園見/張芝筆心遂作筆骨論又從劉徳昇入抱犢山學書後)
(與魏太祖邯鄲淳韋誕孫子荆關枇杷議用筆因見蔡/邕筆法於誕苦求不與痛恨嘔血太祖以五靈丹救之)
(誕死繇令人發其墓遂得蔡氏法一一從其消息繇書/有三體一曰銘石謂正書二曰章程謂八分三曰行押)
(謂行書三體皆世所推自言最妙者八分有隼尾之勢/然其眞書絶世剛柔備焉㸃畫之間多有異趣可謂幽)
(深無際古雅有餘秦/漢以來一人而已)王羲之有髙人之才一發新韻晉
宋能人莫敢讎儗(羲之字逸少晉人為右將軍㑹稽内/史稱疾去於父母墓自誓終身不仕)
(贈金紫光禄大夫加常侍羲之善小篆隸行草八分飛/白七嵗能書年十二於父曠枕中見衛夫人所傳蔡邕)
(筆法竊而讀之書遂大進衛夫人見之流涕曰此子必/蔽吾書名羲之後學李斯曹喜篆蔡邕石經梁鵠八分)
(鍾繇等書張旭華嶽碑始知學衛夫人徒費日月又言/自於山谷中臨學鍾氏及張芝正書草書廿餘年竹葉)
(樹皮山石之上及板木等不可知數至於素紙牋縠藤/紙或反覆書之盡心精作得意轉深有言所不能盡者)
(子獻之繼其學與父齊名姜氏曰右軍書成而漢魏西/晉之風盡廢右軍固新竒可喜而古法之廢實自右軍)
(始亦可/恨也)李陽冰(魚陵反作/筆陵反非)生於中唐獨蹈孔軌潛心改
作過於秦斯(李陽冰字少温趙郡人官至將作監初學/李斯嶧山碑及見仲尼書開闔變化如虎)
(如龍勁利豪爽風行雨集遂極其妙識者謂為蒼頡後/身大歴初㶚上人耕地得石亟中有絹素古文科斗孝)
(經凡二十章初傳李白白授陽冰盡通其法嘗上李大/夫曰陽冰志在古篆殆三十年見前人遺跡美即美矣)
(惜其㸃畫但偏旁摹刻而已常痛孔壁遺文汲冢舊簡/年代浸逺謬誤遂多天將未䘮斯文故小子得篆籀之)
(宗㫖誠欲刻石作篆備書六經立於明堂號曰/大唐石經使百代之後無所損益死無恨矣)張旭天
分極深渾然無跡(張旭字伯髙蘓州呉人仕唐為右率/府長史嗜酒善楷隸尤工草書每大)
(醉呌呼狂走乃下筆或以頭濡墨而書既醒自視以為/神異不可復得也自言始見公主擔夫爭路而得其意)
(又聞鼓吹而得其法又觀公孫大娘舞劒器而得其神/旭嘗與裴旻吴道子相遇於洛下各陳其能裴舞劒一)
(曲張草書一壁呉畫一壁時人以為一日獲覩三絶/唐文宗詔以李白歌詩裴旻劒舞張旭草書為三絶)顔
真卿含宏光大為書統宗其氣象足以儀表衰俗(顔眞/卿字)
(清臣琅邪臨沂人師古五世從孫仕唐為尚書右丞封/魯公贈太師善楷書行草盖古書法晉唐以降日趨姿)
(媚至徐沈輩㡬於掃地矣而魯公蔚然/雄厚獨雅有先秦科斗籀隸之遺意焉)五代而宋奔馳
崩潰靡所底止(初蔡邕得書法於嵩山以授崔寔及其/女琰張芝之徒咸受業焉魏初韋誕得)
(之祕而不傳鍾繇令人掘韋誕墓得蔡氏法將死授其/子㑹宋翼繇之甥也學書於繇繇弗告也晉太康中有)
(人破鍾公冡翼始得之魏晉間衛氏三世能書衛覬與/其子瓘及見胡昭韋誕鍾繇瓘及子恒俱學於張芝恒)
(從妹衛夫人親受於蔡琰衛與王世為中表故羲之父/曠得之曠以授羲之羲之傳其子獻之及王濛之子修)
(故諸王世傳家法獻之傳其甥羊欣欣傳王僧䖍僧䖍/傳蕭子雲晉宋而下能者頗多其流皆出於二王也隋)
(釋智永羲之九世孫也頗能傳其學又親受法於子雲/虞世南親見永師故其法復傳於唐焉歐陽詢得於世)
(南禇遂良親師歐陽或云虞禇同師史稜稜隋人也歐/陽詢傳陸柬之柬之及見永師又世南之甥也陸傳子)
(彦逺彦逺傳張旭彦逺張之舅也旭又得禇遂良餘論/以授顔眞卿李陽冰徐浩韓滉鄔彤魏仲犀韋玩崔邈)
(等二十三人釋懐素聞於鄔彤柳公權亦得之其流實/出永師也徐浩傳子璹及皇甫閱崔邈傳禇長文韓方)
(明受法於璹及邈皇甫閱傳柳宗元劉禹錫楊歸厚歸/厚傳姪緯緯傳權審張藂崔宏裕宏裕禹錫外孫也宏)
(裕傳盧潛潛傳頴頴傳崔紓柳宗元傳房直温有劉埴/者亦得一鱗半甲歐陽永叔曰余嘗與蔡君謨論書以)
(謂書之盛莫盛於唐書之廢莫甚於今余之所録如于/頔髙駢下至楷書手陳遊瓌等皆有之盖唐之武夫悍)
(將暨楷書手輩字皆可愛今文儒之/盛其書屈指可數者無三四人爾)蔡襄毅然獨起可
謂間世豪傑之士也(蔡襄宋仁宗賜字曰君謨興化人/官至端明殿學士謚忠惠善𨽻楷)
(飛草行草嘗言鍾王索靖法相近張芝又離為一法今/書有規矩者本王索其雄逸不常者本張也初蔡邕待)
(詔鴻都門見役人以堊帚成字恱而作飛白書君謨祖/述以散筆作草謂之散草亦曰飛草自言毎落筆為飛)
(草但覺煙雲龍蛇隨手運轉奔騰上下殊可駭愕静而/觀之神情歡欣亦復可喜宋徽宗曰蔡君謨書包藏法)
(度停蓄鋒銳宋之魯公也蘇子瞻曰君謨天資既/髙積學深至心手相應變化不窮為宋朝第一)嗚呼
書其難哉書其難哉文籍之生久矣能書者何闊稀焉
盖夫人能書也吾求其能於夫人者是以難也今予得
其人而不表章之使來者知所取則以至乎書道之妙
予則有罪也厥今區夏同文奎壁有爛異能間作黼黻
皇猷三代以還莫此為盛大比之制已興保氏之教必
立(周官大司徒以鄉三物教萬民而賔興之一曰六徳/知仁聖義中和二曰六行孝友睦婣任恤三曰六藝)
(禮樂射御書數鄉大夫以嵗時入其書三年則大比攷/其徳行道藝而興賢者能者保氏掌養國子以道教之)
(六藝一曰五禮二曰六樂三曰五/射四曰五御五曰六書六曰九數)草茅論著或者有取
焉爾
　　書要篇
六書之要其諧聲乎聲原於虛而妙於物言者聲之宣
也書者聲之寄也飛龍肇音漻哉閴乎其罔聞也(六書/一曰)
(象形二曰指事三曰㑹意四曰諧聲/五曰假借六曰轉注飛龍見上篇注)夾漈山人嘗是正
之有音無文者多矣(夾漈姓鄭名樵字漁仲興化人鄭/囬溪之諸父也隠於夾漈山著書)
(十類凡五十種千餘卷六經各有傳備載先生所著書/目今子經家藏又有易説正隆官制養生等畧十餘種)
(皆書目所未載者宋南渡初先生以布衣召對上所著/書於官詔藏之祕省命以官不拜乞還山令所在給筆)
(札著通志三年然後成就總二百卷内有六書七音金/石等二十畧其七音序曰漢人課籀隸始為字書以通)
(文字之學江左競風騷始為韻書以通聲音之學然漢/儒識文字而不識子母則失制字之㫖江左之儒識四)
(聲而不識七音則失立韻之源獨體為文合體為字漢/儒知以説文解字而不知文有子母生子為母從母為)
(子子母不分所以失制字之㫖四聲為經七音為緯江/左之儒知縱有平上去入為四聲而不知衡有宫商角)
(徴羽半徴半宫為七音縱成經衡成緯經緯不交所以/失立韻之源七音之韻起自西域流入諸夏梵僧欲以)
(其教傳之天下故為此書雖重百譯之逺一字不通之/處而音義可傳華僧從而定之以三十六字為之毋重)
(輕清濁不失其倫天地萬物之音備於此矣雖鶴唳風/聲雞鳴狗吠雷霆驚天蚊䖟過耳皆可譯也况人言乎)
(臣初得七音韻鑑一唱三嘆胡僧有此妙義而儒者未/之聞及乎研䆒制字考證諧聲然後知皇頡史籀之書)
(已具七音之作先儒不得其傳耳今作諧聲圖以明古/人制字通七音之妙又述内外轉圖以明胡僧立韻得)
(經緯之全雖七音一呼而聚四聲不召自來此其麤淺/者耳至其紐躡杳冥盤旋寥廓非心樂洞融天籟通乎)
(造化者不能/造其間也)皇元國書重啟人文諧聲之義實綜乎五
(䝉古書具六書之義/而以諧聲為主也)雖古之三皇龍書穂書雲人諸作
蔑以加諸猗與休哉商之倒薤周之虎書魚書其象形
邪(問商/周書)曰夷考禽書龜鸞諸體不過象物而作也(龍穗/見上)
(篇注雲書黄帝之世卿雲常見因為雲書以雲紀官故/為雲師而雲名又遊扈水之上靈龜負圖而至帝嘉其)
(應作龜書或曰唐堯時外國進一巨龜背闊三尺上有/科斗文記開闢以來堯命作龜歴焉又云落龜負圖禹)
(觀而得九疇之文鸞鳯書少皥之立也鳯鳥適至故紀/於鳥為鳥師而鳥名其文章衣服皆取以為象故有鸞)
(鳯書自顓頊以來不能紀逺乃紀於近為民師而命以/民事其車服書器有仙人之形因為人書或云帝嚳髙)
(辛氏所制李斯善辨文字改為篆書謂之仙人篆科斗/書者出於古文因科斗之名又飾之以形不知所起或)
(云顓頊髙陽氏所制鍾鼎書夏禹作倒薤書商湯之師/務光避天下於清泠之淵植薤而食輕風時至見其積)
(葉交偃而為倒薤書王愔曰倒薤書小篆法也或云漢/曹喜為之盖古法喜以小篆書之也虎書禽書魚書皆)
(史佚所作佚文王之史歴事武王成王當文王時周家/忠厚仁及草木有獸曰騶虞白質元章馴於靈囿不踐)
(生草於是佚錯綜其體而作虎書又鸑鷟鳴於岐赤雀/集於户至武王時火流於王屋化為烏佚乃并狀鳥瑞)
(而作禽書及武王伐紂師渡孟津白魚入於王舟王取/以燎故佚又作魚書體魚之首為乙尾為丙以紀其瑞)
(焉麒麟書魯哀公十四年春西狩獲麟孔子作春秋絶/筆於獲麟弟子作書以申素王之瑞轉宿篆宋景公時)
(熒惑躔於宋埜景公懼而修徳熒惑退舍國富民康於/是司馬子韋作轉宿篆象蓮花未開形蠶書魯秋胡子)
(逺宦三年不歸其妻幽居懐思因玩蠶而作芝英書初/六國時各以異體僭為符信而芝英書興焉秦焚典籍)
(其文遂滅至漢武帝時産靈芝於宣房既作芝房之歌/又述其事而作此書氣候直時書漢司馬相如妙辨六)
(律測尋二氣采日辰之禽屈伸其體升降其勢象四時/之氣為之興降象形焉又後漢東陽公徐安子搜諸史)
(籍得十二時書皆象神形也蛇書魯人唐綜當漢魏之/交夢蛇遶身寤而狀之瑞華書南齊武帝於永平二年)
(春二月覩落英茂木而作此書為辭紀之黄門侍郎何/允明於圖緯以為木徳之瑞纂其辭藏之王府凡若此)
(類皆象形書○按又飾之以形上墨藪/有因科斗之名五字原本脫去今増入)曰孔壁舊書皆
科斗文字佳城之文獨顯於世(問孔壁書見上篇注佳/城文前漢夏侯嬰掘地)
(得石槨有銘以示叔孫通通曰科斗書也其文/曰佳城鬱鬱三千年見白日呼嗟滕公居此室)曰古文
雜用籀體非一於科斗也(蒼頡之初龍穗書專行於世/其文章簡要書用一體史籀)
(既修篆之後雲鸞等作皆未嘗廢然文字日繁必錯綜/雜體而書之或有專體如佳城文之比皆非連篇累簡)
(故可以存古不變至若孔壁之六經其辭不可謂不多/矣豈得專以科斗書書之書序曰於壁中得古文尚書)
(及傳論語孝經皆科斗文字者盖史籀之書秦尚兼行/獨古文廢已乆時人罕知間有一二科斗文尤為難辯)
(舉其所難故總而謂/之皆科斗文字耳)盖古文有填書麒麟鍾鼎(古文之/別十七)
(曰龍曰穗曰龜曰雲曰鸞鳯曰人曰科斗曰鍾鼎曰倒/薤曰虎曰禽曰魚曰麒麟並見上注曰填書周媒氏以)
(仲春之月判合男女以書納采之文魏文帝使韋誕以/題芳林苑中樓觀晉王廙王隠並好之隠以為字間滿)
(宻故謂之填書曰金錯書古之泉銘也或云以銘金石/故謂金錯梁劉之遴好古在荆州聚古器數百種有一)
(器似甌可容一斛上有金錯字時人無能識者曰霹靂/書唐開元中漳泉分界兩訟不均臺省不能斷俄而雷)
(雨霹靂崖壁中裂所爭之地拓為一逕中有古文篆六/行貞元中李恊辨之曰漳泉兩州分地不平永安龍溪)
(山髙水清千年不惑萬古作程又泉州南山有潭元和/中雷霆劈石壁鑿成文字人無識若或冩以示韓愈愈)
(曰科斗書也其文曰詔赤黑示之鯉魚天公車殺人壬/癸神書急急盖帝命戮蛟螭之辭曰天竺書梵土所作)
(顔師古云西域胡僧能以十四字貫/一切音文省而義廣謂之婆羅門書)篆有垂露複書雜
體(篆書之別十五曰尚方大篆籀書也曰複篆亦籀所/作因大篆而重複之其法類夏篆漢武帝以題建章)
(鳯闕曰殳書伯氏所職文記笏武記殳因而掣之銘周/時作曰傳信鳥書六國時書節為信象鳥首也亦曰蟲)
(書曰刻符書鳥首雲脚李斯趙髙並善之用題印璽曰/蕭籀漢相蕭何作曰署書秦之八體書也蕭何以題蒼)
(龍白虎二闕曰鶴頭書曰偃波書俱詔板所用漢則謂/之尺一簡髣髴鶴頭故名鶴頭書其偃波書即詔板下)
(鶴頭纎亂者也狀若連波故謂之偃波曰蚊脚書尚書/詔板用之其字體側纎垂下有似蚊脚曰轉宿篆曰蠶)
(書曰芝英書曰氣候直時書曰蛇書見上註小篆之別/十一曰玉筯篆秦小篆也李斯等作曰細篆亦斯摹始)
(皇碑序字也曰仙人篆李斯改人書而作曰小篆漢武/帝汾隂得鼎所作也曰薤葉篆曰垂露篆曰懸針篆並)
(漢曹喜體喜小篆垂枝濃直名薤葉其書本古法商務/光所作喜以小篆書之垂露篆以書章表謂其㸃綴如)
(輕露之垂懸針篆以題五經篇目其勢有若針鋒王愔/曰垂露書如懸針而勢不遒勁婀娜若濃露之垂懸針)
(字必垂畫細末纎直如針曰纓絡篆漢劉徳昇觀星象/而作曰柳葉篆晉衛瓘作曰翦刀篆魏韋誕作曰外國)
(胡書阿馬鬼魅王之所授也其形似小篆此特其一耳/若夫四海九州之外外國甚多言語殊俗其書亦異朝)
(於中國或累譯而後通則各/自為體與小篆絶不侔矣)𨽻之八分變而飛白行草
(隸書之別十三曰古隸程邈王次仲作曰今隸亦曰正/書出於古隸鍾繇衛瓘習之頗有異體鍾繇謂之銘石)
(羲獻復變新竒故別為今隸書謂之楷法而隸楷分矣/曰八分王次仲作蔡邕述之蔡琰言臣父造八分書割)
(程隸字八分取二分去李小篆二分取八分又曰皆似/八字勢有偃波郭忠恕曰蔡邕以八體之後又分為此)
(法蔡希悰曰王次仲以楷法局促更引而伸之為八字/三分張懐瓘曰後學益務髙深漸若八字分散故曰八)
(分鍾繇謂之章程書愚按程邈作隸王次仲廣之王次/仲造八分蔡邕述之在秦漢時分隸已兼有矣隸法雖)
(自秦始盖取其簡易施之徒隸以便文書之用未有㸃/畫俯仰之勢故此書終西京之世鼎彛碑碣皆罕用之)
(東漢和帝時賈魴以隸字寫三蒼隸法始廣而八分兼/行至蔡邕則銘刻多分書矣建初中以隸書為楷法本)
(一書而二名鍾王變體始有古隸今隸之分則隸楷別/為二書夫以古法為隸今法為楷可也隋唐以降古法)
(盡廢遂指八分為古隸可乎今之言漢字者則謂之隸/言唐字者則謂之分其書體則一不知何以為別盖漢)
(有隸分唐有分楷分之不可為隸猶楷之不可為分也/程邈隸書法帖中有其蹟西漢惟建平郫縣碑是隸古)
(法學者觀之當自悟耳曰飛白蔡邕所作王隠王愔並/云飛白巧法也本是宫殿題署勢既徑大文字且輕微)
(不滿名為飛白王僧䖍曰飛白八分之輕者盖全用楷/法古法飛少白多其體猶拘八分自梁蕭子雲變而飛)
(多白少子雲又作小篆飛白嘗書蕭字於臺城佛舍唐/張諗匣歸於洛命曰蕭齋又庾元威百體書中行草俱)
(有飛白其書無傳至宋仁宗飛白秀蔚雄邁一還古法/曰散隸晉衛恒祖述飛白而造開張隸體微露其白拘)
(束於飛白蕭散於隸書宋蔡襄復作飛草亦曰散草極/其精妙有風雲變化之勢曰神書晉太元中務章有女)
(巫神降之能空中與人言多驗其書類飛白而不真筆/勢遒勁莫能傳學或云仙人呉猛作也曰行書正之小)
(變也後漢劉徳昇所作鍾繇謂之行狎務從簡易相間/流行至王獻之又傍出二體非草非真離方遁圎處乎)
(季孟之間兼真謂之真行帶行謂之行草虞世南云行/草之跡如空中遊絲斷而復續又曰行書者若轉輪之)
(義行而不滯曰龍𤓰書王羲之遊天台還至㑹稽夕上/洞庭題柱為一飛字有龍𤓰之形後人因之遂稱龍𤓰)
(書曰虎𤓰書王僧䖍擬龍𤓰而作以龍𤓰形用縈婉似/有流溺之患因加稜角為虎𤓰之勢摯虞决録注云尚)
(書臺召人用虎𤓰書告下用偃波書皆不可卒學以防/詐偽曰瑞華書見上注曰花草書河東山允所作曰雲)
(霞書未詳所出曰反左書梁東宫學士孔敬通作當時/坐上酬答無有識者庾元規見而識之遂呼為衆中清)
(閑法草書之别四曰章草史游作又晉以後有鳯尾諾/亦出於章草唐人不知所出有老僧善讀書太常博士)
(嚴厚本問之僧云前代帝王各有僚吏牋啟上陳本府/㫖為可行是批鳯尾諾之意取其為羽族之長始於晉)
(元帝批焉周越云元帝初執謙凡諸侯牋奏批之曰諾/皆若字也按章草變法若字有尾故曰鳯尾諾曰一筆)
(書張芝臨池所制其倚伏有循環之趣後世又有遊絲/草者盖此書之巧變也曰藁草晉魏瓘採張芝及父覬)
(法而作盖草書之帶行者亦相間書之或云起於屈原/楚懐王令條國典因為藳草故取名耳又云董仲舒言)
(災異藁草未上主父偃竊而奏之皆非也曰今草即二/王所尚者○按蔡希悰宋史作希綜蕭齋係唐李約事)
(今作張/諗未詳)草本𨽻𨽻本篆篆出於籀籀始於古文皆體於
自然殽法天地(鄭肯亭包蒙曰書之由來尚矣韓詩以/為自古封太山禪梁父者萬有餘家仲)
(尼不能盡識而管子亦謂古封太山七十二家夷吾所/識十有二焉嘗考太古之初為君長者以奉天事神為)
(務而畧於人事且風俗淳朴書契罕用有巢無懐事跡/盖亦難觀焉由此推之自蒼頡古文變而為篆隸八分)
(行草皆形勢之相生天理之自然非出於一/人之智雖朱蒼不能無所本况籀篆諸家乎)然則於何
取𠂻哉(問書/之變)曰漢世逺步晉唐至宋滋弗逮矣(指隸古/八分而)
(言/也)蒼夏之跡逺矣幣刀鼎鬲(郎擊/反)世復寡傳(蒼頡夏禹/字見法帖)
(歴代欵識諸刻幣刀古之泉貨也曰幣曰金曰刀曰布/曰圜法等各有名勒其上若太昊氏金尊盧氏幣等見)
(通志泉式等書鼎鬲者三代以前器用必有欵識或書/銘以為戒盤盂尊彛之類皆是也湯之盤銘曰苟日新)
(日日新又日新若武王諸器銘正/考父鼎銘見經傳餘見博古圖)賛皇石刻其非西周
乎(賛皇山有吉日癸巳四字穆天子傳云登賛皇以望/臨城置壇此山癸巳志其日也慶歴中趙郡守鑿山)
(取石龕於州廨宣和間詔移入禁中今觀其字畫新竒/往往類近體兼其來歴他無所攷獨於穆天子傳載之)
(其不足/據明矣)詛楚其興於近代乎(歐陽永叔曰秦祀巫咸神/文今流俗謂之詛楚文者)
(以其言楚王熊相之罪也史記世家楚自成王以後有/熊疑熊良夫熊商熊槐熊元而無熊相詛文言穆公與)
(成王盟好而後云倍十八世之詛盟則秦自穆公十八/世為惠文王也又按秦本紀與楚世家自楚平王娶婦)
(於秦其後累世不以兵交至宣王熊良夫時秦始侵楚/及惠文王時與楚懐王熊槐屢相攻伐則秦所詛者是)
(懐王也但史記以為熊槐者失之爾槐相二字相近盖/轉寫之誤當從詛文石刻以相為正又有祀朝那湫文)
(其文與此同趙徳夫曰秦詛楚文余家所藏凡有三本/其一祀巫咸舊在鳯翔府廨今歸御府此本是也其一)
(祀大沈久湫藏於南京蔡氏/其一祀亞駝藏於洛陽劉氏)石鼓泰山碑暨於兩京遺
書舊畫學者不可不懕(於艶/反)觀焉(石鼓世傳周宣王大/蒐於岐陽刻石作十)
(鼓銘詩其上世謂之獵碣語是天五篇泰山碑按史記/秦始皇東行郡縣上鄒嶧山立石與魯諸生議刻石頌)
(秦徳議封禪望祭山川乃遂上泰山立石封祠祀又作/琅邪臺登之罘及東觀之碣石東上㑹稽咸刻石頌秦)
(徳凡六處七碑二世曰金石刻盡始皇帝所為也今襲/號而金石刻不稱始皇帝其於久逺也知後嗣為之者)
(不稱成功盛徳李斯等請具刻二世詔書其旁以别之/其文與篆皆斯筆蘇子瞻曰秦雖無道然所立有絶人)
(者文字之工世亦莫及皆不可廢後有君子得以覽觀/焉兩京東西漢也鄭夾漈曰方册者古人之語言欵識)
(者古人之面貌三代而上惟勒鼎彛秦人始大其制而/用石鼓始皇欲詳其文而用豐碑自秦迄今惟用石刻)
黄庭謂非右軍其誰作邪(問黄/庭經)曰永僧徐浩軰亂之也
(按晉史王羲之性愛鵝山隂道士養白鵝羲之求市道/士云為寫道徳經當舉羣相贈羲之欣然寫畢籠鵝而)
(歸虞龢論書表亦言羲之為養鵝道士寫河上公老子/而後世訛謬相承遂以為黄庭經盖亦李太白送賀監)
(詩誤云山隂道士如相見應寫黄庭換白鵝始也又按/陶隠居與梁武帝啓云逸少有名之迹不過數首黄庭)
(勸進告誓等不審猶有存否則右軍書黄庭自梁以來/世已罕見矣張懐瓘書斷載羲之於山隂冩黄庭經初)
(亦未嘗以為博鵝也永僧隋智永也羲之七世孫善楷/書行草嘗於閣上臨書三十年業成方下求書者如市)
(所居户限為之穿穴乃用鐡葉裹之退筆成塚徐浩/字季海唐越州人為中書舍人善真行書撰古跡記)樂
毅論舊本希見於世宋初王侍書別寫混之(樂毅論魏/夏侯元著)
(王右軍書之留意運工特盡神妙其間誤兩字不欲㸃/除遂雌黄治定然後用筆嘗謂人曰我書樂毅論有君)
(子之風寫道徳經有神仙之態智永曰樂毅論正書第/一梁世模出天下珍之自蕭子雲阮研之徒莫不臨學)
(陳天嘉中有得其真跡以獻文帝後屬餘杭公主陳世/諸王莫能求之唐太宗追尋累載方得貞觀十二年奉)
(勑出樂毅論真跡令直宏文館馮承素模賜長孫無忌/房元齡髙士㢘侯君集魏徴楊師道六人後安樂公主)
(與朝貴分内庫圖書樂毅論太平公主得之常以織成/錦袋盛置竹箱中及籍沒有咸陽老嫗竊於袖中州吏)
(奔逐懼而投之竈下遂為灰燼世所傳有搨石本卷末/列朱异沈熾文滿騫徐僧權押名及唐文皇手批勑字)
(又周越家藏李後主搨本䟦尾云太宗賜髙士㢘并集/賢院印與石本相類後失之又按髙紳嘗於秣陵井中)
(得一石本先缺其一角所存三百餘字皇祜中紳之子/安世為錢塘主薄石又斷缺末後獨有一海字或見其)
(石以為元玉安世以火試之遂破為數叚乃以鐡束之/石盖礎石堅瑩似玉而畏火安世死其子弟以石質錢)
(於冨人家因失火遂焚其石或云尚存元祐間故郎官/趙竦嘗挈石隨行已斷裂用木匣貯之又據沈存中云)
(舊傳樂毅論乃羲之書丹於石其他皆紙素所傳唐太/宗裒聚二王墨蹟惟樂毅論是石本其後隨葬入昭陵)
(朱梁時耀州節度使温韜發昭陵得之復傳人間或云/公主以偽本易之元不曽入壙宋朝藏髙紳學士家盖)
(石斷軼其半者字清勁有法後有重刻此本摹傳失真/多矣其完羙者全無古意王侍書名著善草隸尤工臨)
(學諸書初翰林學士院自五代以來兵難相繼待詔以/院體相傳字勢輕弱無法凡詔令碑刻皆不足觀宋太)
(宗留心翰墨摹求善書許自言於公車置御書院選善/書者七人補翰林待詔各賜緋魚袋錢十萬並兼御書)
(院祇候更配宿兩院餘者以次補外自是内署書詔筆/體一變燦然可觀首得蜀人王著即召為御書院祗候)
(遷翰林侍書後官至/殿中侍御史賜金紫)洛神賦亦後人託獻之而間行之
(洛神賦魏曹植作有小楷石本行於世相傳為王獻之/書獻之字子敬羲之季子為晉中書令工草隸八分飛)
(白/)墓田丙舍其鍾太尉之懿乎(墓田丙舍帖鍾繇書/今見於世者臨本也)霜
寒數帖其王㑹稽之奥乎(陶隠居曰逸少自呉興以前/諸書猶未為稱從失郡告靈)
(不仕以後略不復自書皆從史一人代筆世人不能别/見其緩異呼為末年書逸少沒後子敬年十七八全放)
(此人書故遂與此人相似凡厥好迹皆向/㑹稽永和十許年中者霜寒帖右軍書也)李陽氷庶子
泉銘怡亭石刻二世詔無是過也(庶子泉銘李陽氷撰/并書在滁州其泉昔)
(為溪流後為山僧填為平地架屋於上今存者一大井/爾怡亭在武昌江水中小島上武昌人謂其地為呉王)
(散花灘亭裴鶠造李陽氷銘而篆之裴虬銘李莒八分/書刻於島石常為江水所沒故世罕傳二世詔見上註)
浯溪碑雅厚雄深森嚴於瘞鶴萬安記其裔苗乎(浯溪/碑在)
(永州祁陽縣唐安禄山反明皇幸蜀肅宗中興元結撰/頌顔真卿書磨崖石而刻之瘞鶴銘題云華陽真逸撰)
(在焦山之足常為江水所沒好事者伺水退而摹之往/往祇得其數句潤州圖經以為王羲之書或曰華陽真)
(逸顧况號也蔡君謨曰瘞鶴文非逸少字東漢末多善/書唯隸最盛至於晉魏之分南北差異鍾王楷法為世)
(所尚元魏間盡習隸法自隋平陳中國多以楷隸相參/瘞鶴文有楷隸筆當隋代書曹士冕曰焦山瘞鶴銘筆)
(法之妙為書家冠冕前軰慕其字而不知其人或以為/逸少或以為顧况最後雲林子以為華陽隠居陶宏景)
(及以句曲所隠居朱陽舘帖參校然後衆疑釋然長睿/之鍳賞可謂精矣萬安記泉州洛陽橋碑也橋在城東)
(二十里其長三千六百尺名曰萬安渡石/橋皇祐五年蔡襄造為文自書以紀之)郎官㕔壁序
祭濠州文末年告身同出一軌(郎官廰壁序朝散大夫/行右司貟外郎陳九言)
(撰呉郡張旭書在長安唐尚書省郎官廰開元二十九/年十月戊寅建祭濠州文顔真卿祭其伯父顔元孫之)
(文也元孫為濠州刺史嘗撰干禄字書魯公書之末年/告身建中元年八月告光禄大夫太子少師充禮儀使)
(上柱國魯郡開國公/顔真卿勑也公自書)所謂不約於法而允蹈焉者一掃
歐虞褚薛之疲苶(奴愒反其議論具古學篇歐陽詢字/信本官至太子率更令太常少卿宏)
(文館學士渤海男虞世南字伯施官至祕書監永興縣/子宏文館學士謚文懿褚遂良字登善官至尚書右僕)
(射河南縣公薛稷字嗣華官至太子少保禮部尚書皆/唐人工楷隸行草歐陽兼善篆八分飛白撰轉授訣虞)
(著筆髓/六篇)張顔疇宗與(問張旭/顔真卿)曰宗古文籀篆其開於程
蔡乎(張顔謂楷法程蔡謂隸八分夫六書之微非古文/籀篆無宗主八法之妙非程隸蔡分莫能發明自)
(古法變而趨今學者往往文滅其質矣夾漈曰古文變/而為籀籀變而篆隸秦漢之人習篆隸必試以籀書者)
(恐失其原也程/蔡程邈蔡邕也)石室之書今亡矣(石室書見上篇註盖/惜其無傳也其幸存)
(而未泯者獨/蔡氏之言爾)其言曰書肇於自然隂陽生焉形勢立焉
勢來不可止勢去不可遏(蔡琰曰臣父造八分時怳然/一客曰吾授汝筆法言訖而)
(沒曰書肇於自然自然既立隂陽生焉隂陽既生形勢/出矣藏頭䕶尾力在字中下筆用力肌膚之麗故曰勢)
(來不可止勢去不可遏書有二法一曰疾二曰澁二法/書妙盡矣夫書禀乎人性疾者不可使之令徐徐者不)
(可使之令疾筆惟軟則竒恠生焉隂陽者結字㸃畫上/皆覆下下以承上逓相映帶無使反背轉筆左旋右顧)
(無使筯節孤露藏鋒㸃畫出入之迹欲左先右至逥左/亦爾護尾㸃畫勢盡用力收之疾勢出於啄磔之中又)
(在竪筆緊趯之内掠筆在於䟎鋒峻趯用之澁勢在於/𦂳駃戰行之法横鱗竪勒之規九勢得後自然無師授)
(而合於先聖○按此註原本訛字/甚多今从蔡邕九勢原文改正)若日月雲霧若蟲食
葉若利刀戈縱横皆有意象(蔡邕筆論曰書者散也欲/書先舒散懐抱任情恣性)
(次須正坐静思隨意取擬字體形勢若坐若行若飛若/動若往若來若卧若起若愁若喜若春夏秋冬形若蟲)
(食木若利刀戈若彊努之末若水火/若雲霧若日月縱横有象可謂書矣)左逥右顧無使孤
露藏頭護尾力在字中(見上/註)疾澁之分執筆之度八體
變法之元䆞(烏呌反今世傳蔡氏所授法曰虛掌實指/腕平筆直疾磔暗收遣筆隂陽勢出永字)
(八法夫側筆者左掲腕簇鋒著紙為遲澁廽筆覆蹤是/峻疾勒筆者鱗華右行為遲澁廽筆左勒是峻疾努筆)
(者搶鋒逆上頓挫為遲澁努鋒下行是峻疾趯筆者蹲/鋒於努畫中紐挫取勢為遲澁得勢險激左出是峻疾)
(策筆者搶鋒向上為遲澁左掲腕而掠是峻疾一云䇿/筆者搶鋒向左為遲澁廽筆仰䇿是峻疾掠筆闕啄筆)
(者左卧筆挫鋒向右為遲澁右掲腕左罨是峻疾磔筆/者𦂳䟐戰行為遲澁勢磔掣右出是峻疾故峻疾為陽)
(遲澁為隂禁經云八法起於隸字之始自崔張鍾王傳/授所用墨道之最不可不明也隋僧智永發其㫖趣授)
(於虞世南○按䆞字原本訛作/䆞今改正闕五音篇海同闕)崔瑗之書髙眀粹精非魏
晉所儗議(崔瑗字子玉駰子也早孤好學明天官歴數/善章草師杜伯度作草書勢篆法尤妙有河)
(問相張衡碑及篆缶座右銘子寔能傳其業/唐李陽冰深得其理○按篆缶字疑有誤)籀𨽻與篆
同筆意異(篆貴圎隸貴方八法不同而六書則同/篆用直分用側用筆有異而執筆無異)蕭相
國張留侯談筆道鍾太傅著論可為格言矣(蕭張論筆/道畧曰筆)
(者意也書者骨也力也通也塞也决也鍾太傅筆骨論/畧曰筆蹟者界也流美者人也相國名何封鄼侯嘗作)
(一鼎以表已功自大篆書之又最善於題署/隸古留侯名良字子房西漢人太傅元常也)諸葛武侯
其知書之變矣(武侯名亮字孔明為漢相先主作三鼎/皆亮篆隸八分書極其工妙今帖中有)
(元莫大寂混合隂陽/等字其子瞻亦能書)揚子雲訓纂其說文切韻之本乎
(揚子雲名雄西漢成都人四十為郎三世不遷終於大/夫善古文識竒字自昔伏犧命子襄作六書而黄帝復)
(命蒼頡制文字下及唐虞三代通謂古文至周宣王太/史籀始著大篆十五篇損益古文或同或異所謂竒字)
(也古人之書殊文者多矣有古今殊文者有一代殊文/者有諸國殊文者劇乎春秋戰國之世文字異同各隨)
(所習秦兼天下丞相李斯乃奏罷其不合秦文者强而/同之遂作蒼頡篇九章中車府令趙髙作爰歴篇六章)
(太史胡母敬作博學篇七章皆取籀書或頗省改所謂/小篆者也屬秦政滋繁人趨簡易程邈復變小篆為隸)
(書三千字而王次仲實増廣之於是古文廢而不用漢/興有李書師合小篆三篇書之總謂之蒼頡篇㫁六十)
(字為一章凡五十五章以教於鄉里孝宣時始命諸儒/修蒼頡之學召通蒼頡讀者張敞從而受之凉州刺史)
(杜鄴沛人爰禮講學大夫秦近亦能言之孝平時召禮/等百餘人令説文字未央宫中以禮為小學元士雄時)
(為黄門侍郎採以作訓纂篇凡三十四章又易蒼頡重/複之字為八十九章東漢班固續訓纂作十三章通一)
(百二章凡六千一百二十字無複者用訓纂之末以為/篇目曰滂喜和帝時郎中賈魴用隸字寫之以蒼頡為)
(上篇訓纂為中篇滂喜為下篇謂之三蒼隸書浸廣而/籀篆轉微矣三蒼之書其辭質其義古不類偏旁亦不)
(類四聲未有反音亦未有訓詁至杜林始作蒼頡訓詁/晉郭璞又作三蒼訓詁非若説文之自為註也説文者)
(漢太尉祭酒汝南許慎所作也初和帝命侍中賈逵修/理舊文於是慎乃集三蒼爾雅之學考之於逵作説文)
(解字十四篇并序目一卷凡萬六百餘字取其形類作/偏旁條例首一終亥各有部居包括六藝羣書之詁評)
(釋百氏諸子之訓天地山川草木鳥獸昆蟲雜物竒恠/珍異王制禮儀世間人事靡不畢集安帝十五年始奏)
(上之魏博士清河張揖著埤蒼廣雅古今字詁綴拾遺/漏増益字類頗為有補然方之許篇古今體用或得或)
(失説文之作訓詁雖備未有反切晉世義陽王典祠令/吕忱表上字林五篇萬二千八百餘字附託説文而按)
(偶章向隠别古籀竒惑之字唐大歴中李陽冰篆跡殊/絶獨冠古今於是刋定説文自為新義陽冰之後諸儒)
(箋述甚衆附益反切互有異同至宋徐鉉受詔校定為/之集註増以已見定其音切愈宻矣切韻之學起自江)
(左述作頗衆惟陸法言書盛行於世以平上去入四聲/為次凡二百六韻諸儒増註至數萬餘言邵堯夫曰韻)
(法開闢者律天清濁者吕地先閉後開者春也純開者/夏也先開後閉者秋也冬則閉而無聲東為春聲陽為)
(夏聲此見作韻者亦有所主也銜凡冬聲也又有唐李/騰説文字源宋徐鍇韻譜通釋等書皆説文切韻之羽)
(翼也大抵字書則主偏旁韻書則主四聲豈若夾漈氏/六書七音之精詳焉故其言曰五畧漢唐諸儒所得而)
(聞也十五畧漢唐諸/儒所不得而聞也)囘溪書衡肯亭包蒙其義則衍極
竊取之矣(回溪姓鄭名僑字惠叔宋興化人乾道五年/狀元及第淳熈間使金國不屈官至參知政)
(事知樞宻院時韓侂胄當國禁錮道學朱文公被黜公/奏留之寧宗出御筆諭臺諫給舍不必更及舊事侂胄)
(及其黨與皆怒力陳以為不可上㫖中變公獨以反汗/爭之乞身而歸遂以觀文殿學士致仕封蜀國公年七)
(十一薨於家贈太師郇國公謚忠惠肯亭名寅字子敬/公之子也博極羣書考夾漈通志訛失又集為通志大)
(㫖鏤板於廬陵郡齋校司馬公稽古録刋於興化學宮/仕至尚書左司兼權樞宻副都承㫖出知漳州以疾自)
(陳除直寶章閣致仕命未下卒於官囘溪善行草著書/衡三篇其畧曰夫三代銘刻鼎匜古文舊篆或移之上)
(下左右隨體變轉雖畧有工拙而要以心㑹其妙非若/後世之拘限也又曰漢石經諸刻多以隸體八分而夏)
(淳於碑乃用篆體八分又曰鍾張以前多是隸古意二/王後而隸古微矣又曰唐人云字裏金生行間玉潤真)
(則字終意不終草則行盡勢不盡其得書之趣矣凡此/議論數十條深有理致肯亭作包蒙七卷其畧曰古人)
(立言皆有所本揚雄太元所以擬易也其法以一元都/覆三方方同九州枝載庶部分正羣家實得先天自然)
(之學及觀博古書所載商卣卦象則與揚雄凖首相合/乃知古有其卦按周官太卜掌三易一曰連山二曰歸)
(藏三曰周易其經卦皆八其别皆六十有四鄭康成引/杜子春注云連山伏羲歸藏黄帝三墳則以連山為伏)
(羲歸藏為神農而黄帝則有坤乾之易世傳夏曰連山/商曰歸藏非與夏易不可得而見竊疑商易則卦象卣)
(欵識者是也豈以二畫而成卦故其經卦皆九其别則/八十有一而後人失其傅矣若關朗洞極則取揚氏之)
(元而殺其一畫焉夫伏羲之八卦皆當時之古文也然/則卣之欵識恐亦商之古文爾謂之卦象卣則後人取)
(名也又曰三皇尚忠五帝尚質三王尚文八卦忠也古/文質也籀文也篆則王降而覇矣隸其秦之法令書乎)
(古隸隸之古文也八分隸之籀也楷法隸之篆也飛白/八分之流也行楷之行也草楷之走也隸以規為方草)
(則圎其矩而六書之道散矣又曰古者天子籍田祭先/農王后親桑享先蠶示不忘也六書之學興於蒼頡當)
(宇文之初冀雋請按春秋二仲上丁釋奠於先聖先師/禮以釋奠蒼頡誠得古人之遺意也夫太公以兵家者)
(流唐之祭典且得與文宣王比况蒼/頡之造書乎肯亭子經之曽祖父也)戴侗六書故辭理
荒謬盖有不知而作之者矣夫古之有作者極其精微
闡其楗機合其天儀豈徒作哉其不思之甚矣荀子曰
古好書者衆矣而蒼頡獨傳者一也好稼者衆矣而后
稷獨傳者一也好義者衆矣而舜獨傳者一也自古及
今未有兩而能精者也(戴侗者自號合溪宋温州永嘉/縣南溪人汪季路小端明之甥)
(也列官於朝出尹台州其父蒙從學於武夷兄仔盖父/子弟弟自為師友以成其書凡二十四卷通二十冊延)
(祐庚申冬重鏤板於學宫侗之言曰予為六書三十年/而未卒功竊觀其書多掇摭前人字義雜説又不采其)
(英華者間有出其胷臆率皆煩拏澆淺又集用古字真/所謂以嵠嶮之字雜紕繆之説者也凡説字義切韻之)
(書漢唐以來不為不少豈侗皆未之見耶又無明師畏/友而區區以諛聞陋識牽合附㑹徒費嵗月又曰因許)
(氏之遺文訂其得失今觀其所學如此而欲訂正許氏/説文甚哉侗之餮饜無耻也盖古之述作者皆素有負)
(抱於其中特假書焉以通其意而其道妙有書不能盡/焉者使人讀之優柔嘆咏有得於文字之外衍極之為)
(説揚今㩁古温純精䆳學之者要須反覆沉潛尋其管/鍵然後可知其理以臻其極也禮論曰䕫達於樂而不)
(達於禮是以傳於此/名也亦荀子之説也)先天庖犠氏乾象鑿度媧皇大庭
氏地靈諸經公孫軒轅氏闢其文籀尤極於古(庖犧乾/象鑿度)
(蒼頡修為二篇周易繫辭彷彿其文女媧有地靈經易/靈經諸書繼有大庭氏史皇氏軒轅演古籀文至周柱)
(下史作籀書/亦本此意)請問古質而今繁新巧而古拙其如何哉
曰余獨未見新巧而古拙也傳不云乎釋儀的而妄發
者雖中亦不為巧矣夫質而不文行而不逺周鼎著倕
俾銜其指以示大巧之不可為也極而已矣(韓非子曰/釋儀的而)
(妄發雖中亦不巧矣釋法制而妄怒雖殺戮而姦人亦/不恐矣倕唐堯時巧斵者此答上文意謂古雖質而實)
(文冝其行於久也又何嘗見有新巧者/極者中也其上下極字不與此同説)夫字有九徳九
徳則法法始乎庖羲成乎軒頡盛乎三代革乎秦漢極
乎晉唐萬世相因體有損益而九徳莫之有損益也或
曰九徳孰傳乎曰天傳之又問自得曰無愧於心為自
得(九徳出/虞書)苟枵然於其中而忘用者吾恐悲藤寃碑之
復作也(唐人用剡溪藤以造紙舒元與傷時人之妄用/故作悲藤文顔魯公得竒石逺致於江州造祖)
(亭為文書丹刻而竪焉後為本州吏修九江驛遂移此/碑剗去舊作而著已之微勞識者痛恨莆田歐陽詹為)
(文以弔之曰石不/能言豈無其寃)
