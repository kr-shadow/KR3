#+TITLE: 古儷府-明-王志慶
#+DATE: 2016-06-11 12:24:04
#+SOURCE: github.com/kanripo/KR3k0053 master 0a065dfe                
欽定四庫全書　　　　　子部十一
　古儷府目録　　　　　　類書類
　　卷一
　　　天文部
　　卷二
　　　地理部
　　　嵗時部
　　卷三
　　　帝王部
　　　宫掖部
　　　儲宫部
　　　帝戚部
　　卷四
　　　政術部
　　卷五
　　　人部
　　卷六
　　　職官部
　　卷七
　　　禮部
　　卷八
　　　樂部
　　　道術部
　　卷九
　　　文學部
　　卷十
　　　武功部
　　卷十一
　　　居處部
　　　恩賚部
　　卷十二
　　　物類部
　　　　(臣/)等謹案古儷府十二卷明王志慶編志慶
　　　　崑山人其書以六朝唐宋駢體之文足供詞
　　　　藻之用者採摭英華分類編輯其漢魏賦頌
　　　　之類雖非四六而典實博麗已開對偶之漸
　　　　者亦併取焉凡分十八門每門各分子目凡
　　　　一百八十有二大槩仿歐陽詢藝文類聚之
　　　　例或載全篇或存節本與他類書割裂餖飣
　　　　僅存字句者不同所引止於宋以前又皆從
　　　　各總集别集採出亦非明人類書輾轉稗販
　　　　以致冗瑣舛訛貽悞来學者可比葢志慶為
　　　　僉事志堅舉人志長之弟昆仲皆以文學見
　　　　稱於世志慶之考訂精確雖不及其兄而源
　　　　流既正識度自超故偶然選輯之本終能不
　　　　失前人矩矱惟書中間收玉海所載儷句稍
　　　　為猥襍若以此為例則吳淑事類賦必將全
　　　　部收入文繁語冗安有終窮幸其偶一見之
　　　　故尚不至為全書之累而貪多嗜博之弊亦
　　　　終不能相掩云乾隆四十四年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　古儷府巻一
　　　　　　　　　　　　明　王志慶　編
　　天文部(總載/)
唐劉允濟天賦　臣聞混成發粹大道含元興於物祖
首自胚渾分泰階而立極光耀魄以司尊懸兩明而必
照列五緯而無言驅馭隂陽裁成風雨叶乾位而凝化
建坤儀而作輔錯落九垓岧嶤八柱燦黄道而開域闢
紫宫而為宇横斗樞以旋運廓星漢之昭囘緫三統之
遷易乘五運之逓來察文明而降祥瑞觀草昧而動雲
雷託璇樞之妙術應玉管之浮灰柔克斯髙聽卑逾廣
覆燾千容苞含萬象載光道徳聿符刑賞既霆震而霜
威亦春生而夏長其功不測其變惟神大哉其施曠乎
其仁周八紘而化育籠四海而陶鈞雖感通而下濟終
輔翼而無親登大寳於上皇發神圖於下帝憑理亂而
倚伏候昏明而開閉遘堯舜以降禎休遇辛癸而呈祲
沴歴成敗而無爽在興亡而必契
(闕/)　　天賦　其為道也或比之以張弓其入夢也或
方之於潄乳憫鄒衍則嚴霜夏降應陳寔則繁星夜聚
孔堦逺而難登樂霧披而已覩雖覆繖之可嫓豈鍊石
之能補羙夫有功不伐無逺不盖徳冠三才名參四大
日朝上而疑璧河夜横而如帶破鏡飛乎其所長劍倚
乎其外違之則風雨差錯順之則隂陽交㤗
王起披霧見青天賦　狀烟消於羃羃始露澄潭凝塵
洗之濛濛自開朗鏡陋决雲而觀劍小披沙而見金有
羙人兮青陽是仰藻鏡斯臨自然比天於霄漢卷霧於
沉隂亦何必觀樂廣之容始欽重噐信衛瓘之説方獲
明心者哉
(闕/)　　錬石補天賦　觀夫圓則九重功惟百鍊眷無
親而克敬當有道而可見言柔與剛崇髙是將運有徒
於晝夜比為炭於隂陽織女停梭受支機於河漢荆人
抱璞嗟韞玉於穹蒼
後魏張淵觀象賦　荆軻慕丹則白虹貫日而不徹衛
生畫䇿則太白食昴而摛朗魯陽指麾而曜靈為之回
駕嚴陵來游而客氣著於乾象　隂精乘箕則大飇暮
鼓西南入畢則淫雨滂沱譬猶晋鐘之應銅山風雲之
從斑螭
唐楊烱渾天賦　部之以三門張之以八紀其周天也三
百六十五度其去地也九萬一千餘里日居而月諸天
行而地止載之以氣浮之以水生之育之長之畜之亭
之毒之盖之覆之天聰明也聖人得之天垂象也聖人
則之其道也不言而信其神也不怒而威騐之以衡軸
考之以樞機三十五官(一作/宫)有羣生之繫命一十二次
當下土之封畿中衡外衡每不召而自至黄道赤道亦
殊塗而同歸表裏見伏聖人於是乎發揮分至啓閉聖
人於是乎範圍可以窮理而盡性可以極深而研幾
天有北斗杓攜龍角魁枕參首天有北辰衆星環拱天
帝威神尊之以曜魄配之以勾陳有四輔之上相有三
公之近臣華盖巖巖俯臨於帝坐離宫奕奕旁絶於天
津列長垣之百堵啓閶闔之重闉文昌拜於大將天理
囚於貴人(見晋天/文志)㤗階平而君臣穆招揺指而天下春
東宫則析木之津夀星之野箕為傲客房為駟馬天王
對於攝提皇極臨於宦者左角右角兩曜之所廵行隂
間陽間五星之所取舍後宫掌於蕃(一作/燕)息太子承
於冢社宗人宗正内外敦叙於家邦市樓市垣貨殖畢
陳於天下北宫則靈龜潜匿螣蛇伏藏匏𤓰宛然而獨
處織女終朝而七襄登漸臺而顧步御輦道而徜徉聞雷
霆之隠隠聴枹鼓之硠硠南斗主爵禄東壁主文章須
女主布帛牽牛主闗梁羽林之軍所以除暴亂壘壁之
陣所以備非常西宫則天潢(一作/漢)咸池五車三柱奎為
封豕參為白虎胃為天倉婁為重聚旄頭之北宰制其
邊陲天畢之隂蓄洩其雲雨大陵積尸之肅殺參旗九
斿之部伍樵蘇之地出入於園苑萬億之資填積於倉
庾南宫則黄龍賦象朱鳥成形五帝之坐三光之庭傷
成于鉞誅成于鑕福成於井徳成於衡執法者廷尉之
曹大夫之象少㣲者儲君之位處士之星天弧直而狼
顧軍市曉而鷄鳴三川之郊鶉火通其耀七澤之國翼
軫寓其精南河北河象闕於是乎増峻左轄右轄邊荒
於是乎自寜乃有金之散氣水之精液法清渭之横橋
像昆明之刻石嵗時占其水旱滄溟應其潮汐織女之
室漢家之使可尋飲牛之津海畔之人易覿日也者衆
陽之長人君之尊天雞曉唱靈烏晝踆扶桑臨於大海
若木照於崑崙太平太蒙所以司出入南至北至所以
節寒温龍山銜燭不能議其光景夸父弃䇿無以方其
駿奔月也者羣隂之紀上天之使異姓之王后妃之事
方諸對而明水洽重暈匝而邊風駛裁盈蚌蛤則邊騎
先侵適闘麒麟則暗虎潜值五星者木為重華火為熒
惑鎮居戊己斯為土徳太白主西辰星主北俯察人事
仰觀天則比參右肩之黄如奎大星之黒五材以之致
用七政於焉不忒同舍而有四方分天而利中國赤角
犯我城黄角天之争五星同色天下偃兵趨前舍為贏
退後舍為縮贏則侯王不寜縮則軍旅不復或向而或
背或遲而或速金火犯之而甚憂嵗鎮居之而有福觀
衆星之部署歴七曜之驅馳定天下之文所以通其變
見天下之賾所以象其宜然後播之以風雨成之以霜
霰或吐霧而蒸雲或擊雷而奔電一旬而太平感膚寸
而天下遍白日為之晝昏恒星為之不見爾乃重明合
璧五緯連珠青氣夜朗黄雲晝扶握天鏡授河圖若曰
賜之以福此明王聖帝之休符至如怪雲祓氣冬雷夏
雪日暈長虹星芒伏鼈隂有餘而地動陽不足而天裂
若曰懼之以災此昏主亂君之妖孽
李光朝新渾儀賦　琢璿為衡範金為盖其狀則小其
用則大南極北極正其端隅上規下矩正其外内繚繞
黄道環廻紫宫斗居其北日起其東别度數於分寸之
内㸃星象於毫釐之中處動而能静妙同乎造化之意
寂無以為有用擬於隂陽之功有象必見惟幽是通乃
知近能則逺合下正則上同因之以言寳厯遂乃授乎
人時以通天下之志以斷天下之疑
(闕/)　　新渾儀賦　則天工協謀鳬氏畢至煽洪鑪以
效役鎔珍金以為噐管之應一十二律罔極為期天之
列二十八宿各分爾位然仰觀俯察以參以稽森羅乎
象緯窮極乎端倪視朔於初時必書於雲物履端於始
嵗如得乎攝提候月既殊於蓂草測景方異乎土圭侔
漢律之黍累不失同舜年之風雨不迷
盧肇海潮賦　張衡考動以鑄儀淳風述時而建式
宋顔延之請立渾天儀表　張衡創物蔡邕造論戎夏
相襲世重其術臣昔奉使入闗值大軍旋斾渾儀在路
肆觀竒秘絶代異寳旋及王府考諸前志誠應夙聞尚
書璇璣玉衡以齊七政崔瑗所謂數術窮天地制作侔
造化經志所云圖憲所本故體度不渝精測尚矣則七
晷運變無匪康時九代貞觀不絶司厯
晋郭璞釋天地圖賛　祭地肆瘞郊天致禋氣升太一
精淪九泉至敬不文明徳惟鮮
宋何承天天賛　軒轅改物以經天人容成造厯大撓
創辰龍集有次星紀乃分
玉海太元瑩　天元咫步日月紀数斗振天而進日違
天而退
又太元告　地坎而天嚴月遄而日湛(注月行日十三度故/疾日行日一度故遲)
　宋有善言星期必退齊無穢徳彗或可禳　天似盖笠
地法覆槃　兩耀合璧萬芒旋蟻四七是經錯若棊峙焯
彼軒象内治既飭三能協明䕫進皋陟雨幄雲油長我稷
黍嵗雖守心當庤先具一兵不試穉舞耋嬉芒匿角伏
常謹我師　赤道帶天之中以分列宿之度黄道斜運於外以
明日月之行(唐一行/銅儀)　玉儀之游銅渾之轉　義取璣
衡智起渾盖　神橅巧械眎古無比治厯不難於筭平
朔而難於定氣差制儀不難於規赤道而難於步黄道
揚泉物理論　儒家立渾天以追天形從車輪焉周髀
立盖天言天氣循邊而行從磨石焉
隋志劉焯　閎制莫存(漢武時洛下閎鮮/于妄人嘗為渾天)衡造有噐績
小有異蕃乃事同(陸績王蕃/皆吴人)　盖及宣夜三説並驅平
昕安穹四天騰沸至當不一理惟一揆豈容天體七種
殊説
晋成公綏天地賦　若乃懸象成文列宿有章三辰燭
曜五緯重光衆星迴而環極招揺運而指方白虎時據
於參昴青龍垂尾於氐房𤣥龜匿首於女虛朱雀奮翼
於星張帝皇正坐於紫宫輔臣列位於文昌垣屏絡繹
而珠連三台差池而雁行軒轅華布而曲列攝提鼎峙
而相望
　　天文部(日/)
唐王捧珪日賦　及夫春景初動寒威始歇煦百川以
氷開煖千林而花發行乎赤道應其朱眀煎緑潭而水
沸爛青雲而火生於斯之時誠可畏也既而暑退凉進
烟歸霧返懸浄影以悠揚度斜暉而晼晩送秋景之已
末属冬隂之方盛融晴雪而曭朗曝晨霜而温映於斯
之時誠可愛也故能明以成象髙以臨空有形必鍳無
幽不通在七政雖擅其長照萬物不競其功抱三足之
靈鳥挂五彩之輕虹魯陽揮戈而三舍漢皇握鏡而再
中曜凝霜而輕白帶飛霞而淡紅
(闕/)　　二黄人守日賦　宵依愕夢伴程昱以少留晝
遇揮戈感魯陽而俱返
(闕/)　　慶雲抱日賦　不曜青以干吕能叶慶以扶日
縹緲蜿蜒㳺龍相逐而不如斐亹葳㽔彩蜺舒狀而難
匹始流形於孤嶽終垂象於九圍麗碧霄以增媚捧金
烏而徐飛　燦玉葉以繁布抱金輪而半出灼爍兮乍
似漢祖隠居横紫氣曈曨兮又若楚王乘舟捧萍實豈
錦江之所能擬諒秦鏡之所非匹既而五彩不散三足
增輝英英而浮光並射杲杲而合璧相依
韋展日月如合璧賦　珥作如虹之氣波為旁達之華
映彼仙娥有佀夫佩而比徳吐兹王字更疑乎瑜不掩
瑕
(闕/)　　日月如合璧賦　不縮不盈自契於三年之閏
無偏無黨何憂乎十月之交豈止合彩呈姿和光効異
陵珠星而掩縟逗洛水而增媚東西並耀疑夾鏡於長
空昇降相沿異藏珎於厚地
(闕/)　　登天壇山望海日初出賦　望若木之初出疑
查上於天河想隂火之潛然見焰燒於滄海　湧上扶
桑謂蟠桃之有蕋照出仙島疑燭龍之映山
李程日五色賦　時也寰宇廓清景氣澄霽浴咸池于
天末拂若木於海裔非烟捧於圓象蔚矣錦章餘霞散
於重輪煥然綺麗固知疇人有秩天紀無失必觀象以
察變不廢時而亂日合璧方而孰可抱珥比而奚匹泛
草際而瑞露相鮮動川上而榮光亂出信比象而可久
故成文之不一足使陽烏迷莫黒之容白駒驚受彩之
質　名翬矯翼如威鳯兮鳴朝陽時藿傾心狀靈芝兮
耀中圃
湛賁日五色賦　馴翬對而沮色儀鳯臨而委質光浮
石壁謂媧皇之補天影人詞林疑江淹之夢筆　祥光
旁燭偏宜連畛之𤓰瑞彩下臨更並建社之土
(闕/)　　黄雲捧日賦　與抱珥而偶方守人而匹　呈
彼瑞暾曜於天門
(闕/)　　黄雲捧日賦　入房焉可以擬議干吕何足以
為懐
梁李鏡逺日詩　始臨東岳觀俄升若木枝萍實詎儔
彩合扇且慙規北林耿初耀員忩鍳早曦照庭餘雪盡
映簷滴溜垂徘徊匝花樹煜爚滿春池栁隂纔歴歴簾
影復離離曾泉豈停舍桑榆忽在斯廻戈安得中長繩
不可羈沖情愛景落清宴惜光馳温暉徒已荷深心竊
自知
唐太宗賦秋日懸清光賜房𤣥齡詩　秋露凝髙掌朝
光上翠㣲參差麗雙闕照耀滿重闈仙馭隨輪轉靈烏
帶影飛臨波無定彩入隙有圓暉還當葵藿志傾葉自
相依
虞世南詠日午奉和詩　髙天浄秋色長漢轉曦車玉
樹隂初正桐圭影未斜翠盖飛圓影明鏡發輕花再中
良表瑞共仰璧暉賖
董思恭日詩　滄海十枝暉𤣥圃重輪慶舜華發晨檻
菱彩翻朝鏡忽遇驚風飄自有浮雲映更也人皆仰無
待揮戈正
李嶠日詩　旦出扶桑路遥升若木枝雲間五色滿霞
際九光披東陸蒼龍駕南郊赤羽馳傾心比葵藿朝夕
奉堯曦
石殷士日華川上動詩　曙霞攅旭日浮景㺯晴川杲
曜曽潭上悠揚極浦前㟁髙時擁媚波逺漸澄鮮萍實
空隨浪珠胎不照淵早暄依曲渚㣲動觸輕漣詎假咸
池望幽情得古篇
獨孤鉉日南長至詩　玉厯頒新律凝隂發一陽輪輝
猶惜短圭影此偏長晷度經南斗流星盡北堂乍疑周
户耀可愛逗林光積雪銷㣲煦初萌動早芒更昇臺上
望雲物已昭彰
柴宿初日照華清宫詩　靈山初煦澤逺近見離宫影
動參差裏光分縹緲中鮮飇收晩翠佳氣滿晴空林潤
温泉入樓深複道通璇題生烱晃珠綴引蔥曨鳯輦何
時幸朝朝此望同
唐常衮中書門下賀日當蝕不蝕表　臣聞日之所躔
行有虛道至之所㑹蝕亦無災况聖以合天徳以禔福
是有幽賛宜於感通伏惟陛下協用五紀順用三極厯
象日月統和隂陽迺者疇人推䇿合朔於辰非正陽之
所忌於大明而何損猶能懼而勤政實以應天齋於穆
清益用恭黙精誠所達𤣥運相符圜尺之影始生於海
上膚寸之雲忽遍於天下霈然而起豈止終朝莫測應
龍之外潛復踆烏之次伐鼓用幣悉罷於有司潤物蕃
生普歡於在野及乎睿宿更益清光同道相避則聞昭
子之對當交而變果徴劉邵之言古今殊祥中外所慶
　　　天文部(月/)
宋謝荘月賦　陳王初喪應劉端憂多暇緑苔生閣芳
塵凝榭悄焉疚懐不怡中夜乃清蘭路肅桂苑騰吹寒
山弭盖秋坂臨濬壑而怨遥登崇岫而傷逺於時斜漢
左界北陸南躔白露曖空素月流天沈吟齊章殷勤陳
篇抽毫進牘以命仲宣仲宣跪而稱曰臣東鄙幽介長
自丘樊昧道懵學孤奉明恩臣聞沈潛既義髙明既經
日以陽徳月以隂靈擅扶光于東沼嗣若英於西冥引
𤣥兎於帝臺集素娥於后庭朒朓警闕朏魄示沖順辰
通爥從星澤風増華台室揚彩軒宫委照而吴業昌淪
精而漢道融若夫氣霽地表雲斂天末洞庭始波木葉
㣲脱菊散芳於山椒鴈流哀於江瀬升清質之悠悠降
澄暉之藹藹列宿掩縟長河韜映柔祗雪凝圓靈水鏡
連觀霜縞周除氷浄君王乃厭晨歡樂宵宴收妙舞弛
清縣去燭房即月殿芳酒登鳴琴薦若乃凉夜自凄風
篁成韻親懿莫從羇孤遞進聆臯禽之夕聞聽朔管之
秋引於是絃桐練響音容選和徘徊房露惆悵陽阿聲
林虛籟淪池滅波情紆軫其何託愬皓月而長歌歌曰
羙人邁兮音塵闕隔千里兮共明月臨風歎兮將焉歇
川路長兮不可越歌響未終餘景就畢滿堂變容廽遑
如失又稱歌曰月既没兮露欲晞嵗方晏兮無與歸佳
期可以還㣲霜霑人衣陳王曰善乃命執事獻夀羞璧
敬佩玉音復之無斁
周祇月賦弱不廢照清不激汙
唐王泠然初月賦　散㣲華於粉壁集輕照於蘭叢
若乃斷山風入中天氣清雲徹暮景霞開晩晴望頺陽
之西落見㣲月之孤生出烟郊而漫漫映江浦之亭亭
凝碧䑓以光浄度青樓以色明雖予情之斯得停搴攬
而不盈
鄭遥初月賦　銜破鏡而飛斜抱彎弓而勢却蓂稀葉
少桂短花新
楊諫月映清淮流賦　蟾蜍下沉對蠙珠而增美璇源
圓折混金波而更清皓鶴奪彩玉砂迷明
趙蕃月中桂樹賦　㳫㳫低枝拂孤輪而挺秀依依宻
樹侵滿魄而含芳　同蟾蜍之片影似濯瑶池異珊瑚
之幽藂徒生滄海埃􁐬初歇闗山正秋空泬寥而逾浄
色冉弱而彌幽謂扇花薄如珪玷浮望玉露之初垂遥
疑滴瀝聼金風之乍起逺若颼飀　弱質中植纎條外
扶亂彩時揺起飛飛之驚鵲澄波靡隔掩歴歴之髙榆
是故邈彼輕霄呈兹永夕紛敷逺瑩偃蹇旁射夾餘霞
而暫丹經斜漢而彌白臨紫極而天香不散指北斗而
仙花可摘
楊真𢎞月中桂樹賦　籠𤣥兎以不動映素娥而如在
太陽讓羙收若木之餘暉列宿懐慙掩白榆而沉彩
潘炎月重輪賦　時属髙秋瑞彰元后光泛皎潔之斜
漢色映䦨干之北斗金波耀景非懸闞澤之名璧彩揚
輝不入士衡之手理殊吴夢符炳漢謡浄桂花於日道
環水鏡於丹霄臺榭氷潔郊原霜縞
梁元帝望江中月影詩　澄江涵浩月水影若浮天風
來如可汎流急不成圓秦鏡斷復接和璧碎還聯裂紈
依㟁草斜桂逐行船即此清江上無俟百枝然
庾肩吾望月詩　桂殿月偏來留光引上才圓隨漢東
蚌暈逐淮南灰渡河光不濕移輪轍詎開此夜臨清景
還承終宴杯
陳張正見薄帷鍳明月詩　長河上桂月澄彩照髙楼
分簾疑碎璧隔慢佀垂鈎忩外光恒滿帷中影暫流豈
及西園夜長隨飛盖遊
周王褒詠月贈人詩　月色當秋夜斜暉映薄帷上弦
如半璧初魄似蛾眉渡雲光忽駛中天影更遲髙陽懐
許掾對此憶相思
庾信舟中望月詩(二首/)　舟子夜離家開舲望月華
山明疑有雪㟁白不闗沙天漢看珠蚌星橋視桂花灰
飛重暈闕蓂落獨輪斜　夜光流未曙金波影尚賖照
人非七子含風異九華蓂新半璧上桂滿獨輪斜乗舟
聊可望無假逐靈槎
唐李嶠月詩　桂生三五夕蓂開二八時分輝度鵲鏡
流彩入蛾眉皎潔凌踈牖朦朧鍳薄帷願陪北堂宴長
賦西園詩
杜甫月詩(二首/)　天上秋期近人間月影清入河蟾不
没𢷬藥兎長生只益丹心苦能添白髪明干戈知滿地
休照國西營　四更山吐月殘夜水明樓塵匣元開鏡
風簾自上鈎兎應疑鶴髪蟾亦戀貂裘斟酌姮娥寡天
寒奈九秋
劉禹錫和崔舍人八月十五日夜翫月詩　暮景中秋
爽隂靈既望圓騰精浮碧海分照接虞泉逈見孤輪出
髙從倚盖旋二儀含皎潔萬象共澄鮮整御當西陸舒
光麗上𤣥從星變風雨順日助陶甄逺近同時望晶瑩
此夜偏運行調玉燭潔白應金天曲沼疑瑶鏡通衢若
象筵逢人盡氷雪遇景即神仙引素吞銀漢凝清洗緑
煙臯禽驚露下隣杵思風前水是還珠浦山成種玉田
劔沉三尺影燈罷九枝燃象外形無跡寰中影有遷稍
當雲闕正未映斗城懸静對揮宸翰閒臨擘彩牋境同
牛渚上宿在鳯池邊興掩尋安道詞勝命仲宣從今紙
貴後不復詠陳篇
李羣玉中秋越臺看月詩　海雨洗塵埃月從空碧來
水光籠草樹練影掛樓臺皓耀迷鯨目晶瑩失蚌胎宵
分凭檻望應合見蓬萊
李商隐西掖翫月詩　昨夜玉輪明傳聞近太清涼波
衝碧瓦曉暈落金莖露索秦宫井風絃漢殿筝幾時綿
竹頌擬薦子虛名
駱賔王秋月詩　雲披玉繩浄桂滿鏡光圓裛露朱花
冷凌霜紈扇寒漏彩含踈薄浮波漾急瀾西園徒自賞
南飛終未安
盧照鄰江中望月詩　江水向涔陽澄澄冩月光鏡圓
珠溜澈弦滿箭波長沉鈎揺兎影浮桂動舟芳延照相
思夕千里共霑裳
李嶠秋山望月酬李騎曹詩　色帶銀河滿光含玉露
開白雲籠影度虛暈抱輪廽谷邃凉隂静山空夜響哀
葉季良月照氷池詩　霽夕雲初斂棲娥月未虧圓光
生碧海素色滿瑶池天逈輪空見波凝影詎窺浮霜玉
比彩照像鏡同規皎潔寒偏浄徘徊夜轉宜誰憐幽境
在長與賞心隨
朱華海上生明月詩　皎皎秋中月團團海上生影開
金鏡滿輪抱玉壺清漸出三山上將凌一漢横素娥嘗
藥去烏鵲遶枝驚照水光偏白浮雲色最明此時堯砌
下蓂莢正敷榮
蔣防秋月懸清輝詩　秋月沿霄漢亭亭委素輝山明
桂花發池滿夜珠歸入牖人偏攬臨枝鵲正飛影連平
野浄輪度曉雲㣲晶晃浮輕露徘徊映薄帷此時千里
道延望獨依依
李羣玉望月寄人詩　浮雲卷盡月朣朧直出滄溟上
碧空盈手水光寒不濕流天素彩静無風酒花蕩漾金
樽裏棹影飄颻玉浪中川路正長難可越羙人千里思
何窮
　　天文部(星/)
晋成公綏星賦　𤣥龜匿首於女虛朱鳥奮翼於井鬼
垣屏珠連三台雁行　軒轅華布而曲分攝提鼎峙而
直掃
梁陸雲公星賦　漢武帝夜㳺昆明之池顧謂司馬遷
相如曰星之明麗矣考之歌頌求之經史龍屋著於虢
童天漢表於周士既妖謡之體陋嗟怨刺之蚩鄙每鬱
悒而未攄思命篇於二子於是司馬遷對曰臣代典天
官緒繇南正檢之圖籍傳之視聴臣聞連珠合璧曜靈
之所起也春鳥秋虚厯數之所紀也應黄鍾而正位建
玉衡以辨方五緯麗而周道四野分而畫疆至如下方
爽徳上𤣥告變或守位而易所或凌光而掩炫故夫應
若轉環信如合契俾明鏡與元龜冝勅身而烱戒
唐郄昂老人星賦　𤣥武宵中偵西陸以凝質白藏氣杪
直南郊以散精夫有開必先無福不應若政事中律則
嘉祥叶證五緯分影而交朗九月騰華而吐孕此乃王
澤𢎞天瑞作恒星轉曜而同煥布景揺輝而相薄　初
升穹昊月午而孤燭猶燃末映踈林夜久而圓珠未落
　騂芒下射滅草莽之螢飛紫焰旁融掩榆闗之流火
楊烱老人星賦　南極之庭老人之星煜煜爚爚煌
煌熒熒秋分之旦見乎丙春分之夕入乎丁配神山之
呼萬嵗符水徳之兆千齡晃如金粟粲若銀燭比秋草
之一螢狀荆山之片玉渾渾熊熊懸紫貝於河宫曄曄
暐暐曜明珠於漢水其光也如丹其大也如李稽元命
之攸述按星經之所紀見則化平主昌明則天下多士
崔淙五星同色賦　且玉燭常明霜天若鏡隣月魄而
璀璨落天津而隠映朝臨日道助我后夙興之勤思暮
入天樞表聖皇夜寐之勤政
林益五星同色賦　同色已傳於堯厯聚井更弭於漢
兵
夏方慶天晴景星見賦　時也雲斂遥素天澄逺青纎
塵不起㣲露斯零掩映孤月乗陵衆星囘燭北辰似將
朝乎帝座傍窺南極疑欲覲乎天庭激髙風以熠熠耿
斜漢之熒熒青赤以辨其方合散以通其變連二氣而
初吐混三光而乍見否泰之運式孚天地之心可見
陶拱天晴景星見賦　於時𤣥穹正清白日初匿爛景
星之効質絢佳氣以競色起青方者縈瑞彩以葱瓏發
赤位者統祥光而翕赩比懐珠而其狀匪異等抱珥而
其儀不忒懿吐黄以争光矧聚三而表徳莫不熒煌於
碧漢焜耀於青霄照下土而乍朗掩繁星而自昭或半
虧其形類蟾魄而當晦朔或中虛其狀疑金環之在泬
寥　佐朗月而其色惟盛臨安邦而其羙不朽　豈比
夫漢代稱竒空聞乎再中之日堯年紀異徒傳乎入昴
之星而已乎
李子蘭天晴景星見賦　晴空寥寥列星炫炫紛乎二
氣始若烟而非烟烱彼羣星初乍隐而乍見並我質之
惟黄緫彼氣而成絢霏㣲類干吕之雲輝赫如繞樞之
電星氣合㑹光華動揺二氣之色交至三星之狀孔昭
曭朗惟明疑沐其雲露光芒振曜若擊夫天飇明麗太
極遐映青昊呈貺遥對乎三台効祥何慚於五老克表
王徳信由𤣥造
唐敬括夀星見詩　𤣥象今何應時和政亦平祥為一
人夀色映九霄明皎潔垂銀漢光芒近斗城含規同月
滿表瑞得天清甘露盈條降祥煙向日生無如此嘉祉
率土荷秋成
北齊邢邵賀老人星表　冥貺未已靈應猶臻以某夜
老人星見逹旦揚光經旬未滅雖三星共色五老同游
擬之於此故無與匹
唐李商隠為滎陽公賀老人星表　聖惟合徳神實効
祥必垂有爛之文以表無疆之祚中賀臣聞𤣥象示人
昊穹凝命曜為經而宿為紀則曰常名斗挹酒而牛服
箱或標虛號未若候時而出有道則彰居五福之先在
三辰之列伏惟陛下昭明老契游吟莊寰式是中秋呈
兹上瑞况見於午位又属寅時仰考𤣥符乃有深意自
南曜彩將𢎞解愠之風近曉流光欲助無私之日皇心
載裕靈鍳孔昭凡居率土之濵皆慶後天之夀臣誤䝉
重寄實逺清光送𤣥燕於梁間傷時自切數白榆於天
上厥路無由
又武三思表　荐人君之夀既稽元命之圖表天下之
安又見西京之志澄霞助月非唯石氏之占散翼垂芒
何獨斗樞之説
又令狐楚表　色侔蒸栗光掩連珠彰爾寳圖類堯年
之河出延長聖厯齊漢代之山呼
　　天文部(雲/)
晉楊又雲賦　縹緲翩綿鬰若升烟蹇槃縈以詰屈兮
若虬龍之蟠蜿嶷岐岐以岳立兮狀有似乎列仙東西
絡繹南北油裔隨風徘徊流行晻藹豁兮仰披杳兮四
㑹凝寒氷於朱夏飛素雪於𤣥冥灑膏液於天漢騰鴻
泉於㤗清乾坤以之交㤗品物以之流形
陸機浮雲賦　若層臺髙觀重樓疊閣或如鐘首之鬰
律乍似塞門之寥廓金柯分玉葉散緑翹明巖英煥鸞
翔鳯翥鴻驚鶴奮鯨鯢泝波鮫鰐衝遁朱絲亂紀羅袿
失領飛仙凌虛隨風游騁有若芙蓉羣披蕣華揔㑹車
渠繞理瑪瑙縟文　集輕浮之衆彩厠五雲之藻氣
繞蓬萊而結體薄崑崙而増輝　秬鬯揚芒嘉榖垂穎
又白雲賦　鳥殊類而比栖獸異跡而同處蛟引翳而
並潛龍攀鴻而雙舉麟舞角以軒罷鷙企翮而延佇
長城曲蜿采閣相扶聳瑶臺之嶻嶭搆瓊闥之離婁雄
虹矯而垂天翠鳥軒而扶日
唐張何早秋望海上五色雲賦　嗤碭嶺之光淺恥汾
川之色輕
李惲五色卿雲賦　叶千年之休裕垂五色之氤氲蕭
索離披狀虹輝之貫日徘徊揺曵疑鼎氣之歊汾散作
霞彩聚成錦文匪騰華於觸石信呈瑞於明君
(闕/)　　五色卿雲賦　光浮碧落奪虹彩於太虛影下
清潭照錦色於曲浦
韋執中白雲無心賦　觸石蒼野揚埃白泉不恒厥所
有開必先揺颺縈空滅煙光於逺嶠輪囷委地雜波景
於遥川
(闕/)　　白雲無心賦　或假勢於重嶺或隔閡於孤山
挺竒峯於天末亘横陣於巖間順細雨以低舉隨輕風
而徃還哂魚鱗之覆地輕鵬翼以垂天
唐于季子雲詩　瑞雲千里映祥暉四望新隨風亂鳥
足泛水結魚鱗布葉疑臨夏開花詎待春願得承嘉景
無令掩桂輪
駱賔王秋雲詩　南陸銅渾改西郊玉葉輕泛斗瑶光
暗臨陽瑞色明盖隂連鳯闕陣影翼龍城誰知時不遇
空傷留滯情
錢起賦得歸雲送友人歸華山詩　秀色横千里歸雲
積幾重欲依毛女岫初卷少姨峰盖影隨征馬衣香拂
卧龍祗應函谷上真氣日溶溶
林藻青雲干吕詩　應節偏干吕亭亭在紫氛綴雲
初度影捧日已成文結盖祥光逈為樓翠色分還同起
封上更似出横汾作瑞來藩國呈形表聖君徘徊如有
託誰道比閒雲
裴澄春雲詩　漠漠復溶溶乘春任所從映林初展葉
觸石未成峰旭日消寒翠晴煙㸃浄容霏㣲將似滅深
淺又如重薄彩臨溪散輕隂帶雨濃空餘負樵者嶺上
自相逢
陸暢山出雲詩　靈山蓄雲彩紛郁出清晨望樹繁花
白㸔峯小雪新映松張盖影依澗布魚鱗髙似從龍處
低如觸石頻濃光藏半岫淺色類飄塵玉葉開天際遥
憐占早春
李紳詩　杳靄祥雲起飃颺翠嶺新瑩峯開石秀吐葉
間松春林静翻空少山明度嶺頻廻崖時掩鶴幽澗或
隨人姑射朝凝雪陽臺晚伴神悠悠九霄上應坐玉京
賔
張勝之詩　片雲初出岫孤迥色難親盖小辭山近根
輕觸石新飄颻經緑野明麗照晴春拂樹疑舒葉臨流
似結鱗從龍方有感捧日豈無因㸔取為霖去恩霑雨
露均
于尹躬華山慶雲見詩　聖主祠名岳髙峰發慶雲金
柯初繚繞玉葉漸氛氲氣色含珠日光明吐翠雰依稀
來鶴態髣髴列仙羣萬樹流光影千潭冩錦文蒼生忻有
望祥瑞在吾君
唐崔融為涇州刺史賀慶雲見表　伏惟陛下早朝晏
罷憂勞庶政逺無不肅邇無不懐神感潛通至誠上格
凉秋中月滯雨移旬天心合而喜氣生陽徳動而愁隂
歇文章郁郁惠日照而成彩花蘤逢逢晴雲揺而不散
雖復紫雲來漢皇殿白雲入殷帝房較其優劣孰以為
喻臣運奉休明榮霑刺舉千年多幸已逢河水之清百
辟相歡重偶叢雲之曲
許敬宗賀慶雲表　金枝玉葉若臨軒帝之營蕭索氤
氲復入唐臣之詠駢枝合穎匹此為輕絳雪𤣥霜曽何
足喻
常衮賀天慶節慶雲見表　從風蕭索抱日縈囘色涵
流渚之虹影襍繞樞之電
李嶠為百官賀日抱戴慶雲見表　祥光入於九重異
氣懸於三象雖復鼎來汾水黄雲冠於北山劔在豐城
紫氣沖於南斗無以方斯影響
韓愈賀慶雲表　五彩五色光華不可徧觀非烟非雲
容狀詎能詳述抱日增麗浮空不收既變化而無窮亦
卷舒而莫定斯為上瑞實應太平
魏曹植吹雲賛　天地變化是生神物吹雲吐潤浮氣
蓊鬰
宋孝武慶雲賛　非烟非雲曳紫流光懸華曜藻奄鬰
䑓堂
　　天文部(風/)
楚宋玉風賦　夫風生於地起於青蘋之末侵淫谿谷
盛怒於土囊之口縁太山之阿舞於松栢之下飄忽淜
滂激颺熛怒耾耾雷聲廽穴錯迕蹷石伐木梢殺林莾
至其將衰也被麗披離衝孔動楗眴煥粲爛離散轉移
故其清凉雄風則飄舉升降乘陵髙城入於深宫邸華
葉而振氣徘徊於桂椒之間翺翔於激水之上將擊芙
蓉之精獵蕙草離秦蘅槩新夷被荑楊廽穴衝陵蕭條
衆芳然後倘佯中庭北上玉堂躋於羅惟經於洞房
晋陸沖風賦　配無形於大象化萬品於絪緼釋凝潤
於黄壌降霈澤於蒼元生無常域潜無定栖擢昧聚發
尋虛散歸肆六合以騁邁括毫毛而徘徊引沈性於未萌
挫發形於已就宣剛柔之流化導四氣之靈候若乃祝
融司節炎精赫奕斂朱脣而長嘯承音響而來薄猥熻
熠以盈扉冽纒綿以結幕九域蕩揺區宇揮霍
晉湛方生風賦　啓慘冬之潛蟄達青春之勾萌因嚴霜
以厲威順和澤以開榮故君徳喻其靡草風人假以為
名及其猛勢將奮屯雲結隂洪氣鬰怫殷雷發音勃然
鼓作拂髙陵深天無澄景嶺無停林六鷁為之退飛萬
竅為之哀吟亦有飄泠之氣不疾不徐飀飀㣲扇亹亹
清舒王喬以之控鶴列子以之乘虛若乃春惠始和重
褐初釋遨歩蘭臯游盼平陌響詠空嶺朗吟竹柏穆開
林以流惠竦神襟以清滌軒濠梁之逸興暢方外之冥
適
齊謝眺擬風賦　開翠帷之影藹響行佩之輕鳴揚淮
南之妙舞發齊后之妍聲下鴻池而蓮散上雀臺而雲
生子雲寂寞叔夜髙張烟霞潤色荃荑結芳出幽澗而
泉冽入山户而松涼𦕈神王於丘壑獨起逺於孤觴斯
則幽人之風也
(闕/)　　風賦　惟兹風之興寂獨𤣥妙而無形託萬物
以成象隨八卦而立名大則宇宙普洽小則纎毫必經
翕翕習習清清泠泠排春樹而如動帶秋蓬而似輕所
以炎清順夏勁厲隨冬入金縢而彰聖道通蘭臺而表
雌雄飄玉蘂於濃草零圭葉於衰桐候吴範於帷内御
列子於空中爾乃下振方輿上飛圓盖懐壯士之適秦
悦髙皇之還沛乍靃靡於衆卉時颼飀於藂籟若乃乘
陵髙迥出入幽㣲揺寳釵於雲髻動環珮於羅衣飄游
絲以隂映舞輕雪以零飛銅烏迎而廻翼胡馬聼而思
歸乍來復徃有聲無象驚塵則白日晝昏卷霧則珠星
夜朗蕭瑟長松之下嘹唳髙楼之上送夕鼓而傳音掃
晨鐘而成響出幽巷而揺拂擊華堂而清敞浸淫遷延
散漫聯綿送清聲於琴上落細粉於忩前乍卷通天之
霧時飄覆水之烟勃起則大木斯㧞暫息則洪波寂然
或動或静時來歘失聆之兮有聞察之兮無質形乃虛
無體兼散逸雖含毫而搦管豈神仙之能述
(闕/)　　風不鳴條賦　中林静拂豈喧許子之瓢圓葉
孤翻似動班姬之扇　契彼無言静入桃蹊之上示諸
有徳潛來草偃之餘　暗起軍營之栁取象於銜枚潛
飄清廟之松同和於土鼓
唐陳章風不鳴條賦　嫩葉隨轉柔荑共舒颺絲光於
空際惹絮影於春餘
夏方慶風過簫賦　爾其斷續清空蕭寥永夜歴虛無
而輕飇自逺拂松竹而幽韻相借微聞闕下伴金奏之
發天庭迥徹雲中疑笙簫之隨羽駕
梁沈約詠風詩　樓上試朝粧風花下砌傍入鏡光飄
粉翻衫好染香度舞飛長袖傳歌共遶梁欲因吹少女
還將拂大王
庾肩吾詠風詩　宋地鷁飛初湘川燕起餘拂烟聊動
竹吹薤欲成書蒼崦桐尚在合浦樹應踈陽鳥一轉翅
千里定非虛
唐董思恭詠風詩　蕭蕭度閶闔習習下庭闈花蝶自
飄舞蘭蕙生光輝相烏正舉翼退鷁已驚飛方從列子
御更逐白雲歸
王勃詠風詩　肅肅凉景生助吾林壑清驅烟尋澗户
巻霧出山楹去來固無跡動息如有情日落山水静為
君起松聲
李嶠詠風詩　落日正沉沉㣲風生北林帶花疑鳯舞
向竹似龍吟月動臨秋扇松清入夜琴若至蘭臺下還
拂楚王襟
駱賔王秋風詩　紫陌炎氛歇青蘋晩吹浮亂竹揺踈
影縈池織細流飄香曵舞袖帶粉泛粧樓不忿君恩絶
紈扇曲中秋
陳通方春風扇㣲和詩　習習和風扇悠悠淑氣㣲陽
升知候改律應喜春歸池栁晴初拆林鸎煖欲飛川原
浮彩翠臺舘動光輝泛豔揺丹闕揚芳入粉闈發生當
有分枯朽幸因依
盧肇風不鳴條詩　習習和風至過條不自鳴暗通青
律起逺望白蘋生拂樹花仍落經林鳥自驚幾牽蘿蔓
動潛惹栁絲輕入谷迷松響開忩失竹聲薫絃方在御
萬國仰皇情
黄頗詩　五緯起祥飇無聲瑞聖朝稍開含露蘂纔轉
惹烟條宻葉應潛變低枝幾暗揺林間鸎欲囀花下蝶
㣲飄初偃縁堤草徐扶逐水苖太平無一事天外奏虞
韶
公乘億春風扇㣲和詩　麗日催遲景和風扇早春暖
浮丹鳯闕韶媚黒龍津澹蕩迎仙仗霏㣲送畫輪緑揺
宫栁散紅待禁花新舞席潛廽雪歌筵暗起塵幸當陽
律候解愠及佳辰
玉海黄帝風經　調長祥和天之喜風也折揚奮厲天
之怒風也　魏相奏曰日冬夏至則八風之序立萬物
之性成　應廣莫而修刑則眀庶而施惠待閶闔而藏
庶物候不周而謹邊偹
　　天文部(雨/)
晉潘尼苦雨賦　氣觸石而蒸結兮雲膚合而仰浮雨
紛射而下注兮潦波湧而横流豈信宿之云多乃踰月
而成霖瞻中塘之浩汗聼長霤之涔涔始濛瀎而徐墜
終滂沛而難禁悲列宿之匿景悼太陽之幽沈雲暫披
而驟合雨乍息而亟零旦漎漎以達暮夜淋淋以極明
黿鼉游於門闥蛙蝦戯乎中庭懼二源之并合畏黔首
之為魚處者含瘁於窮巷行者歎息於長衢
陸雲愁霖賦　興介石之膚寸墜崩雲而洪沈谷風扇
而悠逺苦雨播而成淫天泱漭以懐慘民嚬蹙而愁霖
於是天地發揮隂陽交激萬物混而同波𤣥黄浩而無
質雷憑虛以振庭電凌牖而曜室霤鼎沸以駿奔潦風
馳而競疾豈南山之暴隮將溟海之暫溢
宋傅亮喜雨賦　惟二儀之順動數有積而時偏墊襄
陵於唐籍慼雲漢於周篇匪叔葉之或遘在盛王其固
然伊元嘉之初載肇休明於此年懿玉燭之方熈愠積
陽之獨愆涸凉泉於井谷委嘉穎於中田嗟吾皇之翼
翼悵臨朝而輟娱踵沖謙於禹湯協至誠於在余且東
作之未晏庶雨露之夙濡遵懸子之徙㕓尤魯侯之焚
巫祗桑林之六禱修季宰之再雩誠在幽其必貫感
何逺而不孚聆晨鸛於髙垤候宵畢於天隅發曾雲於
觸石晦重陽於八區春霆殷以逺響興雨霈而載塗灑
豐浸於中疇覃餘潤於嘉蔬殷嗇人於菑畝衍將繁於
中衢嗣良頌於多稌兆嘉夢於維魚
梁張纉秋雨賦　甘泉集而溟溟油雲興而漠漠温飇
革於早暮炎凉改於今昨乍斜檐而上階或從風而灑
幕周小庭而宻下泫髙枝而踈落渌池泛澹員波鯈爍
低昻弱篠葳㽔叢薄
唐明皇喜雨賦　仰重華之齊政步文命之彛倫何天
道之云逺亦明徴之在人迄中夏而自春遘愆陽而為
亢雲重結而復觧雨纔滴而還障山祠植珪而不答田
畯倚耒而怊悵京兆來奏音官撰曲將土龍而矯首請
神巫而頓足彼有憑而可舉子何抑而未許恐嵗凶之
及人寜天譴於吾身乃潔齋壇墠五精是祠暴立炎赫
三日為期上帝臨吾衷誠不欺重泉蒸潤觸石吐滋平
雲黯而鋪幕宻雨森其散絲無雷無電不震不昡匪疾
匪徐乍合乍散泛草泊樹垂珠㸃露過闕入樓含烟雜
霧或噴薄而攅集或淋漓而灌注亂積水之圓文拂㣲
風之斜度寰海浹而康樂畎畝欣而相顧絲管合兮夜
將曉芙蓉開兮日未暮原夫雨之為徳也無小大之異
情無髙卑之不平無華朽之偏潤無臭薫之隔榮喜夫
雨之今應也起一言而不舍經累辰而廣㵼納清隂之
浮凉同顥氣之飄灑感作霖於殷命諷其滂於周雅家
尚知乎禮節國有望於豐霸小陽臺之神人却大宛之
走馬觀雲行而雨施吾何事乎天下
張説奉和聖製喜雨賦　退象龍之禮禱斥持鷺之貌
舞屛翳慙其廢職祝融悔其遷怒山泱漭而出雲天霶
𩃱而下雨速一言而感應尅三日而周溥氣滃靄以黭
黮聲颯灑以蕭條璀如銀漢之屑落散似珠泉之歕澆
街㕓漫其潢潦臯壌萋其緑苖舒四溟之清潤卷六合
之煩囂咸澡骨於神液共歡心於聖朝借如五月有梅
雨之名三春有榖雨之氣越人以泥牛待沃胡土以賣
龍求費出員嶠而石香入成都而酒味彼偏方與小節
非大人之所貴復有送地祇於鬰島迎海后於葛川疾
雷碎其山裂走電曄其海燃天子作愁霖之賦詞人綴
苦雨之篇墻屋壊於倒井黍稷沈於下田乃凶祲之不
令曷休徴之有焉請言瑞雨之可喜也協氣交泰嘉生
是頼湛覃而不溺衍溢而無害東漸出日之表西被無
雷之外南窮火鼠之譯北盡燭龍之㑹天文則雲漢昭
囘王澤則江河滂霈雖欲談天而窺管孰知堯徳之為
大
韓休奉和聖製喜雨賦　天垂貫斗之雲神召離星之
月有渰淒淒南山朝隮林鳴隂鳥澗隠晴霓九光之霞
冠於雲日五色之氣映於巖谿始攅團而未下終颯洒
而俱齊　若乃拂珠箔含綺疏㣲霧氣於金掌糅香烟
於玉除下碧雲而隂合滴銅池而響餘君王乃倚雲閣
憑雨殿臨清署奏繁薦欣大徳之在生知上靈之有睠
徐安貞奉和聖製喜雨賦　拂瑶席兮列神座藉白茅
兮推聖心　却華盖而特立當赫曦之正臨　如㤗嶽
之朝下似陽臺之暮歸林籞増飾城池共色八水青田
千門紫極洗原隰於龍鱗拂甍標於鳯翼伊萬物之同
潤况油油之黍稷匝寰海而為期指咸林而一息
賈登奉和聖製喜雨賦　其始至也歴亂希㣲霧雜烟
霏其少進也湛覃凌厲泉飛飇逝驚碎滴於瑶池噴懸
流於錦砌傳聲竹樹之末濯色菱荷之際
沈瑱賀雨賦　濯上林之靃靡漲昆明之瀾汗驟繁響
於闕庭浮清風於樓觀𤣥澤優而霽止晴光炳兮澄渙
奔餘潦於廻塘掛晴虹於霄漢阡陌條暢而增綺黍稷
芬榮而若換
盧照隣秋霖賦　覧萬物兮竊獨悲此秋霖風横天而
瑟瑟雲覆海而沉沉居人對之憂不觧行客見之思已
深若乃千升埋烟百㕓涵潦青苔被壁緑萍生道於時
巷無馬跡林無鳥聲野隂霾而自晦山幽暧而不明長
塗未半茫茫漫漫莫不埋輪據鞍銜悽茹歎借如尼父
去魯圍陳畏匡將飢不爨欲濟無梁問長沮與桀溺逢
漢隂與楚狂長風櫛而雨沐永悽悽以遑遑及夫屈平
既放登髙一望湛湛江水悠悠千里泣故國之長秋(一/作)
(楸/)見𤣥雲之四起嗟夫子卿北海伏波南川金河别雁
銅柱辭鳶闗山天骨霜露凋年眺窮隂兮斷地看積水
兮連天别有東國儒生西都才客屋漏鉛槧家虛甔石
茒棟淋淋蓬門寂寂蕪碧草於園徑聚緑塵於庖甓玉
為粒兮桂為薪堂有琴兮室無人抗髙情以出俗馳精
義以入神論甚(一作/有)能鳴之雁書成已泣之麟覩皇天
之淫溢孰不隅坐而含嚬已矣哉若夫繡轂銀鞍金盃
玉盤坐卧珠璧左右羅紈流酒為海積肉為巒視㐮陵
而昏墊曾不輟乎此歡豈知乎堯舜之臞瘠而孔墨之
艱難
梁庾肩吾從駕喜雨詩　西嶽浮罇挂東皇事浴蘭赦
詔還京兆歸神出灌壇濕風含酒氣隂雲助麥寒典農
欣受職治粟喜當官復此隨車雨民人知可安
周庾信和李司録喜雨詩　純陽實乆亢雲漢乃昭囘臨
河沉璧玉夾道畵龍媒離光初繞電震氣始乘雷海童
還碣石神女向陽臺雲逐魚鱗起渠隨龍骨開崩沙雜
水去卧樹擁槎來嘉禾雙合頴熟稲再含胎属此欣膏
露逢君摛掞才愧乏瓊將玖無酬美且偲
梁劉孝威和太子春林晚雨詩　雲樹交為宻雨日共成
虹雷舒長男氣枝揺少女風葉珠垂滴水檐繩下溜空
蝶濡飛不颺花沾色更紅明離信養徳能事畢春宫誰
堪偶鳯吹惟有浮丘公
劉孝威望雨詩　清隂蕩暄濁飛雨入堦廊瞻空亂無
緒望霤耿成行交枝含曉潤雜葉帶新光浮芥離還聚
沿漚滅復張浴禽飄落毳風荇散餘香瓊鈎掛綃幕象
簟列華床侍童拂羽扇厨人奉濫漿寄言楚臺客雄風
詎獨凉
隋王胄雨晴詩　初晴物候凉反景照山莊殘虹低飲
澗新溜上侵塘風度蟬聲逺雲開鴈路長
唐虞世南幽山雨後應令詩　肅城臨上苑黄山邇桂宫
雨歇連峯翠烟開竟野通排虛翔戯鳥跨水落長虹日
下林全暗雲收嶺半空水泉鳴石澗地籟響巖風
虞世南發營逢雨應詔詩　豫遊欣勝地皇澤乃先天
油雲隂御道膏雨潤公田隴麥霑如翠山花濕更燃稼
穡良所重方復悦豐年
李嶠雨詩　西北雲膚起東南雨足來靈童出海見神
女向山廻斜影風前合圓文水上開十旬無破塊九土
信康哉
李嶠晩秋喜雨詩　積陽纒首夏隆旱届徂秋炎威振
皇服歊景暴神州氣滌朝川朗光澄夕照浮草木委林
甸禾黍悴原疇國懼流金眚人深懸磬憂紫宸兢履薄
丹扆念推溝望肅壇塲祀寃申囹圄囚御車遷玉殿薦
菲撤瓊羞濟窘邦儲發蠲窮井賦優服閑雲驥屏冗術
土龍修睿感通三極天誠貫六幽夏祈良未擬商禱詎
為儔穴蟻貞符應山蛇毒影收騰雲八際滿飛雨四溟
周聚靄籠仙闕連霏繞畫樓旱陂仍積水涸沼更通流
晩穗萎還結寒苗瘁復抽九農歡嵗阜萬㝢慶時休野
洽如坻詠途諠擊壤謳幸聞東李道欣奉北塲遊
張九齡和崔尚書喜雨詩　積陽雖有悔經月未為灾
上念人天重先祈雲漢囘仁心及草木號令起風雷照
爛隂霞上交紛瑞雨來三農被黍稷四逺屏氛埃池溜
因添滿林芳為洒開聼中聲滴瀝望處影徘徊惠澤成
農嵗昌言發上才無論騐石鼓不是御雲臺直頼皇恩
浹崇朝遍九垓
蘇味道單于川對雨詩　飛雨欲迎旬浮甘已送春還
從濯枝後來應洗兵辰氣合龍祠外聲過鯨海濵伐邢
知有属已見静邊塵
温庭筠春初對暮雨詩　淅瀝生叢篠涳濛泫網軒暝姿
看逺樹春意入塵根㸃細飄風急聲輕入夜䌓雀喧争
槿樹人静出蔬園瓦濕光先起房深影易昏不應江上
草相與滯王孫
温庭筠秋雨詩　雲雨鳥行滅池涼龍氣腥斜飄看碁
簟踈洒望山亭細響鳴林葉圓文破沼萍秋隂杳無際
平野但𡨕𡨕
薛能春雨詩　電濶照潺潺驚流徃復還逺聲如有洞
迷色似無山利物乾坤内隨風竹樹間静思來朔漠愁
望滿紫闗迸濕消塵慮斜飄觸病顔誰知草茒逕沾此
尚虛閒
魏知古奉和春日途中喜雨詩　皇游向洛城時雨應
天行麗日登巖送隂雲出野迎濯枝林杏發潤葉渚蒲
生絲入綸言喜花依錦字明㣲臣忝東觀載筆佇西成
杜甫春夜雨詩　好雨知時節當春乃發生隨風潛入
夜潤物細無聲野徑雲俱黒江船火獨明曉看紅濕處
花重錦官城
盧綸客舍苦雨即事寄錢起郎士元員外詩　積雨暮
凄凄羇人狀鳥栖響空宫樹接覆水野雲低穴蟻多隨
草巢蜂半墜泥遶池墻蘚合擁溜瓦松齊舊浦平如海
新溝曲似溪壊欄留衆蝶欹棟上羣鷄莠盛終無實槎
枯遂有荑緑萍藏廢井黄葉隐危隄閭里觀將絶朝昏
望亦迷不知霄漢裏何路可相携
韓愈雨中寄張博士籍侯主簿喜詩　放朝還不報夜
半蹋泥歸雨慣曽無節雷頻自失威見墻生菌徧憂麥
作蛾飛嵗晚偏蕭索誰當救晉飢
姚合酬王疇協律夏中苦雨見寄詩　銀漢波瀾溢經
旬雨不休細聼宜隔牖逺望憶髙樓風急飄還斷雲低
落更稠走童驚掣電飢鳥啄浮漚絲網張空際珠繩落
瓦溝青蛙多入户潢潦欲勝舟雷怒疑山破池渾似土
流灰人漫禳猒水馬恣沉浮廣陌應翻浪貧家恐作湫
陽精藏不耀隂氣盛難收逺色重林暮䌓聲四壁愁望
晴思見日防冷欲披裘枕膩眠還嬾車羸出轉憂琴書
凉簟静燈燭夜忩幽樹暗蝉吟咽巢傾燕語愁薄烟凝
竈額荒草覆墻頭天上那能問龍邊本不求下床先杖
屐汲井抵瓢甌逺思成涯涘佳期念阻修殷勤寄新什
清韻益難酬
魏曹植告咎文　上帝有命風伯雨師夫風以動氣雨
以潤時隂陽協和庶物以滋元陽害苖暴風傷條伊周
是遇在湯是遭桑林既禱慶雲克舉偃禾之復姬公走
楚况我皇徳承天統民禮敬川岳祇肅百神享兹元吉
釐福日新至若炎旱赫羲飇風扇發嘉卉以萎良木以
㧞何谷宜填何山應伐何靈宜論何神宜謁於是五靈
振竦皇祇赫怒招揺警怯攙搶奮斧河伯典澤屏翳司
風右呵飛亷顧叱豐隆息飇遏暴元勅華嵩慶雲是興
効厥年豐遂乃沈隂坱北甘澤㣲㣲雨我公田爰及余
私黍稷盈疇芳草依依靈禾重穗生彼邦畿年登嵗豐
民無餒饑
宋孝武帝祈晴文　幽明失序就隂則滯連雨霖淫注
而不替潤既違時澤而非惠幸輟霖而吐景權停雲而
斂翳照鸞輅於大郊光龍旂於田際耒耜得施黍稷獲
藝増髙廪於嘉年登十千於兹嵗
唐李商隠為舍人絳郡公鄭州禱雨文　旱魃為虐應龍
不興困杲日於詩人苦宻雲於易象生物斯瘁民食攸
囏　叨此分憂俯慙無政爰求其侣䖍禱隂靈減哺表
勤褰帷引咎伏乞下通滎播上導天潢合為膏澤之原
用息藴隆之患其於効信敢或逡廵暴露託詞焦勞結
慮泉間候氣樹杪占風惟望玉女之披衣敢駭商羊之鼓
舞
又賽舜廟文　憑離掣電跨巽揚風布沾渥於九臯起
焦枯於一瞬
又賽荔浦縣城隍神文　無煩管輅之占不待欒巴之
噀
又賽白石神文　果能愛我大田貺余膏澤不俟于公
之折獄無煩洛令之曝身(折集/作雪)
又賽古㰖神文　神能感氣蜧泉傳祥鸛垤使宋生抒
賦始悦於雄風髙士讀書忽驚於暴雨化太甚旱為大
有年
又祭全義縣伏波廟文　雲興柱礎電繞墻藩何煩玉
女之投壺方聞天笑不待樵人之取箭已見風廻
唐崔融為百官賀雨請復膳表　臣聞太平之代天地
合而流津至徳之時隂陽和而布澤所以三農滋植百
物阜安伏惟陛下寳命絪緼𤣥期肹蠁包渾元而建極
宅造化而開陛徳教布濩仁聲洋溢増髙益厚已修中
岳之儀順時班令更緝正陽之禮近以少愆甘㴻親發
至誠懐宋景之一言採殷湯之六事徳音纔降靈心允
協捧瑶緘而風起迎寶字而星流雲不崇朝復三千之
藥草雨必以夜通百億之江河遍髙下而同霑在公私
而並及陳留雨榖譬此非多櫟陽雨金方斯未重邦國
延有年之慶黎元罷望嵗之憂臣等伏願陛下凝神保
和頤情養夀復鱻魚之舊膳進鶴鼎之常羞使芝英有
駐液之期蓮蒲知送凉之地則光天之下率土之濵莫
不欣戴
李嶠賀雨表　郊原吐潤品彚含蘇麥壟纎莖已擢兩
岐之秀黍田香粒方滋合穎之苖凡在羣生不勝幸甚
然後知御雲臺而占繇幸洛陽而録囚盖其𣺌小曽何
髣髴
栁宗元為王京兆賀雨表　衆靈受職薈蔚且隮於南
山百谷仰榮滂霈遂沾於東作睿謨朝降膏澤夕周知
天人之已交識隂陽之不測然則周王徒勤於方社殷
帝虛羙於桑林豈若無灾而早圖未禱而先應化超前
聖道貫重𤣥徧野同歡傾都相慶
蘇頲賀雨狀　徳音朝降纔出於巖廊膏澤晩飛已周
於城闕麥宜早秀日助晴光禾欲潤成嵗知秋穫惟皇
建極天且弗違用爾作霖臣復何補既叶夢魚之吉預
占鳴鶴之期
梁簡文帝謝勅示苦旱詩啓　九年之水不傷堯政七
載之旱無累湯朝嵗功則公田已修農勤則我庾惟億
今者亢陽已來為日未久將恐督郵不黜失在汝南之
守暴胔未收無傷河南之尹而載勞興居仰發歌咏無
愛珪璧有事山川菲飲食矣加之以撤膳焉中夜不寐
加之以申旦焉此唐虞之所闕如軒頊之所不逮
魏應璩與岑文瑜書　沙礫銷鑠草木焦卷處凉臺而
有鬰蒸之煩浴寒水而有灼爛之慘宇宙雖廣無隂以
憇雲漢之詩何以過此土龍矯首於𤣥寺泥人鶴立於
闕里修之歴旬静無徴效明勸教之術非致雨之備也
知恤下民躬自暴露拜起靈壇勤亦至矣昔夏禹之解
陽紆殷湯之禱桑林言未發而水旋流辭未卒而澤滂
沛今者雲既積而復散雨垂落而復收得無賢聖殊品
優劣異姿割髪宜及膚翦爪宜侵肌乎周征殷而年豐
衛伐邢而致雨善否之應甚於影響未可以為不然也
宋播芳大全謝雨青詞　敢謂叢霄之應曽無浹日之
淹月離畢以示期山出雲而効職風霆下擊澗壑交流
井汲如初家享一瓢之樂粟儲可繼士寛半菽之憂
　　天文部(雪/)
宋謝惠連雪賦　嵗將暮時既昏寒風積愁雲䌓梁王
不悦遊於兎園廼置㫖酒命賔友召鄒生延枚叟相如
末至居客之右俄而㣲霰零宻雪下王乃歌北風於衛
詩詠南山於周雅授簡於司馬大夫曰抽子秘思騁子
妍辭侔色揣稱為寡人賦之相如於是避席而起逡廵
而揖曰臣聞雪宫建於東國雪山峙於西域岐昌發詠
於來思姬滿申歌於黄竹曹風以麻衣比色楚謡以幽
蘭儷曲盈尺則呈瑞於豐年袤丈則表沴於隂徳雪之
時義逺矣哉請言其始若乃𤣥律窮嚴氣升焦溪涸湯
谷凝火井滅温泉氷沸潭無涌炎風不興比户墐扉裸
壤垂繒於是河海生雲朔漠飛沙連氛累䨠揜日韜霞
霰淅瀝而先集雪紛糅而遂多其為狀也散漫交錯氤
氲蕭索藹藹浮浮瀌瀌奕奕聯翩飛灑徘徊委積始縁
甍而冒棟終開簾而入隙初便娟於墀廡末縈盈於帷
席既因方而為珪亦遇圓而成璧眄隰則萬頃同縞瞻
山則千巖俱白於是臺如重璧逵似連璐庭列瑶階林
挺瓊樹皓鶴奪鮮白鷴失素紈袖慙冶玉顔掩嫮若乃
積素未虧白日朝鮮爛兮若燭龍銜耀照崑山爾其流
滴垂氷縁霤承隅粲兮若馮夷剖蚌列明珠至夫繽紛
繁鶩之貌皓汗皦潔之儀迴散縈積之勢飛聚凝曜之竒
固展轉而無窮嗟難得而備知若乃申娛翫之無已夜幽
静而多懐風觸楹而轉響月承幌而通暉酌湘吳之醇酎
御狐狢之兼衣對庭鵾之雙舞瞻雲鴈之孤飛折園中之
萱草摘階上之芳薇踐霜雪之交積憐枝葉之相違馳遙思
於千里願接手而同歸鄒陽聞之懣然心服有懐妍唱敬
接末曲於是乃作而賦積雪之歌歌曰攜佳人兮披重幄
援綺衾兮坐芳褥燎薫爐兮炳明燭酌桂酒兮揚清曲
又續而為白雪之歌歌曰曲既揚兮酒既陳朱顔酡兮思自
親願低帷以昵枕念解佩而褫紳怨年嵗之易暮傷後會
之無因君寧見階上之白雪豈鮮耀於陽春歌卒王乃
尋繹吟翫撫覽扼腕顧謂枚叔起而為亂亂曰白羽雖
白質以輕兮白玉雖白空守貞兮未若兹雪因時興滅
𤣥隂凝不昧其潔太陽耀不固其節節豈我名潔既我
貞憑雲升降從風飄零值物賦象任地頒形素因遇立
汚隨染成縱心浩然何慮何營
唐李子卿聚雪為小山賦　皓月旁射兮清虚上騰
閒階之下兮聚雪崚嶒歎此雪兮具知其有興有滅
故為山也庶期乎不騫不崩始也散而從風類元氣
之無象今也結而為阜若胚渾之初凝五嶺髙標三
峰逺蹠昔則心往斯焉目擊千里之勢存乎袤丈萬
仞之容見乎盈尺皜曜起乎岑嶂曈曨生乎樹石峽
裏則秋月長懸封中則曉雲猶白夫其以近則逺以
逺則親玉林不夜瑤草先春照寒景而逾潔拂朝霞
而更親嶺上􁀙襂作緱氏之仙鶴巖中綽約冩姑射之
神人樵傍壑而踈隠徑臨崖而絶隣至若霽日生暖
融風變朔危容半頽儻遇嵇康之醉片影初墜謂
入郄詵之幄因降髙而就卑遂散雕而為朴沍寒始
勁猶可持而斵見晛則消不可繫而握因知夫色不久
鮮物無常堅始則有於無有今乃然於自然觀陵谷
之推易信人世之徂遷亦何必怪桑田之變海都邑
之成川
梁任昉和謝朏花雪詩　土膏候年動禎雪表辰暮
散蘤似浮玉飛英若揔素東序皆白珩西雍盡翔鷺山經
陋密榮騷人貶瓊樹
何遜詠雪詩　凝階夜似月拂樹曉疑春蕭散忽如盡
徘徊已復新
陳徐陵詠雪詩　瓊林𤣥圃葉桂樹日南花豈若天庭
瑞輕雪帶風斜三農喜盈尺六出舞崇華明朝闕門外
應見海神車
張正見𤣥都觀春雪詩　同雲遙暎嶺瑞雪近浮空拂
鶴伊川上飄花桂苑中影麗重輪月飛隨團扇風
唐太宗校獵義成喜逢大雪率題九韻以示羣臣詩
北風勇士馬東日華組練觸地銀麞出連山縞鹿
見月兎落高矰星狼下飛箭既欣盈尺兆復憶磻溪
便
唐太宗喜雪詩　碧昏朝合霧丹卷暝韜霞結葉繁雲
色凝瓊遍雪花光樓皎若粉映幕集疑沙泛栁飛飛絮
粧梅片片花照璧臺圓月飄珠箔穿露瑤潔短長階玉
叢髙下樹映桐圭累白縈峰蓮抱素㫁續氣將沉徘徊
嵗云暮懷珍愧隠徳表瑞佇豐年蕋間飛禁苑鶴處舞
伊川倘詠幽蘭曲同歌黃竹篇
又許敬宗奉和詩　嵰州表奇貺閟竹應遐巡何如御
京洛流霰下天津忽若瓊林曙俄同李逕春姑峰映仙
質郢路雜歌塵伏檻觀花瑞稱觴慶冬積飄河共瀉銀
委樹還重璧連山分掩翠綿霄逺韜碧千里遍浮空五
軔咸淪跡機前暉裂素池上侔凌波騰華承玉宇凝照
混金娥是日松筠性欣奏柏梁歌
李適奉和遊禁苑幸臨渭亭遇雪應制詩　長樂喜春
歸披香瑞雪飛花從銀閣度絮繞玉牕飛冩曜銜天藻
呈祥拂御衣上林紛可望無處不光輝
張説奉和野次喜雪應制詩　寒更玉漏催曉色幄前
開泱漭雲隂積氛氲風雪迴山如銀作甕宫見璧為臺
欲驗豐年象飄颻仙藻來
駱賔王雪詩　龍雲玉葉上鶴雪瑞華新影亂銅烏吹
光銷玉馬津含輝朗素篆隠迹奉祥輪幽蘭不可儷徒
自繞陽春
韓愈春雪詩　觀雪乗清旦無人坐獨謠拂花輕尚𧺫
落地暖初消已訝凌歌扇還來伴舞腰灑篁留宻節著
栁送長條入鏡鸞窺沼行天馬度橋徧階憐可掬滿樹
戯成搖江浪迎濤日風毛縱獵朝弄閒時細轉爭急忽
驚飄城險疑懸布砧寒未擣綃莫愁隂景促夜色自相
饒
韓愈詠雪贈張籍詩　秪見縱横落寧知逺近來飄颻
還自弄歴亂竟誰催座暖消那怪池清失可猜坳中初
葢底垤處遂成堆慢有先居後輕多去却囘度前鋪瓦
壠奔發積墻隈穿細時雙透乗危忽半摧舞深逢坎井
集早值層臺砧練終宜擣階紈未暇裁城寒粧睥睨樹
凍裹莓苔片片勻如翦紛紛碎若捼定非燖鵠鷺真是
屑瓊瑰緯繣觀朝萼冥茫曯曉埃當牕恒懍懍出户即
皚皚潤野榮芝菌傾都委貨財娥嬉華蕩漾胥怒浪
崔嵬磧迥疑浮地雲平想輾雷隨車翻縞帶逐馬散
銀盃萬屋漫汗合千株照耀開松篁遭挫抑糞壌獲
饒培隔絶門庭邃擠排階級纔豈堪禆嶽鎮强欲効
鹽梅隠匿瑕疵盡包羅委瑣該誤雞宵呃喔驚雀暗
徘徊浩浩過三暮悠悠匝九垓鯨鯢陸死骨玉石火
炎灰厚慮填溟壑髙愁㨖斗魁日輪埋欲側坤軸壓
將頽堰似長虵擾陵猶巨象豗水官夸傑黠木氣怯
胚胎著地無由卷連天不易推龍魚冷蟄苦虎豹餓
號哀巧借奢豪便専繩困約災威貪凌布被光肯離
金罍賞玩捐他事歌謠放我才狂教詩硉矹興與酒
陪鰓惟子能諳耳諸人得語哉助留風作黨勸坐火
為媒雕刻文刀利搜求智網恢莫煩相屬和𫝊示及
提孩
釋無可和賔客相國雪詩　近臘千巖白迎春四氣催
雲隂連海起風急度山來盡日隨堤絮經冬越嶺梅艷
疑歌處散輕似舞時迴道藴詩傳麗相如賦騁才霽添
松篠媚寒積蕙蘭猜暗漲宫池水平封輦路埃燭龍初
照耀巢鶴乍徘徊簷日瓊先挂墻風粉旋摧五門環玉
壘雙闕對瑶臺綺席凌寒坐珠簾逹曙開靈芝霜下秀
仙桂月中栽巻幌書千帙援琴酒百盃垂休編太史呈
瑞表中台皓夜迷三徑浮光徹九垓兹辰是豐嵗歌詠
属良哉
温庭筠雪詩　踏緊寒聲澁飛交細㸃重圃斜人過跡
階静鳥行蹤
李洞雪詩　正繁秦甸暖漸厚楚宫飢凍把分泉澁光
凝二閣癡踏遺蘭署跡聴起石門思用表豐年瑞無令
掃玉墀
張九齡立春日晨起對積雪詩　忽對林庭雪瑶花處
處開今年迎氣始昨夜伴春迴玉潤牕前竹花䌓院裏
梅東郊齋祭所應見五神來
李白淮海對雪贈傅靄詩　朔雪落吴天從風渡溟渤
海樹成陽春江山皓明月興從剡溪起思繞梁山發寄
君郢中歌曲罷心斷絶
錢起和王員外雪晴早朝詩　紫㣲晴雪帶恩光繞仗
偏隨鴛鷺行長信月留寜避曉宜春花滿不飛香獨看
積素凝清禁已覺輕寒讓太陽題柱盛名兼絶唱風流
誰繼漢田郎
白居易春夜喜雪寄王二十二詩　夜雪有佳趣幽人
出書帷㣲寒生枕席輕素對階墀坐罷楚絃曲起吟班
扇詩明宜滅燈後静愛卷簾時忩引曙色早庭消春氣
遲山隂應有興不卧待徽之
李衢都堂試貢士日慶春雪詩　錫瑞來豐嵗旌賢入
貢辰輕揺梅共笑飛嫋栁知春遶砌封瓊屑依階噴玉
塵蜉蝣吟更古科斗映還新鶴吹迷難辨氷壺鍳易真
因歌大君徳率舞詠陶鈞
庾敬休春雪映早梅詩　清晨凝雪彩新候變庭梅樹
愛春榮徧忩驚曙色催寒光添粉壁積潤履青苔分眀
六出瑞隠映幾枝開聞笛花疑落揮琴興轉來曲成非
寡和長使思悠哉
施肩吾早春殘雪詩　春景照林巒玲瓏雪影殘井泉
添碧甃藥圃洗朱欄雲路迷初醒書堂映漸難花分梅
嶺色塵減玉階寒逺稱棲松鶴髙宜㸃露盤佇逢春律
後隂谷始堪看
唐常袞賀雪表　重隂益固應水澤腹堅之時積潤潛
通迎土膏脉起之候　琪樹上林粲爛現六花之瑞瓊
田茂苑繽紛冝五榖之精
李嶠賀雪表　層隂候律豐澤順時薈蔚方興起㤗山
之膚寸參差荐委自平地而盈尺銅階皓其如素金隰
紛其遂滿縈樓栖檻疑璧臺之九重落絮飄花似芳林
之二月豈惟洛神呈象來舞帝宫故亦海騎相趨下朝
金闕東臯欣其望嵗南史慶而書祥萬寶登秋居然可
咏雙銅協唱即事非遥
張九齡觀御製喜雪篇陳誠狀　臣聞食者萬姓之命
雪為五榖之精兆且見於祈年律既和於言志聖心昭
感天瑞合符豈比夫漢詠白雲但嗟歡樂周歌黄竹徒
事廵遊而已哉臣等仰望昭囘莫知逺近幸均生植同
是霑濡况臣忝在樞衡無能翼亮聞罪已之義若寘氷
谷循忘軀之節冀益涓塵
韓愈為宰相賀雪表　深念黎甿屢形詞㫖神監昭達
皇情感通春雲始繁時雪遂降寶豐穰之嘉瑞銷癘疫
於新年東作可期南畝有望此皆陛下與天地合徳視
人如傷每發聖言則獲靈貺見天人之相應知朝野之
同歡
宋吕祖謙代宰臣以下賀雪表　皇極之主疇既叙於
時寒豐年之冬兆先占於積雪繽紛六羃賁冒九圍綏
静嘉師財成元化嚴凝西北歛義氣以方升疆理東南
瞻同雲之已合瑞呈禹甸喜溢堯衢臣等幸際昌辰欣
逢休應授簡而居客右雖慚梁苑之辭為樂而與民同
請上齊宫之對
晉羊孚雪賛　資清以化乘氣以霏遇象能鮮即潔成
暉
　　天文部(露/)
唐李鐸秋露賦故色貴含秋光宜汎曉既騰文於地上復
垂容於筆杪烟澹彩而的的月籠華而皛皛豈只華山之
際童子受於囊中金莖之端仙掌承於雲表况乎胥臺
發色軒丘降祥紅蘭受而彌潔緑葵含而轉芳初益巨
海終晞太陽既隨時以隠見還任物以行藏
張彦勝露賦　兆自元氣生於太虛巨人飲之而不
死上古吮之而穴居天無雲兮珠的皪野有草兮玉扶
踈冩蟲鳥兮為篆懐蛟龍兮著書河洛建都兮氣均風
雨甘泉築舘兮名亞儲胥或泛灧池臺或葳蕤竹柏鶬
鶊鳴兮色紫鴻鴈來兮光白
白行簡五色露賦　惟上天之隂隲至誠感通靈液肇
吉能分五色之異以候一時之出祥風爍乎茂草瑞景
晞乎朝日𤣥黄雜錯綴玉樹以相鮮丹紺交輝映金盤
而乍失既能偶聖以呈貺寜有普天之不率飛液花塢
流光蕙圃青熒玉綴燦爛珠吐露藥訝仙童捧來潤石
疑女媧欲補花禽拂著宛如陳寳之雞平野染成煥若
徐方之土　何必徴畢勒之言以為國泰騐吉雲之説
乃辨時康　喜氣度闗徒虛語耳雲光出水曷足方之
　狀天酒類神漿　超絳雪掩𤣥霜
唐駱賔王露詩　玉闗寒氣早金塘秋氣歸泛掌光逾
浄添荷滴尚㣲變霜凝曉液承月委圓輝别有吴臺上
應濕楚臣衣
董思恭露詩　夜色凝仙掌晨甘下帝庭不覺九秋至
逺向三危零蘆渚花初白葵園葉尚青晞陽一洒惠方
願溢滄溟
李正封露詩　霏霏靈液重雲表無聲落沾樹急𤣥蝉
洒池凄皓鶴流塵清逺陌飛月澄髙閣宵潤玉堂簾曙
寒金井索佳人比珠泪坐感紅綃薄
梁沈約謝賜甘露啟　臣徃年經見不過霑條而已時
或凝結纔若輕霧未有玉聚珠聯光粲若是實繇積仁
上通冥徳下降故能委華霄極氛被後彫
蕭欣謝賜甘露啟　聖徳至大和氣茂逺是以神
液甘流靈滋膏被求之前代鏡諸中古或降邑都尚君
臣動色遐邇趨慶未有發瑞殿庭呈祥翫瞩視聼罕聞
祥符絶代
梁褚洊芳林園甘露頌　福以徳彰慶沿業皎矧兹嘉
露因祥特表翻潤夕星流甘月曉竒越雕氛珍逾素鳥
至道伊融大化期肇惟此大化實感天眷降液丹墀飛
津綺殿九服依風八荒改面敢述䝉詞或旌舞忭
北齊邢邵甘露頌　歴選列辟逖聼前聞三才易統五
運相君皇極攸序庶類以分乃忠乃敬或質或文一赫
矣景命烝哉上聖大徳莫名至道無競川停岳跱雲臨
水鏡望日齊明瞻天比映(二/)功深㣲禹業隆作周英華
内積文敎外修廣輪四海提封十洲紫川北注赤水南
流(三/)宸居兩楹恭已萬國聖敬日躋皇猷允塞禮有大
成樂無慙徳用天之道順帝之則(四/)政平民裕嵗稔時
和九功惟叙九叙惟歌風輪輾漢毛羽沉河玉龜出沼
鳴鳯在阿(五/)休徴屡動感極迴天流甘委素玉潤氷鮮
蜜房下結珠琲上懸布濩林野灑散旌旃(六/)日月已明
宇宙已廓鼓缶成詠挹水為樂以為𤣥黄猶參沃若取
慰天壤用忘溝壑(七/)
隋盧思道賀甘露表　河榮洛變授祉於勲華𤣥玉素
鱗降靈於湯武其間㣲禽弱草改狀移形夜宿朝雲呈
光動色皆以照臨下土發揮帝載千歲一致隔代同符
伏惟陛下上摠天維傍握河紀持欽翼之小心纂升平
之大業萬靈翹首應三台以西廵兩儀貞觀乘六氣而
東指雲卿既出還聞百辟之歌河清可俟實得萬人之
歎而上𤣥乃顧神物荐委飛甘洒潤玉散珠連昔魏明
仙掌竟無靈液漢武金盤空望雲表豈若神漿可挹流
珠九户之前天酒自零凝照三階之下斯實曠代禎符
前王罕遇休矣美矣皇哉唐哉臣等並邀昌運俱沐𤣥
造驟聞秘祉亟睹冥貺振鱗撫翼空馳魚鳥之心瘞玉
編金方待云亭之后
唐栁宗元禮部賀甘露表　太和潛逹閟瑞克彰發於
天霄特降宫樹朝光初燭方湛湛而不晞晨景轉炎更
瀼瀼而未已綴葉而珠璣積耀盈噐而氷玉呈姿芳襲
椒蘭味兼飴醴然則零其庭而著異紀於年以標竒徒
矜往辰孰並茲日
崔融為皇太子賀甘露表　五材並用天地合而凝津
四序迭來隂陽和而洒潤望之成雪若墜崑玉之山嘗
之則甘似降軒轅之國　薦河圖而升洛範日載祥編
過竹院而憇芝臺宵零瑞液爾其塗塗被物滴滴流膏
承以玉杯凌漢宫而擅美獻之瓊爵掩魏殿而稱珍可
以致靈仙之竒可以延帝王之夀孝經援神契未足叙
其和平春秋運斗樞不能議其清濁
梁張率霜詩　駟見視乾度鐘鳴測地機秋冬交代序
申霜白綏綏原野生暮靄堦墀散夕霏徘徊總嚴氣悵
望淪清輝平臺寒月色池水愴風威凝隂同徂夜遞鴈
獨歸飛縈叢亂蕪絶䌓林紛已稀貞松非受令芳草徒
具腓
唐蘇味道霜詩　金祗暮律盡玉女暝氛歸孕冷隨鐘
徹飄華逐劔飛帶日浮寒景乘風進晩威自有貞筠質
寜將庶草腓
　　天文部(雷電/)
晉李顒雷賦　伊青陽之肇化兮陶萬殊於天壤結鬰
蒸以成雷兮鼓訇稜之逸響應萬風以相薄包羣動而
為長乘雲氣之鬰蓊兮舒電光之烱晃驚蟄於始作兮
懼逺邇之異象爾其發也則騰躍噴薄砰磕隠天起偉
霆於霄際催勁木於巖巔驅宏威之迅烈若崩岳之窴
窴斯寔陽臺之變化固大壯之宗源也若乃駭氣奔激
震響交搏濆淪隠轔崩騰磊落來無轍跡去無阡陌君
子恐懼而修省聖人因象以制作審其體勢觀其曲折
輕如伐鼓轟若走轍嶪猶地傾繣似天裂比五音而無
當校衆響而稱傑於是上穆下明順天承法戒刑獄以
致亨孰非善而可攝正震體於東方立不易之恒業豫
行師而景奮解宥過而人協若夫洪細靡常興廢難克
殷其山陽勸義崇德起五龍於河始戕武乙於渭北啓
周成之沖昧罰展氏之凶慝雖通塞於萬形猶違虛而
守盈肆大夏而有烈奮嚴冬而弗經保恬静以處順乃
上善以屏營夫有徃而為閎若太音之希聲
顧凱之雷電賦　太極紛綸元氣澄練隂陽相薄為雷
為電擊武乙於河而誅戮之罰明震展氏之廟而隠慝
之誅見是以宣尼敬威忽變夫其聲無定響光不恒照
砰訇輪轉倐閃羅曜若乃太隂下淪少陽初升蟄蟲將
啓動靈先應殷殷徐振不激不憑豈隠隠之虛應乃違
和而傷生昭王度之失節見二儀之幽情至乃辰開日
明太清無靄靈眼揚積以瞿煥壯鼓崩天而砰磕陵堆
訇隠以待傾方地嶪㟧其若敗蒼生非悟而䘮䰟龍鬼
失據以顛沛光驚於泉底聲動於天外及其洒北斗以
誕聖震昆陽以伐違降投鹿以命桀島䨇濆而横尸倒
驚檜於霄際摧騰龍於雲湄烈天地以繞映帷六合以
動威在虛徳而卷舒謝神艷之難追
又賦　若夫子午相乘水旱太零仲冬奮發代雷先行
林鐘統節溽暑烟煴星月不朗衣牀若焚爾乃清風前
䬃蕩濁流塵豐隆破響列缺開雲當時倦容廓焉清新豈
直驚安竦寐乃以暢精怡神天怒將凌赤電先發窺巖
四照映流䨇絶雷電赫以驚衡山海磕其崩裂
　　天文部(虹/)
梁江淹赤虹賦　東南嶠外爰有九石之山乃紅壁千
里青㠋百仞苔滑臨水石險帶蹊自非巫咸採藥羣帝
上下者皆歛意焉於是夏蓮始舒春蓀未歇肅舲投渚
緩拽江潭正逢巖崖相照雨雲爛色俄而雄虹赫然暈
光耀水偃蹇山頂舄奕江湄廹而察之實曰隂陽之氣
信可觀也　紫霧上河絳氛下漢白日無餘碧雲卷半
殘雨蕭索騰光艶爛水學金波石似瓊岸錯龜鱗之崚
崚繞蛟色之漫漫俄而赤蜺電出蚴蚪神驤曖昧以變
依稀不常非虛非實乍滅乍光赩赫山頂照燎水陽雖
圖緯之有載曠代識而未逢既咨嗟而躑躅聊周流
而從容想番禺之廣澤憶丹山之喬峰騎傅説之一星
乘夏后之兩龍彼靈物其詎幾寂火滅而山紅餘形可
覧殘色未去曜葳㽔而在草映青葸而結樹昏青苔於
丹渚曖朱草於石路霞晃朗而下飛日通曨而上度俯
形命之窘局哀時俗之不固定赤舄之易遺乃鼎湖之
可慕既以為騂鬐四毳之駕方瞳一角之人帝臺北荒
之際弇山西海之濵流沙之野析木之津雲或恠彩烟
或異鱗必雜虹蜺之氣隂陽之神焉
唐閻朝隠晴虹賦　洗竒光於暴雨留艶彩於飄風隠
顯之情奚爾造化之理何窮若乃碧嶂無雲清江息浪
曲折異體低昂殊狀半出髙岊疑蟾魄之孤生全入澄
瀾若蛾眉之相向又乃綺忩逺闢錦帳斜褰髣髴天上
依稀目前暐兮曄兮既類丹山碧樹之重疊斷兮連兮
又似美人綵女之婵娟
　　天文部(天漢/)
唐謝偃明河賦　徒觀其粲兮如磋潔兮如磨明月照
而不失其素飄風驚而匪揚其波莫測其深含天際之
四氣莫度其逺掩人間之衆河及夫嵗入三秋勢直千
里度龍駕而容曳構鵲橋而迤邐霞粧星靨知婺女之
不如雜珮明璫必姮娥之相似七夕作之以良㑹羣方
於是而仰止固能流不可凖涯不可度既莫見乎端倪
亦焉知其厚薄　名連地脉影雜天文當霽夕而逾曉
凝㣲雨以暫曛明白可稱則皓如曳練正平可緝亦矗
似長雲亘紫極以斜轉横碧空而中分吐霄光而澹灧
含曙色而氤氲將欲問之於槎客如何欲決於嚴君
張環秋河賦　非碧海之分上即黄河之轉來萬里直
繩九霄横帶奕奕髙影湯湯連瀨透垂簾於户前飛瀑
布於雲外黯如平江不動矗似長雲欲銷映東吴而冩
練掛南斗而成橋氣象晶明波瀾澒洞泛濫星㸃紆餘月
㺯界黄道而宵迎落青山而曉送雖㴞天而作限乃沃
日而為節識示盈而必謙恒昏凝而晝滅亦猶靈烏之
謝顧兎之缺適足明其卷舒夫何累乎昭晰　鵲填銀
而何去人取石而何依
盧肇天河賦　光連月窟何慙媚以懐珠影照天津豈
愧静而如練至若白榆風勁析木烟秋吹玉葉而將落
泛金波而共流皎皛無際䦨干自浮渡蟾魄之孤輪不
聞濡軌漲鵲橋之逺岸詎見操舟　流合璧之輝幾疑
沉玉映散金之氣或類披沙
王損之曙觀秋河賦　孤星迥泛狀清淺之沉珠殘月
斜臨似滄浪之垂釣　積曙色之牢落涵爽氣之淒清
疑曳練而勢逺訝殘虹而體輕
　
　
　
　古儷府卷一
欽定四庫全書
　古儷府卷二
　　　　　　　　　　　明　王志慶　編
　　地理部(總載/)
唐劉允濟地賦　既布井而陳邑亦列郡而分州窪盈
沃瘠之品原野墳衍之流斂跨萬俗兼該六幽隔蠻壤
限夷陬珍卉竒木之他族鱗介羽毛之異儔詭怪畢備
璀璨咸周銀臺瑶檻𤣥闕丹丘鄒衍之所不議方朔之
所難紬禎符應于河象災異紀於春秋
錢起盖地圖賦　廣竪亥之遐歩資重華之睿覧規方
逺近㣲妙周通致蠻貊于度内出山川于卷中　嗤秦
政得燕圖以拓境小穆公夢鶉首以稱靈亦有周王御
天漢君求仙窮人力于宇宙遍轍跡于山川孰與夫髙
居深視探㣲洞𤣥得地理于冥契擁神休以永年
梁昭明太子謝賜地圖啟　漢氏輿地形兹未擬晉世
方丈比此非妙匹之長樂惟書古賢儔之未央止圖將
帥未有洞該八藪渾觀六合域中天外指掌可知地角
河源戸庭不出豈問千秋自識烏丸之路脱逢壯武方
著博物之書
唐權德輿魏國公貞元十道録序　盡瀛海之地窮鞮
譯之詞陳農不獲之書朱贑未條之俗貫穿切劘靡不
詳究開卷盡在披圖朗然
吕温地志圖序　觀其粉散百川黛凝羣山元氣剖
判成乎筆端任土之毛有生之類大鈞變化不出其意
然後列以城郭羅乎陬落内自五侯九伯外洎要荒蠻
貊禹跡之所窮漢驛之所通五色相宣萬邦錯峙毫釐
之差而下正乎封畧方寸之界而上當乎分野乾象坤
勢炳焉可觀與夫聚米擬其端倪畫地陳乎梗槩固不
可同年而語詳略也每虛室燕居薄帷晴褰普天之下
盡在屋壁户納四海窓籠八極名山大川隨顧奔走殊
方絶域舉意而到髙視華裔坐橫古今觀帝王之疆理
見宇宙之寥廓出遐入幽曽不崇朝與夫役形神于嵗
月窮軌跡於區外又不可並軌而論勞逸也且夫刪百
代之弊綜羣言之首繁而不亂踈而不漏才識以潤之
丹青以炳之使嗜學之徒未披文而見義不由戸而觀
奥斯訓導之明也窮地而述舉世而載事極鴻纎理通
皦昧混一家之文軌張大國之襟𢃄覈人物之虛實總
山川之要㑹表皇威之有截明王道之無外斯乃功用
之大也見蒼梧塗山則思舜禹恤民之艱覩窮荒大漠
則悟秦漢勞師之弊覽齊墟晉壤則見桓文勤王之覇
觀洞庭荆門則知苖蜀恃險之敗王者于是明乎得失
諸侯于是鑒于興替斯又懲勸之逺也然則夲之所以
廣學流申之足以贊鴻業垂之可以示後世豈徒由近
觀逺以智自樂爲室中之一物哉
(闕/)　　地理志序　　若乃敦龎於天地之始昭
晰於犧農之世一用黎元未爭疆埸而玉環楛
矢夷裘風駕南翬表貺東風入律光乎上徳奚
逺弗臻然則星象麗天山河紀地而端掖裁其
𢎞敞崤函判其都邑仰觀俯察萬物攸歸是以洛址咸
陽宛然秦漢晉濵河西同乎堯禹于兹新邑宅是鎬京
五尺童子皆能口誦者史官弗之書也大哉坤象萬物
資生載崑華而不墜傾河海而寧泄考卜惟王乗飛駐
軫睨弇山而鐫勒覽曾城以爲玩時逢稽浸道接陵夷
平王東遷星離豆剖當塗御㝢𤓰分鼎立
　　地理部(山/)
漢張衡南都賦　其山則崆􁜁嶱嵑嵣㟐嶚剌岝㟯㠑
嵬􁃓巇屹􁖲幽谷嶜岑夏含霜雪或㟒嶙而纚聯或豁
爾而中絶鞠巍巍其隠天俯而觀乎雲霓若夫天封大
狐列仙之陬上平衍而曠蕩下蒙籠而﨑嶇坂坁嶻嶭
而成甗谿壑錯繆而盤紆芝房菌蠢生其隈玉膏滵溢
流其隅崑崙無以奓閬風不能踰
梁吳均八公山賦　峻極之山蓄聖表僊南參差而望
越北邐迤而懷燕爾其盤桓基固含陽藏霧絶壁嶮巇
層巖廻互挂皎月而常團雲望空而自布袖以華閬帶
以潛淮文星亂石藻日流堦若夫神基巨鎮卓犖荆河
箕風畢雨育嶺生峩髙岑直兮蔽景修坂出兮架天以
迎雲而就日若從漢而廻山露泫葉而原浄花照磯而
岫鮮促嶂萬尋平崖億絶上被紫而烟生傍𢃄花而來
雪維英王兮好僊㑹八公兮小山駕飛龍兮翩翩髙馳
翔兮沖天
唐太宗小山賦　抗微山于綺砌橫促嶺于丹墀啟一
圍而建址崇數尺以成坏既無秀峙之勢本乏雲霞之
姿承墜宇之殘霤挂低空之斷絲爾乃參差絶巘威紆
短逕風暫下而將飄烟纔髙而不暝寸中孤嶂連還斷
尺裏重巒欹復正岫帯栁而合䨇眉石澄流兮分兩鏡
爾其移芳植秀擢幹抽莖松新翠薄桂小丹輕細影襍
兮俱亂弱勢夾兮共縈纔有力以勝蝶本無心而引鸎
半葉舒而嵓暗一花散而峯明何纎㣲之同景亦卑細
以相成
達奚珣華山賦　作秦塞之髙標為豫州之巨鎮其南接
楚其北臨晉嶔乎數都之間豈惟直上者五千餘仞逺
疑將適近若將騰氤氲緑潤霮䨴青凝發地壁立連天
石稜披重霄而自致與元氣而相陵　玉女明祠星壇
尚在羊公舊室石榻常穿
房元洛仙掌賦　爾其雲散天澄烟消雨霽旭日暉映
隂崖虧蔽狀若拍紅霞之霏㣲捧青霄之揺曳察其迹
也雖見于東峯混其嶽焉是配乎秋帝及乎蓐收謝𤣥
冥格日彩寒霜氣白上捫星漢左控虞虢南聳羣嶺北
臨廣陌將招泛槎之仙如指迷途之客至其嵐翠朝欝
輕雲夕過桂影依稀而流照松風髣髴而扇和時也靄
靄溶溶疑掩氷紈之被蒼蒼羃羃如揮舞袖之羅
喬潭羣玉山賦　觀其亭亭太虛不可彌度石室靈造
玉堂天鑿寳牒有融仙經惟錯蕩青簡兮緑字煥瑶緘
兮金絡雘以虬龍拂之鸞鶴爲列真之䇿府亦太乙之延
閣覽之而羣聖㑹同㧞之而萬古昭廓且藏書爲寳鎮
物爲雄小石林之岝峉陋玉樹之青葱赫曥曥髙崇崇
秘精義乎其中何必登隠坌拜崆峒挹方壺而訪道歴
秦望而爲功者哉(按莊子登隐弅/之丘坌當作弅)
梁王泰巫山髙詩　迢遞巫山好逺天新霽時樹交凉
去逺草合影開遲谷深流響咽峽近猿聲悲只言雲雨状
自有神仙期
又李元操詩　荆門對巫峽雲夢邇陽臺燎火如奔電
墜石似驚雷天寒秋水急風静夜猿哀枕席無由薦朝
雲徒去來
庾肩吾賦得山詩　曽雲霾峻嶺絶澗倒危峰刻削臨
千仞嵯峨起百重行曦上杳杳結霧下溶溶仁心留此
屬休愧奉羣龍
吳均登夀陽八公山詩　逺澗自傾注曲石漵戔戔含
珠㟁恒翠懷玉浪多圓疎峯時吐月宻樹不開天瑶繩
盡𤣥秘金檢上竒篇是有琴髙者陵波去水仙
周蕭撝上蓮山詩　獨邁青蓮嶺探竒紫盖峰挂流遥似
鶴挿石近如龍沙崩聞韻鼓霜落候鳴鐘飛花滿叢桂
輕吹起修笻石蒲今尚有採摘更相逄
陳釋惠標山詩(二首/)　靈山藴麗名秀出寫蓬瀛香爐帶烟
上紫盖入霞生霧捲蓮峯出巖開石鏡明定知丘壑裏
併佇白雲情　峨眉信重險天目本仙居金華抱丹竈
玉笥藴神書幽人披薜荔怨妾採蘼蕪紫巖無暮雨何
時逢故夫
周庾信陪駕幸終南山詩　玉山乗四載瑶池宴八龍
黿橋浮少海鵠盖上中峯飛狐橫塞路白馬當河衝水
奠三川石山封五樹松長虹䨇瀑布圓闕兩芙蓉戍樓
鳴夕鼓山寺響晨鐘新蒲節轉促短笋籜猶重樹宿含
櫻鳥花留釀蜜蜂迎風下列缺灑酒召昌容且欣陪北
上方欲待東封
宇文昶陪駕幸終南山詩　堯盖臨河潁漢蹕踐華嵩
日旂廻北鳯星斾轉南鴻青雲過宣曲先驅背射熊金
桴拂泉底玉琯吹雲中古轍稱難極新途或易窮烟生
山欲盡潭浄水恒空交松上連霧脩竹下來風仙才道
無别靈氣法能通東棗羞朝座西桃獻夜宫詔令王子
晉出對浮丘公
隋李巨仁登名山篇　名山稱地鎭千仞上凌霄雲開
金闕逈霧起石梁遥翠㣲橫鳥路珠潤入星橋風急青
溪晩霞散赤城朝寓目幽棲地駕言追綺季避世桃源
士忘情漆園吏抽簮傲九辟脫屣輕千駟沉㝠負俗心
蕭灑凌雲意蒼蒼聳極天伏眺盡山川叠峯如積浪分
崖若斷烟淺深聞渡雨輕重聼飛泉採藥逢三島尋真
値九仙藏書凡幾代㸔博已經年逝將追羽客千載一
來旋
唐王維終南山行詩　太一近天都連山到海隅白雲
廻望合青靄入㸔無分野中峯變隂晴衆壑殊欲投人
處宿隔水問樵夫
沈佺期扈從出西嶽作詩　西鎭何穹崇壯哉信靈造
諸嶺皆峻秀中峰特美好傍見巨掌存勢如拓東倒頗
聞首陽去開拆北河道磅礴壓洪源㟴峨壯清昊雲泉
紛亂瀑天磴矻橫抱子先呼其巔宫女世不老下有府
君廟歴載傳洒掃皇明應天遊十月戒豐鎬㣲末忝扈
從兼得事蘋藻宿心愛兹山意欲拾靈草隂壑已永閉
雲竇絶探討芳月期再來廻䇿思方浩
張喬華山詩　青蒼河一隅氣狀杳難圖卓傑三峯出
髙竒四嶽無力疑擎上界勢欲壓中區衆水東西走羣
山逺近趨天廻諸宿照地聳百靈扶石壁烟霞麗龍潭
雨雹麤澄凝臨甸服險固束神都淺覺川原異深應日
月殊鶴歸青藹合仙去白雲孤濁瀑斜飛凍長松倒掛
枯毎來探洞穴不擬返江湖儻有芝田種商巖老一夫
劉得仁和段校書冬夕寄題廬山詩　名髙身未到此
恨蓄多時是夕吟因話他年必去隨當時廬嶽頂半入
楚江湄幾處懸崕上千尋瀑布垂罏峰松淅瀝湓浦棹
參差日色連湖白鐘聲拂浪遲烟梯縁薜荔嶽寺歩欹
危地夲饒靈草林曾出祖師石樓霞耀壁猿樹鶴分枝
細徑縈巖末髙䆫見海涯嵌空寒更極寂寞夜尤思隂
谷氷埋木仙田雪覆芝亂泉禪客潄異跡逸人知蘇室
新開竈檉潭未了碁如何遂閒放長得任希夷空務漁
樵事方無道路悲謝公臺尚在陶令栁潛衰塵外難相
許人間貴迹遺雖懷丹桂影不忘白雲期仁者終携手
今朝預賦詩
盧照隣過東山谷口詩　不知名利險辛苦滯皇州始
覺風塵倦歸來事緑疇桃源迷處所桂樹可淹留跡異
人間俗禽同海上鷗古苔依井被新乳傍崕流野老堪
成鶴山神或化鳩泉明碧澗底花落紫巖幽日暮飡龜
殻天寒御鹿裘不辨秦將漢寧知春與秋多謝青浦客
去去赤松遊
杜審言度石門山詩　石門千仞斷迸水落遥空道束
懸巖半橋欹絶澗中仰攀人屢息直下騎纔通泥擁奔
蛇徑雲霾伏獸叢星纒牛斗北地脉象牙東開塞隨行
變髙深觸望同江聲連驟雨日氣抱殘虹未改朱明律
先含白露風堅貞所不憚險澁諒難窮有異登臨賞徒
爲造化功
盧照隣巫山髙詩　巫山望不極望望下朝氛莫辨
啼猿樹徒看神女雲驚濤亂水脈驟雨暗峯文霑衣
即此地况復逺思君
又皇甫冉詩　巫峽見巴東迢迢出半空雲藏神女館
雨到楚王宫朝暮泉聲落寒暄樹色同清猿不可聼偏
在九秋中
又李端詩　巫山十二峯皆在碧空中廻合雲藏日霏
㣲雨帶風猿聲寒度水樹色暮連空愁向髙堂宿清秋見
楚東
又李賀詩　碧叢叢齊挿天巴江翻瀾神曳烟楚魂尋
夢風颸然曉風吹雨生苔錢瑶姬一去一千年丁香卭
竹號老猿古桐近月蟾桂寒椒花墮紅濕雲間
又陳陶詩　玉峯青雲十二枝金母和雲賜瑶姬花宮
磊砢楚宫外列仙八靣星斗垂秀色無䨇怨三峽春風
幾夢襄王獵青鸞不在嬾吹簫斑竹題詩寄江妾飄颻
散絲巴子天苔裳玉轡紅霞幡歸時白帝掩青瑣瓊枝
草草遺湘烟
劉希夷巫山懷古詩　巫山幽隂地神女艶陽年襄王
伺容色落日望悠然歸來髙堂夜金釭熖青烟頺想卧
瑶席夢魂何翩翩揺落殊未已榮華倐徂遷愁思瀟湘
浦悲凉雲夢田猿啼秋風夜鴈飛明月天巴歌不可聽
聽此益潺湲
梁吳均與施從事書　故鄣縣東三十五里有青山絶
壁干天孤峯入漢緑嶂百重青川萬轉歸飛之鳥千翼
競來企木之猿百臂相接秋露爲霜春蘿被逕風雨如
晦雞鳴不已信足蕩累頥物悟衷散賞
又與朱元思書　風烟俱浄天水共色從流飄蕩任意
東西自富陽至桐廬一百許里竒山異水天下獨絶水
皆縹碧千丈見底游魚細石直視無礙急湍甚箭猛浪
若奔夾岸髙山皆生寒樹負勢競上互相軒邈争髙直
指千百成峯泉水激石泠泠作響好鳥相鳴嚶嚶成韻
晉顧野王虎丘山序　若兹山者髙不概雲深無藏影
卑非培塿淺異棘林秀壁數尋被杜蘭與苔蘚椿林十
仞掛藤葛與懸蘿曲澗潺湲脩篁䕃映路若絶而復通
石將頺而更綴抑巨麗之名山信大吳之勝壤　未有
登髙能賦而韜斐麗之章入谷忘歸而忽鏗鏘之節故總
轡齊鑣競彫蟲于山川雲合霧集争歌頌于林泉于時
風清邃谷景麗修巒蘭佩堪紉胡繩可索林花翻灑乍
飄颺于蘭臯山禽囀響時弄聲于喬木班草班荆坐蟠
石之上濯纓濯足就滄浪之水傾縹瓷而酌旨酒翦緑葉
而賦新詩肅爾若與三徑齊蹤鏘然似共九成偕韻
庾肅之山贊　懸巗沓翳神明攸居官府風雲懷吐川
渠崑閬天竦五嶽雲停飛峯紫蔚辰秀太清
戴逵山贊　蔚矣名山亭亭洪秀並基二儀嶤嶣雲構
嵳峩積岨寥籠虛岫輕霞下拂神泉旁潄
梁元帝東宫後堂仙室山銘　太華削成夲擅竒聲峯
如雪委嶺若蓮生雲除紫盖霞通赤城金壇是籙玉記
題名鳯依桐樹鶴聼琴聲殿接南箕橋連北斗秋河從
帶春禽銜綬朱鳥安窻青龍作牖
周庾信東宫行雨山銘　山名行雨地異陽臺佳人無數
神女羞來翠幔朝開新妝旦起樹入牀前花來鏡裏草
色衫同花紅面似開年寒盡正月遊春俱除錦帔並脫
紅綸天絲劇藕蝶粉多塵橫藤礙路垂栁低人誰言洛
水一箇河神
梁元帝𤣥圃牛渚磯碑　竊以増城九重僊林八樹未
有船如鴈鶴時度宓妃橋似牽牛能分織女丹鳯爲羣
紫柱成列清風韻響即代仙歌桂影浮池仍爲月浦璧
月朝暉金樓啟扉畫船向浦錦纜牽磯花飛拂袖荷香
入衣山林朝市併覺忘歸
　　地理部(石/)
唐鄭惟忠古石賦　博望侯周遊天下歴覧山川尋長
河于異域得美石而獻焉漢武帝未之竒也東方朔見而
喟然曰此石英輝潤宻秀色明爛舊枕昆吾之谿曽臨
歸美之岸玉雉飛而激矢金鷄鳴而縱彈至如天台始
裂地乳初分丹青孕彩隠起成文盈尺則内含明月膚
寸則外吐浮雲别有兩楹分竦䨇闕相向依依識啟母
之形亭亭表望夫之狀鼓迎桴而若動㠶映舟而似颺
此並流膏曲澗滴髓危峯據谷成虎臨池作龍蒲英九
節蓮葉千重若乃泗水之上岐山之側撫之則磬動竒
音被之則錦開新色匠石見而驚駭師涓聞而歎息于
是琢磨成狀雕瑩生輝似龜則負圖盤峙如鵲則緘印
鶱飛在地者佳人𢷬練登天者織女支機及其火烈崑
墟星流宋國被隕形碎遭焚影黒碑沉郢路之東柱折
陽闗之北昔之開壇竹聳抱劍松抽礎應山雲之潤橋
通海水之流栁谷岸崩之馬欝林泥落之牛莫不嵗月
凋訛丘陵蕪没顚墜坑穽枕倚巗窟據洞口而嵳峩出
泉心而硉矹徒見新排理坼舊蹙文廻圓分者雹散方
裂者氷開既藏瑕而被蘚又抱穴以侵苔豈如冩鏡能
明磨鋒可利擊拊充帝庭之樂闗和覩王府之器總五
色而補天含九光而鎭地者矣詞未畢帝乃顧而言曰
楚王見璞棄之山阿不有卞氏其如玉何抽琴命操爲
古石之歌歌曰江東藏瑞簡濟北藴兵書若非平固湖
中鴈定是昆明池裏魚歌響既終神儀有懌左右驚視
符彩傍射使玉人而攻之果得連城之璧
陳隂鏗石詩　天漢支機罷仙嶺博棊餘零陵舊是鷰
昆池夲學魚雲移蓮勢出苔駁錦文疎還當榖城下别
自觧兵書
隋崔仲方奉和周趙王詠石詩　玉繩隨月落金碑映
日鮮入江疑濯錦出峽似開蓮文馬河西瑞兵符濟北
篇㑹逐靈槎上還歸天漢邊
唐蘇味道石詩　濟北甄神貺河西濯錦文聲應天池
雨影觸岱宗雲鴈歸猶可候羊起自成羣何當握靈髓
髙枕絶囂氛
李嶠石詩　宗子維城固將軍飲羽威巗花鏡裏發雲
葉錦中飛入宋星初隕過湘鷰早歸儻因持補極寧復
羡支機
劉禹錫奉和牛相公題姑蘇所寄太湖石見示兼寄李
蘇州詩　震澤生竒石沈潛得地靈初辭水府出猶帶
龍宫腥發自江湖國來榮卿相庭從風夏雲勢上漢古
查形拂拭魚鱗見鏗鏘玉韻聆烟波含宿潤苔蘚助新
青嵌穴胡雛貎纎鋩蟲篆銘孱顔傲林薄飛動向雷霆
煩熱近還散餘酲見便醒
牛僧孺李蘇州遺太湖石竒狀絶倫因題二十韵詩
攙义鋒刃簇縷絡釣絲縈近水搖竒冷依松助澹清通
身鱗甲隠透穴洞天明醜凸隆胡凖深凹刻兕觥雷風
疑欲變隂黒訝将行噤㾕微寒早輪囷數片横
唐上官儀爲朝臣賀凉州瑞石表　臣聞太陽含宇天
之命也德水呈文地之符也是知光膺寳厯非幽贊無
以享鴻名對越兩儀非神物何以昌丕緒故有神馬負
卦繇表軒功朱鳥銜書兆彰姬籙非聖人之撫運孰能
與于此乎伏惟陛下慶醖上元與天皇而合德祥凝太
始體耀魄以齊明作周錫𦙍王業夲于氷翼生商降祉
寶祚基于玉筐然後樞電効神星虹授彩彤雲澹景標
映龍顔瑞火流光呈發鳥跡由是凝圖作極握紀中天
化洽九垓恩綿八表功成戢武散騑服于桃園業定𢎞
文覃正朔于昌海輯五玉而彰禮備陳萬舞而表樂成
至德至仁垂拱巗廊之上乃聖乃神逺筭廟堂之下憲
文王而授立招天奬于夣齡象漢帝以發賢選神明于
刻石國重曜而照臨家萬宇而永貞是以淹嵗亢陽離
輝昇而𤣥澤降春疇罕闕震方建而年稼登受册
之辰隨輕輪而翊佳氣夏絃之月接飛盖而吐芝
英郡國陳孝徳之符煙浮霧集縣道奏明靈之貺
電擊雷奔豈與夫日至月書可同年而語歟伏見
凉州都督李襲譽表奏昌松瑞石合一百十字文
素文玉潔若瓊樹之華滋𤣥質碧鮮擬翠微之逺色
雖復霞標冠岳暉鏤文於介丘海鏡浮山昭列名於稽
岊方兹秀麗曾何足云臣等歴選皇猷稽河圖於東序
詳觀帝籙披冊府于西崑媧燧以前不可得而知矣羲
農以降乃考載而言焉若乃馬遰堯壇鳯御虞厯麟㳺
吐字頗渉劉邦葉蠧為文纔稱病已𤣥石降徴于典午
赤符錫命于炎精皆髣髴如神徴文見意或旁通以取
證或索隠以求端猶且動色當年光華曩志矧兹天䇿
顯發靈瑞頌聖德之欽明通史筆之揚堯典述國祚之
悠永倍龜冊之卜周年追美先朝衍軒丘之德姓式昭
儲后邁鈞臺之有光豈非天鑒孔明聖猷大者祥彌著
靈心至察德加厚者祚愈長是用越契超繩光前振古
績無與二慶溢登千臣等自省㣲生幸霑鴻造荷重光
之煦育覩三才之宅心雀躍無以表其誠鳬趨不足勝其喜
　　地理部(海/)
魏王粲游海賦　懷珍藏寶神隠怪匿或無氣而能行
或含血而不食或有葉而無根或能飛而無翼鳥則爰
居孔鵠翡翠鷫鸘繽紛徃來沉浮翺翔魚則橫尾曲頭
方目偃額大者若山陵小者重鈞石乃有賁蛟大貝明
月夜光蠵鼊瑇瑁金質黒章若夫長洲别島棋布星峙
髙或萬尋近或千里桂林藂乎其上珊瑚周乎其趾羣
犀代角巨象解齒黃金碧玉名不可紀洪洪洋洋誠不
可度也處嵎夷之正位兮同色號於穹蒼包納汚之𢎞
量正宗廟之紀綱總衆流而臣下爲百谷之君王
晉木華海賦　乃鏟臨崖之阜陸决陂潢而相沷唘龍
門之岝􁨫墾陵巒而嶄鑿羣山既畧百川潛渫泱漭澹
泞騰波赴勢江河既導萬穴俱流掎㧞五嶽竭涸九州
瀝滴滲淫薈蔚雲霧涓流泱瀼莫不來注於廓靈海長
爲委輸其爲廣也其爲怪也宜其爲大也爾其爲狀也
則乃浟湙㶑灔浮天無岸浺瀜沆瀁𣺌瀰湠漫波如連
山乍合乍散噓噏百川洗滌淮漢襄陵廣舄㶀㵧浩汗
若乃大明㩠轡于金樞之穴翔陽逸駭于扶桑之津彯
沙礐石蕩􁌻島濵于是鼓怒溢浪揚浮更相觸搏飛沫
起濤狀如天輪膠戾而激轉又似地軸挺㧞而争廻岑
嶺飛騰而反覆五嶽鼓舞而相磓􁀙濆淪而滀漯欝沏
迭而隆頽盤􁁉激而成窟􁮠􁥇傑而爲魁㴸泊栢而迆
颺磊匒匌而相豗驚浪雷奔駭水迸集開合解㑹瀼瀼
濕濕葩華踧沑㴿濘潗㵫若乃霾曀潛消莫振莫竦輕
塵不飛纎蘿不動猶尚呀呷餘波獨湧澎濞􁀙䃶碨磊
山壟　其垠則有天琛水怪鮫人之室瑕石詭暉鱗甲
異質若乃雲錦散文于沙汭之際綾羅被光于螺蚌之節
繁采揚華萬色隠鮮陽氷不冶隂火潛然熺炭重燔吹
烱九泉朱􁀙緑烟䁏眇蟬蜎珊瑚琥珀羣産接連車渠
馬瑙全積如山魚則橫海之鯨突扤孤遊戞巗㟼偃髙
濤茹鱗甲吞龍舟噏波則洪連踧蹜吹澇則百川倒流
或乃蹭蹬窮波陸死鹽田巨鱗挿雲鬐鬛刺天顱骨成
嶽流膏爲淵若乃巗坻之隈沙石之嶔毛翼産鷇剖卵
成禽鳬雛離褷鶴子淋滲羣飛侣浴戱廣浮深翔霧連
軒洩洩淫淫翻動成雷擾翰爲林更相呌嘯詭色殊音
潘岳滄海賦　徒觀其狀也則湯湯蕩蕩瀾漫形沈流
沫千里懸水萬丈測之莫量其深望之不見其廣無逺
不集靡幽不通羣溪俱息萬流來同含三河而納四瀆
朝五湖而夕九江隂霖則興雲降雨陽霽則吐霞曜日
煮水而鹽成剖蚌而珠出其中有蓬萊名嶽青丘竒山
阜陵别島㟪環其間其山則𡻭崔嵬崒嵳峩降屈披滄
流以特起擢崇基而秀出其魚則有吞舟鯨鯢鰞鱡龍
鬚蜂目豺口貍斑雉軀怪體異名不可勝圖其蟲獸則
素蛟丹虬元龜靈鼉修黿巨鼈紫貝螣虵𤣥螭蚴虬赤
龍焚藴遷體改角推舊納新舉扶揺以抗翼汎陽侯以
濯鱗其禽鳥則鶠鴻鷫鸘□鵝鵁鶄朱背煒燁縹翠蔥
青詳察浪波之來徃遍聼奔激之音響力勢之所廻薄
潤澤之所彌廣際普天之極大横率土而莫兩
孫綽望海賦　五湖同浸九江叢溉抱河含濟吞淮納
泗南控沅湘西引涇渭洲渚迢遞以疏属島嶼綿邈以
牢羅殖嵬崔之碣石構穹隆之牂牁𤣥奥之府重仭之
房鱗彚萬殊甲産無方包隨珠銜夜光瑇瑁熠爍以泳
游蟕蠵煥爛以映漲虛具含素而表紫蠳螺絡丹而帶
緗青甲芬飇以㣲扇𤣥木杳渺以舒芳其卉木則緑苔
石髪蔓以流綿紫莖菎綜解以被渚華組依波而錦披
翠綸扇風而綉舉長鯨嶽立以截浪虭䱜揚鬐以排流
巨鼇贔屓以冠山烏鱯呼翕以吞舟鵬爲羽桀鯤稱介
豪翼遮半天背負重霄舉翰則宇宙生風抗鱗則四瀆
起濤考萬川以周覽亮天地之綜緯彌綸八荒亘帶九
地昏明注之而不溢尾閭洩之而不匱
齊張融海賦　爾其海之狀也則窮區沒渚萬里藏岸
控㑹河濟朝總江漢湍轉則日月似驚浪動則星河如
覆展轉縱橫揚珠起玉峰勢崇髙岫形參錯或如前而
未進乍非遷而已却却瞻無後向望何前長尋髙眺唯
水與天若乃山橫蹙浪風倒摧波磊若驚山竭嶺以竦石
欝若飛烟奔雲以振柯連瑶光而交彩接玉繩以通華
爾其竒名出録詭物無書髙岸乳鳥橫闗産魚蟕蠵瑇
瑁綺貝綉螺𤣥珠牙綵緑紫相華
唐梁洽海重潤賦　吞吸八裔流不逆細怪必思蓄珍無
不麗沖融濜汨膠轕澎濞飛濤叠躍于秋隂白浪翻光
于春霽雖則沙石混濁不蕩其清波瀾迅委終復于平
石岑海水不揚波賦　量納羣川而道遒百谷功配乾
絡而運回坤軸　四海盡鏡九瀛涵影冩合璧之祥光湛
連珠之瑞景德侔上善洗物而容潔道夲𤣥元澄心而
體静湛兮恒清晏兮砥平汨乎無情蕩乎難名如君之
道酌焉而不竭象君之德注焉而不盈
梁劉孝綽上虞卿亭觀濤津渚學潘安仁河陽縣詩
昔余筮賔始衣冠仕洛陽無貲徒有任一命忝爲郎再
踐神仙側三入崇賢傍東朝禮髦俊虛薄厠才良遊談
侍名理搦管創文章引籍陪下膳橫經㕘上庠誰謂服
事淺契濶變炎凉一朝謬爲吏結綬去承光烹鮮徒可
習治民終未長化鷄仰季智馴雉推仲康此城隣夏穴
橚矗茂筠篁孝碑黃絹語神濤白鷺翔遨遊住可望釋
事上川梁秋江凍雨絶反景照移塘纎羅殊未動駭水
忽如湯乍出連山合時如高盖張漂沙黄沫聚礐石素波揚
傍人不敢唱舟子詎能航離家復臨水眷然思故鄉中
來不可絶奕奕苦人膓泝洄若無阻謝病反清漳
隋煬帝季秋觀海詩　孟軻叙遊聖枚乗説瘉疾逖聼
乃前聞臨深騐兹日浮天逈無岸含靈固非一委輸百
谷歸朝宗萬川溢分城碧霧晴連洲彩雲宻欣同夫子
觀深愧𤣥虛筆
虞茂奉和望海詩　清蹕臨溟漲巨海望㴞㴞十洲雲
霧逺三山波浪髙長瀾疑浴日連島類奔濤神遊藐姑
射睿藻冠風騷縱然雖觀海何以效涓毫
唐太宗春日望海詩　披襟眺滄海憑軾翫春芳積流
橫地紀疏𣲖引天潢仙氣凝三嶺和風扇八荒拂潮雲
布色穿浪日舒光照岸花分彩迷雲鴈斷行懷卑運深
廣持滿守靈長有形非易測無源詎可量洪濤經變野
翠島屢成桑之䍒思漢帝碣石想秦皇霓裳非夲意端
拱且圖王
楊師道奉和春日望海詩　春日臨渤海征旅輟晨装
廻瞰盧龍塞斜瞻肅慎鄉洪波迴地軸孤㠘映雲光落
日驚濤上浮天駭浪長仙臺隠螭駕水府泛黿梁碣石
朝烟滅之罘歸鴈翔北廵非漢后東幸異秦皇搴旌羽
林客䟦距少年塲龍擊驅遼水鵬飛出帶方將舉青丘
繳安訪白霓裳
李嶠海詩　習坎疏丹壑朝宗合紫㣲三山巨鰲湧萬
里大鵬飛樓冩春雲色珠含明月輝㑹因添霧露方逐
衆川歸
宋之問海詩　肅事祠春溟宵齋洗䝉慮鷄鳴見日出
鷺下驚濤騖地濶八荒逺天㢠廻百川㴻筵端接空曲目
外唯雰霧暖氣物象來周遊晦明遽致牲匪𤣥享禋滌
期靈煦的的波際禽泫泫島間樹安期今何在方丈蔑
尋路仙事與世隔旁搜徒已屢四明背羣山遺老莫辨
處中撫良自慨弱齡忝恩遇三入文史林兩拜神仙署
雖歎出闗逺始知臨海趣賞來空自多理勝孰能喻留
楫竟何待徙倚忽云暮
宋務光海上作詩　曠哉潮汐池大矣乾坤力浩浩去
無際沄沄深不測崩騰歙衆流泱漭環中國鱗介錯殊
品氛霞饒翠色天波混莫分島樹遥難識漢主探靈怪
秦皇恣遊陟搜竒大壑東竦望成山北方術徒相誤蓬
萊安可得吾君畧仙道至化孚淳黙驚浪晏窮溟飛航
通絶域馬韓底厥貢龍伯修其職粤我遘休明匪躬期
正直敢輸鷹隼鷙以問豺狼忒海路行已殫輶軿未遑
息勞歌𤣥月暮旅睇滄海極魏闕𣺌雲端馳心附歸翼
宋昱樟亭觀濤詩　濤來勢轉雄獵獵駕長風雷震雲
霓裏山飛霜雪中激流髙岸失吹澇上侵空翕闢乾坤
異盈虛日月同艅艎從陸起洲浦隔阡通跳沬噴巗翠
翻波帶景紅怒湍初抵北却浪復歸東寂聼堪増勇晴
㸔自發蒙伍生傳或謬枚叟説難窮來信應無已申威
亦匪窮衝騰如決勝廻合似相攻委質任平視誰能見
始終
唐栁宗元中散大夫御史中丞張公墓誌銘　公患浮
海之役可濟可覆而無所恃乃刳連烏以闢坦途鬼工
來并人力罕用沃日之大束成通溝摩霄之阻硩爲髙
崖
　　地理部(江/)
晉郭璞江賦　總括漢泗兼包淮湘并吞沅澧汲引沮
漳源二分于崌崍流九𣲖乎潯陽鼓洪濤于赤岸淪餘
波乎柴桑綱絡羣流商㩁涓澮表神委于江都混流宗
而東㑹注五湖以漫漭灌三江而漰沛滈汗六州之域
經營炎景之外所以作限于華裔壯天地之險介呼吸
萬里吐納靈潮自然徃復或夕或朝激逸勢以前驅廼
鼓怒而作濤峨嵋爲泉陽之掲玉壘作東别之標衡霍
磊落以連鎮巫廬㟴崛而比嶠恊靈通氣濆薄相陶流
風蒸雷騰虹揚霄出信陽而長邁淙大壑與沃焦若乃
巴東之峽夏后疏鑿絶岸萬丈壁立赮駮虎牙嵥豎以
屹崒荆門闕竦而磐礴圓淵九廻以懸騰湓流雷　呴
而電激駭浪暴灑驚波飛薄迅澓增澆湧湍叠躍　碧
沙瀢湤而徃來巨石硉矹以前却潛演之所汨淈奔溜
之所磢錯厓隒爲之泐嵃碕嶺爲之嵒崿幽澗積岨礐
硞䃕礭若乃曽潭之府靈湖之淵澄澹汪洸瀇滉囦泫
泓汯浻澋涒㔂㘤潾混瀚灦渙流映揚焆溟漭渺湎汗
汗沺沺察之無象尋之無邉氣滃浡以霧杳時欝律其
如烟類胚渾之未凝象太極之構天長波浹渫峻湍崔
嵬盤渦谷轉凌濤山頺陽侯砐硪以岸起洪瀾涴演而
雲廻峾淪溛瀤乍浥乍堆豃如地裂豁若天開觸曲崖
以縈繞駭崩浪而相礧　其旁則有雲夢雷池彭蠡青
草具區洮滆朱滻丹漅極望数百沆瀁皛溔爰有包山
洞庭巴陵地道潛逵旁通幽岫窈窕金精玉英瑱其裏
瑶珠怪石琗其表驪蚪摎其址梢雲冠其㟽海童之所
廵遊琴髙之所靈矯氷夷倚浪以傲睨江妃含嚬而􁔍
眇撫凌波而鳬躍吸翠霞而夭矯若乃宇宙澄寂八風
不翔舟子于是搦棹渉人于是檥榜漂飛雲運艅艎舳
艫相屬萬里連檣泝洄沿流或漁或商赴交益投幽浪
竭南極窮東荒爾乃□雰祲于清旭覘五兩之動静長
風颹以增扇廣莫䬅而氣整徐而不䬐疾而不猛鼓帆
迅越䞟漲截泂凌波縱柂電徃杳溟䨴如晨霞孤征眇
若雲翼絶嶺倐忽数百千里俄頃飛亷無以睎其蹤渠
黃不能企其景
曹毗渉江賦　迄趙屯歴彭川修岸靡靡莞葦芊芊
紫蓮被翠波而抗英碧椹乘天岸而星懸百籟夕奏山
精夜燃狂飇蕭瑟以洞駭洪濤突兀而橫峙爾乃江狶
彭濞夜光輝煥凌錯吐飇駭鯨噴瀾采蚌于是汎波文
魚于是登岸
齊謝朓楚江賦　爰自山南薄暮江潭滔滔積水褭褭
霜嵐憂與憂兮竟無際客之行兮嵗已嚴爾乃雲沈四
岫風蕩中川馳波欝素駭浪浮天明沙宿莾石路相懸
于是霧隠行鴈霜眇虚林迢迢落景萬里生隂列攅笳
兮極浦弭蘭鷁兮江潯願希光兮秋月承末照于遺簪
梁劉孝綽渡浙江詩　季秋弦望後輕寒朝夕殊商人
泣紈扇客子夢羅襦憂方自難違况復阻川隅日暮愁
隂合繞樹噪寒烏濛漠江烟上蒼茫沙嶼蕪觧䌫辭東
越接舳騖西徂懸㠶似馳驥飛棹若驚鳬言歸遊俠窟
方從冠盖衢
隋薛道衡入栁江詩　仗節遵嚴㑹揚舲泝急流征塗
非白馬水勢類黃牛跳波鳴石磧濺沫擁沙洲岸廹槎
倒轉灘長船却浮縁崖頻斷挽挂壁屢移鈎還憶青絲
騎東方來上頭
唐李百藥渡漢江詩　東流既渳渳南紀信滔滔水激
沉碑岸波駭弄珠臯含星映淺石浮盖下奔濤溜濶霞
光近川長曉氣髙檣烏轉輕翼戱鳥落風毛客心既多
緒長歌且代勞
　　地理部(河洛/)
唐(闕/)　襄華貫洪河賦　偉連天之浩汗壯發地之峥
嶸翠岫屏擁澄瀾砥平疑白虹飲壑而半隠似寒雲抱塞
而初横　峻勢危而不騫靈源注而常滿積隂騰氣與嵐色
而相鮮爍日生霞連榮光而不斷
趙冬曦三門賦　大河瀰漫上應天漢濬靈波于積
石之西瀑懸流于崑崙之半茫茫禹功兹焉㑹同鑿連
巗而㵼㶑羅崛島以攅空濶兮若橫兩闕于江上岌兮
若稜三山于海中崇山嶔崟呀水淙射左右飛濤起伏
相擊截奔湍兮躋石臺目霍濩兮心徘徊三峯砥其却
立架崇門以洞開連嶂紆河以壁峭疊巘喬空而半頽
洪流蹙拆以坌涌潄湍崟窟而相磓苞巒秘隒砯其鼓
作徊澩澎瀑灕以山摧奔濤迅澓紛其蕩駭蓬渤滑淈
霍以雲廻盤渦窙寥以谷施奔石砰磕以成雷拗怒未
洩橫流逆折合如地轉散若天裂揺騰䂬嶼刷蕩珊穴
硉岩腰而沫沸淙隘口而湍咽然後得澡雲霽靄收濤
巻瀬汨沄沄以無聲漫浩浩以東㑹總四流而混合注三
穴而滂沛泛洪連於大磧之東薄餘怒于天池之外當
其時也山獸驚躍水禽亂飛魚獺沉潭以不動獑猱拱
樹以相依竄鮫人于洞壑帖舟子于連漪莫不愁白鷺
之初下歎黄牛之暝歸
李君房清濟貫濁河賦　狀盤渦之瀺灂不染乎濁湔
跳沫之飛驚不傷夫清均上善以清美含至虛而體平
度龍堂而愈灑洗貝闕而増明何必溱洧之陽然後濯
其髮寧俟滄浪之畔然後澡其纓
吕温河出榮光賦　布德惟新儲慶兹始濁色既變榮
光乃起乍若燭龍噴熖上騰鍾嶺之雲又似陽烏廻翔
下落咸池之水増華一代振曜千祀信能陵晏海而比
崇蔑浴日而專美　祥烟斂彩瑞日韜晶掩輕雲而旁
屬拂薫風而上征　詎比流景集壇獨作郊天之應赤
光照室空稱誕帝之祥而已哉
鄭宗哲温洛賦　夏蟲不疑失輕氷于曲渚秋鴻欲去
戀㣲暖于通津　掲厲之軰謂祁寒初失于波中游泳
之徒疑薫風逺至于天表　狀真宰爲爐于其底意鄒
子吹律于其傍
唐張良噐河出榮光詩(二首/)引𣲖崑山峻朝宗海路長
千齡逢聖主五色瑞榮光隠映浮中國晶明助太陽坤
維連浩漫天漢接㣲茫丹闕清氛裏函闗紫氣旁位尊
常守伯道㤗毎呈祥習坎靈逾久居卑德有常龍門如
可渉忠信是舟梁　符命自陶唐吾君應㑹昌千年清
德水九折滿榮光極岸浮佳氣㣲波照夕陽澄輝明貝
闕散彩入龍堂近帶關雲紫遥連日道黃馮夷矜海若
漢武貴宣房漸没孤槎影仍呈一葦杭撫躬悲未濟作
頌喜時康
李嶠奉和拜洛詩　七萃鑾輿動千年瑞檢開文如龜
負出圖似鳯銜來殷薦三神享明祠萬國陪周旗黃鳥
集漢幄紫雲廻日暮鈎陳轉清歌上帝臺
唐崔融奏河清表　上𤣥降祉變孟津于渌波厚載呈
祥發榮光于徳水嵩髙維嶽形入清流少室竒峯參差
具冩
又賀秦州河清表　清自龍門之下騐登期以御天波
及萬春之卑表無疆以彌夀
權德輿賀河清表　氣新天宇光澈地脉仰分萬象之
法中涵千聖之德初澄海裔表陛下橫恩波于海上再
清洛口助陛下鋪文明于土中二十八日兆陛下告成
之日也百六十里期陛下得聖之数也　秦號水德徒
推厭勝漢紀河平苟安決溢神功幽贊獨表清時足以
薦諸宗廟書之史䇿
宋播芳大全賀河清表　域中四大地得一以攸寧天
生五材水潤下而爲利稽九河之既導冠四瀆以稱尊
抱睢壤以縈廻合汾源而奔注舟師振楫幾汨于涇泥
川后静波俄呈于江練連銀漢而共色侔浪井以成文
三門緩激箭之流百丈見纎鱗之戯蕩邪却穢挹之無
遜于甘泉薦潔明馨用之可資于𤣥酒　波聫銀浦似
泛秋楂𣲖接瑶池疑逢羽駕
宋鮑照河清頌　汪彼四瀆媚此䨇川伏靈遥紀閟貺
遐年澄波崑丘鏡流葱山泉室凝澱水府清涓俛瞰夷
都降視驪淵朱宫潛耀紫閣隂鮮昔在爽德王風不昌
廼溢廼竭或壅或亡潔源濫壑曽是未央先民永嘆大
道悠長云何其實鍾靈我皇
張暢河清頌　龍門誕溜積石傳津乗運萬有經啟天
人化流上帝時表初星飛書曝瑞龍圖照神恊靈既偉
通氣載榮
唐王延昌河瀆神靈源公祠廟碑　中國經瀆河爲長
上應析木下朝扶桑演崑崙踰積石繚大漠經龍門灌
注九州之間經營萬里之外鱗介所宅神靈所都𤣥冥
總之以命官憑之以爲伯唐堯觀渚龍圖肇見周公沉
璧榮光發祥元符之來彪炳彰灼古先哲后㒺不欽崇
奠封居之儀修壇墠之制存乎祀典代以爲常則班固
序漢書所謂河祠臨晉是也偉其南直太華左隣中條
渭水過其傍汾睢掲其後風雲相盪精氣交馳(一作/配)于
以禮神事之宜也　至于春以泮凍秋以涸流初以嵗
禱終以報祈嘗醪有加駵駒是薦盖以在雍州之域通
天子之都地既稱雄禮云異数與夫淮流桐栢江出㟭
山僻在遐方莫我京也
　　地理部(河工/)
唐吕令則河堤賦　矗長堤其若雲岌修岸其如島何
固䕶之克壯息奔突以永保既夾植于菱蓮又夤縁于
萍藻雖興役賦而一勞永固牛馬由其望辨樓船可以
逕度
宋蘇軾徐州賀河平表　聖謩獨運天眷莫違庻邦子
來民㒺告病萬杵雷動役不踰時遂消東北莫大之憂
然後麥禾可得而食人無後患喜若再生臣軾中謝大
河爲災歴世所病禹治兖州之野十有三載乃同漢築
宣防之宫二十餘年而定未有收狂瀾于既潰復故道
于將湮俛仰而成神速若此恭惟陛下至仁溥施神智
無方逹四聰以來衆言廣大孝以安宗廟水當潤下河
不溢流屬嵗久之無虞故患生于所忽方其決也夲吏
失其防而非天意及其復也盖天助有德而非人功振
古所無溥天同慶維豐沛之大澤實汴泗之所鍾伊昔
橫流凛孤城之若塊迨兹平定蔚秋稼以如雲害既廣
則利多憂獨深而喜倍雖官守有限不獲趨外庭以稱
觴而民意所同亦能抒下情而作頌
水經注　王尊建節河堤不溢王覇精誠滹沱不流
漢書叙傳述溝洫　文陻棗野武作瓠歌
羣書麗句　五日一風十日一雨神明存指顧之間千
夫有澮萬夫有川興廢在笑譚之頃
　　地理部(水利/)
唐樊珣絳巗湖記　吟使臣之清風酌良收之髙課將
圖永逸匪顧暫勞因察其地形訪以輿誦謀始作則定
徒撰工月在休農雲其荷鍤周匝百頃蓄爲湖塘　昔
叔敖芍陂能張楚國史起漳水竟富魏邦秦稱鄭國漢
歌召杜皆謂是也毎商羊罷舞龍見而雩比屋有憂于
銷鑠連阡莫覩于耘耨我則黛波奫淪白鳥飛滅下洞
庭之鳬鴈泳中流之鱣鮪橫塘之右構爲新亭芬其芰
荷樹以杞栁楊楚江嶺憧憧是途行李實獲于䕃庥歌
詠或藉于觀覧懿乎哉君子之用心也孰愈崇其島榭
侈以林堂此而莫文翰墨奚述
魚孟威桂州重修靈渠記　靈渠乃海陽山水一𣲖也
謂之灕水焉舊說秦命史禄吞越嶠而首鑿之漢命馬
援征徴側徴貳而繼疏之所用導三江貫五嶺濟師徒
引饋運推爼豆以化猿飲演墳典以移鴃舌蕃禹貢盪
堯化也則所繫實大矣
唐李華潤州丹陽縣復練塘頌序　先王因流下而導
之故曰九川滌源因迤匯而瀦之故曰九澤既陂以疏
天地之氣以利元元之用崇伯汨五行而殛羽山臺駘
障大澤而封汾川洪範首之春秋載之
李軫泗州刺史李君神道碑　谿白水之口壅樊陽之
陂築埇雲屯疊石山積樹建立則截流施扄制畜洩之
門爲水府之權分血脉之經緯爲農夫之司命條流百
道浸潤七邑疆畦綺錯稼穡龍鱗田疇之歌何獨子産
吳越春秋　禹行寓内東造絶跡西延積石南踰赤岸
北過寒谷徊崑崙察六扈脈地理名金石寫流沙于西
隅決弱水于北漢青泉赤淵分入洞穴通江東流至于
碣石疏九河于潛淵開五水于東北鑿龍門闢伊闕平
易相土觀地分州
晉束晳廣農議　谷口之謡載在史篇荆揚兖豫汙泥
之土渠䲧必多不待天時而豐年可獲以其雲雨生于
畚臿多稌生于決泄不必望朝隮而黃潦臻榮山川而
霖雨息是故兩周争東西之流史起惜漳渠之浸明地
利之重也
玉海　繞霤未足言其固鄭白未足語其豐(祥符中/陳堯叟)
(導龍首渠入城/民便之詔嘉奨)　孫叔敖起芍陂楚蒙其惠文翁
穿㳛水蜀以富饒白公引涇水谷口歌禾黍史起
鑿漳河􁀙旁詠稻梁張闓築新豐李襲引雷陂灌
晉陵惟揚之田各八百餘頃召父杜母之惠靡不
由之
治水有兩端川流畎瞺轉相入以達於海使之有
所歸也或不可逹海則損數百里之地因其勢以為
澤使之有所容也衆水皆東而弱水獨西黒水獨南
因其勢之不得不然行其所無事也　古者治水或
以佐耕或以通􁑀白公引涇嚴安導洛農民獲其利
而轉漕之弗聞宇公厮流韋堅堰渭􁑀運僅得其便
而灌溉之績弗著
　　地理部(水襍/載)
漢張衡南都賦　其水則開竇灑流浸被稻田溝澮脈連
堤塍相輑朝雲不興而潢潦獨臻決渫則暵爲溉爲陸
冬稌夏穱隨時代熟
晉左思吳都賦　或涌川而開瀆或吞江而納漢磈磈䃬
䃬滮滮涆涆䃢碒乎數州之間灌注乎天下之半百川
𣲖别歸海而㑹控清引濁混濤并瀬濆薄沸騰寂寥長
邁濞焉洶洶隠焉礚礚出乎大荒之中行乎東極之外
經扶桑之中林包暘谷之滂沛潮波汨起廻復萬里歊
霧漨浡雲蒸昏昧泓澄奫潫澒溶沆瀁莫測其深莫究
其廣澶湉漠而無涯總有流而爲長壞異之所叢育鱗
甲之所集徃
唐尹程觀秋水賦　惟秋水之清泚宗大壑而潺湲波浩
蕩而不極影澄澈而彌天波沉馬色類真人之雲度岸
迷牛影疑織女之河邉栁浸影而如卧萍隨流而似牽
鳬帶藻而聲澁魚亂流而水圓晴霞晩鋪如漢江之濯
錦夜月初上若纎鈎之映泉
張嘉貞空水共澄鮮賦　託九霄如染翠澈千里而含
碧　含泳㳺鱗若廻陵而上出聫翩度鳥疑戱沙之下
沉
晉顧愷之氷賦　激厲風而貞質仰和景而融暉清流離
之光徹邈雲英之巍巍爾乃連綿絡幕乍結乍無翕然
靈化得漸已麤緗白隨川方圓隨渠義剛有折照壺則
虛託形超象比朗𤣥珠一綜理而常全經百合而彌切
轉若驚電照若澄月積如累空泮若墮莭臨堅投輕應
變縷裂瓊碎星流精練清越若乃上結薄映下鏡長泉
靈葩隨流含馨揚鮮
唐林滋陽氷賦　滄淵掩巨蚌之魄碧落奪寒蟾之影幽
疑玉樹露皓氣之皚皚浄若銀河亘秋光之耿耿　鮮
飇乍觸無慙于雲母屏中纎翳不生曷愧于琉璃地上
浄拂霜影輕籠月華禀質茍因于涸沍分形詎委于泥
沙既異在隂彩射鮫人之室非同向晦光寒漁父之家
至若浪息遥川烟收逺嶠焱晶鑠野以増熾皓色澄空
而引耀清含上善曽無泮渙之期素激中流豈憚赫曦
之照
陸環氷賦　其藏之也黒牡秬黍以享候其出之也桃弧
棘矢以除災取順則人不夭札用逆則時多震雷故以北
陸而收西陸將啟冬鍳秋􁀙識寒暑之情大盤夷盤表
君臣之禮
劉長卿氷賦　觀乎外示貞堅内含虛澈無受染以保
其素無納汙以全其潔比玉而白不爲蠅玷比月而明
不爲蟾缺瓊樹色奪瑶池光發變寒日之清瑩帶隂天
之肅殺　二之日始鑿命虞官三之日始納享司寒天
子陳禮容賦豳風大啟氷室獻于王宫氣肅雲陛寒生
衮龍闢九門于月下列千官于鏡中頒聚(一作/衆)位取飲
以受命御至尊得象于朝宗若君莫之求臣莫之見則
深山窮谷詎可得而加薦茍藏之不周用之不徧則災
霜害雹如有待而爲變
鮑溶薦氷詩　西陸宜先啟春寒寢廟清厯官分氣候
天子薦精誠已辨瑶池色如和玉佩鳴禮餘神轉肅曙
後月殘明雅合氷容潔非同雪體輕空憐一掬水珍重
此時情
又趙蕃詩　仲月開凌室齋心感聖情寒姿分玉座皎
質發丹楹積素因風壯虛空逈日明遥涵窻戸冷近映
冕旒清在掌光逾澈當軒質自輕良辰方可致由此表
精誠
又陳至詩　凌寒開固沍寢廟致精誠色静澄三酒光
寒肅兩楹形鹽非近進玉豆爲潛英禮自春分展堅從
北陸成藉茅心共結出鑒水慚明幸得來觀薦靈臺一
小生
馬戴府試水始氷詩　南池寒色動北陸嵗隂生薄薄
流澌聚灕灕翠㶑平暗霑霜稍厚廻照日還輕乳竇懸
殘滴湘流減恨聲即堪金井貯㑹映玉壺清潔白心誰
識空期飲此明
張彚征觀藏氷詩　寒氣方窮律隂精正結氷體堅風
帶壯影素月臨凝冬賦凌人掌春期命婦昇鑿來壺色
澈納處鏡光澄魯史曽流問豳詩舊見稱同觀里社享
王道頌還興
周庾信温湯碑　咸池浴日先應緑甲之圖砥柱浮天始
受𤣥夷之命仁則滌蕩埃氛義則激揚清濁勇則負山
餘力弱則鴻毛不勝仲春則榆莢同流三月則桃花共
下其色變者流爲五雲之漿其味美者結爲三危之露
烟青于銅浦色白于鉛谿非神鼎而長沸異龍池而獨
涌灑胃湔腸興羸起瘠秦皇餘石仍爲鴈齒之階漢武
舊陶即用魚鱗之瓦山間湧水實表忠誠室内江流彌
彰純孝豈若醴泉消疾聞乎建武之朝神水蠲疴在乎
咸康之世嵩岳二仙之館不孤擅于天池華隂百丈之
泉豈獨髙于蓮井
唐吳筠廬山雲液泉賦　甘侔𤣥玉之膏滴乃雲華之液
　懸之則素皎壅之則澄碧
唐常衮賀醴泉表　西京櫟陽縣有泉水于平地湧
出潔誠飲者痼疾咸痊稽之圖牒是曰醴泉臣聞和氣
上感湛恩下浹則有休徴以彰至化近在雨金之地特
啟英泉之瑞無源獨湧平地滂流當神明之積髙表隂
陽之不測其氣香潔其味甘醇抱華清而盪邪資靈化
以除穢積年之疾一飲皆除挈瓶而至重跡相望日以
萬計酌而不竭齋莊之誠益厲神逹之效愈彰伏惟陛
下𢎞父母之深仁納黎元于夀域感此靈液助其生成
疾苦蠲除天昏不作勿藥有喜愛人斯甚可以見天地
之心可以明帝王之德昔唐堯至聖光武中興沛然發
祥千嵗一睹啟我昌運居然合符鴻休無疆天下慶幸
張悦爲留守作奏慶山醴泉表　比仙漿于軒后均愈
疾于漢代
唐蘇頲河南龍門天竺寺碑　洞澈深淺則鋪丹孕碧
噀連珠而上跳廻夐經復則小雨微風㸃坼瓊而傍散
積礫揺動光輝自然琉璃混成毛髪可数
唐權徳輿㑹稽虚上人石㠶山靈泉北塢記　崖隒之下
㣲得泉脉及薙草轉石潗濬沮洳畚之鍤之決之濬之
噴若玉寶泄爲瑶池浄如醍醐瑩若琉璃疑青蓮可植
金沙在下惠風天籟相爲虛寂然後伐(集作/殖)碧鮮以相
接引清流而備用以盥以潄以糜以茗或以助火化或
以祛熱惱日用無窮不知其功
武少儀王處士鑿山引瀑記　縈樹石而散流瀝沙瓖
而潛耗注未成瀑浮不勝杯　于是周相地形幽尋水
脉目指頥諭浚㣲導壅穿或数仞通如一源竇巗腹渠
總引涓溜集爲澄潭始旁決以淙瀉復湧流而環曲觴
斚徐泛自符洛汭之飲管絃乍舉若試舒姑之泉映碧
甃而夏寒間蒼苔而石静
周王褒温湯銘　白礬上徹丹砂下沉華清駐老飛流
瑩心
唐王冷然清泠池賦　是時宫人出看上客淹留既成此
池勝形無比喬樹青㝠而外合層甍岌嶪而斜指曉座
狎鷗春祠薦鮪連小山而夾廻嶝截長河而分半水徒觀
其清泠無㸃洞澈如凝鏡開珠浄月滉星澄鳬嚼紅藻
龜翻碧菱地將昏而霧合天欲雨而雲蒸明則可鑒虛
而不竭風静浪碎日落圓折波含閣而相動潭映空而
俱澈
張仲素漲昆明池賦　詔京尹以亢役命水工而叶贊
陳衆力而雲鍤勃興決萬𣲖而箭流共灌　浪湧烟郊
更失辨牛之涘日華翠㶑纔分織女之津　瑞氣長凝
表宸居之在鎬晴虹乍飲若榮光之出河
宋悛漲昆明池賦　烟收霧斂混天色而波清秋霽霜
晴浮月華而影白
李之卿昆明池石鯨賦　豈比夫爲犀蜀郡浦際空沉
作燕湘川雨中方振色映乎崖渚性合乎風雲非任子
之釣得儻琴髙之御來幸見處于河漢亦何辭於刼灰
晉王彪之井賦　考五材之物化寂冥感而資静水帶地
而壤潤月流天而宵烱燧鑚木而發火益穿坤而搆井
摹𤣥羲之靈爻仰東宿之飛景歩土脉測水泉方欄結
轆轤懸下沈瓶而互汲飛纎綆而幽牽于是杳黃壚之
邃鮮潤下之潔澄瀾恬以清渟泓冷朗以寥戾恊太隂
以化液體上善以流惠
唐王起浪井賦　窺則澄澄乍玉甃而同色汲之浩浩激
銀瓶而有聲鮒飛鱗而不定羊在缶而皆傾洎夫列宿
參差曉月韜映搖珠彩而争潔湧金波而轉浄湯湯下
激不施屏翳之功洶洶潛驚詎假陽春之詠　彼青桐
素綆之飾玉檻銀床之盛皆人力之所成固神造之不
競
吕令則義井賦　魏主罷指梅之䇿隰朋息尋蟻之請
　殊季氏之有缶異疎勒之無泉
又井賦　㢲下坎上創庖羲之畫象鍤壤畚土喜伯益
之初營　若乃寒漿是汲美人至止玉甃駢固銀床
呇起轆轤宛轉以旋目素綆逶迤而度趾羅袖互引
扇皓腕而生香金瓶素泉曲纎腰而貯水　旁搜詭迹
遐評殊見土精似出惕羵羊之怪奇趹角已陳鬱神
龍之氣變金色化粥山形溜殿源洞徳陽之兵勢逆
江陵之縣秦分星聚卭都火煽漢皇歘應于雲飛葛
公一窺而電烻斯固潛怪之所畜洩吾不可得而言
遍
髙無際井賦　資坎徳以成潤播靈液而澄鮮潜流
洞澈細影凝冽不以處幽而易清不以居深而變潔
於是雕以玉甃飾以銀床棲永康之瑞鳥呈魯國之
羵羊
張耀井賦　青梧下映泛珪葉以搖揚素綆髙懸弄銀
瓶之出入
(闕/)　　枯井賦　神丘玉檻仙苑銀床浪華浮潤醴
泉味芳永康則金精化鳥曲阜則土怪成羊感至誠
于漢将通瑞氣于吳王
邵真義井記　導之深源經以善利庇彼邃宇達于交
衢鐵其瓶以永不羸石其甃以給無泥飛輪周散泄竇
前注淬而平之隨用不私主發生以流潤當赫曦以伏
炎在搖落而激清抵凝沍而不閉環四序以一其恵俾
憧憧者知飲濯所嚮焉　滌汰氛坌沃灑蒸灼澹然不
改與地配乆
崔黃中觀風驛新井記　貳師鑿井爰有檻(一作/濫)泉愚
叟移山素無巨力志之所至神亦或昭　一之日興畚
鍤俾應鼕鼓騰沙掊土二之日困于石飛鎚敲火轉石
磊硪三之日計功未畢瀐泉仄出泛濫渤潏井上千夫
􁫹噪喧呼揚灑甘溢(一作/泉)提缶爭先巷無居人語笑道
邊
　　嵗時部(厯/)
魏楊偉表　時以紀農月以紀事少昊則𤣥鳥司分顓
嚳則重黎司天唐虞則羲官掌日三代因之世有日官
日官司厯則頒之諸侯諸侯受之則頒于境内周室既
衰戰國横騖告朔之羊廢而不紹登臺之禮滅而不遵
閏分乖次而不識孟陬失紀而莫悟大火猶西流而怪
蟄蟲之不蔵也是時天子不協時司厯不書日諸侯不
受職日御不分朔仲尼于春秋司厯失閏則譏而書之
登臺頒朔則謂之有禮(見宋/書志)
唐李嶠神龍厯序　昔者龍負河圖八卦列明時之象
龜呈洛字九疇開叶紀之文青巖啟而六甲飛黃壤
堙而五行缺故知乾筴逺坤符靈秘法効用常邀乎
聖期硏幾測深必貫于神道皇軒于是乎合而不死
帝皥于是乎推而致福自重黎並命叔仲分官理八
節而調四時部三元而齊七政權衡度律在虞夏而
兼修正朔隂陽及殷周而備舉既而王風版蕩戰國
縱横瞽史忘三家之言疇人失二官之業履端闕而
歸餘壞攝提差而孟陬殄廢時亂日非直羲和湎
淫亡甲喪子豈唯商辛暴虐漢興草創肇謀紀綱而
方士異詞天官横議張蒼從甲乙之術未叶變通鄧
平用丁丑之元旋聞疎濶當塗圮隔典午陵遲戎狄
升僣偽之壇㝢縣乏神祇之主三辰九野各析景而
分躔二象七衡孰當期而合度建元髙而不競沿木
火而無譏興百代之闕文復千齡之大綂匪我昌運
疇能釐此　自麟徳創紀四十餘年雖斗憲未移而
渾儀漸變蔡伯喈所謂術無恒是洛下閎所謂厯後
當差昔太初肇視徒易髙皇之制元和新造旋移孝
武之法因時通變厥有前聞爰命典司更從刋正
皆學富偃韋藝超甘石窮神盡智之妙闇落銅丸測
逺窮髙之方懸裁玉表　稽長短之效無煩于驗䜟
披圖察休咎之徵非假于登臺上庫　于是精硏六
位遍考十端立東西之定儀採南北之遺事㑹數于
天九地十起元于子二丑三追日月之行按星分之
度以推四時之發生以步三元之盈縮然後分至啟
閉無愆于玉衡弦望躔離必應于銅史纔窺幽室已
見飛灰雜候清臺仍㸔合璧追論古法師驗前章八
十一寸為日分徒言精宻六百八年為嵗紀終非允
當歴祀之所紕繆異端之所穿鑿莫不裁之繩準格
以銓衡究天道之精㣲開日官之軌憲容成再出不
能添累黍之功壽王重生無以議分毫之失豈比夫
時乖兩閏始載鄒人之語亥有二首方聞絳老之年
序臨安寧嵗次强圉皇帝撫天下之三載也珍圖載
御寳厯初調授以丹鳯之官頒以𤣥鳥之署候耕耘
之節非藉杏花亶昏夕之期詎須蓂葉參幽明而制
術邁古今而垂範玉儀既正金鏡逾明知聖祉之明
疆識懐生之永大元符允合可以觀天地之心能事
畢甄可以為帝王之式
張説開元大衍厯序　分分而加之者百圖(集作/鈞)必
過毫毫而減之者千里必差何則古法存而其人異
也　詔沙門一行上本軒頊夏殷周魯五王一侯之
遺式下集太初至于麟徳二十三家之衆義比其異
同課其疎宻或前疑而後定或始㑹而終乖振古未
探之象必發揮于神筭大鈞不測之氣盡覼縷于天
聰乃更審日晷(集作/晷度)之短長覈星間之廣狹繩九道
之朓朒糺五精之進退參大衍天地之數綜八卦六
爻之序一轍于文王也覆(文粹/作覈)春秋交蝕之辰硏九
疇五紀之奥同符(文粹作同文/集作有同)于孔子也杼軸萬象
優游四載奏章(集作/草)朝竟一公夕落臣説奉詔金門
成書䇿府先有理厯陳景善筭趙昇首尾參𤣥之
言接承轉籌之意因而緝合編次勒成一部名曰開元
大衍厯經七章十卷長執厯一卷厯議十卷立成法十
二卷天竺九執厯一卷(九執厯名/出西域)古今厯書二十四
卷畧例奏章一卷凡五十九卷所以貫三才周萬物
窮數術先鬼神稱制曰者即聖人顧訪之㫖標謹按
者是厯家進退之詞非軒后至聖不啟履端之業非容
成詣業不就歸餘之經據其圖也七政之天心不逺守
其術也千嵗之日月可知盖中黃之寳符太紫之神器
也
唐穆宗皇帝長慶宣明厯序　爰命太史洎乎疇人候
望于清臺論思于别殿究以㣲妙考其禎祥觀渾儀以
見天心視圭影而知日至則八卦之氣不雜百工之職
允釐豈必于記威鳯之晨晦明無爽候仙蓂之莢弦望
不愆　承唐堯授人之規庶于是矣効軒后合符之騐
非所企焉
晉律厯志　昔者聖人擬宸極以運璿璣揆天行而序
景曜分辰野辨躔厯欽農時興物利皆以繋順兩儀紀
綱萬物然則觀象設卦扐閏成文厯數之源存于此也
逮乎炎帝分八節以始農功黄帝紀三綱而闡書契乃
使羲和占日常儀占月鬼區占星氣伶倫造律吕大撓
造甲子𨽻首作筭數容成總斯六術考定氣象建五行
察發斂起消息正閏餘述而著焉謂之調厯洎于少昊
則鳯鳥司厯顓帝則南正司天陶唐則分命羲和虞舜
則因循堯法及夏殷乗運周氏應期正朔既殊剏法斯
異
玉海　治厯明時羲易存革故之象頒嵗告朔周官述
太史之職其來尚矣辰弗集房嗣侯徂征于羲和火猶
西流仲尼歸過于司厯其事重矣聖人上謹天戒下修
人紀厯以正時不容差忒　漢厯五變而太初最宻唐
厯八改而大衍最宻日月轉運于天猶人之行歩故推
厯謂之歩厯　八卦列明時之象九疇開恊紀之文
曲技雲浮疇官雨絶(劉/焯)　蓂莢知朔梧桐知閏
　　嵗時部(春/)
周庾信春賦　宜春苑中春已歸披香殿裏作春衣
新年鳥聲千種囀二月楊花滿路飛河陽一縣併是花金
谷從來滿園樹一叢香草足礙人數尺遊絲即橫路開
上林而競入擁河橋而争渡出麗華之金屋下飛燕之
蘭宫釵朶多而訝重䯻鬟髙而畏風眉將栁而争綠面
共桃而競紅影來池裏花落衫中苔始緑而藏魚麥纔
青而覆雉吹簫弄玉之臺鳴佩凌波之水移戚里而家
富入新豐而酒美石榴聊泛蒲桃醱醅芙蓉玉盌蓮子
金杯新芽竹笋細核楊梅緑珠捧琴至文君送酒來玉
管初調鳴絃暫撫陽春渌水之曲對鳯廻鸞之舞更炙
笙簧還移筝柱月入歌扇花承節鼓恊律都尉射雉中
郎停車小苑連騎長楊金鞍始被柘弓新張拂塵㸔馬
埓分朋入射堂馬是天池之龍種帶乃荆山之玉梁艶
錦安天鹿新綾織鳯皇三日曲水向河津日晚河邊多
觧神樹下流杯客沙頭度水人縷薄窄衫䄂穿珠帖領
巾百丈山頭日欲斜三晡未醉莫還家池中水影懸勝
鏡屋裏衣香不如花
唐王勃春思賦　帝鄉迢遞闗河裏神臯欲暮風烟起
黄山半入上林園𤣥㶚斜分曲江水玉臺金闕紛相望
千門萬户遙相似昭陽殿裏報春歸未央臺上㸔春暉
水晶却掛鴛鴦幔雲母斜開翡翠幃競道西園梅色淺
争知北闕栁隂稀歛態調歌扇囘身正舞衣銀蠶吐絲
猶未暖金燕銜泥試學飛妾夲幽閨學歌舞寧知漢代
多廵撫前年齋祭謁甘泉今嵗笙簫祠后土桃花萬騎
喧長薄蘭葉千旗照平浦見原野之方春憶山河之遂
古　行行避葉歩歩㸔花　自有蘭閨數十重安知榆
塞三千里榆塞連延玉闗側雲間沉沉不可識葱山隠
隠金河北霧裏蒼蒼幾重色忽有驛騎出幽并𫝊道春
衣萬里程龍沙春草遍瀚海春雲生疎勒井泉寒尚竭
燕山烽火夜應明聞道河源路逺逺誰教夫婿苦行行
君子塞外多霜露爲想春園起烟霧遊絲空罥合歡枝
落花自遶相思樹春望年年絶幽閨離緒切春色朝朝
異邊庭羽書至都䕶新封萬里侯將軍稍定三邊地長
斾猶銜掃雲色寳刀尚擁千星氣昨夜祁連驛使還征
夫猶住鴈門闗君度山川成白首應知嵗序歇紅顔
戚里繁珠翠中閨盛綺羅鳯移金谷舞鶯引石城歌向
夕天津洛橋暮争驅紫燕黃牛度閒居伊水園舊宅邙
山路武子新布金錢埒季倫欲償珊瑚樹復有西墉春
霧寡更值南津春望冩入金市而乘羊出銅街而試馬
葉抱露而争宻花牽風而亂下錦障縈山羅幃照野司
空令尹之博物三陸二張之文雅新年栢葉之樽上已
蘭英之斚　爲問逐春人年光幾處新何年春不至何
地不宜春亦有當春逢逺客亦有當春别故人風物雖
同候悲歡各異倫
韋縝讀春令賦　若夫太昊綂節勾芒御辰厯以元而
天地更始氣值震而物候惟新皇上乃順時令序彛倫
載青旗之容與服蒼玉之璘玢辨色而金貂列位迎春
而玉輅廻輪爰奉令以進讀遂授時而發春俯僂前止
精誠上陳曉色分于丹陛韶華發于紫宸遂煥爵以頒
秩乃布徳而昭仁　陳而未讀千門之寒氣猶飛捧而
既宣九有之春輝頓發
賈餗東郊迎氣賦　蒼龍矯首以虚徐玉輅啟行而肅穆
千官萬騎拱神位于中霄太皥勾芒扇和風于東陸明徳
惟馨蒼精龍靈寒色尚留于壇墠淑氣已生乎杳冥少
陽始來隨初日而其輝未赤新春乍應拂大旌而其色
彌青天綂則彰禮容斯覿樂聲動蕩于木氣黄道麗彩
于蒼璧氣先四序克配于木德震宫光被八紘不違于
金壺玉厯
王起東郊迎春賦　八鑾振響隨觧凍之和風五輅騰
輝映麗天之遲日
王起元日觀上公獻夀賦　拱北辰之尊不異乎台居
列宿獻南山之夀更聞其嶽視三公既而天顔迴眷堯
酒畢獻乾坤永固上下無怨禮循墻而已退福如茨而
咸勸則山呼萬嵗徒稱漢日之祥天錫九齡詎比周年
之願
(闕/)　　元日觀上公獻夀賦　夀獻南山率土願歌
于周雅位登北極惟仁亦播乎薫風　千秋御厯既同
傅氏之詞五采綴觴有異邯鄲之獻慶流華夏徳配乾坤
梁簡文帝晩春詩　紫蘭葉初滿黃鸎弄不稀石蹲還
似獸蘿長更如衣水曲魚文聚林暝雅鳥飛渚蒲變新
節巗松長舊圍風花落未巳山齋開夜扉
梁元帝春日詩　新鸎隠葉囀新燕向窻飛栁絮時依
酒梅花乍入衣玉珂隨風度金鞍照日暉無令春色晩
獨望行人歸
庾肩吾奉和春夜應令詩　春牖對芳洲珠簾新上鈎
燒香知夜漏刻燭驗更籌天禽下北閣織女入西樓月
皎疑非夜林疎似更秋水光懸蕩壁山翠下添流詎假
西園讌無勞飛盖遊
唐盧綸劉侍御春日見招詩　清園君子居左右滿圖
書三徑春自足一瓢歡有餘莎庭成野席蘭藥是家蔬
幽顯豈殊迹昔賢徒病諸
包何和程員外春日東郊即事詩　郎官休浣憐遲日
野老歡娱爲有年幾度折花驚蝶夢數家留葉待蠶眠
藤垂委地縈珠履泉長侵階浸緑錢直到閉闗朝謁去
鶯聲不散栁含烟
張濯迎春東郊詩　顓頊時初謝勾芒令復陳飛灰將
應節賔日已知春考厯明三統迎祥授萬人衣冠宵執
玉壇墠曉清塵肅穆來東道回環拱北辰仗前花待發
旗處栁凝新雲歛黃山際氷開素滻濵聖朝多慶賞希
爲薦沉淪
皇甫冉東郊迎春詩　曉見蒼龍駕東郊春已迎綵雲
天仗合𤣥象太階平佳氣山川秀和風政令行鈎陳霜
騎肅御道雨師清律向韶陽變人隨草木榮遙歡上林
苑今日遇遷鶯
冷朝陽立春詩　玉律傳佳節青陽應北辰土牛呈嵗
稔綵鷰表年春臘盡星廻次寒餘月建寅風光行處好
雲物望中新流水初銷凍潜魚欲振鱗梅花將栁色偏
思越鄉人
白行簡長安早春詩　杳靄三春色先從帝里芳折楊
猶恨短測景已忻長鸎和紅樓樂花連紫禁香躍魚驚
太液佳氣接温湯風送飛珂響塵䝉翠輦光熈熈晴煦
逺徒欲奉堯觴
沈亞之春色滿皇州詩　何處春歸好偏宜在雍州花
明夾城道栁暗曲江頭風軟遊絲重光融瑞氣浮鬬鷄
憐短草乳鷰傍髙樓繡轂盈香陌新泉溢御溝行㸔日
欲暮迴騎似川流(已上/春總)
晉傅𤣥朝㑹賦　考夏后之遺訓綜殷周之典制採秦
漢之舊儀肇元正之嘉㑹于是先期戒事衆發允敕萬
國咸享各以其職翼翼京邑巍巍紫極前三朝之夜中
庭燎晃以舒光華燈若乎火樹熾百枝之煌煌俯而察
之如亢燭龍而炤𤣥方仰而觀焉似披丹霞而鑒九陽
唐虞世南奉和獻嵗讌宫臣詩　履端初啟節長苑命
髙筵肆夏喧金奏重潤響朱絃絲光催栁色日彩泛槐
烟㣲臣同濫吹謬得仰鈞天
蕭慤奉和元日詩　帝宫通夕燎天門拂曙開瑞雲生
寶鼎榮光上露臺華山不凋葉宜城萬夀杯遙見飛鳬
下懸知鄴縣來
許敬宗奉和元日應制詩　天正初開節日觀上重輪
百靈滋景祚萬土慶維新待旦敷𤣥造韜旒御紫宸武
帳臨光宅文衛象鈎陳廣廷揚九奏大帛麗三辰發生
同化育播物體陶鈞霜空澄曉氣霽景瑩芳春徳暉覃
率土相賀奉還淳
唐許敬宗爲汝南公賀元日御正殿受朝賀表　上正
三辰下臨萬國事雖舉舊命則維新臣聞聖祖垂訓王
者處域中之尊公羊紀時春者爲一嵗之始載稽故實
抑有典章近嵗以來此禮多闕或事因惜費或時屬告
休伏惟皇帝陛下道被無垠政敷有截全取發生
之德無非訢合之仁蒼旻降符黃輿告瑞石碑既見文
作太平銀甕旋臻字成萬嵗而又憂勤不輟刻責方深
精誠旁照于八紘懇惻上通于九廟仙厨撤味獸館休
畋遂使化妖宿爲夀星變小戎爲餓殍慶由聖感令屬
神行爰在新正式脩闕典彤庭列位丹陛陳儀凝旒而
天啟其門服衮而日升于觀巽風發越兑澤滂沱左右
賢臣駿奔多士國無䛕佞擢靈草而不搖朝絶奸邪儼
神羊而莫動禮成而退物有其容况以光耀瑤圖丹青
玉版輝前映後邁五登三臣竊訪碩儒逺徴舊典帝堯
華封之祝唯止匹夫神禹塗山之儀且非元㑹然猶堯
有多憂之戒禹存後至之誅在和平而尚乖孰歡呼之
可致豈與兹日而得同年臣方守河潼正分符竹不獲
躬陳玉帛首率梯航况又嘗以藝文叨居禁密雖逺離
天上猶近闗西抃賀空深就望無所心馳紫闕非夢寐
而不通魂繞皇闈羨歸飛而莫及
宋秦觀賀元㑹表　漏未盡而車輅陳蹕既鳴而鼔鐘
作應龍髙舉雲氣畢從北極上臨星宿咸拱受四海之
圖籍拜萬國之衣冠嵗月日時于焉先正聲名文物燦
爾可觀邁康王豐宫之朝揜高帝長樂之事　維嵗月
日時之首乃朝宗覲遇之先循用舊章遹陳盛禮東臺
瑞物貫玉璽之珍符左右車圖增金城之列障樂象成
而乃作文稱賀以非虛多士盈庭四夷在列忻逢千載
之運敬上萬年之觴
晁補之代人元日賀表　魯史書春事盖先于五始漢
儀朝朔氣亦謹于三㣲　玉燭成書慶新元于端月椒
花入頌美舒景于青陽
蘇軾賀正啟　葦桃在户磔攘以餞餘寒椒栢稱觴燔
烈以興嗣嵗在時爲泰與物咸新(已上/元旦)
唐李嶠人日重宴大明宫恩賜綵縷人應制詩　鳯城
景色已含韶人日風光倍覺饒桂吐半輪迎此夜蓂開
七葉應今朝魚猜水凍行猶澁鸎喜春熈弄欲嬌愧奉
登髙搖綵翰欣承御氣上丹霄
又蘇頲詩　疏龍磴道切昭回建鳯旗門繞帝臺七葉
仙蓂承月吐千秋御栁拂烟開初年競帖宜春勝長命
光浮獻夀杯是日最靈知竊幸羣心就捧大明來
又李適詩　朱城待鳯韶年至碧殿蟠龍淑氣來寶帳
金屛人已帖圖花學鳥勝初裁林香近接宜春苑山翠
遥添獻夀杯向夕凴髙風景麗天文垂曜象昭回(已上/人日)
盧照隣十五夜觀燈詩　錦里開芳宴蘭釭艷早年
蘇味道正月十五夜詩　火樹銀花合星橋鐡鎖開暗
塵隨馬去明月逐人來遊騎皆穠李行歌盡落梅金吾
不禁夜玉漏莫相催
孫逖正月十五夜應制詩　洛城三五夜天子萬年春
彩仗移雙闕瓊筵㑹九賓舞成倉頡字燈作法王輪不
覺東方白筵隨御栁新
王維奉和十五夜燃燈繼以酺宴之作應制詩　上路
笙歌滿春城刻漏長遊人多晝日明月讓燈光魚鑰通
翔鳯龍輿出建章九衢陳廣樂百福透名香仙妓來金
殿都人遶玉堂定應偷艷舞從此學新粧奉引迎三事
司儀立萬方願將天地夀同以獻君王(已上/元夕)
後漢杜篤祓禊賦　於是㫖酒嘉肴方丈盈前浮棗絳
水酹酒醲川若乃窈窕淑女美媵艷姝戴翡翠珥明珠
曳羅袿立水涯㣲風掩􁐬纎縠低徊蘭蘇肸蠁感動情
魂
晉夏侯湛禊賦　爾乃擢翠旗垂繁纓㣲雲乗軒清風
卷旌飛輪猋起良馬電驚車駕鱗萃男女霧㑹服煥羅
縠翠翳連盖縈香丸于素襟結九齡乎時外燦爛虺韡
焜曄發越若乎朝春挺葩夕霞抱月
梁簡文帝三日侍宴林光殿詩　芳年留帝賞應物動
天襟挾苑連金陣分衢度羽林帷宫對廣掖層殿邇髙
岑風旗争曳影亭臯共生隂林花初墮蒂池荷欲吐心
劉孝綽三日侍華光殿曲水宴詩　薫祓三陽暮濯禊
元已初皇心睠樂飲帳殿臨春渠豫游髙夏諺凱樂盛
周居復以焚林日丰茸花樹舒羽觴環階轉清瀾倚席
䟽妍歌已寥亮妙舞復紆餘九成變絲竹百戱起龍魚
庾肩吾三日侍蘭亭曲水宴詩　䇿星依夜動鑾駕總
朝游旌門臨逺樹栢風出鳯樓春生露泥泥天覆雲油
油桃花生玉澗栁葉暗金溝禊川分曲洛帳殿掩芳洲
踴躍赬魚醉參差綘藻浮百戯俱臨水千鍾共逐流
沈約三日率爾成篇詩　麗日屬元已年芳具在斯開
花已匝樹流鸎復滿枝洛陽繁華子長安輕薄児東出
千金堰西臨鴈鶩陂遊絲映空轉髙栁拂池垂緑萍文
照耀紫燕光陸離清晨戯伊水薄暮宿蘭池象筵鳴寳
瑟金瓶泛玉巵仍憶蠶眠起日暮桑欲萎長袂屢以拂
雕胡方自炊愛而不可見宿昔減容儀早晚忘情士歎
息獨何爲
北齊邢子才三日華林園公宴詩廻鑾自樂野弭盖屬
瑤池五丞接光景七友樹風儀芳春時欲遽覽物惜將
移新萍已冒沼餘花尚滿枝草滋徑蕪沒林長山蔽虧
芳筵羅玉爼激水漾金巵歌聲斷且續舞袖合還離
隋江總三日侍宴宣猷堂曲水詩　上已娱春禊芳辰喜
月離北宫命簫鼔南館列旌麾繡柱擎飛閣雕軒傍曲
池醉魚沉逺岫浮藻漾清漪落花懸度影飛絲不礙枝
樹動丹樓出山斜翠磴危禮周羽爵遍樂闋光隂移
唐王維奉和聖製與太子諸王三月三日龍池春禊之作
詩　故事修春禊新宫展豫遊明君移鳯輦太子出龍
樓賦掩陳王作盃如洛水流金人來捧劍畫鷁去迴舟
苑樹浮宫闕天池照冕旒宸章在雲漢垂象滿皇州
又奉和聖製上已于望春亭觀禊飲之作詩　長樂青
門外宜春小苑東樓開萬井上輦過百花中畫鷁移仙
仗金貂列上公清歌邀落日妍舞向春風渭水明秦殿
黃山入漢宫君王來祓禊㶚滻亦朝宗
宋之問三月三日奉使涼州雨中禊飲序　摯虞對而
不經束晳言而有禮漢庭故事衣冠就𤣥㶚之橋晉國
遺風輜軿耀翠媯之浦　稽叔夜之鳴琴偏依緑竹郭
子期之春酒夲出青山論史可聽談𤣥愈黙
宋之問上已泛舟昆明池宴宗主簿席序　摩肩錯轂
備朝野之歡娱袨服靚粧匝都城之里閈翠幕星布錦
㠶霞属餘瀝下醉于鮫人新聲逺聒于川后縱目遐覽
識皇代之承平得意同歸有吾儕之行樂髙明一座桂
樹藂生君子肆筵玉山交映束晳以言談得俊張華以
史漢先鳴登㫖酒而無荒絃清琴而自逸
王勃三月上已祓禊序　遲遲風景出沒媚于郊原片
片仙雲逺近生于林薄雜花争發非止桃蹊羣鳥亂飛
有踰鸎谷王孫春草處處争鮮仲阮芳園家家並翠(已/上)
(上/已)
韋承慶寒食應制詩　鳯條春色滿龍禁早輝通舊火
收槐燧餘寒入桂宫鸎啼正隠葉鷄鬬始開籠藹藹瑤
山滿仙歌始樂風
又張説詩　寒食春過半花穠鳥復嬌從來禁火日㑹
接清明朝鬬敵鷄殊勝争毬馬絶調晴空數雲㸃香樹
百花揺改木迎新燧封田表舊燒皇情愛嘉節𫝊曲宴
簫韶
沈佺期嶺表逢寒食詩　嶺外逢寒食春來不見餳洛
陽新甲子何日是清明花栁争朝發軒車滿路迎帝鄉
遙可念腸㫁報親情
獨孤良弼上已連清明遊宴詩　上已觀初罷清明賞
又追閏年侵舊厯令節併芳時細雨鶯飛重春風酒醒
遲翫花迷白雪㸔栁折青絲淑氣如相待天和竟爲誰
却嗟名未立空詠宴遊詩
張籍寒食内宴詩(二首/)朝光瑞氣滿宫樓綵纛魚龍四靣
稠廊下御厨分冷食殿前香騎逐飛毬千官盡醉猶教
坐百戱皆呈未放休共喜拜恩侵夜出金吾不敢問行
由　城闕沉沉向曉寒恩當冷節賜餘歡瑞烟深處開
三殿春雨㣲時引百官寶樹樓前分翠幕綵花廊下映
朱欄宫庭戯樂年年别已得三廻對御㸔(已上/寒食)
　　嵗時部(夏/)
魏曹植大暑賦　炎帝掌節祝融司方羲和按轡南雀
舞衡虵折鱗于靈窟龍觧角于皓蒼遂乃温風赫戱草
木垂榦山坼海沸沙融礫爛飛魚躍渚潛黿浮岸鳥張
翼而近棲獸交游而雲散于時黎庻徙倚棊布葉分機
女絶綜農夫釋耘背暑者不羣而齊跡向隂者不㑹而
成羣于是大人遷居宅幽綏神育靈雲屋重構閒房肅
清寒泉湧流𤣥木奮榮積素氷于幽館氣飛結而爲霜
奏白雪于琴瑟朔風感而増凉
晉夏矦湛大暑賦　爾乃土墳地坼谷枯川竭寒泉潛
沸氷井騰沫洪液蒸于單簟兮珠汗霑乎絺葛温風翕
其至兮若洒湯于玉質沃新水以達夕振輕箑以終日
傅𤣥述夏賦　四月惟夏運臻正陽和氣穆而扇物麥
含露而飛芒清徴泛于琴瑟朱鳥感于炎荒鹿解角于
中野草木蔚其條長
隋盧思道納凉賦　積歊蒸于簾櫳流煩溽于園籞陽
風淟其長扇火雲赫而四舉爾乃警六御按三條擊鼉
鼓吹鳯簫雲車錯轂麟馬齊鑣入雲宫之􁡤嵼登仙觀
之岧嶤引雄風于洞穴承清露于丹霄動颼飀于翠帳
散霏㣲于綺寮
周庾信奉和夏日應令詩　珠簾卷嚴日翠幕蔽重陽
五月炎蒸氣三時刻漏長麥隨風裏熟梅逐雨中黄開
氷帶井水和粉雜生香衫含蕉葉氣扇動竹風凉早菱
生軟角初蓮開細房願陪仙鶴舉洛浦聼笙簧
梁簡文帝和湘東王首夏詩　泠風雜細雨垂雲助麥
凉竹水俱蔥翠花蝶兩飛翔燕泥銜復落鶗鴂吟更揚
卧石藤爲䌫山橋樹作梁欲待華池上明月吐清光
又苦熱詩　六龍騖不息三伏啟炎陽寢興煩几案俯
仰倦帷床滂沱汗似瀹微靡風如湯洄池愧玉浪蘭殿
非含霜細簾時半掩輕幌乍横張雲斜花影没日落荷
心香願見洪崖井誰憐河朔觴
何遜苦熱詩　昔聞草木燋今覩沙石爛曀曀風逾静
曈曈日漸旰習静閟衣巾讀書煩几案卧思清露浥座
待髙星燦蝙蝠户中飛蠛蠓窻間亂實無河朔飲空有
臨淄汗遺金自不拾惡木寧無榦願以三伏晨催促九
秋換
梁蕭子範夏夜獨坐詩　節序遇徂炎兹宵在三伏慿
軒佇凉氣中筵卷煩燠寂寞對空窻清疎臨夜竹蟲聲
亂階草螢光繞庭木簾月度斜暉風花起餘馥一傷年
志罷長嗟逝波速
周庾信苦熱詩　火井沉熒散炎洲髙燄通鞭石未成
雨鳴鳶不起風思爲鸞翼扇願借光明宫臨淄迎子禮
中散就安豐美酒合蘭氣甘𤓰開蜜筒寂寥人事屏還
得隠墻東
隋魏彦琛奉和夏初應詔詩雖度芳春節物色尚餘
華出簾飛小燕映戸落殘花舞袖飄細縠歌扇掩輕紗
蘭房夲宜夜不畏日光斜
唐楊師道奉和夏日晩景應詔詩　輦路夾垂楊離宫
通建章日落橫峯影雲歸起夕凉彤軒動流吹羽盖息
廻塘薙草生還緑殘花落尚香青巖類姑射碧澗似汾
陽幸属無爲日歡娱方未央
隋李徳林夏日詩　夏景多煩蒸山水暫追凉桐枝覆玉
檻荷葉滿銀塘輕扇搖明月珍簟拂流黃壺盛仙客酒
缾注帝臺漿才人下銅雀侍妓出明光歌聲越齊市舞
曲冠平陽㣲風動羅帶薄汗染紅粧共欣陪宴賞千秋
樂未央
唐張聿首夏猶清和詩　早夏宜初景和光起禁城祝融
將御節炎帝啟朱明日送殘花晩風過御苑清郊原浮
麥氣池沼發荷英樹影臨山動禽飛入漢輕幸逢堯禹
化全勝谷中情(已上/夏總)
唐李商隠端午日上所知劍啟　銀装漆鞘紫錦􁂫盛
𫝊自道流頗全古製未遇良工之鑒嘗爲下客所彈龍
藻雖繁鵜膏稍薄敢因五日仰續千齡厠玉玦于君侯
擬象環于夫子所冀更蒙千灌重許三鄉使武士讓鋒
佞臣喪魄
梁王筠五日詩　裁縫逗早夏㸃畫守初晨綃紈既妍
媚脂粉亦香新長絲表良節命縷應佳辰結蘆同楚客
採艾異詩人折花競鮮彩拭露染芳津含嬌起斜盼斂
笑動㣲嚬獻璫依洛浦懐珮似江濵須待恩光接中夜
奉衣巾
北齊魏收五日詩　麥凉殊未畢蜩鳴早欲聞喧林尚
黄鳥浮天已白雲辟兵書鬼字神印題靈文因想蒼梧
郡兹日祀陳君
唐𤣥宗端午三殿宴羣臣探得神字詩　五月符天數
五音調夏鈞舊來傳五日無事不稱神穴枕通靈氣長
絲續命人四時花競巧九子粽争新方殿臨華節圓宫
宴雅臣進對一言重遒文六義陳股肱良足詠風化可
還淳
張説端午日三殿侍宴得魚字應制詩　小暑夏絃應
㣲隂商管初願齎長命縷來續大思餘三殿褰珠箔羣
官上玉除助陽嘗麥彘順節進龜魚甘露垂天酒芝花
捧御書含丹同蝘蜓灰骨慕蟾蜍今日傷蛇意銜珠遂
闕如(已上/午日)
　　嵗時部(秋/)
宋沈勃秋羈賦　朱雲弛辰金祗御嵗菊圖縟于園沼
橘倒飾于池側草改貎而傾蕡林伐状而揺蔕潭歛氣
而威荷露危光而嚴蕙
梁元帝臨秋賦　草色雜而香同樹影齊而花異遙峰
迢遰縈沙㫁絶雲出山而相似水含天而難别
唐張秀明西郊迎秋賦　律中夷則神司蓐收凉風以
厲大火西流草木不芳誰忍聞于鶗鴂囹圄再繕亦申
命于鷞鳩　天仗齊列野慶清秋乗白輅而啟行載白
旗而扈從天顔廼穆帝典攸重彼詞客與史臣咸作歌
而陳頌　鴻鴈將賔待橫舟于汾曲鷹隼已擊且較獵
于長楊
唐太宗秋日即目詩　爽氣浮丹闕秋光澹紫宫衣碎
荷疎影花明菊㸃叢袍輕低草露盖側舞松風散岫飄
雲葉迷路飛烟鴻砌冷蘭彫珮圭寒樹隕桐别鶴棲琴
裏離猿啼峽中落野飛星箭絃虛半月弓芳菲夕霧起
暮色滿房櫳
又許敬宗奉和詩　玉露交朱網金風度綺錢昆明秋
景澹岐岫落霞然辭燕歸寒海來鴻出逺天葉動羅惟
颺花晩綉衣鮮規空昇闇魄籠野散輕烟鵲度林光起
鳬沒水文圓無機絡秋緯如管奏寒蟬乃睠情何極宸
襟豫有旃
袁朗秋日應詔詩　玉樹凉風舉金塘細草萎葉落空
飇觀鴻歸明月池迎寒桂酒熟含露菊花垂一奉章臺
宴千秋長願斯
盧綸和太常王卿立秋日即事詩　山髙雲日晴潘岳
賦初成籬槿花無色堦桐葉有聲綘紗垂簟静白羽
拂衣輕鴻鴈悲天逺龜魚覺水清别絃添楚思牧馬動
邉情田雨農官問林風苑吏驚松篁終盛茂蓬艾自衰
榮遥仰慿軒夕唯應苦宋生
司空曙立秋日詩　律變新秋至蕭條自此初花酣蓮
報謝葉在栁呈疎淡日非雲暎清風似雨餘卷帷凉暗
度迎扇暑先除草静多翻燕波澄乍露魚今朝散騎省
作賦興何如
駱賔王上瑕丘韋明府啟　商蛬秋應節素鴈序屆時
飇金將露玉俱清栁黛與荷緗漸歇
王勃宇文德陽宅秋夜山亭宴序　於時白藏開序青
女御律金風髙而林野動秋露下而江山静琴亭酒榭
磊落乘烟竹徑松扉參差向月魚鱗積磴還昇蘭桂之
峰鴛翼分橋即映芙蓉之水亦有紅蘋緑荇亘渚連翹
玉帶瑤華分楹間植池簾夕敞香牽十歩之風岫幌宵
褰氣襲三危之露縱冲襟于俗表留逸契于人間東山
之賞在焉南澗之情不逺(已上/秋總)
周庾信七夕賦　兎月光上羊燈次安覩牛星之曜景
視織女之闌干于是秦娥麗妾趙豔佳人窈窕名燕逶
迤姓秦嫌朝妝之半故憐晚拭之全新此時併捨房櫳
共徃庭中縷條𦂳而貫矩針鼻細而穿空
(闕/)　　七夕賦　息龍杼于仙機駕羽橋于淺瀬耀九微
之華彩澄八極之氛靄儼翠鳯以翔鑣舉丹蜺而振斾籠
霧縠于雕輦疉雲花于綺葢舟容裔于水濱駕逶迤于烟
外若乃仙娥侍轂玉女承騑嬴簫後唱洛鼓前揮褰九
霄之雲幄曳五色之霞衣珮揺星而玉振扇掩月而紈
飛陵紫宫而沉景轥黄道而騰暉始徘徊而好宻契方
阻而情違悵此夕之行盡恨前秋之未歸恡宵光之不
駐泫晨露之將晞于是虯水移箭魚闗驚鑰槎客河低
針樓月落分一筵于俄頃觧雙袂於今昨河漢忽其無
梁秋期杳其無度縈别緒而惆悵對離居之寂寞
梁栁惲七夕穿針詩　代馬秋不歸緇紈無復緒迎寒
理衣(一作/夜)縫暎月抽纎縷的爍愁睇光連娟思眉聚清
露下羅衣秋風吹玉柱流景對秋夕餘光亦難取
庾肩吾七夕詩　玉匣巻懸衣針樓開夜扉姮娥随月
落織女逐星移離前㸔促夜别後對空機得語雕陵鵲
填河未可飛
陳江總七夕詩　漢曲天榆冷河邉月桂秋婉孌期今夜
飄颻度淺流輪隨列宿動路逺綵雲浮横波翻㵼淚束
素反緘愁此時機杼息獨向紅粧羞
唐李嶠同賦山居七夕詩　明月青山夜髙天白露秋
花庭開粉席雲岫敞針樓石類支機影池似泛槎流暫
驚河女鵲終狎野人鷗
又奉和七夕兩儀殿㑹宴應制詩　靈匹三秋㑹仙期
七夕過槎來人泛海橋渡鵲填河帝縷昇銀閣天機罷
玉梭誰言七襄詠重入五絃歌
又趙彦昭詩　青女三秋節黄姑七日期星橋渡玉佩
雲閣掩羅帷河氣通仙掖天文入睿詞今宵望雲漢應
得見蛾眉
又劉憲詩　秋吹過䨇闕星仙動二靈更深移月鏡河
淺渡雲軿殿上徴方朔人間失武丁天文兹夜裏光照
紫微庭
張文恭七夕詩　鳯律驚秋氣龍梭静夜機星橋百枝
動雲路七香飛暎月囘雕扇凌霞曳綺衣含情向華幄
流態入重闈歡餘夕漏盡怨結曉驂歸誰言分河漢還
憶兩心違
劉禹錫七夕詩(二首/)河鼓靈旗動姮娥破鏡斜滿空天
是幕徐轉斗爲車機罷猶安石橋成不礙查寧知觀津
女竟夕望雲涯　天衢啟雲帳仙馭上星橋初喜渡河
漢頻驚轉斗杓餘霞張錦幛輕電閃紅綃非是人間世
還悲後㑹遥(已上/七夕)
唐楊烱盂蘭盆賦　渾元告秋羲和奏曉太隂望兮圓
魄皎閶闔開兮凉風嫋四海澄兮百川皛隂陽肅兮天
地窅掃離宫清重閣設皇邸張翠幕鸞飛鳯翔燄陽倐
爍雲舒霧布翕赫䀜霍陳法供飾盂蘭壯神功之妙物
何造化之多端青蓮吐而非夏赬果揺而不寒銅鐵銀
錫璆琳琅玕映以甘泉之玉樹冠以承露之金盤憲章
三極儀形萬類上寥廓兮法天下安貞兮象地殫怪力
窮神異少君王子掣曵兮若來玉女瑤姬翩􁭧兮必至
鳴鷫鸘與鸑鷟舞鶤鷄與翡翠毒龍怒兮赫然狂象奔
兮沈醉怖魍魎潛魑魅離娄明目不足見其精㣲匠石
洗心不足徴其奥秘繽繽紛紛氤氤氲氲五色成文若
榮光休氣發彩于重雲蒨蒨燦燦煥煥爛爛三光壯觀
若合璧連珠耿曜于長漢夫其逺也天台嵥起繞之以
赤霞夫其近也削成孤峙覆之以蓮花晃兮瑶臺之帝
室赩兮金闕之仙家其髙也上諸天于大梵其廣也遍
法界于恒沙上可以薦元符于七廟下可以納羣動于
三車(已上七/月十五)
唐沈佺期九日侍宴詩　御氣幸金方慿髙薦羽觴魏
文分菊蘂漢武賜萸房秋變銅池色晴添銀樹光(雜詠/作去)
(鶴留笙吹歸/鴻識舞行)年年重九慶日月奉天長
趙彦昭九日幸臨渭亭應制詩　秋豫凝仙覽宸遊轉
翠華呼鷹下鳥路戯馬出龍沙紫菊宜新夀丹萸辟舊
邪湏陪長久宴嵗嵗奉吹花
王維奉和聖製重陽莭宰臣及羣官上夀作詩　四海
方無事三秋大有年百生逢此日萬夀願齊天芍藥和
金鼎茱萸挿玳筵玉堂開右个天樂動宫懸御栁疎秋
景城鵶拂曙烟無窮菊花節長奉栢梁篇
嚴維九日陪崔郎中北山醼詩　上客南臺至重陽此
㑹文菊芳寒露洗杯翠夕陽曛務簡人同醉溪間鳥自
羣府中官最小唯有孟㕘軍
李羣玉九日詩　玉醴泛金菊雲亭敞黛筵晴山低畫
浦斜鴈逺書天謝朓離都日殷公出守年不知瑶水宴
誰和白雲篇
王濯九月九日勤政樓下觀百寮獻夀詩　御氣黄花
節臨軒紫陌頭早陽生彩仗霽色入仙樓獻夀皆鴛鷺
瞻天盡冕旒菊罇過九日鳯厯肇千秋樂奏薫風起盃
酣瑞影收年年歌舞度此地慶皇休
楊衡九日陪樊尚書龍山宴集詩　孟嘉從宴地千乘
復登臨緑危陟髙歩慿曠冩幽襟黃花翫初馥翠物喜
盈斟雲雜組繡色樂和山水音斾揺秋吹急筵卷夕光
沉都人瞻騎火猶知隔寺深
于邵九日陪亷使盧端公宴東樓序　慿髙而翠靄轉
㣲送逺而白鴈㸔没泛椒菊而筭爵顧絲桐而間奏賔
醉月上主待露晞想彭澤之獨遊悵馬臺之陳迹(已上/九月)
(九/日)
　　嵗時部(冬/)
唐王起北郊迎冬賦　于時時和嵗豐勞農息力結氷
于坎改火于國天欣玉燭之太和人受銅渾之㒺忒由
是文物成聲名飾皇皇濟濟鏘鏘翼翼向仙蹕之駐方
引斾于司南望曉星之殘尚建杓于禮北　嚴飇絶𤣥
輅之響愛日動鐵驪之色一人由之而展容萬姓于焉
而仰德　導嚴凝之氣無奪其倫應廣莫之風不愆于
度
趙自厲寒賦　大火宿藏青霜晨烈則蜀井烟閉漲海
氛滅長河天浹綴珠崖而生氷幽朔地窮濛飛沙而雨
雪
唐楊巨源奉酬竇郎中早入省苦寒見寄詩　𤣥冥怒
含風羣物戒嚴節空山頑石破幽澗層氷裂題詩金華
彦接武丹霄烈曠懷玉京雲孤唱粉垣雪窮隂總凝沍
正氣直肅殺天狼㸔墜地霜兎敢拒穴悠然蓬蒿士亦
得奉朝謁羸驂苦遲遲單僕怨切切端闈仙階邃廣陌
凍橋滑旭日鴛鷺行瑞烟芙蓉闕司寒申鄭重成嵗在
凛冽謝監逢酒時袁生閉門月漸思霜霰減欲報陽和
發誰家挾纊心何地當鑪熱慘舒能一改恭聽逺者説
唐李商隠爲榮陽公進賀冬銀等狀　黃鍾應候白琯
舒和近訪晉儀禮同元日遐觀魯史事重朔朝
宋蘇軾賀冬啟　候緹室之清宫瞽告以日卜臺觀之黄
祲史書有年共安消長之來以待隂陽之定(已上/冬總)
唐張叔良長至日上公獻夀詩(二首/)　鳯闕清鐘度雞人
曉漏長九重初起鑰三事盡稱觴日至龍顔近天旋聖
厯昌休光連雪浄瑞氣雜爐香化被君臣洽恩沾士庻
康不因稽舊典誰得記朝章　候曉金門闢乘時玉厯
長羽儀瞻上宰雲物麗初陽漢禮方𫝊珮堯年正捧觴
日行臨觀闕帝錫洽珪璋盛美超三代洪休降百祥自
憐朝不坐空此詠無疆
釋皎然冬至日陪裴端公使君清水堂宴集詩　亞嵗
崇髙宴華軒照緑波渚芳迎氣早山翠向晴多推徃知
時訓書祥辨政和從公惜日短留賞夜如何
魏曹植冬至獻襪表　千載昌期一陽佳節四方交泰
萬彚昭蘇亞嵗迎祥履長納慶不勝感節情係帷幄拜
表奉賀并獻文履七緉襪若干副茅茨之陋不足以入
金門登玉臺也(亞嵗魏晉冬至受賀其儀亞于嵗朝亦/云如正見崔寔四民月令冬至之日薦)
(羔黍先薦𤣥㝠以及祖禰其進/酒肴及謁賀君師耆老如正日)
唐許敬宗爲百官賀朔旦冬至表　臣聞乾坤資始上
元開厯象之端日月還流朔旦正旋衡之夲事韞有形
之表理遂無物之先故能運彼𤣥樞財成庻類麗兹黄
道孕育羣生惟聖則天允執在躬之厯惟皇作極必叶
履端之契所以書稱敬授易曰明時克正降平無非此
道伏惟皇帝陛下聲凝祕籙功𢎞造化縱如神之𤣥覽
體不言于四時發就日之光華同無私于七曜階蓂循
晷阿鳯吟辰元精究開闢之初握先窮名數之始裁炎
凉于玉管節雨露于金渾道格彼蒼仁霑無外八紘受
朔盡入封疆九譯承風逺遵文軌昆蟲涵于愷澤草木
汎于榮光由是上感天而下漏泉不愛道而効其寶肇
一元于甲子致希世之貞符挾五始于長至播光前之
茂禮伏見宣義郎李淳風表竊見古厯分日起于子半
勘得今嵗十一月甲子朔旦冬至而故太史令傅仁均
欲茍異張曹𤣥法減餘稍多子初爲朔遂差三刻用乖
天正然自初及終日月全未相離筭與太初事皆符合
奉勅付有司及經術者詳加考定以議奏聞于是鴻生
碩儒咸稽茂典研精覃思俱考舊文國子祭酒臣孔穎
逹十有一人與尚書八座參議得天咸以爲仁均定朔
事有㣲差淳風推校理尤精宻謹按漢書云古者黃帝
合而不死應邵云厯合天心而僊也益部耆舊傳云洛
下閎改顓頊法更作太初厯自云後八百嵗此厯差一
日有聖人出定之斯乃差日濫觴久著之於㝠兆聖出
之騐叶當今有之徴俯㑹八百之期逺叶九仙之道臣
等緬惟邃古歴考前王若乃萌氣黄鍾兆根𤣥牝闡其
幽而藏其用窺其奥而開其文列聖存而不論故無得
而稱也自圖書爰始三統騰鑣皇王以來六家分軫帝
軒垂憲大撓汨其洪源伯禹嗣興小正窮其至賾命
羲叔于唐厯考箕子于周年或以𤣥乙司分翠虬定箭
登清臺而索隠揆圭表以知㣲事緒多途無聞感應猶
且各稱書契並擅鴻名改年號以應元符禮日觀而爲
稱首豈與夫兩儀同德五緯齊明景延南正星纒北流
聨珠候朔的皪清漢之間合璧規天徘徊紫霄之上校
先代之優劣豈同年而語哉庻當玉輅徐輪金泥祕檢
塗山之下㑹百神而合符介丘之側朝萬玉而光耀天
人交際不亦休歟臣等生屬夀昌累逢祉福至于今慶
曠古無儔何幸如之親承旦暮不任欣躍之至
宋晁補之冬至賀表　璧合珠連㑹三辰于初紀芸生荔
挺兆萬物之華心
又代人冬至賀表　衡端氣至候炭仰而鐡低表北景
長知人和而嵗美　律當乾九六氣資宣養之端陽潛
地中七日知來復之候　易謹閉闗盖待隂陽之定傳
先書物以知天地之祥(已上/冬至)
唐太宗守嵗詩(二首/)暮景斜芳殿年華麗綺宫寒辭去
冬雪暖帶入春風堦馥舒梅素盤花卷燭紅共歡新故
嵗迎送一宵中　嵗隂窮暮紀獻節啟新芳冬盡今宵
促年開明日長氷消出鏡水梅散入風香對此歡終宴
傾壺待曙光
杜審言守嵗侍宴應制詩　季冬除夜接新年帝子王
孫捧御筵宫闕星河低拂樹殿庭燈燭上薫天彈絲奏
管梅風入對局探鈎栢酒𫝊欲向元正歌萬夀蹔留歡
賞寄春前
戴叔倫除夜宿石橋館詩　旅館誰相問寒燈獨可親
一年將盡夜萬里未歸人寥落悲前事支離笑此身愁
顔與衰鬢明日又逢春
唐王勃守嵗序　嵗月易盡光隂難駐春秋冬夏錯四
序之凉炎甲乙丙丁紀三朝之厯數十二月之隂氣玉
律窮年一萬嵗之休禎金觴獻夀賁鼓雷動烟火星
流侲子黄童統鈎陳而驅赤疫諸王萬國陳玉帛而謁
(一作/朝)諸侯京兆天中竦樓臺而徹漢長安路上亂車馬
而飛塵王丞相之登臨行將在目戴侍中之重席忽爾
明朝槐火滅而寒氣消蘆灰用而春風起魚鱗布葉爛
五色而翻光鳯腦吐花燦百枝而引照悲夫年華將晩
志事寥落公孫𢎞之甲第天子未知王仲宣之文章公
卿不識對他鄉之風景憶故里之琴歌柏葉為樽聊
泛新年之酒椒花入頌先開獻嵗之詞(已上/除夕)
　　嵗時部(刻漏/)
晉陸機刻漏賦　挈金壺以南羅藏幽水而北戢擬洪
殺於編鐘順卑髙而為級激懸泉以逺射跨飛途而遥
集伏隂蟲以承波吞長流其如挹　口納胸吐水無滯
咽形㣲獨繭之緒逝若垂天之電　籠八極於千分度
晝夜於一箭　積水不過一鍾導流不過一莛而用天
者因其敏分地者頼其平
宋鮑照觀漏賦　觀騰波之吞冩視驚箭之登没墐户
牖而知天掩雲霧而測曜　龍首應時雞人合節大小
之候共砌蓂以凋榮昏旦之期逐宫槐而舒卷二分二
至無虧余遂之蹤大餘小餘允叶容成之度　齊君望
曉莫聼鐘聲京尹失時空奔馬足
唐竇翬漏賦　重金壺之器建銅史之司致用久而不
易循環因而可推　水滴瀝而潛響箭差池而靡錯俯
通軒禁上應寥廓亘千門兮連萬户左彤階兮右丹閣
亂㣲唱于晨雞雜幽聲于夜鶴清清泠泠日殷鳥星送
春漏于重扃赫赫曈曈時方祝融傳夏漏於深宫的的
綿綿明河爛然耿秋漏于凉天暗暗隂隂濃氛欝沉轉
冬漏于寒林觀夫修短之意見乎造化之心信晷刻之
道廣知挈壺之用深故能度量萬物均分四序既不忒
于盈縮亦無差于寒暑
符子璋漏賦　疇人失業挈壺不舉詩刺東方之未明
史書南風之乖序測辰屢錯于杓建揆景頗謬于寒暑
　其本則披甲子而求範得黄鍾而下生如因三以窮
數隔八以循行課六厯之疎宻齊七曜之經營俾攝提
之有紀寔孟陬之用成其器則方圓列階髙卑中度制
隂蟲以吐輸設靈虯以承注銅史應其方金箭刻其數
則于道如符契之合精于㣲無黍累之誤
(闕/)　　漏賦　閏餘之數乖厯攝提之運無紀空跡馬遷
之能竟絶邵平之美　于是金徒抱箭銅史司刻尊(疑作/遵)
靈虯吐納之規揆抽繭髙卑之力信是模範可為法則體
象隂陽代爲作式故鷄人合唱洪殺無差鶴盖成隂員
流不息　能收視返聼周流六虛䇿勤補拙寅亮三餘
校擊刀之有則均藂木之不疎察銅衡兮氣混混純積
水兮來徐徐
顔舒刻漏賦　罷衣裳之顛倒配皇極而詞變不假軒
閣之鳯凰何用堯堦之蓂莢
王冀洛都賦　挈壺司刻漏樽㵼流仙叟秉尺隨水沉
浮玉虬吐水分灌兩壺金龍轉注下激衡渠天道可觀
神化無跡日運波澄氣分箭易　五夜持宵三商定夕
(儀禮注日入三商爲昏/尚書緯謂刻爲商云)
南齊陸倕新漏刻銘　今之宫漏出自㑹稽漏水違方
導流乖則六日無辨五夜不分于是俯察旁羅登臺升
庫測以地四參以天一建武遺蠧咸和餘舛金筩方員
之制飛流吐納之規變律改經一皆懲革以考辰正晷
測表候隂不謬圭撮無乖黍累　方壺外次員流内襲
洪殺殊等髙下異級靈虬承注隂蟲吐噏倐忽徃來鬼
神出入㣲若抽繭逝如激電耳不輟音眼無留盼銅史
司刻金徒抱箭合昏暮卷蓂莢晨生尚辨天意猶測地
情况我神造通幽洞靈配皇等極爲世作程
周王褒刻漏銘　二分同道鳥靈正其昏夕兩至相遇
表圭測其短長雖則晦朔先後失于公羊之説次舍盈
縮惑于丘明之𫝊至乎出卯入酉黄道青緣季孟相推
啟閉從序挈壺掌分數之令太史陳立成之法軍將以
之縁井壺郎以之趨奏百王垂訓千祀餘烈　箭水無
絶靈虬長注
玉海　陸佐公曰自天觀象昏旦之刻未分治厯明時
盈縮之度無凖挈壺命氏逺哉義用揆景測辰徼宫戒
井守以水火分兹日夜　又曰衛宏載傳呼之節較而
未詳霍融叙分至之差詳而不察
　　嵗時部(豐荒/)
宋司馬光永興謝上表　維此咸秦昔爲畿甸山川清
美土地膏腴論其平時誠爲樂土在于今日適值凶年
經夏亢陽苖青乾而不秀渉秋淫雨穗黒腐而無收廩
食一空家乏盖藏之粟襁負相屬道有流離之人老弱
懐溝壑之憂奸猾蓄萑蒲之志正宜安静不可動揺譬
之烹魚勿煩擾則免于糜爛如彼種木任生植則自然
繁滋謹當䇿勵疲駑雕磨朽鈍智力所及勤瘁無辭雖
復失位危身終不病民負國
真德秀江東賑濟無罪可待謝丞相啟　頃當原隰驅
馳之時備暏田野焦熬之實欲糴則人苦青蚨之寡欲
濟則官無紅粟之儲抑立視其死與既有負求芻
之託茍利專之可也又難逃矯制之刑與其失職以偷
安寧若殞身而任責勉効便宜之舉亟蒙問可之音顧
小臣敢越于拘攣見盛世素行於寛大是乃彰朝廷之
美何至干堂陛之嚴　夲謂羣臣之善亦王之善齊人
嘗有格言而衆職之功乃相之功栁子誠爲確論
　
　
　
　
　
　
　
　
　
　
　古儷府卷二
欽定四庫全書
　古儷府卷三
　　　　　　　　　　　　眀　王志慶　編
　　帝王部(君道/總)
李庾西都賦　建金雞於仗内聳修竿而掲起其下則
稅三闗解銀鐺追共工徙驩兠煦舜絃浹堯年臺收白
簡史閣丹筆總秩官之計料不踰乎三十斥匡衡之失
論罪温舒之不足司刑無鬼哭之庭大理有烏巢之獄
唐太宗執契静三邊詩　執契静三邊持衡臨萬姓玉
彩輝闗燭金華流日鏡無為宇宙清有美璇璣正皎珮
星連景飄衣雲結慶戢戈榮七德昇文輝九功烟波澄
舊碧塵火息前紅霜野韜蓮劒闗城罷月弓錢綴榆天
合新城栁塞空花稍蔥嶺雪縠盡流沙霧秋駕轉兢懐
春氷彌軫慮書絶龍庭羽烽休鳳穴戍衣宵寢二難食
旰飱三懼剪暴興先廢除㓙存昔亡圓盖歸天懐方輿
入地荒孔海池京邑雙河沼帝鄉修躬思勵已撫俗愧
時康元首佇鹽梅股肱唯輔弼羽賢崆嶺四翼聖襄城
七澆俗庻反淳替文聊就質已知隆至道共歡區宇一
盧綸皇帝聖感詞　提劒雲雷動垂衣日月明禁花呈
瑞色國老見星精發棹魚先躍窺巢鳥不驚山呼一萬
嵗直入九重城
杜牧今皇帝陛下一詔徴兵不日功集河湟闗郡次苐
歸降臣獲覩聖功輙獻歌詠　㨗書皆應睿謀期十萬
曾無一鏃遺漢武慙誇朔方地周宣休道太原師威加
塞外寒來早恩入河源凍合遲聽取滿城歌舞曲凉州
聲韻逺參差
(闕/)　　七召　風無掩稼雨不破塵天瑞磊砢而相尋
地符氤氲而不少收六穗于征賦翫九莖于池沼三足
應時而來儀一角知時而自擾映景星于初月聆鳳音
于將曉
梁簡文七勵　堯舜垂拱煥彼前聞今唯聖厯萬代一
君壁儀照氣玉井珠分德合天地道方華勲滄海碧徹
黄河黛文愛人育德澤等春雲宣尼茂典周姬禮容黄
裳進士青衿俊童邦知改俗國化移風賣藥無藏名之
老河泗無洗耳之翁徳星夜映慶雲畫色異草雙條靈
禽比翼狐尾既九茅脊復三金船漾寳銀甕呈甘康歌
壤笑悅禮樞譚隆周謝德盛漢知慙慈照無礙化湛靈
覺散漓𢎞淳極澆敦朴國被仁壽家欣教學三眀鑒道
六度𢎞風出塵照苦入㝠觀空善識無盡因性必通天
不愛寳地無隱瑞百神受職三苗奉義石䇿紫泥繩金
玉刺或託諷梁甫權卧德而龍盤或織箔渭濵恥藏名
而鳳跂于是露㸃飴蜜溜泓澄于玉掌雲垂五采覆旖
旎于仙樓漾醴泉于浪井拂垂楊于御溝
唐中宗斷進竒巧制　蒿宫茅柱實興國之清猷玉席
朱衣乃危邦之敝化　漢文提舄少小留心晉武焚裘
生平措意
漢司馬相如封禪文　大漢之德㷭涌源泉沕潏漫衍
旁魄四塞雲布霧散上暢九垓下泝八埏　昆蟲闓懌廻
首面内然後囿騶虞之珍羣繳麋鹿之怪獸導一莖六
穗于庖犧雙觡共抵之獸獲周餘珍放龜于岐招翠黄乘
龍于沼　欽哉符瑞臻兹猶以為德薄不敢道封禪
班固典引　是以來儀集羽族于觀魏肉角馴毛宗于
外囿擾緇文皓質于郊升黄輝采鱗于沼甘露宵零于
豐草三足騫翥于茂樹若乃嘉榖靈草竒獸神禽應圖
合牒窮祥極瑞者朝夕坰牧日月邦畿卓犖乎方州洋溢
乎要荒
周王褒上祥瑞表　眀王孝治岳瀆所以效靈至人澤
及風雲以之懸感是以若霧非霧天道叶至德之符似
烟非烟觸石表嘉祥之氣𤣥黄蕭索之輝丹紫輪囷之
狀豈止唐堯沈璧氣合金方姬后望河形如車蓋
梁沈烱勸進梁元帝表　指揮則丹浦不戰顧盼則板
泉自蕩地維絶而重紐天柱傾而更植鑿河津于孟門
百川復啟補穹儀于五石萬物再生
梁南平王恪上元帝牋　麰麥兩穗出于南平之邦甘
露泥枝降乎當陽之境野蠶自績何謝歐絲閒旧生稻
寧殊雨粟
唐王勃乾元殿頌序　元戎握節黄公授犀闕之圖帝
座聞鼙𤣥女薦龍庭之䇿頳柯捭(疑/)刃中權决勝于兩
階白羽俄麾善陣推亡于四表朱匡反景之域削虵弭
于文㮰黒山眀月之鄉委龍琛于武帳錦軒星騖控乾
絡而觀風繡服霞驚浹神紘而問俗川浮沒羽鯨谿静
丹浦之虞陸薦飛毛熊瓛動青雲之偵銀闗驟雨望紫
陌而趨恩鐵幌馳風計彤闈而瀝思赤馬文猨之寳叢
積乎郊虞紈牛露犬之貢滿盈乎儲邸青丘畫野不踰
征賦之鄉蒼水奉圖未盡隄封之貫　紫庭合粹括宇宙
于宸襟丹扆凝尊運陶鈞于寳思摛碧霄而錬石上清
耀魄之宫詔寰海而捐珠俯睇陽侯之室功驅偃伯頓鶚
視于華封道被來王静龍吟于武庫
梁簡文帝南郊頌　流樂復雅逺符雲韶之世墜禮還
章非因忠信之薄九垓同軌四海無波儲明變照儀天
作兩三衮咸作叶化台光麴蘖王風鹽梅帝載塵清世
晏蒼兕無用其武功運謐時平鵷鷺咸修其文德桃林
散甲華山弢刃玉門罷候紫塞沉烽屠羊釣壑之士厭
洗耳而襲簪佩版築藏巖之逸去燥榖而紆珩組
唐王勃九成宫頌　蠶功順令業著于青裳蜃磨迎春
恩周于黛耜　黄沙静讞爽鳩興頓足之悲丹石銷魂
神獬輟推鋒之計　星墟列將揮玉節而長驅天䇿神
兵下金壇而決勝横麾赤坂葱山成不戰之郊㑹繳青
丘桃野見其亡之兆烟馳火徼厲珠産而移琛雪騖氷
洲駕瑶谿而納賮
顔師古聖德頌　雲飛九域電擊八區共工慝斃涿鹿妖
除枝換斯撤攙搶靡餘建武戢刃偃伯衅車蠲苛削宻
求瘼䘏隠琴瑟更張銜筞俱盡滿堂已樂聲頌猶軫扇
暍垂仁泣辜流憫吏勉端潔民歸愿謹　閭閻外户馬
牛内壤畎畆相移康莊交讓勿用桴鼔無虞亭障賮納
鮫人朔班狼望至誠感慶休氣致祥馴擾一角栖集五
章華苹挺幹朱草曜芳良耜畟畟多稌穰穰國儲億庾
家登萬箱
李百藥皇德頌　龜書龍匣河圖將游東鰈西鶼云亭
載佇
魏曹植文帝誄　朱旗所𠞰九壤披震疇克不若孰敢
不臣懸旗海表萬里無塵回回凱風祈祈甘雨稼惟嵗
豐登我稷黍家佩惠尹戸蒙慈父
宋謝靈運武帝誄　悠悠聲教綿綿川陸北獻氊裘南
貢金竹髽首冠弁穿胷斂服寒穴欣日巢栖玩屋
謝莊孝武帝哀冊文　百神慕而行雲沈萬國哀而素
霜霣　綴響蘭深緝言瓊秘　浹宇斯澄綿區咸鏡修
風曉逸德星夕映溽露飛甘舒雲結慶禎被動植信泊
翔泳
陳江總陳宣帝哀冊文　廣敷丘索𢎞啟膠庠書林吐
馥文囿含鏘
梁沈約齊武帝諡議　至仁與造化争流靈威與雷霆
齊軌上貫蒼昊下洞深泉春無悽風夏無苦雨時若罔
愆多稔如積三革不累五刃不砥庠塾大啟儒雅雲集
訓閱得宜蒐狩有序丹徼青丘之野跂踵反舌之民浮
深駕阻回首革靣
梁元帝高祖武皇帝諡議　虹旌式卷堡燧載清胥象
相因環楛無曠天衢亨㤗王道升平南海候風東溟奉
貢膏露凝脂慶雲觸石山開蒼璧地出𤣥珪驃騎把鉞
則休屠欵塞太尉抗旌則名王蹷角聲教所漸浹靈虵
之都威令所行通燭龍之外
徐陵侯安都徳政碑　皇帝以陶唐啟國致玉版于河
宗顓頊承家佐金天于江水經綸草昧定鼎之業居多
締構權輿斷鼇之功相半固以英聲馳于海外信義感
于寰中主器攸歸當璧斯在
隋薛道衡老氏碑　千年靈蔡著天性以効徴三足神
烏感陽精而表質春泉如醴出自京師秋露凝甘遍于
竹葦星光若月雲氣飛烟三農應銅爵之鳴五緯叶珠
囊之度
唐元黄之潤州江寧縣瓦棺寺維摩詰畫像碑　我國
家神明造物聖政調時滌瑕穢而玉鏡清剗澆訛而撝
大朴牢籠七十七代欝映萬八千年率土之濵㒺有弗
(一作/不)韙普天之下共惟帝臣京坻積而銅爵鳴鐘鼔和
而玉羊現
李德裕進幽州紀聖功碑文狀　臣學慚荒淺久病衰
殘紀軒后之功徒知渇思敘唐堯之德終媿難名
李德裕幽州紀聖功碑銘　龍顔善將任人傑而不疑
日角好謀歎敵國而强意　羌髳率師以翼周北貊梟
騎以助漢　王褒以日逐歸德稱為人瑞班固以稽落
盪冦大振天聲孰若天子神武百蠻震疊(集作/慴)乘其蹙
國臨以兵鋒割單于之旗納休屠之附非萬里之伐無
三年之勤巍乎成功輝焯後代
王勃益州夫子廟碑　冠帶混并之所書軌八絃閭閻
兼匝之鄉烟火四極竭河追日夸父力盡于楹間越海
陵山章亥塗窮于廡下　溢金膏于紫洞雨露均華栖
玉燭于𤣥都風雷順軌丹蓂翠菌藻繪軒庭鳳彩龍姿
激揚池籞
楊烱遂州長江縣先聖孔子廟堂碑　星連月合層臺
有觀羽之勞海晏河移直筆有書祥之倦
楊烱少室山少姨廟碑　下應猶草王言如絲　畫衣
不犯載酒無寃免禽獸于網羅備寰瀛于軌物　周人
之養國老始闢西膠漢氏之召諸生初開太學辟雍所
以行其禮泮宫所以辨其教童子五尺羞談霸后之臣
冠者六人唯述眀王之道其文德有如此者涼風至司
馬于是乎陳兵太白髙將軍于是乎宜戰乘斗杓而誓
旅出星門而仗鉞莊周稱天子之劒舉之按之吕望言聖
人之兵如風如雨其武功有如此者稽其殷室有文犀
利劒之効珍考其周書有兹(一作/諸)白乘黄之騁力東漸
西被南馳北走盧敖之窮觀六合不出于城隍陶侃之
飛入八門未游于仙室其疆理有如此者
　　帝王部(聖學/)
玉海　開寳讀漢書而感于張治獄之無寃雍熈讀晉
史而謂後宫䌓費之當戒端拱讀漢書而感賈誼之激
切淳化覽唐史而譏太宗之好名真宗謂三國志足為
鑒戒適時用者莫若漢史景徳覽六朝實録而言褒貶
之不當祥符讀前史必究事之始終有未見本末者必
記之他日異書中可以質正　惟昔咸平之盛稍存天
䇿之規遴擇英髦進陪講讀晝則宻承于顧問夜則逓
宿于禁嚴程頥以敬涵養君德范祖禹以和開導主意
勸講猶有分章析理之勞進讀專以因事納言為職
　　帝王部(聖製/)
唐權德輿奉和聖製豐年多慶九日示懐　寒露應秋
節清光澄曙空澤均行葦厚年慶華黍豐聲名暢八表
宴喜陶九功文麗日月合樂和天地同聖言在推誠臣
軄惟匪躬瑣細何以報翾飛淳化中
唐崔位為人賀聖製政刑箴表　爰自繩契已還歴選
列辟憲章代有詞義罕工湯製局促于盤銘虞歌淡泊
于琴曲横汾乃縱賞之事黄竹匪勸誡之文其餘流泊
國風飄淪樂府典謨雅誥寂爾無聞曷若光啟格言昭
融至道勤萬幾于一日二日立盛德于先天後天
王維謝賜中和節御製詩序表　文輝三象諧同六律
邁殷湯之晨露掩虞舜之薫風
陳子昻為陳御史進奉和秋景觀競渡詩表　臣聞白
雲興詠漢㳺汾水之詞黄竹申歌周舞瑶池之駕然而
志崇逺轍事或勞人故文思之化未光太清之道猶闕
　伏惟聖母神皇陛下太虹齊聖感月含神𤣥徳茂于
皇階文明照于天下用能提玉斗挹璇衡百神景從三
靈叶贊青雲出洛爰開受命之符赤甲縈河終御興王
之寳非窮神之至德者其孰能格于是哉既而黄屋務
閒紫極時暇洞庭張樂思接軫于軒㳺媯水披圖想同
參于堯輦然而逺而勞物者未若近而安人動而勤已
者豈比靜而神㤗于是徙金蹕鳴玉鑾清禁林御池殿
肅波臣而戒事命舟子為水嬉彩鷁蓮歌乍起吳江之
引青龍桂擑時謳越女之風鳥逝魚驚沸珠潭而競逐
雪飛電集横玉浦而流光信可以娯樂性靈發揮文物
皇歡允協白日俄光於是奏薫風于管絃詠嚴雲于林
籞帝歌爰作天藻遐彰黼帳帷宫縟文房之綉彩祥烟
瑞景霏翰苑之榮光信探賾于𤣥苞得斯文于紫極太
平允矣元首康哉方欲朝明堂之宫輯羣后之瑞尊榮
顯籙光啟聖圖封玉嵩丘以接千年之統泥金少室攸
增萬嵗之規卓哉煌煌聖君之表也㣲臣曲學蓬户竊
位蘭臺未聞騘馬之謡非有雕龍之思鞠躬霜署謬睹
于天章逖聽鈞臺側聞于帝樂天文尊貴不逺于下臣
帝寳珍崇曲宣于近貴竊以為君唱臣和固不隔于尊
卑宫變商従方允諧于金石輙用齋心扣寂假翰求詞
以攀日月之末光繼螢爝之㣲照
禇亮聖製故司空魏徴挽歌詞表　詞窮清曲理備哀
傷漢武北管之書更慙追逺魏文南皮之嘆取愧悼亡
與辰緯而相暉隨鍾石而俱振　臣趨侍學林竊觀睿
藻不入玉山屢逢盈尺如㳺珠水常睹照車
房𤣥齡遺表　翰邁鍾張詞窮班馬文鋒既振則宫徴
自諧輕豪蹔飛則花蘤競發
崔沔謝手詔表　豈謂𤣥化曲成宏私薦及特紆睿思
親洒仙毫降自九天粲然五色初喜麗天之象逺燭輝
光旋驚垂露之踪曲覃霈澤鸞鶴廻翔而變態烟雲舒
卷以成姿賦彩飛空竦神蕩目恭惟國寳何幸家藏
周庾信謝趙王示新詩啟　八體六文足驚毫翰四始
六義實動性靈落落詞高飄飄意逺文異水而湧泉筆
非秋而垂露藏之山嵓可使雲霧鬱起濟之江浦必當
蛟龍繞舟首夏清和聖躬怡裕瑠璃彫管鵲顧鸞回婉
轉緑沈猿驚鴈落下風傾首以日為年犍為舍人實有
微願碧雞主簿無有遂心寂寞荆扉踈蕪蘭徑驂駕來
梁未期卜日遣騎到鄴希垂枉道
王勃乾元殿頌序　靈襟索隱控風伯于詞林睿想鈎
深詔天呉于筆海神窮獨照傍探赤水之珍思洽幾深
逈冩丹谿之韻金壇紫露映銀籕而翻華瑶林白雪藻
瓊章而吐絢
　　帝王部(御書/)
唐李嶠為何舍人賀梁王處見御書襍文表　天文景
爍璧合而珠連聖理雲回鸞驚而鳳集究黄軒鳥跡之
巧殫紫府結空之勢偃波垂露㑹寳意而咸新半魄全
曦象天形而得妙固已竒縱絶俗美態入神掩八體而
擅規模冠千齡而垂楷法是用編之玉軸勒以銀繩盡
罄梁珠特裝玳瑁之匣揔攻陶璧用飾瑠璃之笥雕鏤
千品緹巾萬襲芸香却蠧芝體為封珍寳之精下燭西
崑之岫文章之氣上纒東璧之象實可為天下之妙迹
域中之竒觀者焉
又為納言姚璹等謝賜飛白書表　跪承寳貺仰戴瓊
文如披七曜之圖似發五神之檢九霄靈澤與垂露而
同霑千載嘉祥共廻鸞而並集冠六文而首出掩八體
而孤騫眇乎若㳺霧之拂春林靄乎似輕雲之上秋漢
頡皇之始模蟲篆未足多竒劉后之嘗學史書孰云能
擬固已工踰懸帳妙盡刻符鍾繇竭力而難比伯英絶
筋而不逮則知乃神乃聖包衆智而同歸多藝多才總
羣方而兼善諒天機之獨運豈凡識之能窺臣等才埓
瓶筲任叨衡石器滿之戒每切于愚心棟隆之吉實慙
于眀代而天慈曲奬聖造不遺厚禄尊官既殫恩而極
寵良辰美景又申歡而接宴慶方行而已及澤未溥而
先加殊恩與骨肉等深縟禮共衣冠相絶今復親陪睿
賞特流宸翰嬴氏之魂㳺天上未比超昇闞生之名在
月中詎方遐邈昔者韓稜深博肇蒙于署劒田鳳名流
僅聞于題柱未有芝英草聖近縟于綵箋合壁連珠俯
光于掌握在臣叨忝獨冠古今方且示彼記言𫝊諸貽
訓表一人之殊寵留百代之榮觀
宋蘇軾謝賜御書詩表　玉斚金尊霈若雲天之澤寳
章宸翰煥乎奎璧之文喜溢心顔光生懐袖伏念臣猥縁
末技獲玷清流早嵗數竒已老江湖之上餘生何幸得
依日月之光入侍燕閒與聞講學卒桓榮之業因人而
成登劉泊之床則臣豈敢夫何珍賜及此㣲軀兹遇皇
帝陛下道夲生知才惟天縱文不數于㳺夏書已逼于
鍾王心慕手追陋文皇之猶學筆縱字大笑宋武之未
工知臣遭遇之難亦欲顯榮其老鏤之金石庻𫝊玩于
人人付與子孫俾輸忠于世世　鳥企龍躍珠解泉
分
張説謝賜御書大通禪師碑額狀　畫起平雲㸃蹲芒
玉戈矛攢倚鸞鶴交飛神功發于至想睿思成于𤣥徳
權德輿太宗飛白書答詔記　至若縹緲鴻翥之勢輕
濃蟬翼之狀子敬白而不飛子雲飛而不白稽合衆美
裁成絶藝又以見哲王之餘裕書圃之逸品云
舞鳳廻翔于懐袖飛龍顧盼于縑緗　霞舒舞鵠之紋
雲繞廻鸞之勢宫中刀尺剪雲霧于赤城筆下風雷走
龍蛇于碧落　仙風助其縹緲辰象供其粹凝
　　宫掖部(皇太后/)
唐常衮賀冊皇太后表　塗山降瑞華渚呈祥照臨典
禮示天人之慶範裁成風化表戚屬之宗師
劉禹錫賀冊皇太后表　禀靈作合誕聖表祥徽號極
域中之尊至仁為天下之母　長樂宫中永獻南山之
壽濯龍門上再揚東海之風
楊於陵賀冊皇太后表　周室興王文母同其經禮漢
王嗣聖明德佐其徽猷　堯門薦祉延寳祚于無疆長
信頥神播歡心于率土
賀太后尊號表　修長樂之註已觀景曜之宣誦思齊
之詩更侈徽音之嗣
賀太后生辰表　動鼔鐘于長樂何慙漢家為壽之儀
響環佩于後宫更邁唐室奉觴之禮　五十而慕父母
顧聖德之難加八千以為春秋喜慈齡之方永
賀太上皇后尊號表　擁篲迎門漢祖悟櫟陽之敬望
樓執鞚唐宗修興慶之歡玉巵惟志于夸毗寳冊不心
(疑作/忘)于授受奮乎百世在我一時
宋晁補之代北京賀坤成節表　建畢占中歴紀金行
之始妊姜協聖禮嚴坤徳之成率土傾心後天申祀恭
以太皇太后階下慈仁世濟睿哲生知昊穹所懐宗廟
牧享配烈祖勤勞之禮隆嗣王保佑之功盈成祗慎于
薄氷豐美大蒙于潤澤式䖍至養允荅常尊誕惟考室
之祥肇届登禾之候謳謡歸美華夏舉同伏願太皇太
后百順咸臻三靈共贊天高地厚扶不㧞之洪基松茂
竹苞資無疆之妙筭
又代人冬至賀太皇太后表　道參穹厚澤及飛潛生
民本姜嫄之仁終配天者后稷思齊詠太任之美要成
聖者文王九功可歌五韙咸備
又賀皇太后稱尊表　漢典具修式䖍長樂之養周詩
足繼大顯思齊之功
宋文天祥皇子進封左衛上將軍嘉國公賀皇太后表
　東朝保艾方隆堯母之仁西國分茅式篤文孫之慶
兩宫喜色萬宇歡聲德厚慈元神怡長樂尊之至也上
承視膳之勤宜爾繩兮下適含飴之趣瑶池日永玉葉
春濃臣逺被繡衣隃瞻綵仗于其王母知介壽之來崇
佑我後人願丕圖之有衍
陸㳺賀皇太后牋　唐虞盛際乃出一家父子之親任
姒徽音仍見三朝婦姑之法
播芳大全賀皇太后壽牋　重闈介壽聳瞻瑶極之紫
僊顯號推崇卓冠玉清之丹籍祲容焜燿茀祉駢蕃殿
下離麗重眀坤載萬物德諧烈祖蚤釐降以嬪虞慶篤
文孫終貽謀而與啓厯數衍仍雲之系蓬萊宴日月之
長熒煌彤管之書赫奕洪徽之盛慈顔不老孝治有光
誦思齊思媚之詩逺繼周大任之躅紀長信長秋之制
俯卑漢太后之功
夏侯孜皇太后諡冊文　塗山佐夏莘野興商潛耀空
藴于方祇秘景莫觀于圓魄卓爾潔操穆然凝暉　正
位號于瑶齋森禮容于金配母儀無斁廟貌有嚴　柔
順承天廣大法地齊二儀以發育含萬物而化光靜專
宅心謙儉約已塗山積厚淮水秉靈四德交修六宫承
式
　　宫掖部(皇后/)
宋梁燾立皇后孟氏制　謂王道之大所由興故人倫
之始不可緩明揚德閥之懿簡在慈闈之公欽承温詔之
音俾正中宫之位　幽閒貞靜藹聞和聲婉睦惠慈雅
應柔則天作之合文定厥祥人謀協從龜告并吉是宜
入聽内職輔宣外和式瞻褘翟之章卜直軒龍之象嘉
典大備並行今古之情文盛徳有開増美國家之治理
於戲惟恭儉為富貴之守惟憂勤為康樂之資如闗睢
之進賢則可以基風化之成如樛木之逮下則可以將
福履之盛用久乃濟匪初其難勉爾欽修以法三宫之
端一相予顯祀以崇七廟之清眀
晉書后妃傳序　夫乾坤定位男女流形伉儷之義同
歸貴賤之名異等若乃作配皇極齊體紫宸象玉牀之
連後星喻金波之合羲璧爰自夐古是謂元妃降及中
年乃稱皇后四人並列光于帝嚳之宫二妃同降著于
有虞之典夏商以上六宫之制其詳靡得而聞焉姬劉
以降五翟之規其事可略而言矣周禮天子立一后三
夫人九嬪二十七世婦八十一御妻以聽王者内政故
㛰義曰天子之與后如日之與月隂之與陽由斯而譚
其所從來逺矣故能母儀天㝢助宣王化德均載物比
大坤維宗廟歆其薦羞穹壤俟其交㤗是以哲王垂憲
尤重造舟之禮詩人立言先奬葛覃之訓後燭流景所
以裁其宴私房樂希聲是用節其容止履端正本抑斯
之謂歟若乃娉納有方防閑有禮肅尊儀而修四德體
柔範而𢎞六義隂教洽于宫闈淑譽騰于區域則𤣥雲
入戸上帝錫母萌之符黄神降徴坤靈贊壽丘之道終
能鼎祚惟永𦙍嗣克昌至若儷極虧閑憑天作孽倒裳
衣于袵席感朓側于弦望則龍漦結釁宗周鞠為黍苖
鷰尾挻灾隆漢墜其枌社矣自曹劉内主位以色登甄
衛之家榮非德舉滛荒挺性蔑西郊之禮容婉戀含詞
作南國之竒態詖謁由斯外入穢德于是内宣椒掖播
晨牝之風蘭殿絶河雎之響永言彤史大練之範逾微
緬視青蒲脫珥之猷替矣晉承其末與世汚隆宣皇創
基功𢎞而道屈穆后一善勣侔于十亂洎乎太祖始親
選良家既而帝掩紈扇躬行請托后採長白實彰妬忌
之情賈納短青竟踐覆亡之轍得失遺迹煥在綈緗興
滅所由義同畫一故列其本事以為后妃傳云
李商隱太尉衛公㑹昌一品制集序　惟先后懋守丕
基允資内助秀南頓嘉禾之瑞開烈山神井之祥德駕
河洲淑肩沙麓將顯降媯之配未𢎞褒紀之恩渝(集作/論)
美椒塗掩華蘭掖縁山破芿夙聞齊主之悲採石𫝊形
早降漢皇之慟繞樞有慶鳴社承輝而懿號未彰貞魂
莫祔
唐閭丘均為人賀赦表　皇后垂曜軒轅命兆沙麓眀
彰教訓以致其功隂祗助宣于陽靈坤德承順于乾道
是故貺流椒掖慶發瑶筵祥矞五雲絳丹黄而振色禕
䄖六服合黼藻而融文
錢翊為人請冊淑妃何氏為皇后表　掖庭累行詎無
白鷰之徴簡冊正名宜受金螭之錫
梁江淹為建平王慶皇后正位章　嘉月惠時膺曜宸
正翬珩昭品䄖組在飾休徧函夏譽殷靈昧伏惟岳曜
静德式懐謙順升降圖𫝊左右詩史夙競茂資早摛芳
訓衍教紫庭麗軌華屋聲激綺組風偃家邦
宋文天祥湖南提刑到任謝皇后牋　德侔坤地位正
家人闗雎之化既行用之天下象魏之法使布正自王
宫爰取踐更載叨詳讞臣敢不靈承欽恤祗若平反無
刑以乂黎民誕敷聖化式敬以長王國永誦徽音
晉書后妃論　史臣曰方祗體安儷乾儀而合德圓舒
循晷配羲曜以齊眀故知陽爍隂凝萬物假其陶鑄火
炎水潤六氣由其調理取譬賢淑作伉文思靈根式固實
資于此宣穆閱禮偶德潛鱗翊天造之艱虞嗣塗山之
逸響寳運歸其後𦙍盖有母儀之助焉武元楊氏豫聞
朝政眀不逮逺愛溺私情深杜衛瓘之言不曉張泓之
詐運其隂沴韜映乾眀晉道中微基於是矣惠皇禀質天
縱其嚚識暗鳴蛙智昏文蛤南風肆狡扇禍稽天初踐
椒宫逞梟心于長樂方觀梓樹頒鴆羽于離眀襃后滅
周方之葢小妺妃傾夏曾何足喻中原䧟于鳴鏑其兆
彰于此焉昔者高宗諒闇總百官于元老成王沖𦕈託
萬機于上公太后御宸諒知非古而眀穆康獻仍世臨
朝時屬委裘躬行負扆各免華陽之釁竟躡和熹之蹤
保陵遲以克終所幸實為多矣
梁髙祖德皇后郗氏諡議　應祥月徳比載坤靈柔範
隂化儀形自逺俔天作合義先造舟
宋衛涇成肅皇后(孝宗后/謝氏)諡議　禮義致化周詩所以
著二南之本光大含宏羲易所以贊重坤之象盖后妃
之徳始于閨門刑于邦家垂于來裔其體則一而其用
有三承順于上則欲殫其婦道之勤儆戒于中則欲觀
其内則之助保艾爾後則欲求其孫謀之詒三者備而
後二南無餘藴坤道無遺功矣　端靖而誠莊淑聖而
柔令惠問光於彤管慈儀冠乎六宫遊娱之事希從圖
史之箴自警紘綖是則蘋藻必躬化始閨閫風行邦國
有亷退之節有徽嘉之行迹其垂髫之初體相多異則
有以著俔天之表受冊之夕日華宣明則有以彰天作
之合母育累朝壽盈七袠號榮衍于六字瑶冊侈乎四
上尊崇之養康寕之福奐乎不可尚已　鷄嗚問安而
喜憂有常盥櫛佐餕而㫖甘必進紀千秋之節則毎從
于鳳輦上萬歳之觴則克悅于龍顔嚴君既樂聖嗣之
無違永壽益喜椒塗之盡愛于是五日一朝之禮風雨
弗渝兩宫九閏之餘毫釐無間
漢揚雄元后誄　沙麓之靈太隂之精天生聖姿豫有
祥禎作合于漢配元生成孝順皇姑聖敬齋莊内則純
備後烈丕光肇初配天元命是將志在黎元是勞是襄
寅賔出日東秩暘谷鳴鳩拂羽勝降桑木蠶于繭館躬
執筐曲帥導羣妾咸修蠶族分繭理絲女工是勅遐邇
蒙祉中外禔福自京逮海靡不仰徳
晉左九嬪元皇后楊氏誄　昔有莘適殷姜姒歸周宣
德中閨徽音永流樊衛二姬匡齊翼楚馬鄧兩妃亦毗
漢主峨峨元后光嬪晉宇伉儷聖皇比蹤往古
宋顔延之元皇后哀冊文　倫昭儷昇有總有憑圓精
初爍方祗始凝昭哉世族祥發慶膺秘儀景冑圖光玉
繩昌暉在隂柔明將進率禮蹈和稱詩納順爰自待年
金聲夙振亦既有行素章增絢象服是加言觀維則俾
我王風始基嬪徳惠問川流芳猷允塞方江泳漢再謡
南國伊昔不造鴻化中微用集寳命仰陟天機釋位公
宫登曜紫闈欽若皇姑允廸前徽孝逺寧親敬行宗祀
進思才淑傍綜圖史發音在詠動容成紀坤則順成星
軒潤飾下節震騰上清朓側有來斯雍無思不極
齊謝朓敬皇后哀冊文　肇惟淑聖克柔克令清漢表
靈曾沙膺慶爰定厥祥徽音允穆光華沼沚榮曜中谷
敬始絺綌教先穜稑睿問川流神襟蘭郁先德韜光君
道方被輔佐求賢在謁無陂顧史𢎞式陳詩展義厚下
曰仁藏往伊智十亂斯俟四教㒺式思媚諸姑貽我嬪
則化自公宫逺被南國軒曜懐光素舒佇德
盧照隣歌中宫　祥逰沙麓慶洽瑶衣黄雲晝聚白氣
宵飛居中履正禀和體微儀刑赤縣演教椒闈陶鈞萬
國丹青四妃河洲在詠風化攸歸
　　宫掖部(妃嬪/)
梁簡文帝有所思詩　昔未離長信金翠奉乘輿何言
人事異宿昔故恩踈寂莫錦筵靜玲瓏玉殿虛掩閨泣
團扇羅幌詠蘼蕪
陳張正見昭君怨詩　塞樹暗胡塵霜樓眀漢月泪染
上春衣憂變華年髪
又隂鏗詩　跨鞍今永訣垂淚别親賔漢地隨行盡胡
闗逐望新交河擁寒霧隴日闇沙塵唯有孤眀月猶能送
逺人
又周庾信詩　拭啼辭戚里廻顧望昭陽鏡失菱花影
釵除却月梁圍腰無一尺垂淚有千行緑衫承馬汗紅
袖拂秋霜别曲真多恨哀絃須更張　歛眉光禄塞遥
望夫人城片片紅妝落雙雙淚眼生氷河牽馬度雪路
抱鞍行朔風入骨冷夜月照心眀方調琴上曲變作胡
笳聲
又陳後主詩　圖形漢宫裏遥聘單于庭狼山聚雲暗
龍沙飛雪輕笳吟度隴咽笛轉出闗嗚啼粧寒葉下初
月愁眉生只餘馬上曲猶作别時聲
又唐盧照隣詩　金殿恩中絶交河使漸稀肝腸隨玉
輦形影向金微漢宫草應緑胡庭沙正飛願逐三秋鴈
年年一度歸
又駱賔王詩　斂容辭豹尾緘恨度龍鱗金鈿眀漢月
玉筯染胡塵粧鏡菱花暗愁眉栁葉嚬唯有清笳曲時
聞芳樹春
又董思恭詩　琵琶馬上彈行路曲中難漢月正南逺
燕山直北寒髻鬟風拂亂眉黛雪沾殘斟酌紅顔改徒
勞握鏡㸔
又上官儀詩　玉闗春色曉金河路幾千琴悲桂條上
笛怨栁花前霧掩臨粧鳳風驚入鬢蟬緘書待還使淚
盡向高天
梁孔翁歸班媫妤怨詩　長門與長信日暮九重空雷
聲聽隱隱車響絶籠籠恩光隨妙舞團扇逐秋風鉛花
誰不見人意自難同
又何思澄詩　寂寂長信晚雀聲愁洞房蜘蛛網髙閣
駮蘇被長廊虛殿簾帷寂閒堦花蘂香悠悠視日暮還
復守空牀
又陳隂鏗詩　栢梁新寵盛長信昔恩傾誰為諸人巧
翻為歌舞輕花月分窻進苔草共堦生睫淚衫前滿單
眠魂裡驚可惜逢秋扇何用合歡名
又陳標詩　掌上恩移玉帳空香珠滿眼泣春風飄零
怨栁凋眉翠狼藉愁桃墜臉紅鳳輦秪應三殿北鸞聲
不散五湖中笙歌處處廻天睠獨自無情長信宫
陳張正見銅雀臺詩　荒凉銅雀晚揺落墓田通雲慘
當歌日松吟欲舞風人疎瑶席冷曲罷繐帷空可惜年
年淚俱盡望陵中
喬知之銅雀妓詩　金閣早分香鉛華不重粧空餘强
歌舞猶是為君王哀絃調已絶曲艷不須長共看西陵
暮秋烟生白楊
又劉方平詩　遺令奉君王嚬娥强一粧嵗移陵樹色
恩在舞衣香玉樹生秋氣銅臺下夕陽淚痕沾井幹舞
袖為誰長
沈佺期長門怨詩　月皎風泠泠長門次掖庭玉堦聞
墜葉羅幌見飛螢清露凝珠綴流塵下翠屏妾心君未
察愁嘆劇繁星
又崔顥詩　君王寵初歇棄妾長門宫紫殿清苔滿髙
樓眀月空夜愁生枕席春意罷簾櫳泣盡無人問容華
落鏡中
又劉長卿詩　何事長門閉珠簾只自垂月移深殿早
春向後宫遲蕙草生閒地梨花發舊枝芳菲似恩幸㸔
著被風吹
又岑參詩　君王嫌妾妬閉妾在長門舞袖垂新寵愁
眉結舊恩緑錢侵履跡紅粉濕啼痕羞被夭桃笑看春
獨不言
又賈至詩　獨坐思千里春庭曉景長鸎喧翡翠幙栁
覆鬰金堂舞蝶縈愁緒䌓花對靚粧深情託瑶瑟絃斷
不成章
又王貞白詩　寂寞故宫春殘燈曉尙存從來非妾過
偶爾失君恩花落傷容鬂鶯啼驚夢魂翠華如可待應
免老長門
又王貞白詩　葉落長門靜苔生永巷幽相思對眀月
獨坐向空樓鑾駕迷終轉蛾眉老自愁昭陽歌舞伴此
夕未知秋
劉長卿故女道士婉儀太原郭氏挽歌　作範宫闈睦
歸真藝業超馭風仙路逺背日帝居遥鸞殿空留處霓
裳已罷朝淮王哀不盡松栢但蕭蕭　宫禁恩長隔神
仙道已分人間驚早露天上失朝雲逝水年無限佳城
日易曛簫聲浮薤曲哀斷不堪聞
江總為六宫謝表　鶴鑰晨啟雀釵曉映恭承盛典夙
荷徽章步動雲袿香飄霧縠媿纒艷粉無情拂鏡愁縈
巧黛息意臨窻妾聞漢水贈珠人間絶世洛川拾翠仙
處無雙或有風流行雲窈窕初日聲高一笑價起兩環
乃可桂殿迎春蘭房侍寵借班姬之扇未掩驚羞假蔡
琰之文寧披竦戴
梁沈約為六宫拜章　蓬閨菲質嘉淑無筭越自幽衡登
軀宸漢奉日月之華侍巾屣之末何以厠鴛鸞之盛序
奉屬車之清塵
陳江總為陳六宫謝章　恭膺禮命愧集丹縷之顔拜
奉曲私愁縈翬羽之色魯宫夜火伯媛匪驚楚榭奔濤
貞姜何懼豈期日月騰影風雲㵼潤遂復位崇九御聲
高六列象服增華丹軿耀采何以弼佐王風克柔隂化
兢惶並集追想流荇之詩荷遽相并遂失鳴環之節
張説上官昭容集序　明淑挺生才華絶代敏識聰聽
探微鏡理開卷海納宛若前聞揺筆雲飛咸同宿構則
天久視之後中宗景龍之際十數年間六合清謐内峻
圖書之府外闢修文之館搜英獵俊野無遺才右職以
精學為先大臣以無文為恥每豫逰宫觀行幸河山白
雲起而帝歌翠華飛而臣賦雅頌之盛與三代同風豈
惟聖后之好文亦云奥主之協讚者也古者有女史記
功書過復有女尚書決事宫閤昭容兩朝專美一日萬
幾顧問不遺應接如響雖漢稱班媛晉譽左嬪文章之
道不殊輔佐之功則異跡祕九天之上身沒重泉之下
嘉猷令範代罕得聞庶姬後學嗚呼何仰然則大君據
四海之圖懸百靈之命喜則九圍挾纊怒則千里流血
靜則黔黎乂安動則蒼甿罷弊入耳之語諒其難乎貴
而勢大者疑賤而禮絶者隔近而言輕者忽逺而章忠
者忤惟窈窕柔曼誘掖善心忘味九德之衢傾情六藝
之圃故登崑廵海之意寢剪胡刈越之威息璿臺珍服
之態消從禽嗜樂之端廢獨使温柔之教漸于生人風
雅之聲流于來葉非夫𤣥黄毓粹貞眀助思衆妙該識
群靈挾志誕異人之寳授興王之瑞其孰能臻斯懿乎
鎮國太平公主道高帝妹才重天人昔嘗共遊東壁同
宴北渚倐來忽往物在人亡憫雕琯之殘言悲素扇之
空曲上聞天子求椒掖之故事有命史臣叙蘭臺之新
集
謝莊孝武帝宣貴妃誄　𤣥丘烟煴瑶臺降芬高唐渫
雨巫山欝雲誕發蘭儀光啟玉度望月方娥瞻星比婺
毓德素里栖景宸軒處麗絺綌出懋蘋蘩脩詩賁道稱
圖昭言翼訓姒幄贊軌堯門展如之華實邦之媛
宋謝莊殷貴妃諡冊文　惟爾含徽挺茂爰光素里友
琴流荇實華紫掖奉軒景以柔眀登譽處椒風以婉孌
升名幽閑之範日藹層闈繁祉之慶方崇蕃世而當春
掩藻中波滅源朕用震悼傷于厥心松區已剪泉㝠將
墜宜有旌德第行式衍聲芳
張纘梁高祖丁貴嬪哀冊文　隂化代終王風攸始動
容諮式出言顧史宜其家人刑于國紀　素魄貞眀紫
宫炤晰逮下靡傷思賢罔蔽躬儉則節昭事惟䖍金玉
無玩筐筥不捐祥流德化慶表親賢甄昌軼啟孕魯陶
燕方論婦道眀章閫席𤣥池早扃沅湘已穸展衣委華
朱幩寢迹幕結儲闈哀深蕃辟
常衮贈媫妤董氏墓誌銘　瑶臺入寵金屋流芳映月
幌而方娥上星樓而比婺恩多不恃顧重無矜讓以同
車恭而避寢
　　儲宫部(太子總/)
梁庾肩吾侍宴宣猷堂應令　副君德將聖陳王才掞
天歸來宴平樂置酒對林泉爐香雜山氣殿影入池漣
艷舞時移節新歌屢上絃聽曲慙囘顧思經徒欲眠
劉孝威奉和簡文帝太子應令　太子天下本元良萬
國貞周朝推上嗣漢代紀重眀前星涵瑞彩洊雷揚逺
聲三善傳樂正百行紀司成九流遍已辨七經咸所精
博聞强子政高才陵長卿禮尊逾屈已德盛益卑情仙
氣貽鍾相儒道推桓榮延賢博望苑視膳長安城園綺
隨金輅浮丘侍玉笙智囊前斂笏端士後垂纓九仙良
所重四海更誰傾班輪同䇿乗甲館齊蓬瀛
周庾信北園新齋成應教　紅粉跂鳥翼山節拱蘭枝
畫梁雲氣繞雕窻玉女窺月懸惟反照蓮開長倒垂盤
根細壊石行雨暴澆池長藤連格徙高樹帶巢移鳥聲
惟雜曲花風直亂吹白虎題書觀元熊帖射皮文絃入
舞曲扇月掩歌兒玉節調笙管金船代酒巵若論曹子
建天人本共知
唐薛元超奉和同太子監守　儲禁銅扉啟宸行玉􁉨
遥空懐壽街吏尚隔寢門朝地首瞻龍㦸塵外想鸞鑣
飛文映仙牓瀝思叶神颷帝念紆蒼陸乾文煥紫霄雲
塘横筆海平圃振詞條欲應重輪曲鏘洋韻九韶
梁簡文帝上昭眀太子集别𫝊等表　眀月西流幼有
文章之敏羽籥東序長備元良之徳非假二疎寧勞四
皓虎賁恧其經學智囊慙其調䕶豈止博望延賔壽春
能賦問疑棗據書戒憑陵而已哉玉折何追星頽靡續
地尊虢嗣外陽之術無徴位比周儲緱山之駕不返
梁任昉為皇太子求一日一入朝表　臣聞内豎告安
姬昌怡色鳴雞戒旦周發冠履或以凉燠之候晨昏異
宜膳羞之和鼎飪殊節一辰三朝稱情猶簡終日承顔
在理斯愜且長壽之對撫循無已馳道未窮顧懐不輟
豈直下動天至固亦上結慈衷自頃半旬乃朝遂為通
制事踰信次義乖晨省一日萬幾不敢三塵御省每旦
改宿特乞一至寢門
蕭子範求撰昭眀太子集表　臣聞姬旦云亡播禮樂
于百代宣尼既沒𫝊雅頌于千祀夏啟之風載𫝊樂野
周晉之迹止在洛濵入侍四公西京見美長壽一察東
漢流名魏擊之悟篋衣事闗戰國孫登之愛田苗義屬
偏覇各稱小善靡擅雕蟲子桓雖詩賦可嘉矩範頓闕
貽譏良史取誚前載備而為論發奥允歸自少陽潛位
震方滅采神儀長往銅樓毁搆音顔緬邈舟壑遷移若
乃縁情體物䌓絃縟錦縱横豔思籠盖詞林積練累素
盈車滿笈金石有銷斯文方逺既異陳王之躬撰又非
當陽之自集臣蟬翼輕身未從塵露而班輸嚴駕永輟
騑驂戀主懐兹伏深涕慕冒乞銓次遺藻勒成卷軸
唐劉(闕/)論太子初立請尊賢學表　臣聞郊迎四方孟
侯所以成德齒學三讓元良由是作貞斯皆屈主祀之
尊申下交之義故得芻言咸薦睿問傍通不出軒庭坐
知天壤率由兹道永為鴻基者焉至若生乎深宫之中
長乎婦人之手未嘗識憂懼無由曉風俗雖復神機不
測天縱生知而開物成務終由外奬夫宗彼干籥聽兹
謡頌何以辨章庶績甄覈彛倫歴考賢聖咸資琢玉是
故周儲上哲師望奭而加裕漢嗣深仁引園綺而昭德
原夫太子宗祧是繫善惡之際興亡斯在不勤乎始將
悔于終是以晁錯上書令先通政術賈誼獻䇿務前知
禮教竊惟皇太子玉裕挺生金聲夙振眀允篤誠之美
孝友仁義之方皆挺自天姿非勞審諭是以華夷仰德
翔沛希風矣然寢門視膳已表于三朝藝宫論道宜𢎞
于四術雖則春秋鼎盛飭躬有漸實恐嵗月易往惰業
興譏取適晏安言從此始臣以愚短幸參侍從恩廣離
眀輕願聞徹不敢曲陳故事請以聖德言之伏惟陛下
誕叡膺圖登庸歴試多才多藝道著于匡時允武允文
功成于纂祀萬方即序九圍清晏尚且雖休勿休日慎
一日求異聞于振古勞睿思于當年乙夜觀書事高漢
帝馬上披卷勤過魏后陛下自勵如此而令太子優㳺
棄日不習圖書臣所未諭一也加以暫屏機務即寓雕
蟲紆寳思于天文則長河韜映摛玉字于仙札則霽霞
成彩固以錙銖萬代冠冕百王屈宋不足以升堂鍾張
何階于入室陛下自好如此而令太子悠然静處不尋
篇翰臣所未諭二也陛下備該衆藝獨秀寰中仰達天聰
俯詢凡識聽朝之隙引見群儒降以温顔訪以今古故
得朝廷是非里閭好惡凡有巨細必闗聽覽陛下自行
如此而令太子久入趨侍不接正人臣所未諭三也陛
下若謂無益則何事勞神若謂有成則宜申貽厥後蔑
而不急未見其可伏願俯惟睿範訓及儲君授以良書
娯之嘉客朝披經史觀成敗于前蹤晚接賔逰訪得失
于當代間以書札繼以篇章則日聞其所未聞日見其
所未見副德逾光群生之福也竊以良娣之選遍于中
國仰惟聖㫖本求内助防微慎逺之慮固非羣臣所測
暨乎徴簡人物則與聘納相違監撫二周未延一士愚
謂内既如彼外亦宜然者恐招物議將謂陛下重内而
輕外也古之太子問安而退所以廣敬于君父異宫而
處所以分别于嫌疑今太子一侍天闈動移旬朔師傅
以下無由接見假令供奉有隙蹔還東宫朝謁既疏且
事欣仰規諌之道故所未暇陛下不可以親教宫寀無
因以進言雖有具寮竟將何補伏願俯循前躅稍抑下
流𢎞逺大之規展師友之義則離徽克茂帝圖斯廣凡
在黎元孰不慶賴太子温良恭儉聰眀睿哲含靈所悉
臣豈不知而淺識勤勤思効愚衷者願滄溟益潤日月
增華也
李商隱為濮陽公論皇太子表　伏惟皇帝陛下道冠
百王功高三古事窺化本謀洞機先皇太子自正位春
坊𫝊輝望苑陛下旁延雋乂以贊温文並學探泉源氣
壓浮競嗜魚不進求玦莫從有王褒之獻箴無卞蘭之
奏賦今縱粗乖睿㫖微慊聖心當以猶屬妙齡未加元
服或攜徒御時縱逸逰欒野夏儲亦嘗觀舞南皮魏副
屢見飛觴陛下濬發慈仁殷勤措教稍踰規戒即震威
靈雖伐木析薪必循其理而逝梁發笱亦有可虞抑臣
又聞父之于子也有嚴訓而無責善君之于臣也有掩
惡而復録功故得各務日新並從夕改同寘于道不傷
其慈儻犯在斯須便遺天性過當造次遽抵國章則以
古以今孰為令子在朝在野誰曰全臣虛牽復之微言
失不貳之深㫖伏以陛下侔覆育於天地霽赫怒于雷
霆復許省勵宫闈早謝師傅蹈殊休于列聖慰欽矚于
兆人臣才則荒凉志惟朴騃因縁代業蒙被官榮竊諸
侯之土田領大將之旗皷當車折檻合首他人瀝膽刺
心正當今日而名非朝籍務切軍機道阻且修佇立以
泣龍樓獻直戴逵之辭翰蔑聞鳳闕拜章張儼之精誠
未冺
于志寧諌太子承乾引突厥達哥支入宫書　上天盖
高日月以光其徳明君至聖輔佐以贊其功是以周誦
升儲見匡毛畢漢盈居震取資黄綺周公抗法於伯禽
賈生陳事于文帝莫不殷勤于端士懇切于正人昔鄧
禹名臣方授審諭之任疎受宿望始除輔導之官歴代
賢君莫不丁寧于太子者良以地膺上嗣位處副君善
則率土霑其恩惡則海内罹其禍
梁簡文帝上皇太子𤣥圃講頌啟　竊以舜韶始唱靈
儀自舞陳律纔宣風心競蕚輕禽短葉尚識音光沐善
歡心寧忘撫抃伏惟殿下體高𤣥賾養道春禁牢籠文
圃漁獵義河注意龍宫研心寳印雲聚生什之才並命
應王之疋探機析理怡然不倦朱華景月詎此忘罷屬
素藏晚節𤣥英初氣霜竹浮隂風梧散葉從容雅論實
㑹神衷綱經生多幸屬此休世躊蹰奉渥得備磐藩而
黏蠅未㧞迷象不羈寳沒醉衣珠沉勇額得聞勝善寧
忘歌詠
許敬宗謝皇太子玉華山宫銘賦啟　伏惟殿下天資
學府道貫生知絢發詞林若春華之麗韶景漪清筆海
譬秋水之澹晨霞仙鶴和吟慙八音于雅韻神龍縟彩
謝五色于彫文綺布天庭雲生石砌理含貞邃雅達谷
處之端趣極幽閒妙盡嵓居之體烟松合翠露桂分紅
察彼殊形翻然共色䆒冩真之奥㫖擅體物之窮神若
乃漢月鈎空乍臨珠箔石苕垂髪或映莊帷莫不理超
詞表意生文外自餘清㧞觸類竒新成若神化之工光
乎性道之製盖由基天挺裕纂聖凝離故能邁古超前
納卿雲于度内逾儔絶侣括啟誦于胸中
薛元超諌皇太子牋　昔漢苑招賢高軒洞敞曹園愛
客飛盖連隂此乃副君之待士也亦有推心鄭衆每佇
於諮詢降禮桓榮用承于誨命此則副君之尊師也
固以苑囿之地草樹極深絶磴危嶠往往而有控纎離
之馬影踰流電擁太阿之劒氣駭奔星截輕禽逐狡兔
倘有銜勒之變雖悔何追　殿下假以温顔人各申其
藝業鈎深理窟者思憤懐蛟摭實詞條者文成吐鳳此
亦一時之竒觀可以澡慮怡神預在宫僚人知自効便
僻取容者疎之正直不撓者親之棄不急之務而省逰
娯絶無益之慾而敦節儉以儒墨為城池翺翔其際以
禮義為干櫓棲息其間
許敬宗為司徒趙國公謝皇太子寄詩牋　手開玉札
炫目澄心行諷金聲式歌且抃竊惟化成天下(闕/)　以
導洪源體物縁情自風騷而綿列代莫不咸相祖述罕
見生知伏惟殿下摛絢紹天含章挺睿温文表裕藻清
漢于離暉麗則凝華縟春秋于博望乃以監守餘暇俯
貺清篇覽夜月之流光降無私于逺客想懸旌之未卷
察翹心于征斾依依垂栁益愴邊城鬰鬰中園偏傷逺
塞殊私所被文㫖兼深詞運理而參神氣凌雲而含粹
五章間發若啟榮光之圖六律相宣如覿奏金之字無
忌幸從神武愧乏王粲之才忝降斯文益深呉質之思
無任感荷慶躍之至于是扣寂求音繼震方之逸響披
吟見意吐爝火之微光
宋汪藻代人賀皇太子正位牋　分輝寳緒毓粹璿源
挺天人岐嶷之資禀聖人徇齊之教　保毓元良星輝
海潤琢磨令德玉粹金純
(闕/)　　賀元正箋　乾九四之潛德震一索之長男問
寢雞鳴紫禁耐烟花之繞賔賢鴻翼皓眉峙雪柏之堅
王勃乾元殿頌序　皇太子承雲紫座翊八柱于乾維
湛粹青衢揖三樞于地户黄離踵曜太陽分銑樹之輝
蒼震薦音少海控銀河之色鶴筌飛奏想丹駕于瓊山
鮑爼捐芳齒𤣥冠于寳序彤闈問豎禮崇監撫之威黼
席興賢義極君親之愛若乃東門䘏𦙍疊仙構于熊山
西苑承家導靈波于鴈沼桐圭作瑞鳳毛曜丹穴之英
茅壤分維麟距冠𤣥丘之俊
楊盈川崇文館宴集詩序　齒于成均所以眀其長㓜
通于博望所以昭其賔客東方曼倩之文史即自陳詞
甪里先生之羽翼仍參獻壽為賔者四友等黄龍之簡
才論奏者八人同赤烏之下士莫不縉紳舊德縫掖名
儒衣簮拜高闕之門驂駕陪直城之路
梁王筠昭明太子哀冊文　式載明兩實惟少陽既稱
上嗣且曰元良儀天比峻儷景騰光奉祀延福守器傳
芳睿哲膺期旦暮斯在外𢎞莊肅内含和愷　軒緯掩
精隂羲弛位纒哀在疚殷憂銜恤孺泣無時蔬饘不溢
禫遵踰月哀號未畢實惟監撫亦嗣郊禋問安肅肅視
膳恂恂金華玉璪𤣥駟班輪隆家幹國主祭安民光奉
成務萬幾是理矜慎庶獄勤恤闗市誠存隠惻容無愠
喜殷勤博施綢繆恩紀爰初敬業離經斷句奠爵崇師
卑躬待傅　馳神圖緯研精爻畫沈吟典禮優㳺方冊
饜飫膏腴含咀肴核括囊流略包舉藝文遍該緗素殫
極丘墳幐帙充積儒墨區分贍河闡訓望魯揚芬吟咏
性靈豈惟薄伎屬詞婉約縁情綺靡字無㸃竄筆不停
綴壯思泉流清章雲委總攬時才網羅英茂學窮優洽辭
歸䌓富或擅譚叢或稱文囿四友推德七子慙秀望苑
招賢華池愛客託乗同舟連輿接席摛文掞藻飛觴泛
醳恩隆置醴賞逾賜璧徽風遐被盛業日新仁器非重
德輶易遵澤流兆庶福降百神四方慕義天下歸仁雲
物告徴祲沴褰象星霾恒耀山頽朽壤靈儀上賔德音
長往
　　儲宫部(太子生/)
後魏温子昇魏莊帝生皇太子赦詔　彩雲映日神光
照殿方開博望將起龍樓逺近同歡神人共悦
宋王安石賀生皇太子表　燕禖饗德方儲錫羨之祥
羆夣生賢克協㑹昌之運與在照臨之廣敷同慶頼之
深竊以思齊神㒺時恫假樂民之攸塈天所保佑厥惟
太姒之多男國之榮懐亦曰成王之衆子恭惟皇帝陛
下令德光乎洛誦康功茂乎岐昌鴻休無疆景命有僕
盖芣苢之薄言采采衆皆先成則螽斯之宜爾振振宗
强孰禦臣乆叨眷遇適阻進趨親值夲支百世之盛時
敢忘壽考萬年之善祝
李劉賀皇帝誕太子表　斗掲柄于子躔式對履長之
慶星重輝于甲觀肇開震索之祥　封人祝華願惟在
于多男帝子生商命誕膺于百禄矧春秋鼎盛之㑹重
日月離麗之眀有道之長無思不服　斯干詠朱芾之
宜長樂增綵衣之喜臣濫竽郡紱阻綴庭紳歌本支百
世之詩知不遺于周士獻父母萬年之頌尚竊附于唐
人
宋沈清臣賀誕皇嫡孫表　洪圖錫羡卜年過蒼籙之
期朱邸發祥奕葉啓緑車之慶事闗廟社喜極神人
毛(闕/)皇子晬日淨髪祝詞　帝祉儲休皇圖増永熊夢
占筦簟之祥燕禖襲弓矢之慶維時百子來侈千齡標
日月以含粹擢山河而赫靈
　　儲宫部(太子冠/)
宋謝莊皇太子加元服上太后表　離景承震樞光陪
極毓問東華飛英上序樂正歌風司威頌德清眀神鏡
温文在躬練日簡辰昭備元服懋三王之教爥少陽之
重
又賀太子表　伏惟殿下眀兩承乾元良作貳抗法遷
身英華自逺樂以脩中禮以治外三善克茂德成教尊
自今吉辰昭加元服對靈祗之望儔上庠之歡率天罄
世莫不載躍
　　儲宫部(冊立/)
唐内制冊遂王為皇太子文　體乾降靈襲聖生德教
深藴瑟氣叶吹銅早集大成丕肩幼志温文得于天縱
孝友因于自然符彩昭融器業英逺爰膺錫社實寄維
城懿河間之不羣慕東平之最樂自頃離眀輟耀震位
虛宫地德可尊人神攸屬式稽令典載煥徽章
宋鄧潤甫立皇太子制　温文日就睿智夙成回馳道
之車能止班輪之騖辨南陽之牘允符東海之休自疏
錫于王封益光華于德望勝衣視膳溢然孝友之姿好
禮受經不煩師傅之誨
周王褒為百寮請立太子表　洊雷居震春方應守器
之禮眀兩作離少陽纂重暉之業是以三善昭德載祀
之祚克隆一人元良貞國之基永固　問安寢門視膳
天幄
梁簡文帝謝立為皇太子表　臣本凡質賔實無取特
以毓慶雲霄馮暉璿極鳴玉内侍指揮外藩猶懼不任
尙疑廢職况復監撫守從道著前經恭敬温文義彰昔
記震維禮絶離景事尊飬德北宫贊業東序　事異定
陶之舉有類膠東之冊將何以著三善之德延四皓之
㳺屈叔譽之辭繹卞蘭之頌
梁陸倕為豫章王慶太子出宫表　臣聞周固夲支實
資眀兩漢啓磐石必係元良所以闡宏祚鼎光崇守器
伏惟皇太子道契生知照均天縱不藉審諭之功無待
温文之輔而冬書秋記夙表睿資春誦夏絃幼彰神度
雖復直門守令長壽察微魏贊多容漢稱寛博不足以
連輝茂則匹景令圖甲觀惟新桂宫告始朱班徙次翠
盖移隂華裔式瞻人祗蹈舞
唐常衮為代宗讓皇太子表　國之上嗣古曰元良觀
象于天應前星之環極取法于地視少海之朝宗必訪
蓍龜以承主鬯臣幼非樂善長未好儒慈奬特深愚蒙
不易教之羽籥有昧樂章訓以詩書終迷義府逰虧四
老才乏五官人莫係心德非守器頃者外統羣帥内録
尚書竊懼任榮以憂官謗今謬塵博望猥辱壽春位登
青宫禮絶朱邸且乖人望載黷朝經循名責實未足承
天之序捨長立賢亦猶行古之道伏惟陛下博求公議
久納微誠更擇温文俾膺繼紹逺想伯夷之讓用升季歴
之材
劉禹錫賀冊皇太子表　前星位定拱宸極以昭彰蒼
震氣宣與天地而長久禮光匕鬯澤被華夷宗祉有無
彊之休生靈懐莫大之慶
栁宗元為百官賀册立皇太子表　伏惟陛下奉率前
規敷揚盛典顧茲守器之重爰正承華之位遵義方之
教載錫嘉名崇建儲之禮式光典命以長而立自符于
慎擇必子之選遂合于至公邦本不揺王業彌固載錫
琱珉之冊委頒青輅之旂
宋汪藻代人賀皇太子正位牋　分輝寳緒毓粹璿源
挺天人岐嶷之資禀神聖徇齊之教當周室本支之盛
獨冠百男宜漢家羽翼之成無煩四皓前星外炳洊震
中潛某幸列宗枝喜隆邦本河潤九里方率族以依仁
月有重輪願登歌而薦祉
　　儲宫部(儲學/)
唐崔融為皇太子請修書表　臣聞昔者眀王學以化
人成俗古之君子文以緯地經天雖有閬風之高嶽弗
登弗知其峻也雖有浴日之巨溟弗涉弗知其廣也伏
惟天皇域中居大天下化成百官以理萬民以察日行
中道而淑清嵗起攝提而位序光薫萬物豈直芝珥蓂
􁖄澤加四海寧惟壽麻孤竹地成形而天成象其道彌
光河出圖而洛出書其徴可驗瓊林璧沼金門石室墳
典積于丘山筆墨盈于泉海聖朝多士自可包二代之
文臣顧不才可足奉三王之教皇慈渥洽帝奬優隆擢
公望為太師徴子房為少傅所冀習與智長化與心成
嘗辛苦于嵗餘終未階于日就臣聞學者殖也問以辨
之積必有成勤則不匱以周公之上聖日讀百篇以孔
父之多能韋編三絶臣雖不敏竊所庶幾然以列代遺
章先王舊典康成興業纔覽卷于八千士安覃思願加
年于累百豈不以學而時習博則難精者乎今欲搴
其蕭稂撮其樞要可以出忠入孝可以益國利人極賢
聖之大猷盡今昔之能事商𣙜百氏勒成一家庶有
代于箴䂓長不違于左右　謹當開桂樹之山鑿芙蓉
之水引甘泉之詞賦總望園之賔客下芸閣而長謡臨
梓厨而高㑹一遊蘭芷佇變蓬麻區區之誠敢希矜允
豈使肅城門内唯傳魏國之名崇政殿中獨紀晉朝之
事
劉孝綽為東宫奉經啟　皇太子四術夙和三善非學
猶復旁求儒雅應物稽疑業光夏校德茂周庠諸侯宋
魯於焉觀則參陪盛禮莫非國華
梁元帝皇太子講學碑　皇太子洊雷種德重離作兩
業冠孟侯道高上嗣宫墻累仭高山仰止承華之闈更
似通德之門博望之園反類華隂之市家丞庶子並入
四科洗馬後車俱通六學轉金路而下辟雍晬玉裕而
經槐市詳其懸鏡高堂衢樽待酌瞻後忽前博文約禮
將使東極長男之宫不獨銘于銀牓南皮太子之序豈
徒擅於金碑
陳江總皇太子太學講碑　我大陳之御天下若水渙
其長瀾瑶星躔其永厯重華誕睿興于大鹿之野敬仲
繼業盛矣鳴鳳之占兼以鴻才海富逸思泉㵼含毫落
紙動八闋之歌謡隻句片言諧五聲之節奏雲飛風起
追壓漢帝之辭高觀華池逺跨魏王之什爰復建藏書
之冊開獻書之路帷帳叢殘家壁遺逸紫臺秘典緑帙
奇文羽陵蠧迹嵩山落簡外史所掌廣内所司靡不飾
以鉛槧彫以緗素此文教之修也
　　儲宫部(太子妃/)
唐太宗冊太子妃文　族茂冠冕慶成禮訓貞順自然
言容有則作合春宫實協三善曰嬪守器式昌萬乘僃
兹令典仰惟國章
宋謝莊皇太子妃哀䇿文　楹凝桂酒庭肅龍輼風吹
國輅雲起郊門皇帝傷總繸之掩綵悼副禕之滅華行
光既宴長河又斜顧而言曰璇瑶有毁郁烈無湮翦素
裁簡授之史臣其辭曰霍岫窺天灊流凝漢祥發桐珪
慶昭金筭毓景帝里飛芳戚閈秘儀施谷升音集灌月
晷幾望娣袂維良釋幃春宫承飾少陽五葉衍藻四訓
抽光葳蕤蕙振婉孌瓊相清徽就逺祲沴方搏臨華罷
翠當曄收蘭複殿生響長廡結寒節移虗饋氣變容衣
中庭草曖階上螢飛傷縈里第痛溢朝闈霜侵燭昧風
宻帷凄驚葭夕轉龍驂夜嘶筵既訣兮奠既徹背青闕
兮去神閨旌掩欝而還泛盖逶遲而顧低素紼斂維華
軿解馭山燧恒隂松阿不曙離天渥兮就銷沉委白日
兮即幽暮菊有秀兮蘅有芬徳方逺兮聲彌樹
齊王儉皇太子妃哀䇿文　肇惟初識芳猷夙就翩翻
禮園徘徊樂囿視秋齊眀方春等茂伊宋之季天衢薦
阻咨我儲貳締胥江滸衛女事齊樊姬贊楚美著嬪嗣
徽音踵武數盈則反否極斯昌肅膺靈命經緯三光往
儀衡館來式椒堂紃組咸事象服有章八演仰則六幽
望景悠悠草昧如何不永方中委曜先秋落穎世有遺
塵庭無餘影嗚呼哀哉遵三兆之嘉日迢九筮之靈期
澄金波而映鑾斾命飛亷而拂瓊輜揚清笳于漢表動
嘶挽于雲基
　　帝戚部(諸王/)
梁劉孝威過康王第宅詩　入梁逢故苑渡薛見餘宫
尚識招賢閣猶懐愛士風靈光一超逺行館復朦朧洞
門餘舊色甘棠留昔叢送禽悲不去過客慕難窮池竹
徒如在林堂暖已空逺樓隔樹出廻澗隱崖通芳流小
山桂塵起大王風具物咸如此是地感余衷空想靈前
劍徒悲壠上桐
陳徐陵征虜亭送新安王應令詩　鳳吹臨南浦神駕
餞東平亭廻漳水乘斾轉洛賔笙地凍斑輪響風嚴羽
盖輕曉田雲色暗古樹雪花眀岐路一廻首流襟動睿
情
唐李嶠劉侍讀見和山邸十篇重申此贈詩　神嶽瑶
池圃仙宫玉樹林垂時警天御清暑滌宸襟梁駕陪𤣥
賞淄庭掩翠岑對巖龍岫出分壑鴈池深簷迥松蘿映
窻高石鏡臨落泉奔澗響驚吹助猿吟野氣迷凉燠山
花雜古今英藩盛賔侣勝境相招尋踐逕披蘭葉攀崖
引桂隂穆生時泛醴鄒子或調琴雉翳分塲合魚鈎向
浦沉朝迷極斜景夕宴待横參顧已慙鉛鍔叨名齒瑇
簪暫依朱邸館還暢白雲心丘壑信多美烟霞得所欽
寓言攄宿志竊吹簡知音奬價踰珍石訓文重振金方
從仁智所攜手濯清潯
宋之問奉和梁王宴龍泓應教詩　水府淪幽壑星軺
下太微鳥驚司僕馭花落侍臣衣芳樹揺春晚晴雲遶
坐飛淮王正留客不醉莫言歸
宋之問梁宣王挽詞詩　金精何日閉玉匣此時開東
望連吾子南瞻近帝臺地形龜食報墳土燕銜來可嘆
虞歌夕紛紛騎吹廻
王維從岐王過楊氏别業應教詩　楊子談經處淮王
載酒過興闌啼鳥換坐久落花多逕轉廻銀燭林開散
玉珂嚴城時未啟前路擁笙歌
王維從岐王夜宴衛家山池應教詩　座客香貂滿宫
娃綺幔張澗花輕粉色山月吐燈光積翠紗窻透飛泉
綉戸凉還將歌舞出歸路莫愁長
宋蘇頲封衡陽郡王成義為申王等制　敦詩執禮本
仁祖義名教之樂得自幾深温良之容發于忠孝晨趨
魏闕則望掩軒霞夕賦曹園則思含澄景
梁沈約為南郡王讓中軍表　挹道未𢎞踐義多缺徒
升國彛空襲宸寵光珪華組晻藹于闗陲令采徽猷寂
寥于甸表
又為晉安王謝南兖州章　臣以萊孱幼無秀業依天
宅照藉海憑瀾王爵早加藩麾夙樹進不能閑詩西楚
好禮北河退無以振采六條宣風萬里
周庾信為杞公讓宗師表　臣幼無學植長闕才成鴻
都之門不能定其章句鷄鹿之塞無以名其碑碣馮天
漢之派水附弱木之分枝東岳則朝宿有名南宫則門
闌有籍在臣庸劣乆知滿盈武陽以功臣之重特拜宗
師東平以母弟之尊超登上將臣有何德能兼此榮
　當今玉燭調和既非金革之世璿璣齊政豈忘松檟
之餘况復一枝踡曲終危九層之臺一股涔蹄必傷千
里之駕
唐李嶠為皇太子請加相王封邑表　相王旦發彩璿
萼承流寳派雖班尋錫瑞既同于伯叔之封而食采苴
茅不逮于子男之國敢縁敦叙之義輒獻由衷之誠
臣聞命以車服錫之土田實將共安邦家永固宗祏炎
漢之開藩樹屏㕓開七十城隆姬之書社建侯封彊四
百里故知業隆者基大本盛者末豐涯涘濶而潤澤深
枝條䌓而庇䕃逺　至今骨肉禮薄藩維業曠曲阜之
特高才藝仍減附庸平臺之深篤孝慈僅留湯沐徽章
空列于五等禄秩不踰于九命曦舒兼曜之德久被于
寰中雲雨曲成之恩翻遺于膝上異强幹弱枝之道違
先親後疎之意　劃以山川優其井賦剖符開國依稀
魯衛之親磐石居宗髣髴應韓之躅眀鳲鳩均養之惠
慰鶺鴒同氣之心使麟趾式安犬牙愈固
又為定王讓官封表　陛下懸旌訪逸刻象求才朝有
白駒之賢野無黄犢之彦方使思皇多士必眀于至公
豈令棫樸能官近廢于親昵　伏兾囘光斂靄寢紱收
綸察臣不移之心矜臣非飾之請特停過誤改命才良
則白馬丹書不慙于異姓和羮作礪不逮于凡庸
又為臨川王讓千牛將軍表　花萼同榮依上林而發
彩鶺鴒交賀仰大厦而相歡恩比丘山效微塵露伏乞
收迹丹墀歸骸素里庇堯雲之光彩浴舜海之波瀾栁
蔚桃濃聽南隣之鐘磬茅舒桂滿陪北闕之簪纓飡厚
渥而忘饑樂太平而愈疾
又為安平王讓楊州都督府長史表　刷燕雀之毛羽
求其奮飛飾駑駘之銜轡徴其滅沒
梁書太祖五王贊　自昔王者創業廣植親親割裂州
國封建子弟是以大旂少帛崇于魯衛磐石凝脂樹斯
梁楚高祖逺遵前軌藩屛懿親至于安成南平鄱陽始
興俱以名跡著盖亦漢之間平矣
晉史論八王　史臣曰昔高辛撫運釁起參商宗周嗣
厯禍纒管蔡詳攷曩册逖聽前古亂臣賊子昭鑒在焉有
晉欝興載崇藩翰分茅錫瑞道光恒典儀古飾衮禮備
彛章汝南以純和之姿失於無斷楚隠習果銳之性遂
成㓙狠或位居朝右或職參近禁俱為女子所詐相次
受誅雖曰自貽良可哀也倫實庸璅見欺孫秀潛構異
圖煽成姦慝乃使元良遘怨酷上宰䧟誅夷乾耀以之
蹔傾皇綱于焉中圮遂裂冠毁冕幸百六之㑹綰璽揚
纛窺九五之尊夫神器焉可偷安鴻名豈容妄假而欲
託兹滛祀享彼天年㓙闇之極未之有也冏名父之子
唱義勤王摧偽業于既成拯皇輿于已墜䇿勲考績良
足可稱然而臨禍忘憂逞心縱欲曾不知樂不可極盈
難久持笑古人之未工忘己事之已拙向若採王豹之
竒䇿納孫惠之嘉謀高謝衮章永表東海雖古之伊霍
何以加焉長沙材力絶人忠槩邁俗投弓掖門落落標
壯夫之氣馳車魏闕凛凛懐烈士之風雖復陽九數屯
在三之情無奪撫其遺節終始可觀頴既入總大權出
居重鎮中臺藉以成務東夏資其宅心乃協契河間共
圖進取而顒任李含之狙詐杖張方之陵虐遂使武閔
喪元長沙授首逞其無君之志矜其不義之彊鸞駕北
廵異乎有征無戰乗輿西幸非由望秩觀風若火燎原
猶可撲滅矧兹安忍能無及乎東海紏合同盟創為義
舉匡復之功未立陵暴之釁已彰罄彼車徒固求出鎮
既而帝京寡弱狡寇憑陵遂令神器刼遷宗社顛覆數
十萬衆並垂餌于豺狼三十六王咸隕身于鋒刄禍難
之極振古未聞雖及焚如猶為幸也自惠皇失政難起
蕭墻骨肉相殘黎元塗炭氛塵驚而天地閉戎兵接而
宫廟隳支屬肇其禍端戎羌乗其間隙悲夫詩所謂誰
生厲階至今為梗其八王之謂矣
盧照隣歌諸王　星陳帝子嶽列天孫義光帯礪象著
乾坤我有眀德利建攸存苴以茅社錫以犧樽藩屏王
室翼亮堯門八才兩獻夫何足論
梁沈約齊司徒安陸昭王碑　公含辰象之秀德體河
嶽之上靈氣藴風雲身負日月　慧露沾呉仁風扇越
北齊邢子才廣平王碑　日月在躬水鏡被物望青松
而比秀干白雲而上征侍講金華參逰銅雀出陪芝蓋
入奉桂室　發言為論受詔成文碧雞自口靈虵在握
方見建安之體復聞正始之音
梁任昉齊竟陵文宣王蕭子良行狀　公道亞生知照
臨幾庶孝始人倫忠為令德公實體之非毁譽所至天材
博贍學綜兼眀至曲臺之禮九師之易樂分龍趙詩析
齊韓有一于此㒺不兼綜昔沛獻訪對于雲臺東平齊
聲于楊史淮南取貴于食時陳思見稱于七步方斯蔑
如也夫家國之道互為公私君親之義逓為隱犯公二
極一致愛敬同歸亮誠盡規謀猷𢎞逺矣他人之善若
已有之民之不臧公實貽耻誘接恂恂降以顔色人有
不及内恕諸已非意相干每為禮屈任天下之重體生
民之俊華衮與緼􁀙同歸山藻與蓬茨俱逸良田廣宅
符仲長之言邙山洛水協應臾之志丘園東國錙銖軒
冕乃依林構宇傍巖拓架清猿與壺人爭旦緹幙與素
瀬交輝置之虛室人野何辨高人何㸃躡履于鍾阿徴
士劉虬獻書于衡岳贈以真人之服𢎞以度外之禮
梁裴子野司空安城康王行狀　降七緯之禎靈禀五
行之正性珪璋特達清眀在躬學無常師希追風乎孔
父幾神殆庶諒亞跡乎顔生說禮敦詩方昔人而有裕
既眀且哲體大雅而弗渝　仁恕以懐君子刑憲以肅
小人位煩以簡居難則易霈如時雨芬若蘭蓀　皇上
震天倫之悼庶僚懐人百之感
　　帝戚部(外戚/)
故趙王屬贈黄門侍郎上官公挽詞　常門旌舊德班
氏業前書謫去因丞相歸來為媫妤周原烏相塚越嶺
鴈隨車㝠漠辭昭代空憐賦子虛
晉書外戚𫝊論　詳觀往册逖聽前聞階縁外戚以致
顯榮者其所由來尚矣而多至禍敗鮮克令終者何哉
豈不由禄以恩升位非德舉識慙明哲材謝經通假椒
房之寵靈總軍國之樞要或威權震主或勢力傾朝居安
而不慮危務進而不知退驕奢既至釁隙隨之者乎是
以吕霍之家誅夷于西漢梁鄧之族𠞰絶于東都其餘
干紀亂常害時蠧政者不可勝載至若樊靡卿之父子
竇廣國之弟兄隂興之守約戒奢史丹之掩惡揚善斯
並后族之所美者也由此觀之干時縱溢者必以凶終
守道謙沖者永保貞吉古人所謂禍福無門惟人所召
此非其效歟逮于晉難始自宫掖楊駿藉武帝之寵私
叨竊非據賈謐乗惠皇之蒙昧成此厲階遂使悼后遇
雲林之災愍懐濫湖城之酷天人道盡喪亂𢎞多宗廟
以之顛覆黎庶於焉殄瘁詩云赫赫宗周褒姒烕之其
此之謂也爰及江左未改覆車庾亮世族羽儀王恭高
門領袖既而職兼出納任切股肱孝伯竟以亡身元規
幾于敗國豈不哀哉若褚季野之畏避朝權王叔仁之
固求出鎮用能全身逺害有可稱焉
　　帝戚部(公主/)
宗楚客侍宴安樂公主新宅應制詩　星橋他日構仙
牓此時開馬向鋪錢埒簫聞弄玉臺人疑衛叔美客有
馬卿才借問逰天漢誰能帶石廻
李嶠侍宴安樂公主莊應制詩　黄金瑞牓綘河隈白
玉仙輿紫府來碧樹青岑雲外聳朱樓畫閣水前開龍
舟下瞰鮫人室羽節高臨鳳女臺遽惜歡娯歌吹晩揮
戈却使耀雲廻
又盧藏用詩　皇女瓊臺天漢潯星橋月宇構山林飛
羅半拂銀題影瀑布環流玉砌隂菊浦香隨鸚鵡泛簫
笙韻逐鳳凰吟瑶池駐蹕恩方久璧月無聞興轉深
又李適詩　平陽金榜鳳凰樓沁水銀河鸚鵡州綵仗
遥尋丹壑裏仙輿蹔幸緑亭幽前池錦石蓮花艶後嶺
香爐桂蘂秋貴主稱觴萬年壽還輕漢武濟汾逰
李嶠侍宴長寜公主東莊應制詩　别業臨青甸鳴鸞
降紫霄長筵鴛鷺集仙管鳳凰調樹接南山近烟含北
渚遥承恩咸已醉戀賞未還鑣
又李適詩　鳳樓紆睿幸龍舸暢宸襟歌舞平陽第園
亭沁水林山花添聖酒澗竹繞薰琴願奉瑶池駕千春
待德音
又李乂詩　紫禁乗雷動青門訪水嬉貴台鱣序集仙
女鳳樓期合宴簪紳滿承恩雨露滋北辰還捧日東館
幸逢時
蘇頲奉和初春幸太平公主南莊應制詩　主家山第
早春歸御輦春逰繞翠微買地鋪金曽作埒尋河取石
舊支機雲間樹色干花滿竹上泉聲百道飛自有神仙
鳴鳳曲併將歌舞報恩暉
又沈佺期詩　主第山門起灞川宸逰風景入初年鳳
凰樓下歌天仗烏鵲橋頭敞御筵往往花間逢綵石時
時竹裏見虹泉今朝扈蹕平陽館不羡乗槎雲漢邊
宋之問宴長樂公主宅應制詩　英藩築外館愛主出
王宫賔至星槎落仙来月宇空玳梁翻駕燕金埒倚晴
虹簫奏秦樓裏書開魯壁中短歌能駐日艷舞欲嬌風
聞有淹留處山河滿桂叢
薛稷奉和送金城公主適西蕃應制詩　天道容殊俗
深仁乃戢兵懐荒寄赤子忍愛鞠蒼生月下瓊娥出星
分寳婺行闗山馬上曲相送不勝情
上官儀上高宻長公主挽歌　湖渚韜靈跡娥臺靜瑞
音鳳逐清簫逺鸞隨幽鏡沉霜處華英落風前銀燭侵
寂寞平陽宅月冷洞房深
呉兢永泰公主挽歌　穠華從婦道釐降適諸侯河漢
天孫合瀟湘帝子逰闗雎方作訓鳴鳳自相求可嘆凌
波迹東川遂不流　舜華徂北渚宸思結南陽盭綬哀
榮備遊軒寵悼彰三川謀逺日八水宅連岡無復秦樓
上吹簫下鳳凰
李乂高安公主挽歌(二首/)　湯沐三千賦樓臺十二重
銀鑪稱貴子玉輦盛過逢嬪則留中饋娥輝沒下舂平
陽百歳後歌舞為誰容　賔衛儼相依横門啟曙扉靈
隂蟾兔缺仙影鳳凰飛一水秋難渡三泉夜不歸况臨
青女節瑶草更前衰
宋歐陽修皇第十女封慶壽公主制　詩紀王姬之盛
車服之制甚嚴漢優帝女之儀湯沐之封並列蓋敦國
體匪曰親私　寳婺分暉仙源襲慶天姿異稟温而有
儀姆教不煩生而知善方居妙嵗蔚有令猷朕仰承燕
翼之謀兹膺(一作/膺兹)蕃衍之祉俾新禮命式示褒榮
虞通之讓婚表　自晉氏以來配尚王姬者雖累經美
冑亟有名才至如王敦懾氣桓温斂威真長佯愚以求
免子敬炙足以違禍王偃無仲都之質而祼雪于北階
何瑀闕龍工之姿而投軀于深井謝莊殆自害于矇叟
殷沖幾不免于強鉏彼數人者非無才意而勢屈于崇
貴事隔于聞覽吞悲茹氣無所逃訴制勒甚于僕𨽻防
閑過于婢妾行求出入人理之常當待賔客朋從之義
而令掃轍息駕無窺門之期廢筵抽席絶接對之理非
惟交友離異乃亦兄弟疎濶第令受酒肉之賜制以動
静監子待錢帛之私節其言笑姆妳爭媚相勸以嚴尼
媪競前相諂以急第令必凡庸下才監子皆葭萌愚豎
議舉止則未閑是非聽言語則謬其虛實姆妳敢恃耆
舊唯贊妬忌尼媪自唱多知務檢口舌其間又有應答
問訊卜筮師母乃至殘餘飲食詰辨與誰衣被故弊必
責頭領又出入之宜䌓省難齊或進不獲前或入不聽
出不入則嫌于欲疎求出則疑有别意召必以三晡為
期遣必以日出為限夕不見晩魄朝不識曙星至于夜
步月而㺯琴晝拱袂而披卷一生之内與此長乖又聲
影裁聞則少婢奔迸裾袂向席則醜老叢來左右整刷
以疑寵見嫌賔客未冠以少容致斥禮有别媵象有貫
魚本無嫚嫡之嫌豈有輕婦之誚今義絶傍私䖍恭正
匹而每事必言無儀適設辭輒云輕易我又竊聞諸主
聚集唯論夫族緩不足為急者法急則可為緩者師更
相扇誘本其恒意不可貸借固實嘗辭或云野敗去或
云人笑我雖曰家事有甚王憲發口所言恒同科律王
藻雖復彊佷頗經學涉戲笑之事遂為寃魂禇曖憂憤
用致夭絶傷理害義難以具聞夫螽斯之德實致克昌
專妬之言有妨䌓衍是以尚主之門往往絶嗣駙馬之
身通離釁咎以臣凡弱何以克堪
唐李嶠為太平公主請住山陵轉一切經表　使烏鳥
微志獲與耘禽致哀犬馬孤誠得從耕象申慕
李嶠為公主辭家人畜産官給料表　妾聞賢相防微
格盈門之車騎通人酌損忌滿堂之金玉尚子平之讀
易富不如貧孔宣尼之立言奢也寧儉永言故實此為
明鑒妾等並承靈坤載荷䕃中樞或天妺申慈忝扶桑
之瑞萼或王姬藉寵竊穠李之竒秀開沁水之園苑賜
常山之湯沐榜懸金字分衢離巽之宫路夾銀河竝列
星辰之位通秘籍於龍廷之内枉僊輿于鳳樓之下殊
私曲奬以日而繫年縟禮崇徽夸今而邁昔兼復别隆
朝㫖猥存家務輿臺供𨽻之衣食棧廐豢牢之秣養竝
廻中府俱出大農聚終嵗之儲但憑絲紱供闔門之費
不煩機杼仰祗鴻澤退省微躬生以地高徒竊雲霄之
幸寵非德進曾微纎芥之勞何義而虛受渥恩何功而
謬延賞賜是用每積慚悚常憂顛沛敢忘周公逸豫之
誡深念老氏止足之言乞留聖慈俯鑒愚懇使榮無過
腆滿不至溢國邑田租之常料既已豐殷馬牛陪𨽻之
雜供竝希停減庶得無耗府實稍清朝謗長轂逺馭不
逢于致寇之人高門洞開無怯于害盈之鬼
李嶠代公主讓起新宅表　陛下骨肉之愛天至而溟
深敦叙之風日隆而月厚乃復推心連萼結念同胞方
欲廣沁水之庭除增常山之版築雖殊恩曲奬惠澤實
浸于肌膚而妨公害私謗訕恐盈于道路况臣妾承靈
天妹藉寵王姬輿服亞於椒宫土田方於茅社甲第之
當衢向市竝列三區别廬之帶水連山將盈萬畆深埒
則可乗騏驥高樓則唯待鳳凰常憂瞰室之易灾實懼
滿堂之難守寧可更求輪奐别構崇深擾閭里之甿黎
傾國家之府藏且鬼神所福常矜于缺隅賢聖垂箴必
誡于豐屋孫叔辭良沃之土晏嬰求湫隘之居妾雖愚
䝉頗聞訓典實願歸師老氏以止足自防仰慕周公將
逸豫為戒但希安分于容膝非敢攀榮于潤身
宋文天祥皇女進封同壽公主賀皇帝表　竊惟興君
之際必有積善之餘播在正風則曰王姬之美陳于小
雅是為女子之祥無非歌福禄之同于以著國家之盛
　苞體深仁既茂緜𤓰之瓞岡陵厚積復培穠李之華
王勃乾元殿頌　巽宫延粹構朱柱于娥臺兊野流芬
疏紫蘭于别館頻隈毓範雲扃分戚里之歡覃嶼凝規
星閣絶郎官之請
魏温子昇常山公主碑　昆山西峙宛有夜光漢水東
流是生眀月公主禀靈宸極資和天地芬芳有性温潤
成質自然秘逺若上元之隔綘河直置清高類姮娥之
依桂樹令淑之至比光眀于宵燭幽閒之盛匹穠華于
桃李託體宫闈而執心撝順宛然左辟率禮如賔舉華
燭以宵征動鳴佩而晨去致肅雍于車乗成好合于琴
瑟立行潔于清氷抗志高于黄鵠停輪表信闔門示禮
終能成其子姓貽厥孫謀而鐘漏相催日夜不息川有
急流風無静樹奄辭身世從宓妃于伊洛遽捐館舍追帝
子于瀟湘
蘇頲高安長公主神道碑　公主承娣月之華分女皇
之耀閑和美度婉娩令德有循其禮無擇于言鍳圖取
則聞詩服義故可以賦絲緡而開湯沐者也于是曳紅
綬賜青圭香滿玉罏綵揺金縷允所謂帝乙歸妹以祉
元吉魯侯主婚是稱同姓　門昌帝緒家累天姻徴平
叔之才貌得孟孫之閥閱亦既遘止展也令儀成其肅
雍率由俊彩　黄金象牙眀珠翠羽之飾積于外雕文
刻鏤衣紈履絲之巧充于内然後堅車良馬漿酒藿肉
吹笙竽學歌舞于其間者殊不知以相强而結禍因自
恣而招危魯元所以好過度竇太所以縱踰禮鄂邑所
以懟抵罪湖陽所以匿犯法館陶所以求不獲昭平所
以免河上埒開邙阜𦙍子孰聞田在漢京權臣所奪吁
可長嘆息者矣　宜於秋犢以助宗人率彼春蠶以從
王后
蘇頲凉國長公主神道碑　思過魯元王豈上邑寵逾
竇太常豈臨山每絶館陶之祈自無昭平之贖瑶草淪
霜桂枝辭月
李嶠攀龍臺碑　降六禮于璿樞指三星于金穴魯夫
人(一作/大夫)之嫁女卿士送迎張公子之取妻乘輿供帳作
儷于鳳凰之兆相從于孔雀之樓伐柯則歡其食魚流
荇則美其巢鵲是配琴瑟爰宜室家
齊王融永嘉長公主墓誌銘　相金陋質穠李漸輝
顧史求箴披圖問則
唐中宗賜駙馬制　鳳凰樓上宛符琴瑟之歡烏雀橋
前載叶松蘿之契宜覃茅土式廣山河
　　帝戚部(公族/)
宋王清仲赴任上推官啟　銀潢禀潤玉牒聫輝江夏
之畧而河間之賢朱虛之忠而東平之善麟千年而一
角聲譽卓然鳳五色而九苞文華燦若信振振之公子
為蹇蹇之王臣
　
　
　
　
　
　
　
　
　
　
　
　
　
　古儷府卷三
欽定四庫全書
　古儷府卷四
　　　　　　　　　　　　明　王志慶　編
　　政術部(總載/)
陳徐陵與王僧辨書　行糜仲月王政無塞分榖髙年
仁風斯逺
梁簡文帝南郊頌　道洽世昌國殷民阜鄉知舜讓邑
比堯封委粟栖畆神絲被澤可謂我化若風民應如草
我靜如鏡物動猶煙
唐王勃乾元殿頌　鄭竹分科燕棠輟諷銅機化極
珠囊業洞禮貴丹虬樂調朱鳯殊坰獻寳綿鄉委
貢
李湜唐江州沖陽觀碑　文以化成虞庠有籯金之業
法惟刑措夏臺鮮辨璧之疑
吕温故太子少保韋君神道碑　于時戡復日近勲勤
者衆都市惰游盡垂金組邦畿豪奪半賜丹書輕禽逸
于疎網悍馬駭于柔轡　二境之間百里而近靈源自
出殊派共清膏澤所霑異壤同潤下車期月報政如初
如秩賜金借留累嵗
　　政術部(勤政/)
宋晁補之日蝕請皇帝御正殿表　徒傾葵藿之誠敢
期回照未竭潢汙之滴尚或可著矧變異之已消尤故
常之當復(中叙/)恭惟皇帝陛下法禹罪已繼文小心惟
五事之罔愆于三光而何累爰以朔旦自興重雲不用
其行史前占于必蝕增修其徳人莫覩其或虧和足致
祥順宜獲助而猶謙尊自牧震虩靡寧雖天所以愛人
君常欲制于未亂而王所以奉天道故當懼于無灾然
與其戒居處飲食之安孰若擴視聽猷為之善豈惟過
也見而更也仰是謂應以實而不以文南靣宅尊達四
聰于虞舜大庖日御綏五福于周成庶或聽卑終聞詔
可
隋許善心神雀頌序　上庠養老躬問百年下士字民心
為百姓
　　政術部(求言/)
梁武帝詔　晉氏陵替虚誕為風自此相因其失彌逺
遂使武帳空勞無汲公之奏丹墀徒闢闕鄭生之履
梁任昉策秀才文　朕立諌鼓設謗木于兹有年矣比
雖輻輳闕下多非政要日伏青蒲罕能切直將齊季多
諱風流遂往將謂朕空然慕古虚受弗宏然自君臨萬
㝢介在民上何嘗以一言失㫖轉徙朔方睚眦有違論
輸左校而使直臣杜口忠讜路絶將恐𢎞長之道别有
未周悉意以陳極言無隱　明臺既闢承雲之歌闡衢
室爰啟南風之頌流莫非降道爝輝紆靈浸澤　垂聽
革之典降聆金之訓
召對　神功不宰而萬化得以鈞陶者唯天心之有常
皇治無疆而百職得以承宣者在淵衷之不息故堯仁
蕩蕩不忘衢室之咨而舜治巍巍猶大闢門之典在禹
下臯陶之拜雖磬鐸而有詢惟商有傅説之師盖左右
之是置彼其君臣之際眞如父子之歡殿庭交勅都俞
吁咈以相聞堂陛周旋可否是非之交正慨自面對之
規不復致使封章之上日煩深拱禁庭疏奏密裁于幕
内髙居臺閣敷陳僅隔于階前手足腹心之義無聞元
首股肱之情安在竊恐密謀機事㚥或出于𫝊宣至于
大政羣疑事必宜于奏對相須既切論事必深宣室流
聲何取鬼神之問齋居决事未聞延訪之公唯譚理于
延英者勵精忘日旰之勞而召對于天章者雅意給上
方之札頗為一時之芳潤遂來千古之美名　門外翠
雲旗何鞀可擊殿頭金鳯簡無事堪書　地連霄漢風
生鳷鵲之樓座倚太清光映龜龍之沼
天章閣詔問　天子為億兆生靈之主獨理惟艱而朝
廷設左右輔弼之臣論思是倚故一堂交儆猶不忘總
章衢室之開即四方無虞未嘗撤吁咈都俞之響予違
汝弼毋靣從而有後言朕德乃風必交修而㒺余棄
建武賢稱七制公卿郎將數被召以至夜分貞觀推美
三宗宰相諫官並入閣而商大政斯皆超出凡庸之上
以故光輝信史之間
批答條奏　衢室闢于堯年嘉猷㒺伏明臺開于黄序
庶績其凝惠哲安民臯謨夏室聰明憲帝説訓商廷鐘
磬鼓鞀古風既逺表啟章疏故事徒存奏牘三千惜俳
優之見畜陳篇五百恨左校之旋輸皂嚢切論于金商
難彌鼠社彤史昌言于白虎莫止龍漦鳯扆一箴景德
之天書益侈麟臺七驗巴陵之地道猶開
召還諫臣　芻蕘工瞽虞帝所以發神聰鐘磬鼓鞀夏
王因而昭明德何古今之異代遂開塞之殊途殷侑八
十四通竟長黜而不返元成三百餘奏嘆遇合之惟艱
憶仙臺徒嘉仲郢之弼直披香殿空羡世長之忠貞時
人爭畏其筆端誰問崔鴻之虎天下想望其丰采孰誇
任昉之龍劾陳岵之邪怒其傷體論延齡之佞借以知
名藏罟思忠何如置革于左右葺檻旌直孰若列雲於
公卿放跡江湘致托譏于漁父竄身遼海嗟獨弔于舟
人是以觸邪之神羊無登于殿陛指佞之屈軼不産于
台階
　　政術部(相業/)
唐劉禹錫謝中書張相公啟　伏以相公心符上德道
冠如仁一夫不獲慼見于色密啟未下歎形于言竟廻
三舍之光能㧞九泉之厄袁公之平楚獄不忍錮人晏
子之哀越石仍伸知己所以慶垂𦙍祚言成春秋神理
孔昭報應斯必身侔蟬翼何以受恩死輕鴻毛固得其
所
宋蘇軾賀韓丞相啟　洪惟上聖之后眷求一德之臣
謂莫如公遂授以政付八音於師曠孰敢争能捐六轡
于王良坐將致逺引領以望惟日為年恭以昭文相公
全德難名巨才不器亹亹申伯之望堂堂漢相之風出
入三朝險夷一節蕞爾種羗之叛命慨然當宁以請行
威聲所加羶穢自屏淮蔡既定而裴度相徐方不回而
召虎歸縱復遺種龍荒遊魂沙海譬之癬疥豈足爬搔
必將訓兵擇帥而授之規模積榖堅城而磨以歲月破
斧之惡四國實願周公之亟還折箠以鞭赤眉無煩鄧
禹之乆外
唐鄭亞太尉衛公㑹昌一品制集序　唐虞之盛二典存
焉夏殷之隆厥有訓誥自𦙍征甘誓乃有誓命之書皆
三代之文一王之法也虞夏之際代祀綿逺其代王掌
制之名氏莫得而知至于成湯太甲則有仲虺伊尹為
之訓誥髙宗得傅説則有説命之篇周公召公相成王
則有洛誥酒誥周官顧命秦始皇帝并一區宇丞相李
斯實掌其言漢興當秦焚書之後侍從之臣皆不習文
史蕭曹之軰又乏儒墨之用每封功臣建子弟其辭多
天子為之縱委于執翰者亦非彰灼知名之士武帝使
司馬相如視草率皆文章之流以相如非將相之器也
厥後寖微寖長下于魏晉亦代有其人我髙祖革隋文
物大備在貞觀中則顔公師古岑公文本興焉在天后
時則李公嶠崔公融出焉燕許角立于𤣥宗之朝常楊
繼美于代宗之世洎憲宗皇帝英武啟運雄圖赫張中
興之業高映前古其時則先太師忠公翺翔内署有密
勿賛佐之績平吳定蜀時唯其功及登樞衡作霖雨尊
王室卑諸侯圖蔡料齊外定内理顯王言于典誥彰帝
範于圖籍紀在徽册播于無窮　沃心無疑躡足乃定
　由是洞啟宸衷大破羣議運籌制勝舉無遺䇿防㣲
慮逺必契神機授鉞之臣伏膺承命謝安之圍碁尚刼
曹参之飲酒方酣果有軍書繼聞戎㨗砥磨周鉞水淬
鄭刀萬里來袁尚之頭顱二塜𦵏蚩尤之肩髀歡聲雖
震于朝市喜氣不見于形容何其纂立功勲鎮定風俗
若是之重也　每牙管既㧞芝泥將熟(一作/乾)嘗于前席
親授筆札公亦分隂可就落簡如飛時有急宣關于密
畫内庭外制皆不與聞或勢切疾雷機難終日宣室未
召武帳莫開公則手疏封章達于旒扆當乙夜觀書之
際未嘗不稱美再三此又豈可與賦洞簫而諷于後庭
聞子虚而嗟不同世者論功校德耶
李商隱太尉衛公會昌一品制集序　意以黙識確乎
寡詞車匠胡奴㒺迷于半靣背碑覆局無俟于專心聿
承儉訓不有長物昔猶卑官端坐心齋江革分謝朓之
舊襦便為卧具周正得袁憲之談柄常在講筵五車自
娛三篋能識麗則孔氏之賦清新鄴下之詩重以多能
推於小學王子敬之隷法遒媚皇休明之草勢沉著異
代相逼當世罕儔不妄遇人慎于取友與李杜齊名者
少願僑札交貺者稀故能應是昌時媚于天子憲章皇
極燮理𤣥穹燭耀家聲粉飾國史侔帝典之灝灝噩噩
尊王道之蕩蕩平平
陳徐陵侯安都徳政碑　天生宰輔堯年致白虎之祥神
賜英賢殷帝感蒼龍之傑公亦觀時佇聖嘯咤風雲跪
開黄石之書高詠𤣥池之野沈吟梁甫自比管仲之才
惆悵莘郊久負伊生之嘆
　　政術部(選舉/)
隋楊素贈薛播州詩(二首/)有帛賁丘園生芻自幽谷塵芳
金馬路瀾清鳯池澳零露既垂光清風復流穆傾盖如
舊知彈冠豈新沐利心金各斷芬言蘭共馥　自余歴
端揆緝熈恧時彥及爾陪帷幄出納先天睠髙調發清
音縟藻流餘絢或如彼金玉歲暮無凋變余松待爾心
爾筠留我箭
唐王維送丘為落第歸江東詩　憐君不得意况復栁
條春為客黄金盡還家白髪新五湖三畆宅萬里一歸
人知爾不能薦羞稱獻納臣
劉禹錫聞韓賔擢第歸覲以詩美之兼賀韓十五曹長
時韓牧永州詩　零陵香草滿郊坰丹穴雛飛入翠屏
孝若歸來呈畫讃孟陽别後有山銘蘭陵舊地花纔結
桂樹新枝色尚清為報儒林丈人道如今縱放鬢星星
劉希夷餞李秀才赴舉詩　鴻鵠振羽翮翻飛入帝鄉
朝鳴集銀樹暝宿下金塘日月天門近風烟驛路長自
憐窮浦鴈歲歲不隨陽
白居易東都冬日會諸同年宴鄭家林亭詩　盛時陪
上第暇日會羣賢桂折應同樹鸎遷各異年賔階紛組
綬妓席儼花鈿促膝齊榮賤差肩次後先助歌林下水
銷酒雪中天他日昇沉者無忘共此筵
孟郊同年春讌詩　少年三十士嘉會良在兹髙歌揺
春風醉舞摧花枝意動婉娩景喜凝芳菲時馬跡攅騕
褭樂聲韻參差視聽改舊趣物象含新姿紅雨花上滴
綠烟栁際埀淹中講精義南皮戯清詞前賢與今人千
載為一期明鍳有皎潔澄玉無磷緇永將泥沙别各整
霄漢儀盛氣自中積英名日四馳塞鴻無儔匹海月難
等夷欝抑忽已盡親朋樂無涯幽蘅發空曲芳杜綿所
思浮跡自聚散壯心誰别離願保金石志無令有奪移
劉得仁和鄭先軰謝秩閒居寓書所懐詩　西風日夜
吹萬木共離披近甸新晴後髙人得意時暫閒心亦泰
論道靣難欺把筆還詩債將琴當酒資藍衫懸竹桁烏
㡌掛松枝名占文章重官歸諌憲遲生涯貧帝里公議
到台司室冷沾苔蘚門清絶路岐莫言隣白屋即賀立
丹墀豈慮塵埃久雲霄故有期
梁武帝詔　在昔周漢取士方國頃代凋訛幽仄罕被
人孤地絶用隔聽覧士操淪胥因兹靡勸豈岳瀆縱靈
偏有厚薄實由知與不知用與不用耳朕以菲德君此
兆民而兼明廣照屈于堂戸飛耳長目不及四方永言
懐愧無忘旦夕
任昉求薦士詔　朕纂統鴻緒寅畏大寶思用俊異協
賛雍熈歴聽九工物色輿皂而白駒盈谷萇楚未刈所
以臨朝咏嘆日昃伊佇
陳後主令百官舉士詔　旁求俊乂爰逮側微用道和
羮是隆大厦上智中主咸由此術朕以寡薄嗣膺景祚
思所以登俊髦彥式備周行但空勞宵夣屢勤史卜申
旦凝慮丙夜損懐豈以食玉炊桂無因自達將懐寶迷
邦咸思獨善應内外衆官可各薦一人以會彚征之㫖
且取備大小之用其有負能伏義擯壓當時著賔戯以
自憐草客嘲以慰志人生一世逢遇誠難亦宜去此幽
谷翔兹天路趨銅駝以觀國望金馬而來庭便當隨彼
方員飭之矩矱
唐顔師古策問　設官分職非賢不任知人則哲惟帝
難之良由言行相違名實乖舛情態難覩蘭艾莫分藻
鏡銓衡苦其混糅如何審綜察兹優劣八觀之術往彦
所陳七繆之郵非無前説澄汰糠粃其可必陳
吳師道賢良方正策　是知席蘿黄屋握(一作/緬)鏡紫微
誠(一作/咸)資獻替之功必待弼諧之助所以軒轅撫運遂
感大風之祥伊帝乘時遽致秋雲之兆朕雖慙古烈而
情切上皇未校滋泉之占猶虚傅野之夢欲使歲星入
仕風伯來朝河薦蕭張之名山降甫申之佐埀衣佇化
端拱仰成多士溢于周朝得人過于漢日行何政道可
以至斯　下僚必録上賞頻霑則葉縣遊龍自九天而
下降燕郊駿馬赴千金而遥集
崔沔詞標文苑策　撫踠足于吳阪指潜璧于荆山
房晉詞標文苑科策　誠願察彼山苖之詞求夫縱壑
之論材或可紀超升于槐棘之班德或可褒擢任于公
卿之位開其上賞之路頌以中和之詩則淳于髠之進
賢一朝而見七士許子將之舉德少選而收二俊自然
時人濶步才子長鳴公理息昌言之篇節信罷潜夫之
作
皇甫瓊詞標文苑科策　洎嬴暉掩鏡漢道亡珠位以
恩升榮非德進挂網羅者則黄鵠髙飛縻爵禄者則青
鳬競至　靈祗翕忽出震宫而齊巽圍雲雨氤氲辨天
垓而通地圻慕崩沙之靈運符潤石之休期憂在進賢
道叶採苓之化恩無不逮德合樛木之風掩媧后以稱
尊邁姬任(一作/旦)而立政吹塵(一作/竽)釣璜之侣接武于堦
墀騎星弄電之夫肩隨于廊廟雖良駿充廐逾懐買骨
之謀真龍在堂更佇丹青之翫應休璉之獨坐鳥雀來
庭尹叔良之閒居蠨蛸在戸傍加策問親覧政途詞麗
汾州聲侔沛邑(一作聲/洋洛邑)掩鵬圖而該魏網漆園無控地
之詞飛鶴板而徵漢臣九臯有聞天之譽凡曰羣生孰
不幸甚
彭殷賢文詞雅麗策　斷斷之士必擢于廟堂九九之
術不遺于管庫　自土皷簣桴之後始自無聲汙樽抔
飲之初彰乎有用既而莫不曲諧九變信合四時是知
大樂與天地同和大禮與天地同節移風易俗義切于
鐘鼓安上理人事寖乎揖讓既而祀歴三王時更七國
經籍道息颺宣榭之煙埃儒生數窮赴秦坑而歇滅迨
乎斷蛇立極乘牛設位紀綿蕝之儀鳴鼓舞之節必欲
樂宣惉懘禮釋回邪取其不肅而成必在既富而教
孟萬石文詞雅麗策　張雲羅以掩俊設天網以頓竒
片善不遺有能皆進故得飛飛丹鳯棲翼于帝梧皎皎
白駒連食于場藿
上官儀求賢對　鳯德方亨必資英輔龍光未聘實俟
明君既藏器以須時亦虛襟而待物莫不理符靈應道
洽𠖇通類霜降而鐘鳴同雲蒸而礎潤秘策赴之如投
水神心應之若轉規用能感會一時抑揚千古是以沉
鱗暫躍遂游泳于天漢墜羽纔遷乃騰驤于日陸𢎞心
體之妙音播舟水之嘉謨義列丹青德融金璧迨乎時
鍾季叔化漸澆訛㧞萃之惠罕流因地之階愈篤使西
都金(一作/陳)子奕葉稱榮東國袁生八公為貴廷尉之明
窮識理十載無知黄門之妙極摛文八遷寧進徒使干
星秀氣永翳窮塵照廡竒光長湮幽石自可循風市馬
襲軌(闕/)龍三聘不虧七年無廢戔戔束帛指丘園而畢
陳翹翹車乘望林泉而載轄則材標海若霧集丹墀德
表星精雲飛紫闕豈直高尚之士遥集于台司衡泌之
儔喬遷于鼎職
梁王僧孺至南海郡求士教　是以文舉下車寤夢于根
矩長孫入境明發于龍丘此境三閩奥壤百越舊都漢
開吳别分星畫部風序洋洋衣簮斯盛其川岳所産豈
直明珠大貝桂蠧翠羽而已哉
梁元帝薦鮑幾表　臣聞思皇多士仄陋所以明敭疇
咨熈載髦俊所以並作斯固殷殿初基拾龍淵之寶虞
祠始構獻鳯管之玉旌蒲出魯賁帛歸齊頌聲既興盛
業斯在伏惟陛下則天緯地乘正馭才沙汰八風澄明
六合叶龜登夢之客日賁于丘園韋轂投竿之臣相望
于魏闕故以物無遺寳矣振鷺有充庭之謳白駒罕空
谷之咏洋洋濟濟無得而稱者焉臣識愧知才職非選
舉竊以進賢上賞蔽賢顯戮敢緣斯義用舉所知伏見
臣府中錄事参軍東海鮑幾年五十有七字景𤣥門庭
雍睦立身貞退博涉文史頗閑刀筆公忠抗直出宰廉
平雅志𢎞深安貧專静觧巾入仕三十餘年自游臣府
一紀于兹前宰東邑實有二魯之風近處南臺欲尊兩
鮑之則伏揆天嚴已當簡在脱蒙顯居良局登以清貫
將齊毛玠古人之服實同吳隱酌水之廉昔丁隈牧州
陳顧翟之好禮徐靖為郡薦袁奐之篤學桓範驅傳先
舉管寧朱則剖符亦稱董直臣才非往哲識愧前修輕
塵聽覽伏待斧鉞
又薦顧協表　貢玉之士歸之潤山論珠之人出於枯
岸
沈約薦劉粲表　陛下則天開業冠帶要荒輶軒韋轂
交軫于遐路捨築投竿相望于魏闕或以開圻未採管
庫遺賢執㦸忘疲倚輈不息
劉義慶薦庾寔等表　降睿慮于管庫紆聖思于版築
劉孝儀為江僕射禮薦士表　陛下緝禮裁樂化俗移
風當扆思治分宵夢相枯岸之珠既論潤山之玉已薦
伏見太學博士賀瑒幼能斧藻長則琢磨結卷就賢擔
簦來學鄉塾染其丹采朋友叩其洪鐘聲無愧于東筠
材有踰乎西祀如使聯事宗伯握蘭建禮庶用得其才
人知自朂
任昉為蕭揚州薦士表　陛下道隱旒纊信充符璽六
飛同塵五尚髙世白駒空谷振鷺在廷猶懼隱鱗卜祝
藏器屠保物色關下委裘河上非取製于一狐諒求味
于兼採
宋汪藻(闕/)　　謝狀元及第表龔慶璇源幸備維城之
列陞榮桂籍俄先入彀之英廣陛臚𫝊諸儒環視共欣千
載之嘉㑹親值一人之至公嘗謂朝廷設科目以致英豪
學者用文章而取富貴自古布韋之士有終身鉛槧之
間既登鴈塔之標題至比龍門之變化豈有恩隆于帝
胄更令名玷于賢書班聯玉笋之華光動金枝之秀由
聖德曲成于大小視人材無間于親疎慮汨沒于膏梁
特甄陶于翰墨肆埀淵問猥及孱蹤仰漸聖化之深雖
能僅綴俯揆天資之陋終愧無竒甫上奏篇遽塵殊等
鵬擊天潢之浪鶯遷帝苑之春伏遇陛下長育羣才幷
包衆美謂秦之士賤由先王教養之衰方周以宗强宜
近屬奨成之急倘不俯同于寒畯孰為自致于亨衢昔
慚假寵于分茅今喜成名于拾芥繄君父義方之素致
邦家儒術之尊臣敢不敦尚詩書勉思忠孝既與在庭
之多士同值文興將令就傅之百男悉從隗始
唐權德輿舉楊慿狀　卓爾山立不隨波流
白居易薦韋楚狀　雖飛鴻入㝠自忘飲啄而白駒在
谷亦貴縶維倘蒙寘彼周行縻之好爵降羔雁之禮命
助鴛鷺之羽儀足以厚貞退之風遏躁進之俗
李商隱為濮陽公薦人狀　鏡納無私山高不譲
又為渤海公舉人自代狀　莊栗以裕簡嚴而寛玉無
寒温松有霜雪頃居内署實事文皇引裾而外朝莫知
視草而中言罔漏　隱之清節無愧于投香江革歸資
唯聞于單舸　使桴鼓希鳴建瓴流化
又為濮陽公薦人狀　慕碣石之築宫廣延儒雅效西
河之擁篲樂得賢才
令狐綯薦李羣玉状　羣玉苦心歌篇屏跡林壑佳句
流傳於衆口芳聲藉甚于一時守道安貧逺絶名利當
文明之盛代宜備搜羅俾典校于瀛洲佇光志業
齊王融求自試啟　臣聞春庚秋蟀集候相悲露木風
榮臨年共悦夫惟動植且或有心况在生靈而能無感
夫君道含𢎞臣術無隱翁歸乃居中自見充國曰莫若
老臣竊慕前修敢蹈輕節
梁元帝啟東宫薦石門侯啟　切以鳯鳴朝陽必資藍
田之寶龍門㸃額亦俟堂溪之珍是以紫玉見稱黄金
為貴文傳夢鳥學重靈虵㸃漆凝脂事逾衛玠渾金璞
玉才匹山濤昔翟陽隱逸見稱庾亮陳平器局被薦無
知以人廢言誠増竦讋進賢上賞伏待慈照
丘遲答舉秀才啟　方今八友盈庭五丞在幄七教畢
修九功具舉猶乃物色關屠夢想巖釣故已天不愛寶
野無遺賢
唐駱賔王上兖州刺史啟　某淹中故俗體朴厚之宏
規稷下遺氓陶禮義之餘化頗游簡素少閲縑緗每蟋
蟀凄吟映素雪于書帳莎雞振羽截碧蒲于翰池既而
學異懐蛟才非夢鳥價不齊于南漢芳不重于東山幸
属日月光華雲霞紛郁方結羡魚之網將謡叩角之詞
奮短翮於搶榆希髙標之餘拂濯纎鱗于涓滴望洪浪
之微沾所兾顧盼曲流剪拂増價則鉛刀起一割之用
跛鼈致千里之行是知竊混吹于齊竽濫飛聲于郢路
拘山雞而自恧顧遼豕以多慙輕觸威顔不遑流汗
駱賔王上司列太常伯啟　雕其璞嶧山有半死之桐
賞其聲柯亭無永枯之竹
王勃上吏部裴侍郎啟　駿骨長朽真龍不降　鸞扃
停逸頻虚不次之階鶴板徵賢累發非常之詔天下有
道吾豈匏瓜
李商隱為張周封上楊相公啟　竽將濫吹石有參瓊
顧雲上池州庾員外啟　陳於器用則魏瓠興譏列在
宫商則齊竽致誚
又謝徐學士啟　今也河薦綠圖山張(疑/)翠檢開張網
罟漁獵英髦周渭商巖皆辭釣築抱關負鼎盡掛簮裾
宋真德秀囬馬探花啟　發西洛之正傳繹考亭之大
義識微見逺憂治危明僉謂劉蕡空臆之言出于董子
潛心之業龍津一躍三十喜骨骼之成鵬翼髙騫九萬
摶扶搖而上翌日報泥金之帖䨇親傾藥玉之杯一經
教子以有功羣兒祝身而願學
方雲冀謝試中宏詞啟　勒成功于砥柱草木聞風述
畫像于凌煙丹青動色
李守真賀人及第啟　奏藝明庭策名上第喧前騶于
廣路觀者肩摩落餘藁于四方傳之紙貴望髙時俊光
動儒林乃太平養士之功亦諸生稽古之力恭惟某官
天姿峻澈學術粹深璧水升堂七年並席金鑾通籍一
唱驚人盖志大而氣豪故實修而名至落落髙騫于日
下錚錚獨韻于彀中御史直聲固遺風之自許平津相
業不數歲而可期某夙仰英游阻聞緒論方欲效李邕
之識靣慕盧仝之卜交奉詔殿廬幸觀落筆曵裾公府
復枉過門惠然投我以夜光何以報君之玉案載懐深
厚但極感藏通衢在望絶足方遒陽春白雪之音一時
寡和金馬玉堂之步指日可期某猥預盛時喜聞榮㨗
雖仰洛中之價未親麈尾之談
吳叔玉賀第三人及第啟　賜第宸廷聯名鼎甲傳玉
音而申論藹桂籍以生光恭惟某官經史淹該文詞贍
蔚卓爾功名之志見于議論之英以貲為郎欲獻相如
之賦隨計詣闕果蒙漢武之知殊科收摘頷之功絶技
有中肩之恨高名始唱實居季孟之間故事攸拘遂處
王楊之後昭聲華于白日開途轍于青雲某頃預攸司
獲觀大對㧞象犀之寶本自因人標龍虎之稱徒欣得
士方傳盛事賜貺長牋仰謙德之光亨増鄙悰之感激
方岳回史督相啟　微如腹背之毛亦玷齒牙之論
真德秀回孫榜眼啟　比承清問獨罄丹衷鋪陳主德
隆替之由力辯國論是非之正雖明白峭直不為媚俗
之言而渾厚深醇自得告君之體衆共稱于卓偉公特
出于緒餘夫既都儒者之至榮要必慕古人之盛節昔
仁皇帝旁搜于多士若韓魏公擢遷在二人顧科第之
相同不知其幾而勲名之有爛獨到于今願恢他日之
逺圖㒺俾前修之專美
歐陽修賀試中舘職啟　被召試文陞華儒舘伏以某
官天麟異禀廟璉至珍學通古今之淵源言合質文之
體要英躔髙步羣俊夐以望風雄彀籠材妙選稱為得
士果膺帝意入耀書林給札揮毫聳如墻而駭目奏篇
稱善喧貴紙以傳都惟秘府之育賢乃熈朝之盛美優
游歲課豈鉛槧之是專選取國材寔棟梁之此出蔚然
茂業奚測逺塗
楊億賀試中賢良啟　召對紫庭祗膺清問揮毫洒落
見武仲之不休對策稱嗟升平津于第一翌日便頒于
成命十洲咸慶于榮登暫淹椎月之曹豈測摶風之勢
趙德莊謝太守薦舉啟　伏念某愚不通今拙而嗜古
百世而下莫究聖人之大全中年以來不堪世路之多
故簿書汨沒師友散亡驚短髪之半華悼初心其既逺
靦從煩劇尤失故常當民敝財殫為方今之公患而政
苛歛急豈學者之安行故嘗取予于權宜不盡拘攣于
文法茍少紓于罷俗亦何愛于微躬所幸人主大明日
月其照我公盛德父兄乃心用能三歲之間或致一毫
之効然塵埃不可以薰沐拜起甚慚于歩趨舉瓢而酌
天漿坐歎星辰之逺比竹而聞人籟益知耳目之卑謂
當黜而外之豈曰從之遊者惟時指授不愛巧雕出五
色于深嚢既將脱其毛骨捐千金于敝帚又復借以齒
牙豈徒了于一生固足施于後世
播芳大全干倉使薦舉啟　昔者東坡之門卓然北斗
之望惟斯文之宗主盡在是故當世之豪傑皆歸之陳
後山之在徐嘗賦稲田待公秧之句黄山谷之遊魏亦
哦小草有逺志之詩皆由郡文學之臣自負墨客卿之
列品題一出聲價倍増遂令四學士之名等華岳而俱
重以至六君子之選與星日以並埀此風無𫝊吾道誰
屬　骨相郊寒性資参魯付悲歌于長鋏每思看劒之
文成甘活計于短檠自喜床頭之易在
齊江淹奏記詣南徐州新安王　伏惟殿下削赤野之
玉剪燕山之金至如某者東國之徒走耳方歛影逃形
匡坐編蓬之下遂遭烟霞餘彩日月末光惟恩知泰變
色薰心某聞齊石既撫無待巴人之唱檀臺已構寧俟
不才之木豈宜炫璞鄭氏獻鳯楚門
宋崔賾答豫章王書　燕南贅客河朔惰游本無意于希
顔豈有心于慕藺未嘗聚螢映雪懸頭刺股讀論惟取
一篇披莊不過盈尺况復桑榆漸暮藜藿屢空舉燭無
成穿楊盡棄但以燕求馬骨薛養雞鳴謬齒鴻儀虛班
驥皂挾太山而超海比報德而非難堙崑崙以為池
匹酬恩而反易
隋王孝藉上牛𢎞書坐人物之源運銓衡之柄反披狐
白不好緇衣此小人為明尚書不取也
唐王勃上劉右相書　嵩衡不拒細壤故能崇其峻江
海不譲纖流所以存其廣是以星臺曉闢上台忘吐握
之勞月殿宵興中宇軫山林之慕知夫御天下者必待
人也詩曰濟濟多士文王以寧未見君子憂心如醉伏
見皇明逺燭帝采遐宣張樂岱郊騰勲社首徵廉察孝
瑤壇虛不次之階署行議年璿檢動非常之詔天下可
謂幸甚矣于是友月朋霞之客背青臯而至馮唐顔駟
之才排紫閣而集夫豈知終始異數涇渭同流蘿薜失
圖簮纓解體惜哉羣英霧散名侯招蔽善之嫌天下雷
同才子鮮長鳴之地而欲招絶足致真龍難矣　伏願
闢東閣開北堂待之以上賔期之以國士使得披肝膽
布腹心大論古今之利害髙譚帝王之綱紀然後鷹揚
豹變出蓬戸而拜青墀附景摶風捨薹衣而見丹闕庶
幾乎麑卵不棄終感𤣥枵之精駿骨時收或致飛黄之
錫
周庾信擬連珠　盖聞十室之邑忠信在焉五歩之内芬
芳可錄是以日南枯蚌猶含明月之珠龍門死樹尚抱
咸池之曲　豫章七年蔽于豐草芳蘭九畹淪于幽谷
是以欲求其真晉陽有自埋之蒿若賞其聲吳亭有已
枯之竹
　　政術部(招隠/)
周明帝招隱士逍遥公韋夐詩　六爻貞遁世三辰光
少微潁陽譲逾逺滄州去不歸坐石窺仙洞乘槎下釣
磯嶺松千仞直巖泉百丈飛香動秋蘭佩風飄蓮葉衣
聊登平樂觀遥想首陽薇詎能同四皓來参余萬機
梁沈約為武帝與謝朏敕　是用虛心側席属想清塵
不得不屈兹獨往同此濡足便望釋蘿襲衮出野登朝
必不以湯有慙德武未盡善不降其身不屈其志使璧
帛虚往蒲輪空歸傾首東路望兼立表羲軒邈矣古今
殊事不獲總駕崆峒依風問道今方復引領雲臺虚已
宣室紆賢之媿載結寢興
晉陶𢎞景解官表　臣聞堯風沖天潁陽振飲河之談
漢德括地商隂峻餐芝之氣臣棲遲早日簮帶久年仕
豈留榮學非待禄恒思懸纓象闕孤耕壟下席月澗門
横琴雲際始奉中恩得遂丘壑今便滅影桂庭神交松
友一出東關故鄉就望睠言興念臨波瀉泪
隋晉王庚與逸人徐則書　夫道得衆妙法體自然包
涵二儀混成萬物人能𢎞道道不虛行先生履德養空
空𤣥相濟將深明義味曉達法門悦性沖和恬神虚白
餐松餌栢栖息煙霞望赤城而待風雲遊玉堂而駕龍
鳯雖復藏名台嶠猶且騰實江淮藉甚才華有勞寤
寐欽承素道久積虛襟側席幽人夢想巖穴霜色已
冷海氣將寒偃息茂林道體休逸念昔商山四皓輕舉
漢庭淮南八公羽(一作/來)儀藩邸古今雖異山谷不殊市
朝之隱前賢往説遵凡述聖非先生而誰故遣使人往
彼延請想無勞束帛賁然來思不待蒲輪去彼空谷希
能屈已竚望披雲
李密與道士徐鴻客書　今龍戰于野鵬翔寥廓或出
或處且變星霜猶未(闕/)　　　授道是曰仁人除暴静
亂方稱君子賛我興運今也其時尊師宜躡屩擔簦用
虞卿之禮披榛輓輅襲婁敬之風引領瞻望拂席相待
遲聽酈生之談方聞左車之説桂樹山幽歲云暮矣桃
花源穴想見其人
宋豫章王遺崔賾書　昔漢氏西京梁王建國平臺東
苑慕義如林馬卿辭武騎之官枚乘罷𢎞農之守每覽
史傳嘗竊怪之何乃脱略官榮栖遲藩邸以今望古方
知雅志彼二子者豈徒然哉足下博聞强記鉤深致逺
視漢臣之三篋似陟蒙山對梁相之五車若吞雲夢吾
兄欽賢重士敬愛忘疲先築郭隗之宫常置穆生之醴
今者重開土宇更誓山河地方七百牢籠曲阜城兼七
十包舉臨淄大啟南陽方開東閣想得奉飛盖曳長裾
藉玳筵躡珠履歌山桂之偃蹇賦池竹之檀欒其崇貴
也如彼其風流也如此幸甚幸甚何樂如之髙視上京
有懐德祖才謝天人多慙子建書不盡意寧俟繁辭
唐上官儀招髙士書　則天分命箕山多長往之賔濬川
劬勞滄州有肥遁之客是以北荒孤竹甘(一作/隱)草澤而
輕周南岳紫芝翫林泉而恥漢此盖為匹夫小節未達
汾陽之㫖獨行幽姿寧動少㣲之宿豈若大風在夢飛
熊入兆下箕尾而稱師委干旄而作傅自大君有命逺
頓天紘盡巖穴之英竒揔濠梁之薖軸脱荷裳而襲朱
紱觧薜蘿而綰青綬五尺童子羞稱荷蓧三事大夫恥
觀瓢飲將使鄭君谷口擅不言之謠曹相府門多清浄
之化方知聖人在上真隱不獲全其髙淳風所偃幽貞
不能固其節麛卵(一作/麛貍)得性麟鳯所以呈姿山林不夭
風雲以之通氣
唐王勃乾元殿頌序　飛鶴書而抽海狀桂壑于是投
綸轉麟斾而揖山容松澗由其削衽　龜文獵彦麟旌
放逸桂客攀榮松賔改律紫鵷開紀丹虬聳秩縱壑摶
飇登山捧日
陳子昂别中嶽二三真人序　實欲執青節從白蜺陪
飲崑崙之庭觀化𤣥元之府宿心遂矣冥骨甘焉豈知
瓊都命淺金格道㣲攀倒景而迷途顧中峰而失路塵
縈俗累復汨吾和仙人真侣永幽靈契翳青芝而延佇
遥會何期結丹桂而徘徊逺心空絶
　　政術部(吏治/)
唐張説送蘇合宫頲詩　都邑羣方首商泉舊俗
訛變風須愷悌成化佇絃歌疇昔珪璋友雍容文雅多
振纓遊省闥鏘玉宰京河别曲鸞初下行軒雉尚過百
壺非餞意流詠在人和
又洛橋北亭餞諸刺史詩　離亭拂御溝别曲舞船樓
詔餞朝廷牧符分海縣憂股肱還入郡父母更臨州扇
逐仁風轉車隨靈雨流恩光水上溢榮色桞間浮預待
羣芳最三公不逺求
蘇頲春晩送瑕丘田少府還任因寄洛中鏡上人詩
聞道還沂上因聲寄洛濵别時花欲盡歸處酒應春聚
散同行客悲歡属故人少年追樂地遥贈一霑巾
又餞澤州盧使君赴任詩　聞道降綸書為邦建綵旟
政憑循吏徃才以貴卿除詞賦良無敵聲華藹有餘榮
承四嶽後清絶上天初關路通秦壁城池繞晉墟撰期
行子赴分曲列侯居别望喧追餞離言繫惨舒平蕪寒
蛬亂喬木夜蟬踈寥泬秋先起推移月向虛舊交何以
贈客至待烹魚
盧象奉和張使君宴别加朝散詩　佐理星辰貴分榮
渙汗深言從大夫後用答聖人心騎擁軒裳客鸞驚翰
墨林停盃歌麥秀秉燭醉棠隂爽氣凌秋笛輕寒散暝
砧祗應將四子講德謝知音
劉禹錫奉送裴司徒令公自東都留守再命太原詩
星使出關東兵符賜上公山河歸舊國管籥換離宫行
色旌旗動軍聲鼓角雄愛棠餘故吏騎竹見新童漢壘
三秋静胡沙萬里空其如天下望旦夕詠清風
錢起送彈琴李長史赴洪州詩　携琴為傲吏孤棹復
南征幾渡秋江水皆添白雪聲佳期來客夢幽興緩王
程佐牧無勞問心和政自平
又送沈少府還江寧詩　逺宦碧雲外此行皆興牽湖
山入閭井鷗鳥傍神仙斜日背鄉樹春潮迎客船江樓
新興發應與政聲傳
李夷簡西亭暇日書懐上相公詩　勝賞不在逺無然
念𤣥搜兹亭有殊致經始富人侯澄澹分沼沚縈廻間
林丘荷香奪芳麝石溜當鳴球撫俗來康濟經邦去咨
謀寛明洽時論惠愛聞甿謳代斵豈容易守城獲優悠
文翁舊學校子產昔田疇琬琰富佳什池臺想舊遊誰
言矜改作曾是日增修憲省忝陪属岷峨嗣徽猷提携
當有路勿使滯刀州
武元衡奉酬李十一西亭暇日書懐詩　鼎鉉昔云忝
西南分主憂烟塵開僰道旌節䕶蠻陬任重功不立力
微恩未酬據鞍慙齒髪責帥懼春秋髙德間鄭履儉居
稱晏裘三刀君入夢九折我廽輈時景屢遷易兹焉期
退休方追故山事豈謂台階留遐挹清静理眷言蘭杜
幽一緘瓊玖贈萬里别離愁巴嶺雲外沒蜀江天際流
懐賢耿遥思相望鳯池頭
杜荀鶴贈漣水崔少府詩　庭戸蕭條燕雀喧日髙忩
下枕書眠只聞留客教沽酒未省逢人説料錢洞口禮
星披鶴氅溪頭吟月上漁船九華山叟心相許不計官
資贈一篇
白居易奉和汴州令狐相公詩　客有東征者夷門一
落㠶二年方得到五日未為淹在浚旌重葺遊梁館更
添心因好善樂貌為禮賢謙俗阜知敦勸民安見察廉
仁風扇道路陰雨膏閭閻文律操將柄兵機釣得鈐碧
幢油業業紅斾火襜襜景象春加麗威容曉助嚴槍森
赤豹尾纛吒黒龍髯門静塵初斂城昏日半銜選幽開
後院占勝坐前簷平展絲頭毯髙褰錦額簾雷槌柘枝
皷雪擺鶻騰衫髪滑歌釵墜粧光舞汗霑廻燈花簇簇
過酒玉纖纖饌盛盤心殢醅濃盞底粘陸珍熊掌爛海
味蟹螯鹹福履千夫祝儀型四座瞻羊公長在峴傅説
莫歸巖眷愛人人遍風情事事兼猶嫌客不醉同賦夜
厭厭
馬戴寄金州姚使君員外詩　老懐清浄化乞去守洵
陽廢井人應滿空林虎自藏迸泉踈石誤殘雨發椒香
山缺通巴峽江流帶楚檣憂農生野思禱廟結雲裝覆
局松移影聽琴月墮光鳥鳴開郡印僧去置禪床罷貢
金休鑿凌寒笋更長退公披鶴氅髙歩隔鵷行相見朱
門内麾幢拂曙霜
張祜投常州從兄中丞詩　扁舟何所往言入善人邦
舊愛鵬摶海今聞虎渡江士因為政樂儒為説詩降素
履氷容静新詞玉韻樅金魚聊觧帶畫鷁稍移椿邀妓
思逃席留賔命倒缸吏材誰是伍經術世無䨇廣厦當
宏構洪鐘倂待撞成龍須譲邴展驥莫先龎應念宗中
末秋螢照一忩
姚鵠寄贈許璋少府詩　若説君髙道何人更得如公
庭唯樹石生計是琴書詩句峭無敵文才清有餘不知
尺水内争滯北溟魚
皇甫曾送杜中丞還京詩　罷戰廻龍節朝天見鳯池
寒生五湖道春及萬年枝召化多遺愛胡清已畏知懐
恩偏感别墮淚向旌麾
崔峒贈同官李明府詩　訟堂寂寂對烟霞五桞門前
聚曉鵶流水聲中視公事寒山影裏見人家觀風競美
新為政計日還知舊觸邪可惜陶潜無限酒不逢籬菊
正開花
宋舉廉吏詔　鞭撻不已而寵賂章簠簋不飭而節行
缺退食鮮羔羊之節虐民多碩鼠之譏念激濁在於揚
清而癉惡莫如彰善神爵奨朱邑之潔治盛循良開元
旌王(闕/)之廉風移苛嬈一賢蒙擢百辟向方
齊王融策秀才文　下邑必樹其風一鄉可以為績至
有旦撫鳴琴日置醇酒文而無害嚴而不殘故能出人
于阽危之域躋俗于仁壽之地　頃深汰珪符妙簡銅
墨而春雉未馴秋螟不散豈薪槱之道未宏為網羅之
目尚簡
唐駱賔王上齊州張司馬啟　推公平而折獄磔鼠謝
其嚴明擁端慤而行仁化虵慙其勇智
又上瑕丘韋明府啟　化浹下車恩孚攬轡德聲洽詠
仁風飄十地之雄道化編謠惠露洒三天之渥狎中牟
之馴雉豈懼驍媒驚重泉之瑞鸞非關照舞
又上梁明府啟　水鏡澄瀾照孤鸞之舞影鳴琴動操
叶馴翬之雅音
陳徐陵與王吳郡僧智書　竊承富春頃嵗多難荐臻
邑閈皆空黔黎將盡御史舊榻零落不存太傅齋室荒
茫無處自神麾所届襁負斯歸新屋方華故田斯墾府
吏閒坐長史誦經督郵無事唯慮吹笛東苞海水俱承
幕府之威西泊江沱同仰惟良之化政差邊張何其神
也
梁任昉王文憲集序　六輔殊風五方異俗公不謀聲訓
而楚夏移情故能使解劒拜仇歸田息訟
唐張説唐故凉州長史元君石柱銘序　簡綱鳩人峻
策羈吏閒田盡闢鰥寡委犬彘之餘絶澗無遊豪猾屏
蠶漁之氣
晋書劉琨傳　轉鬭至晋陽府寺焚毁僵尸蔽地其有
存者飢羸無復人色荆棘成林豺狼滿道琨翦除荆棘
收葬枯骸造府朝建市獄冦盗互來掩襲恒以城門為
戰塲百姓負楯以耕属鞬而耨
周庾信丘乃敦崇𫝊　清不置水明非舉燭乃是入境
移風非直停車待雨
唐顧况宋州刺史㕔壁記　下車之日無土不殖桑麥翳
野舟艫織川城髙以堅士選以飽
符載鄧州刺史㕔壁記　以大誠受物以至信結物以
𤣥機運物以嚴禁肅物構壊竿為廬舍銷遺鏃為鋤耜
伐蒿萊為塲圃掘腥穢為泉井交父子之歡正夫婦之
倫依仁化者如水赴壑首年而富中年而教季年而政
成
李白兖州任城縣令㕔壁記　季野備四時之氣士元
紆百里之才撥煩彌閒剖劇無滯鏑百發尅破于楊葉
刀一鼓必合于桑林寛猛相須韋弦適中一之嵗肅而
教之二之嵗惠而安之三之嵗富而樂之然後青衿向
訓黄髪履禮耒耜就役農無遊手之夫機杼和鳴織罕
嚬蛾之女物不知化陶然自春
皇甫湜廬陵縣令㕔壁記　萼合兄弟之析居者而民
以養麕復老弱之流庸者而疆以實
程浩相州公宴堂記　入境而七德有餘及庭而三歎
不足
鄧衮望雪樓記　昔西漢進儒術臣多貞方魏晋扇虚
𤣥吏采風流孰謂公精六籍練衆務藴張趙之幹敏兼
王謝之清雅辨辭盈庭奮毫電飛具牘百幅歴眸氷釋
前可以折穆之之角近可以挫戴胄之鋭
王勃益州夫子廟碑　𤣥機應物潜銷水怪之災丹筆
申寃俯絶山精之訟　仙鳬旦舉影入銅章乳翟朝飛
聲含玉軫臨卭客位自髙文雅之庭彭澤賔門猶主壺
觴之境
又益州德陽縣善寂寺碑　仁風易狎候丹籜于春坰
惠化難經佇青鸞于曉墜
又廣州寶莊嚴寺舍利塔碑　越谿仙鍔吐光芒而駭
人岱嶺寒松排風飇以成性美哉稱由功著鶻響徹于
雲霄方為時須熊軾疲于道路廣陵單轂如送張綱渤
海亂繩復思龔遂王尊皂盖欣臨折坂之前吳隱朱軿
更集貪泉之右髙名夙著佛化横飛羣盗屏跡而歸農
姦吏聞風而去職京坻坐積圄犴潜廽汲黯之卧淮陽
直聞清浄王堂之居汝郡但舉賢良用能使檻穽不施
猛獸廵江而逺竄市㕓無擾商旅倍道而相歡颶風寢
毒炎埃罷厲人稱有道家實無為
又梓州𤣥武縣福會寺碑　泉魚狎夜多單父之深恩
隴翟遊春嗣中牟之善政
張文成滄州弓髙縣實性寺釋迦像碑　横綺琴于膝
上翠翟朝馴攬明鏡于懐中青鸞曉集
李嶠宣州大雲寺碑　卓子康之莅政不任刑書虞承
卿之到官唯開講席
李嶠攀龍臺碑　泉藪未懲萑蒲猶在　鈎距闇施既
問羊而知馬網羅潛設亦因魚而得鴻降北海之渠未
踰期月盡南山之盗詎假旬時　黄次公政稱長者裂
壌開封杜伯侯動無間然賜書増秩
梁沈約齊故安陸昭王碑文　撫同上德綏用中典疑
獄得情而弗喜宿訟兩譲而同歸　扇以廉風孚以誠
德盡任棠置水之情宏郭伋待期之信金如粟而弗覩
馬如羊而靡入雛雉必懐豚魚不爽由是傾巢舉落望
德如歸椎髻髽首日拜門關卉服滿塗夷歌成韻禮義
既敷威刑具舉强民獷俗反志遷情風塵不起囹圄寂
寞富商野次宿秉停菑蝝蝗弗起豺虎逺跡北狄懼威
關塞謐静偵諜不敢東窺駝馬不敢南牧
陳徐陵為徐州刺史侯安都德政碑　于是鎮之以清
静安之以惠和望杏敦耕瞻蒲勸穡室歌千耦家喜萬
鍾陌上成隂桑中可詠春鶊始囀必具籠筐秋蟀載吟
競鳴機杼或肅拜靈祀躬瞻舞雩去駕擁于風塵還旌
阻于飄沐京坻嵗積非勞楚堰之泉倉廩年豐無用秦
渠之水雖復東過小縣夏雨逐其輕輪南渡滄江秋濤
弭其張盖固不得同年而語矣約法遵寛設蒲鞭之恥
立言惟信控竹馬之期甘雨隨車雲低輕重之盖還珠
合浦波含逺近之星至如卧理稱難坐嘯匪易披裳問
疾埀愛景以字人褰帷廣聽穆薰風而扇物嚴霜秋降
叶隼擊而防小人零露春濡飾羔旌而禮君子　譬諸
烹魚勿煩擾則免于糜爛如彼種木任生植則自然蕃
滋
周庾信周柱國大將軍尒綿永神道碑　名馳梓嶺聲
振榆關無雷畏威負霜懐惠　繁不秋荼嚴無夏日民
知約法未肯以獄吏為尊吏識刑名無敢以死灰相懼
唐楊烱瀘州都督王湛神道碑　欒巴典郡山鬼潛移
張禹牧州江濤不起
張説夏州都督王公神道碑銘　勤由宰邑借恂臨郡
海女避途山虵可問
嚴識𤣥潭州都督楊志本碑　貪殘盡去自使乳虎浮
江灾疫不生即有牽牛入界
楊烱唐恒州刺史建昌公王公神道碑　門容駟馬位
列三刀防薏苡之譏嫌絶簡書之流謗豈直廣州清節
酌貪泉于石門合浦神君返明珠于漲海　鄧晨一郡
漢帝稱為主人李廣數年匈奴號為飛將行嘗計日郭
伋不負于童兒郡異中平王觀無私于任子
楊烱益州温江縣令任君神道碑　洛陽行馬門士無
心齊國池魚權家絶望鄭文公邵陵之縣但稱男子之
名師尚父灌壇之鄉唯有神人之哭
又原州百泉縣令李君神道碑　抽琴命操還臨單父
之堂擊石飛鳴即對李泉之學明以御下將水鏡而通
輝清以立身共氷壺而合照
周庾信大將軍上開府廣饒公鄭常墓誌銘　及驅犀
節乃牧雄州吏不驚犬人無喘牛西蠶得嵗東作逢秋
草爛獄戸星低市樓
又周大將軍聞喜公柳遐墓誌　静尋欹案或吟長岑
之逺乍撫鳴琴不以河陽為陋日南金柱合浦珠泉莫
肯經懐未嘗留目(已上/吏治)
宋余靖去官受饋判　古之循吏名列青編挂府丞之
魚誠在涖官之日留壽春之犢實維去任之晨何乃肆
貪罔知守節歌鄧侯之五鼔曾是遵途持山隂之一錢
當思勵俗
唐祖君彦為李密檄洛州文　錢神起論銅臭為公梁冀
受黄金之虵孟佗薦葡萄之酒(已上/不職)
唐張次宗請立李德裕德政碑狀　勲著王室者則銘
于景鐘功及生人者則刋于樂石故扶風存必拜之地
峴山有墮淚之思　來暮之謠已彰于昔嵗去思之美
無謝于古人今合境同辭諸郡獻狀雖黄覇入用寵方
盛于登賢而鄧侯不留情猶深于愛樹臣謬當交代備
聞政能願嗟卧轍之情特允紀功之請
陳簡甫宣州開元以來良吏記　召公之化勿剪其棠
桞季之仁不薪其墓
楊炎河西節度使杜公碑　庶乎覩斯文者有襄南之
慕頌遺美者深潁上之風
李嶠攀龍臺碑　潁川之還借冦恂臨淮之重祈侯覇
儔功語德彼獨何人
周庾信上柱國齊王憲神道碑　成都有文翁之祀非
謂生前漢陽有諸葛之碑止論身後(已上/遺愛)
　　政術部(重農/)
漢張衡東京賦　及至農祥晨正土膏脉起乘鑾輅而駕
蒼龍介馭間以剡耜躬三推于天田修帝籍于千畆供
禘郊之粢盛必致思乎勤已兆人勸于疆埸感懋力以
耘耔
唐(闕/)　　觀農賦　是時也杏花毓樹蒲葉抽叢繞出鳯
城疲道路之攸往迴瞻鶉野知耕鑿之斯崇美夫原隰底
績溝塍刻鏤耒耜交横煙雲輻輳人沮溺而為伴水鄭白
以分溜一稃二米禾同北里之禾苗盛草稀豆異南山之
豆觀夫田畯至喜室家相歡揮鎡去莠築堰澆蘭野餉
曉持于斜逕畚鍤暮荷于層巒鄰近山之樹密悦臨流
之地寛葵腰鎌而乍采黍策杖而時看
張仲素稼如雲賦　爰恊古公之政式𢎞管氏之虞至
夫實穎蓁蓁厥田上上膏陰潤以蕃庶矗朝隮之異狀
丘陵共秀且聞束晢之詩黍稷盈疇更欝仲宣之望懿
夫白露凝冷清風戒寒是刈是穫式宴且歡諒遺滯之
足利思京坻而可觀
賈餗中和節百辟獻農書賦　稽重榖之言徒稱董仲
驗深耕之法何媿朱虚所以候驚蟄之辰應夾鍾之律
昭八政之所用蓄九年之罔失是藨是蓘將致乎千斯
倉爰始爰謀必因乎四之日
鄭式方中和節百辟獻農書賦　道洽無外化康有截
猶慮九扈未宏三時尚缺命陳書而王化可闡俾知方
而農政斯列既戒既種粢盛之望有期弗震弗渝地理
之宜奚設豈不以寒氣揔入春陽始初陳乎五種之用
本乎三農之書王者則千畆是藉庶人則中田有廬故
年榖之順不差物力之功克實首嘉節而東作方起符
中星而西成乃畢
梁元帝令　軍國多虞戎旃未静青領雖熾黔首宜安
時惟星鳥表年祥于東秩春紀宿龍歌歲取于南畯况
三農務業尚看夭桃敷水四民有令猶及落杏飛花化
俗移風常在所急勸耕且戰彌須自許豈直燕埀寒谷
積黍自温寧可隨此𤣥苖坐餐紅粒不植鷰頷空候鳴
蟬可悉深耕溉種安堵復業無棄民力並分地利
　　政術部(屯田/)
元魏薛虎子屯田積粟表　臣聞金湯之固非粟不守
韓白之勇非糧不戰故自用兵以來莫不先積聚然後
圖兼并者也今江左未賔鯨鯢待戮自不委粟彭城以
彊豐沛將何以拓定江關掃一衡霍竊惟在鎮之兵不
減數萬資糧之絹人十二匹即自隨身用度無凖未及
代下不免飢寒論之於公無毫釐之潤語其利私則横
費不足非所謂納民軌度公私相益也徐州左右水陸
壤沃清汴通流足盈激灌其中糧田十餘萬頃若以兵
絹市牛分減戍卒計其牛數足得萬頭興力公田必當
大獲粟稲一歲之中且給官食半兵􁊷植餘兵尚衆且
耕且守不妨捍邊一年之收過于十倍之絹暫時之耕
足充數載之食于後兵資唯須内庫五稔之後榖帛俱
溢匪直戍士有豐飽之資於國有吞敵之勢昔杜預田
宛葉以平吳充國耕西零以彊漢臣雖識謝古人任當
邊守庶竭塵露有增山海
南齊徐孝嗣立屯田表　有國急務兵食是同一夫輟
耕于是彌切故井陌疆里長轂盛于周朝屯田廣置勝
戈富于漢室降此以還詳畧可見但求之自古為論則
賒即以當今宜有要術竊尋縁淮諸鎮皆取給京師費
引既殷漕運艱澀聚糧待敵每苦不周利害之基莫此
為急臣比訪之故老及經被宰守淮南舊田觸處極目
陂遏不修咸成茂草平原陸地彌望尤多今邊備既嚴
戍卒増衆逺資餽運近廢良疇士多飢色可為嗟嘆愚
欲使刺史二千石躬自履行隨地墾闢精尋灌溉之源
善商肥确之異州郡縣戍主帥以下悉分番附農今水
田雖晚方是菽麥菽麥二種益是北土所宜彼人便之
不減粳稲開創之利宜在及時所啓允合請即使至徐
兖司豫爰及荆雍各當境規度勿有所遺别立主曹専
司其事田器耕牛臺詳所給歲中言殿最明其刑賞此
功克舉庶有宏益若緣邊足食則江南自豐權其所饒
畧不可計
　　政術部(財賦/)
晉左思呉都賦　國税再熟之稲鄉貢八蠶之綿
齊王融策秀才文　充都内之金紹圜府之職但赤仄
深巧學之患榆莢難輕重之權
梁沈約(闕/)　　　　　九棘播于農皇十朋興于上代
昔醇人未漓情嗜疎寡奉生贍己事有異同一夫躬耕
則餘餐委室匹婦務織則兼衣被體雖貿遷之道適用
濟乏龜貝之益為功盖輕及事有訛變姦弊大起昏作
役苦故穡人去而從商末業所流非復始造之意也於
是競收罕至之珍逺蓄未名之貨明珠翠羽無足而馳
彩罽文犀飛不待翼天下蕩蕩咸以棄本事末豐衍則
同多稔之資飢凶又減田家之蓄錢雖盈尺不療飢于
堯年貝或如山無救渴於湯代其為疵病亦已深矣固
宜一罷泉貨専用榖帛使人知役生之路非此莫由夫
千匹為貨事難于懐璧萬觔為市未易于越鄉斯可使
末技自禁游食必返而事改一朝廢而莫用交易所寄
朝夕無待先宜削華止偽還醇返古抵璧幽峰捐珠清
壑驅一代之人返耕桑之路蕩滌圜洪銷鑄無遺立制
埀統永𫝊於後桓𤣥知其始而不覺其終琳之睹其末
而不探其本豈慮有開塞將一往之譚乎
唐宋伯宜泉貨策　且鑄金為貝信有從來漢改四銖秦
行半兩用捨更互廢輕就重之宜損益不常地馬天龍
之異復有豫章銅岳蜀道銅山全歸佞倖之爐頓入諸
侯之冶所以公私太半偽實相蒙姦佞用此而兼并豪
戚因兹而聚歛洛京三鄽之内賈客雲屯齊宫七市之
間商人霧塞乃令東漢楚子髙閣浮空西蜀彭家連樓
跨術雷車電騎多出工巧之家列鼎撞鐘無非貨殖之
里賔徒藿肉鮑書不足倫僮僕藜餘張詩莫能序三田
為之廢業五稼由此多荒　五羊銜粟時和之義先表
雙雀飛鳴歲稔之徵已見
郭正一鄽肆策問　鄽肆之興用存交易山澤之利事
属貿遷是以先王因井而制居往聖觀爻而立義將以
致兹百族通彼萬商羅肆巨千廣充上積之貨旗亭五
里俯映星繁之珍是使蹀馬廻轅歴闤闠而流溢往商
來賈候朝夕以盈途豈唯灼蓍蔡以觀貞旁臨季主之
肆泛萍蟻而開宴近對文君之壚詎比夫齊宫七市女
閭連閉殷室九君姬屋成列但負販之徒異業趣競刺
繡謝其倚門多財歸其善賈由此聶政屠養無辭屈辱
平仲有求終甘湫隘故知㭊毫之子不可責以亡機徇
利之夫難以徵其重義况墆翳之侣本異夷齊貨殖之
徒率同猗白若通其小利諒無擁于四民限以淳心恐
有乖於一物誠可除兹濫賄禁彼邪贏則姦黨自銷不
待曹参之令市無二價詎止黄軒之風
食貨志　若乃九土既敷四民承範東吳有齒角之饒
西蜀有丹砂之富兖豫漆絲之廥燕齊恠石之府秦邠
旄羽迥帯琅玕荆郢桂林旁通竹箭江干橘柚河外舟
車遼西旃罽之鄉葱右蒲梢之駿殖物恠錯於何不有
若乃上法星象下料無外因天地之利而縂山海之饒
百畆之田十一而税九年躬稼而有三年之蓄可以長
孺齒可以養耆年因乎人民用之邦國宫室有度旗章
有序朝聘自其儀宴饗由其制家殷國阜逺至邇安救
水旱之灾卹寰瀛之弊然後王之常膳乃間笙鏞商周
之興用此道也
食貨志　建元中州郡各擁强兵委輸不至尚書郎官
自出棌梠或不能自反死于墟巷魏武之初九州雲擾
攻城畧地保此懐民軍旅之資權時調給於時袁紹軍
人皆資椹棗袁術戰士取給蒲蠃魏武乃募民屯田許
下以充兵戎之用(已上/財賦)
唐祖君彦為李密檄洛州文　公田所藉不過十畆人力
所供才止三日是以輕徭薄賦不奪農時寧積于人不
藏府庫而課税繁猥不知紀極猛火屢燒漏巵難滿頭
會箕斂逆折十年之租杼軸其空日有萬金之用父母
不保其赤子夫妻相顧于匡床萬邦則城郭空虚千室
則烟火斷絶西蜀王孫之室翻同原憲之貧東海糜竺
之家俄成鄧通之鬼
隋盧思道為北齊檄陳文　踈棄良士狎近小人守宰蠶
漁子弟荒暴頭會箕斂杼軸其空災異相仍稻蟹不熟
(横征/附)
　　政術部(漕/)
宋真徳秀江東漕到任謝表　吏責既稀所願優游于邇
列主恩未報寧忘眷戀于本朝其如親闈喜懼之年當
謹人子温凊之職輙援公輔辭翰林之請庶幾潘岳奉
板輿之懽分太守之符日需成命出少府之節遽冒殊
恩懐章而過里門閲宿而臨封部敬卜中和之節重宣
寛大之書軺𫝊初馳旄倪争覩謂朝廷所以輟柱下之
史盖聖主將以惠江右之民因博采于風謠頗䆒知其
疾苦以埀磬之家而困追需之目以屢歉之歲而多流
徙之人官無定證之簿書里有難平之徭役文移星火
不勝胥史之誅求牒訴丘山半為賦租之繁重興言及
此勿救可乎輙殫朝夕之咨諏兼酌公私之緩急賦難
遽省盍漸損賦外之征民未易蘇當先去民間之蠧切
自量其綿薄恐終負于選掄
宋史百禮賀張漕改秩啓　雲梯石棧不辭蜀道之難
流馬木牛逺倣草廬之製惠風扇物游刃發硎奮澄清
之志於攬轡之中講水陸之運于鑿潭之始蘇一方之
疲瘵權萬貨之低昂非獨有觀風聽吏之才又能善富
國强兵之術
宋劉克莊賀諸葛提刑除漕啓　兹移使指就駕漕車
得非煑摘利饒轉輸權重上于鹽鐵之論有感方欲變
通公于王伯之辨素嚴必知取予深鄙富强之説痛懲
聚歛之人養基本以厚黎元捐錐刀以惠商賈承風問
俗修明此日之皇華足國裕民講貫它時之相業
唐楊烱上騎都尉髙君神道碑　搜粟都尉河堤使者
銅橈鐵舳蒼鷹白鶴之船竹箭桃花貝闕龍堂之水引
紅粟于淮海汎歸舟于秦晋遂使齊臣獻納先陳不涸
之名漢后絲綸即有常平之號望千石之氣可以療飢
開萬箱之儲自然知禮
　　政術部(鹽政/)
唐閻伯璵鹽池賦　坤之美兮焉可以測鹽之池漭沆兮
劃開于郇瑕之側廓平陸而無際浸長天之一色前對
條山照峯巒之􁀙嶨却鄰安邑對城郭之嶷岌其出形
鹽也状雄虎之蹲于長野攫拏兮布濩其吐精光也如
白日之升於暘谷照爛兮熻赩既似乎鏡湖之不逺又似
乎渤澥之在即皎皛池濵皚峨嶙峋髣髴珪璧依稀碝
珉入澤遐窺喜晴天之速曙隔林斜望訝瓊樹之驚春
餌之者若茹膏之客捧之者疑獻玉之人
張濯唐寶應靈慶池神廟記　寶應靈慶池者山海經
所謂鹽販之澤也俗稱官號皆曰鹽池供華夏二十餘
州宅黄河千里之曲北抱原勢南負山陰涵濡泓澄浸
漬舄鹵外無寸草内絶纖鱗水或紫赤鹽皆潔白有自
來矣　紅鹽自生盈掬傾筐或蠒或栗形攢伏虎色澈
丹砂靈貺休徵古未之有
權德輿贈太師崔倕神道碑　修牢盆謹衡石煎和既
精飴散乃盈商通而洊至吏懼而循法民不絓網而國
用益饒
　　政術部(刑法/)
唐髙祖武德二年春(闕/)月甲子詔　釋典微妙净業始
于慈悲道教冲虚至德去其殘暴况乎四時之禁毋伐
麛卵三驅之禮不取順從盖欲敦崇仁惠蕃衍庶物立
政經邦咸率斯道朕祗膺靈命撫遂羣生言念亭育無
忘鍳昧殷帝去網庶踵前修齊王捨牛實符本志
梁任昉為梁公請刋改律令表　臣聞淳源既逺天討
是因畫衣象服以致刑措草纓艾韠民不能犯及淳德
下衰運距澆季湯刑禹政不足禁奸九法三章無以息
獄所以赭衣塞路圄犴成市凝脂已疎秋荼非苦奸吏
為市生殺並用可為慟哭非徒一緒夫肖貌天地禀靈
川嶽受體愛敬髪膚為重流矢影風顧有憂色而當妄
加刳斮金木為伍且夫刻木不對畫地不入畏避若是
而動貽非命王道為虧良在于此法開二門為政之蠧
生殺多緒誰其失政
唐李朝隱執奏裴景仙獄表　所以為國惜法期守律
文非敢以法隨人曲矜微命射兎魏苑驚馬漢橋初震
皇赫竟從廷議豈威不能制而法貴有恒
晉郭璞奏　立刑以禁刑立殺以去殺重之以死所以
求其生峻之以刑所以輕其死　子臯行戮刖者忘痛
釋之典刑民無怨色何者積之于誠也
齊王融永明九年策秀才文　自萌俗澆弛法令滋彰
肺石少不寃之人棘林多夜哭之鬼朕所以明發動容
昃食興慮傷秋荼之密網惻夏日之嚴威永念畫冠緬
追刑措徒以百鍰輕科反行季葉四支重罰爰創前古
訪游禽于絶澗作覇秦基歌雞鳴于闕下仁稱漢牘二
途殊爽即用兼通昌言所安朕將親覽
唐白居易罷刑獄策問朕恭臨萬國祗御兆人視之如
傷有同赤子未能以理代刑捨其律憲亦輕罰緩死漸
就蠲除去凝脂之網收刺骨之怨臨麥秋而惆悵望窮
冬而載懐思使畫服象刑同唐虞之世罷獄息罪等成
康之時循酷俱治宜有辨析
李德裕罷刑獄策　但臯陶之類常問黄沙定國之流
恒持丹筆分陜有棠隂之德剖符致蒲鞭之美梁獄决
疑不假陶朱之璧楚國以理無用荘生之金稍簡刑書
漸行禮教使駃騠逺至懸感仁心獬豸來儀不知所觸
然後升東獄而揖羣后望西方以謝聖人復何如也
上官儀用刑寛猛策　甫侯設法徒有説于輕重子產
鑄書竟無救于衰敗是知風淳俗厚草艾而可懲主僻
時昬黥鑿而猶犯
張昌齡用刑寛猛策　兩儀亭育蓄嚴刑于積隂四氣
平分降明罰于秋序是知觀象設教聖人所以勝殘因
物造端懿后由其立辟故媯川受命士師陳九德之歌
瑤山載刑吕侯訓百鍰之典然則激揚神化鼓舞皇堦
資粉澤而宏風俟德刑而振俗是故六轡在御飛龍之
駕可期九罭不施奔鯨之害斯兆縱使業優倦領道邁
曾巢齊飲啄於鶉居絶往來於犬吠猶未可長懸三禮
永擯五刑削兹噬嗑之科專行忠信之薄况今時推纂
聖運屬升皇猶勞丹浦之誅尚漏青丘之罪伯夷典禮
與猾夏而同科司冦詳刑共春官而聫事自可逺稽九
代近命三驅釋刀鋸于凶魁休甲兵于原野然後施(疑/作)
(弛/)威象闕展事天宗繼美媧黄追風火燧石渠未滅豈
待(一作/得)輒議寢刑中嶽既封自可専循大禮
郝連梵用刑寛猛策　舜遊媯汭乃去四凶湯出鑣宫
􁯆除三面然則質文異代興廢殊途微禹會昌仁流于
下泣獨夫受戮禍招于剖心自運往道消淳離朴散王
風不競菀栁之刺斯聞后德方衰杞(疑作/棘)槐之刺(疑作/制)
斯闕望夷招敗酷甚凝脂函谷生灾寃多精氣雖復蕭
何改創爰始九章温舒上言仍譏一失網漏吞舟之罪
主茍持寛律加盈閣之繁吏還舞智　念向隅之獨嚬
乃納隍而軫慮曲詢管庫取薦芻蕘誠宜妙簡平反旁
求庶獄渭橋驚馬必歸張季之言禁圍射兔勿爽髙柔
之㫖于公陰德委以廷尉之司盛吉深仁授以憲曹之
任剖符寄劉寛之軰蒲鞭之教可追分陜趨召奭之儔
棠陰之聽斯在加以五詞咸備兩造兼持運靜躁于韋
弦聽遲速于寛猛獬豸雖觸咎繇行其惠化蒼鷹輟號
郅都息于煩苛自然圄犴空虚靡怨黄沙之罪鉗􁀙安
用無施白粲之刑則迹邁成康道逾文景不仁自逺無
得而稱
張處信折獄之理策　敬刑若祭重獄如傷　且律之
興其來尚矣盖三光列景法星麗于天文立位成刑習
坎彰于易象爰洎貳負(見山/海經)初沿維縶之科降及四凶
始受殛流之罰及庭堅翼舜獄律遂此陶情蕭相主劉
甲令于焉刻意至如鋸鑽之絶班固書而可知肉刑之
興孫卿論而已備
劉藏器往代為刑是非策問　若云刑法不施于淳朴
殺戮必用于凋訛則感電前皇不應染刃望雲後帝方
示草纓沉吟久之未知孰是
梁簡文帝啟囚徒配役事啟　玉科輕重全關墨綬金
書去取更由丹筆
任昉為王金紫謝齊武帝示皇太子律序啟　臣聞化
澄上葉草纓垂典教清中世艾服懲刑自禮失宗周俗
返炎漢張馮導其跡賈杜浚其流仲舒之得情孔子之
博約故以義該往哲美盡前王而年世浸逺篇牘訛誤
朽編落簡見誣前淑侮文擅議取弊後昆立不倚衡遂
均鴻毛之隕傷足居憂忘貽髪膚之痛豈所以臨河永
嘆含肓最靈者也伏惟陛下施博天地澤深禹湯温舒
之策優游虚授衛展之議寧失弗經削秋荼之法解凝
脂之網
唐李嶠上巡察覆囚使厯城張明府書　幽明三光止水
洞窮神之察雷電六爻連山繹噬膚之象是以金祗獻
序肅帝典于秋霜瑞節宣風播皇華于春澤鷞鳩司讞
黄沙俟清問之仁神獬推姦素簡飛惠文之筆賔舜門
而佇穆指軒郊而静害分聽之寄其在兹乎　然後銅
章底務絃佩維襟泱泱大風汎游歌而成韻巖巖崇岫
應宓琴而度曲誠招異感春狎仁童德禪靈遊夜呼神
女屬二星齊騖八駿駢驅議馬良規兹承不寃之裔誅
狼俊槩是寄埋輪之風廼者繡衣貳日錦𫝊詢風下璿
樞而禀涣劑玉關而致職宰鮮東夏舊辨淄澠道䑕西
源近分涇渭鎬池十朱端衡制其輕重清河二天直繩
糾其枉紊故使晨雞輟唱于酸吻夜鵲緘謡于苦衷寘
棘剗束薪之苛食苖愜甘荼之戮矣
梁簡文菩提樹頌序　秋荼不設廢九律之嚴科春雨
愛生解三驅之密網
唐王勃乾元殿頌序　爽鳩分職素雲頺鳥啄之祥神獬
關司𤣥水照龍顔之側黄沙鞠草剗叢棘而遷訛丹石
滋苔仰甘棠而息訟
長孫無忌律疏序　古者大刑用甲兵其次用斧鉞中
刑用刀鋸其次用鑽鑿薄刑用鞭朴其所由來亦以尚
矣昔白龍白雲則伏羲軒轅之代西火西水則炎帝共
工之年鷞鳩筮賔于少皥金正策(一作/榮)名于顓頊咸有
天秩典司刑(一作/刑司)憲大道之化擊壤無違
周庾信大將軍豳國公墓銘　犴戸苔生囹關籥動載
酒属車幸無怨氣觀囚軍府或聽鳴琴
刑法志　若夫穹厚肇判宵晝攸分流形播其喜怒禀
氣彰其善惡則有自然理焉畫衣後刑衢樽先惠將以
屏除灾害引導休和取譬琴瑟不忘銜策擬陽秋之成
化若堯舜之為心也秦文初造参夷始皇加之抽脅囹
圄如市悲哀盈路漢王以三章之法吊之文帝以刑厝
之道臨之于時百姓欣然將逢交泰而奸逐情遷科隨
意往獻瓊杯于闕上徙青衣于蜀路覆醢裁刑傾宗致
獄况乃數囚于京兆之夜五日于長安之市北闕相引
中都繼及者亦往往而有焉
　　政術部(恩赦/)
唐張説和張監觀赦詩　日御臨雙闕天開儼百神雷
舒作觧氣歲復建寅春喜候同新驛歡聲發市人金環
能作賦來入管絃新
梁陸倕豫章王拜後赦教　夫議獄緩死著在令圖疑
罪維輕聞諸雅誥是以虞經惻隱流涕冬决鍾意埀仁
哀矜寒送吾以虚薄夙頒寵章光宅襟險奄有全粤非
有沛獻矜嚴空紆青組東平智思徒舉赤帷思所以仰
述皇猷導揚𢎞澤遵彼下車譬兹觧網
唐獨孤及賀赦表　猶念刑不可變死不復生泣辜興
慈納隍軫慮與民更始其命維新禦魑魅者復還係桎
梏者咸宥丹徼無滯黄沙已空疎漢網而逺無不賔祝
湯羅而下無犯順
栁宗元賀赦表　繼絶存亡忠賢飲德于黄壤棄瑕肆
眚奪魄再麗于遺骸極天地之歡心盡帝王之上事疲
史臣之筆編簡難書涸詩人之思謳謠絶路
李吉甫賀赦表　挺黄沙之罪再荷生成洗白璧之瑕
俱承涣汗
戴叔倫賀平賊赦表　雪滌痕累發生枯朽榮光被于
草木和氣貫于華夷
宋岳飛後昭雪謝表　青編塵乙夜之觀白簡悟壬人
之譖　誠既格于穹昊福遂均于庶品振憂矜寡原眚
宥烖第五玉以褒封善人是富發三錢而慶賜賤者不
虚天其居歆人以呼舞
梁袁昻謝武帝啟　塗山始會致防風之誅酆邑方構
有崇侯之伐未有緩憲于斮戮之人賖刑于耐罪之族
出萬死入一生如臣今日者也　幸約法之𢎞承觧網
之宥猶當降等薪粲遂乃頓釋鉗赭歛骨吹魂還編黔
庶濯疵蕩穢入楚游陳天波既洗雲油遽沐
漢張俊上書　臣棄恩負義自陷重刑情斷意訖無所
復望廷尉鞠遣歐刀在前棺絮在後魂魄飛揚形容已
枯陛下聖澤以臣常在近密識其状貌傷其眼目留心
曲慮特加偏覆喪車復還白骨更肉披棺發槨起見白
日天地父母能生臣俊不能使臣俊當死復生陛下德
過天地恩重父母誠非臣俊破碎骸骨舉宗肉爛所報
萬一
　　政術部(風俗/)
晉左思吳都賦　開市朝而並納橫闤闠而流溢混品
物而同㕓并都鄙而為一士女佇眙工賈駢坒紵衣絺
服雜沓漎萃輕輿按轡以經隧樓船舉颿而過肆果布
輻凑而常然致逺流離與珂珬䌖賄紛紜器用萬端金
溢磊砢珠琲䦨干桃笙象簟韜于筒中蕉葛升越弱于
羅紈澀譶澩㺒交貿相競諠譁喤呷芬葩䕃映揮袖風
飄而紅塵晝昏流汗霡霂而中逵泥濘富中之氓貨殖
之選乘時射利財豐巨萬競其區宇則并疆兼巷矜其
宴居則珠服玉饌
唐李庾東都賦　開元太平海波不驚乃駕神都東人
誇榮時則轔轔其車殷殷其徒行者不賫衣食委衢冠
冕之夫綺羅之婦百室連歌千筵接舞髙樓大觀陳賔
宴侣金堂玉尸絲哇管語我道如堯我税如貉貧庾而
稲賤笥如裼比屋相視恥衣空帛開塲分肆不列麰麥
唐盧照鄰長安古意詩　長安大道連狹斜青牛白馬
七香車玉輦縱橫過主第金鞭絡繹向侯家龍銜寶盖
承朝日鳳吐流蘇帶晚霞百丈游絲爭繞樹一羣嬌鳥
共啼花啼花戲蝶千門側碧樹銀臺萬種色複道交忩
作合歡雙闕連甍垂鳳翼梁家畫閣天中起漢帝金莖
雲外直樓前相望不相知陌上相逢詎相識借問吹簫
向紫烟曾經學舞度芳年得成比目何辭死願作鴛鴦
不羡仙比目鴛鴦真可羡雙去雙來君不見生憎帳額
綉孤鸞好取開簾帖雙燕雙燕雙飛遶畫梁羅帷翠被
欝金香片片行雲著蟬鬢纖纖初月上鵶黄鵶黄粉白
車中出含嬌含態情非一妖童寶馬鐵連錢倡婦盤龍
金屈膝御史府中烏夜啼廷尉門前雀欲棲隱隱朱城
臨玉道遥遥翠幰沒金堤挾彈飛鷹杜陵北探丸借客
渭橋西俱邀俠客芙蓉劒共宿倡家桃李蹊倡家日暮
紫羅裙清歌一轉口氛氲北堂夜夜人如月南陌朝朝
騎似雲南陌北堂連北里五劇三條控三市弱栁青槐
拂地埀佳氣紅塵暗天起漢代金吾千騎來翡翠屠蘇
鸚鵡杯羅襦寶帶為君觧燕歌趙舞為君開别有豪華
稱將相轉日廻天不相讓意氣由來排灌夫専權判不
容蕭相専權意氣本豪雄青虬紫燕坐生風自矜歌舞
長千載自謂驕奢陵五公節物風光不相待桑田碧海
須臾改昔時金堦白玉堂即今唯見青松在寂寂寥寥
揚子居年年嵗嵗一牀書獨有南山桂華發飛來飛去
襲人裾
梁武帝霸府禁奢令　夫在上化下草偃風從世之澆
淳恒由此作自永元失德書契未紀窮凶極悖焉可勝
言既而琁室外搆傾宫内積竒技異服殫所未見上慢
下暴淫侈競馳國命朝權政移近習販官鬻爵賄貨公
行竝甲第康衢漸臺廣室長袖低昻等和戎之賜珍羞
百品同伐氷之家愚人因之浸以成俗驕豔競爽夸麗
相髙至乃市井之家貂狐在御工商之子緹繡是襲日
入之次夜分未反昧爽之朝期之清旦聖明肇運勵精
惟始雖曰纘戎殆同創革且淫費之後繼以興師鉅橋
鹿臺洞罄不一孤忝荷大寵務在澄清思所以仰述皇
朝大帛之㫖俯厲微躬鹿裘之義解絃更張斵雕為樸
自非可以奉粢盛修黻冕習禮樂之容繕甲兵之備此
外衆費一皆禁絶御府中署量宜罷省掖庭備御妾之
數大響絶鄭衛之音其中有可以率先卿士准的甿庶
菲食薄衣請自孤始加羣才竝軌九官咸事若能人務
退食競存約已移風易俗庶期月有成昔毛玠在朝士
大夫不敢靡衣偷食魏武歎曰孤之法不如毛尚書孤
雖德謝往賢任重先達實望多士得其此心
唐獨孤及上元二年豫章冠盖盛集記　𢎞舸巨鷁舳
接艫隘輶車鸞鑣轊挂轂擊
晉書石崇𫝊　春畦靃靡列于凝沍之晨錦帳逶迤亘
以山川之外
　　政術部(興亡/)
唐吕令問雲中古城賦既而年代倐忽朝市遷徙干戈
鼙鼓之雄綺羅絲竹之美孰不煙散雨絶沙埋灰委樹
名觀而詎存鳥稱樂而俱死危堞既覆髙墉復夷寥落
殘徑依稀舊墀榛棘蔓而未合苔蘚紛乎相滋伏熊鬭
贙騰麕聚麋常鳴悍鷩乍嘯愁鴟不可勝紀但令人悲
胡風起兮馬嘶急漢月生兮鴈飛入可憐久戍人懐歸
空佇立
張嵩雲中古城賦　温室樹古瀛洲水涸城未哭而先
崩梁無歌而自落
張鼎古銅雀臺賦　慷慨遺文凄凉舊閣罇盈玉座燈
映蘭幕媫妤妓人鼓舞歌唱當春月而朝臨悵日暮而
西望見松栢之成行愁歌舞之相向及石氏之謀帝位
高歡之竊神器雖修舊而増崇竟移時而改代銅龍噴
水似落九天金鳯銜珠終淪五綵我君遑遑行指鄴旁
弔古太息馮髙獨傷東郊道兮蕪漫西原樹兮微茫露
窟吒兮泣蒼蘚風蕭梢兮悲白楊粧樓歇艶畫閣銷香
陂陀巖岏巋峞摧藏井幹㓕兮有遺甃殿垣毁兮無華
構但見蓁蓁蒿棘生復看觺觺飢鼯鬬雨嘯幽畿(渠希/切)
月哀離狖宿莾撐骨危巢覆鷇平臯晚兮拱木生寒紫
陌昏兮黄埃奪晝人壽㡬何留恨日多追士衡以投弔
效明逺以作歌
唐吳少微過漢故城詩　大漢昔未定强秦猶擅塲中
原逐鹿罷髙祖鬱龍驤經始謀帝坐兹焉壯未央規模
窮棟宇表裏浚城隍羣后崇長樂中朝增建章鈎陳被
蘭錡樂府奏芝房翡翠明珠帳鴛鴦白玉堂清晨寶鼎
食閒夜鬱金香天馬來東道佳人傾北方何其赫隆盛
自謂寶靈長厯數有時盡哀平嗟不昌氷堅成巨猾火
德遂頺綱奥位非虚校貪夫竟速亡魂神吁社稷豺虎
鬬巖廊金狄移㶚岸銅盤向洛陽君王無處所年代㡬
荒凉宫闕誰家域榛蕪罥我裳井田唯有草海水變成
桑在昔髙門内于今岐路傍餘基不可識古墓列成行
狐兎驚魍魎鴟鴞嚇獝狂空城寒日晚平野暮雲黄烈
烈樊青棘蕭蕭吹白楊千秋并萬歲空使詠歌傷
張九齡經江寧覽舊跡至𤣥武湖詩　南國更數世北
湖方十洲天清華林苑日晏景陽樓幕下廻仙騎津傍
駐綵斿鳬鷖喧鳯管荷芰鬭龍舟七子陪詩賦千人和
棹謳應言在鎬樂不譲橫汾秋風俗因紓慢江山成易
由駒王信不武孫叔是無謀佳氣日將歇覇功誰與修
桑田東海變麋鹿姑蘇遊否運争三國康時劣九州山
雖幕府在舘豈豫章留水淀還相閲菱歌亦故遒雄圖
不足問難想事風流
司空曙南浦望漢宫詩　荒原空有漢宫名衰草茫茫
雉堞平連鴈下時秋水在行人過盡暮烟生西陵歌唱
何年絶南陌登臨此日情故事悠悠不可問寒禽野水
自縱橫
宋曾肇賀上𫝊國寶表　臣聞夫國璽之有去來猶周
鼎之有輕重好治而惡亂舍昏而即明頃自有唐之衰
荐更五代之季伏而不發殆且百年忽爾自歸將𫝊萬
世所以表祖宗積累之慶告社稷靈長之休在聖與仁
宜昌而壽恭惟皇帝陛下沉潛廸哲剛健好生參天地
以成能垂子孫而作則果有神物是貽皇家固將配甘
露以紀元豈止擬芝房而度曲
徐陵為梁貞陽侯與王太尉僧辨書　天狼炳曜非無
戰陣之風參虎揚芒便有干戈之務至于夏鍾夷羿周
厄犬戎漢委珠嚢秦亡寶篋彰于史籍可得而聞　陶
唐既作天歸烏啄之臣豐畢將興特挺鷹揚之佐明公
量苞金鉉神表玉璜儷衮欽才平階佇德固以留連管
樂惆悵風雲濡足維時投竿斯在去歲兇徒不騁言次
巴丘鼓聲聞一柱之臺烽火照三休之殿公則懸麾羽
扇猶對投壺戎羯咸奔鯨鯢俱剪樓船萬舳還繫昆明
胡馬千羣皆輸長樂于是乎夏首西浮雲行電邁彭波
東匯谷静山空扼鵲尾而據王畿登牛頭而掃天闕漸
臺偽帥仍𫝊首于帝京郿塢元兇咸刳膓于軍市青羌
赤狄同畀豺狼胡服夷言咸為京觀公園陵盡拜忠貫
長沙神主咸安勲踰髙密重以秦宫既獲魯殿猶存闢
綠草于應門開青槐于武庫長安五陵之族鄠杜六遷
之民襁負而歸都壥斯滿鬻脂藏脯遊騎擊鐘故市新
城飛甍華屋東莞舊宅人識桑榆南頓荒田家分禾黍
豈以鄉名穀熟邑號禾興而已哉
周庾信擬連珠　盖聞彼黍離離大夫有喪亂之感麥
秀漸漸君子有去國之悲是以建章低昂不得猶瞻㶚
岸景陽淪没非復能臨偃師
又　盖聞市朝遷貿山川悠逺是以狐兎所處由來建
始之宫荆棘參天昔日長洲之苑
唐蘇頲長安西明寺塔　豐不當必蔀儉不師且奪終
異謀始之則滿非守成之具從梁邸第寧復賔遊封薛
池臺果成童牧
元黄之潤州江寧縣瓦棺寺維摩詰畫像碑　江山寂
寥居處緬邈年移代改留侯歎過隙之駒物是人非丁
令化遼城之鶴
　
　
　
　
　
　
　
　
　
　
　古儷府卷四
欽定四庫全書
　古儷府卷五
　　　　　　　　　　　　明　王志慶　編
　　人部(君臣/)
唐潘炎君臣相遇樂賦　繼天者君也戴天者臣也下之
事上作股肱耳目上之任下敷心腹腎膓
宋王安石除平章事監修國史謝表　臣聞人君代天
而理物人臣資父以事君然而君臣之大義有方非若
父子之至恩無間須倡而後和則誠意每患於難通不
入而後量則忠力或嫌於自獻惟成湯之聴伊尹與傅
説之遇髙宗皆以䟽逺而相求何其親厚之獨至盖所
趨非由於二道故所為若出於一身夫豈於越夷貉之
異心是謂元首股肱之同體二臣既以此獲展事君之
義兩君亦以此得成理物之功茍非其人孰與於此
齊王融求自試啟　春庚秋蟀集候相悲露木風榮臨
年共悦夫惟動植且或有心况在生靈而能無感　夫
君道含𢎞臣術無隱翁歸乃居中自見充國曰莫若老
臣竊景前修敢蹈輕節
唐盧照隣歌公卿　歌雲佐漢捧日匡堯
獨孤及送餘杭薛郡守入朝序　受宣室之釐忽思賈
誼以謗書之篋先示樂羊
李嶠攀龍臺碑　賈文和之揣君酈食其之觀將翔而
後集可謂明逺
　　人部(父子/)
唐杜甫送許八拾遺歸江寧覲省詩　詔許辭中禁慈
顔赴北堂聖朝新孝理祖席倍恩光内帛擎偏重宮衣
著更香淮隂清夜驛京口渡江航春隔雞人晝秋期燕
子凉賜書誇父老壽酒樂城隍看畫曽飢渴追蹤恨淼
茫虎頭金粟影神妙獨難忘
劉長卿送張七判官還京覲省詩　春蘭方可採此去
葉初齊函谷鶯聲裏秦山馬首西庭闈新栢署門舘舊
桃蹊春日長安道相隨入禁閨
錢起送邊補闕東歸覲省詩　東去有餘意風生賜錦
衣鳳凰銜詔下才子採蘭歸斗酒百花裏人情一笑稀
别離須計日想望在彤闈
盧綸送尹樞令狐楚及第後歸覲詩　佳人比香草君
子即芳蘭寶器金罍重清音玉佩寒貢文齊受寵獻醴
兩承歡鞍馬并汾地争迎陸與潘
盧綸送渾錬歸覲却赴闕庭詩　雲幕擁簮裾台庭餞
伯魚綵衣人競㸔銀詔帝親書知子當元老為臣餞二
疏執珪期已迫捧膳歩寜徐而我誠愚者夫君豈病諸
探題多決勝饌玉每分餘榮比成功後恩同造化初甑
塵方欲合籠翮忽將舒榆筴錢難比楊花雪不如明朝
古隄路心斷玉人車
盧綸送内弟韋仁宗歸信州覲省詩　常嗟外族弟兄
稀轉覺心孤是送歸醉掩壺觴人有淚愁穿魂夢月無
輝烹魚緑岸烟浮草採橘青溪露濕衣聞説江樓長卷
幔幾囬風起望胡威
權徳輿送崔端公郎君入京覲省詩　已見風姿美仍聞
藝業勤清秋上國路白晳少年人帶月輕帆疾迎霜綵
服新過庭若有問一為説漳濱
戎昱送王端公之太原歸覲相公詩　柱史今何適西
行詠陟岡也知人惜别終美鴈成行春雨桃花静離樽
竹葉香到時丞相閣應喜棣華芳
周庾信傷心賦　或有擁樹罹災藏衣遭難未設桑弧
先空柘館人惟一丘亭遂千秋邊韶永恨孫楚長愁張
壯武之心疾羊南城之淚流　膝下龍摧掌中珠碎芝
在室而先枯蘭生庭而早刈　對寶盌而痛心撫𤣥經
而流慟石華空服犀角虗篸風無少女草不宜男烏毛
徒覆獸乳空含
周宇文逌庾信集序　青鸞降宿樹之祥白雉有依欄
之感
唐李華二孝讃序　靈武二孝曰侯知道程俱羅生養
以孝没奉以哀廬於塜次號泣無節埃垢積首草生髪
間每大漠晨空連山夜寂人烟四絶虎豹與隣擁墳椎
膺聲氣咽塞下入九泉上徹九天背爛心朽皮枯節攣
草水先秋而凋落景氣不時而凝烟(一作/閉)殊鳥異獸助
之悲號萬物有極此哀無窮　色慘莪蒿聲酸棘薪
晉書孝友傳論　大矣哉孝之為徳也分渾元而立體
道貫三靈資品彚以順名功苞萬象用之于國動天地
而降休徵行之于家感鬼神而昭景福若乃博施備物
尊仁安義柔色承顔怡怡盡樂擊鮮就養亹亹忘劬集
苞思蓺黍之勤循陔有採蘭之詠事親之道也屬屬如
在哀哀罔極聚薪流慟銜索興嗟灑風樹以隤心頫寒
泉而沫泣追逺之情也審徳筮仕正務移官居髙匪危
在醜無争協修升以匡化懷履冰而砥節立身之行也
是以閔曽翼翼遵六教而緝貞規蔡董烝烝𢎞七體而
垂令迹亦有至誠上感明祇下賛郭巨致錫金之慶陽
雍標蒔玉之祉烏馴丹羽巢叔和之室鹿呈白毳擾功
文之廬
唐王維右豹韜衛長史任君神道碑　廬以長號淚少
於血杖而後起骨餘於形彈琴不成從先王之禮捧筐
便慟有終身之哀
段文昌平淮西碑　欒書作帥鍼為戎右充國討虜印
統支軍是能從帥之命成父之志　昔趙孟慕成季之
勲復能霸晉亞夫紹絳侯之武亦克擒吳
周庾信大將軍趙公墓銘　泉驚孝水竹動寒林
又柱國大將軍紇干𢎞神道碑　對其苫寝則梓樹寒
生聞其悲泣則巢禽夜下
又大將軍聞喜公栁遐墓誌　成都孝子自赴江流桂
陽先賢身彰野火並存靈應咸可傷嗟
　　人部(夫婦閒/情附)
漢蔡邕協初賦　其在近也若神龍采鱗翼將舉其既
逺也若披雲縁漢見織女立若碧山屹其堅動若翡翠
奮其羽衆色遼照視之無主面若明月輝似朝日色若
蓮葩肌如凝蜜
宋謝靈運江妃賦　小腰微骨朱衣皓齒矊視騰來靡
容膩理出月隱山落日映嶼收霞歛色廻飇拂渚每馳
情於晨暮矧良遇之莫叙投明珠以申贈覬色授而魂
與嗟佳人之眇邁眺霄際而皓語懼展愛之未期抑傾
念而蹔佇天台二娥宮亭雙媛青袿神接紫衣形見或
飄翰凌煙或潜泳浮海萬里俄頃寸隂未改事雖假于
雲物心常得於無待
梁江淹麗色賦　夫絶世獨立者信東鄰之佳人既翠
眉而瑶質亦盼瞳而赬脣鍱金花及珠履颯綺袂與錦
紳色練練而欲奪光炎炎而若神非氣象之可譬焉影
響而能陳故仙藻靈葩氷華玉儀其始見也若紅蓮鏡
池其少進也如綵雲出崖五光徘徊十色陸離寶過珊
瑚同樹價直瓊草共枝于是雕臺繡户當衢横術椒庭
承月碧幌延日架虬柱之嚴麗亘虹梁之峻密錦幔垂
而香寂桂煙起而清謐女乃曜邯鄲之躧歩媚北里之
鳴瑟若夫紅華舒春黄鳥飛時紺蕙初軟赬蘭始滋不
掔蘅帶無倚桂旗摘芳拾蕋涵詠吐辭笑月出于陳歌
感蔓草于衛詩氣炎日永離明火中槿榮任露蓮花勝
風後欄丹奈前軒碧桐笙歌畹右琴舞池東至乃西陸
始秋白道月弦金波照户玉露曖天氣以濕兮曉未半
星水流兮夜何央憶雜佩兮且一欷念錦衾兮以九傷
於是帳必藍田之寳席必蒲萄之文館圖明月室畫浮
雲言必入媚動必應規有光有豔如合如離氣柔色靡
神凝骨竒經秦歴趙既無其雙尋楚訪蔡不覿其容非
天下之至麗孰能與於此哉
沈約麗人賦　有客弱冠未仕締交戚里馳驚王室遨
遊許史歸而稱曰狹斜才女銅街麗人亭亭似月嬿婉
如春凝情待價思尚衣巾芳踰散麝色茂開蓮陸離羽
佩雜錯花鈿嚮羅幃而不進隱明燈而未前歩中檐而
一息順長廊而逈歸池翻荷而納影風動竹而吹衣薄
暮延佇宵分乃至出闇入光含羞隱媚垂羅曳錦鳴瑶
動翠來脱薄粧去留餘膩霑膚委露理鬢清渠落花入
領微風動裾
唐駱賔王蕩子從軍賦(全録/)　胡兵十萬起妖氛漢騎
三千掃代(一作/陣)雲隠隠地中鳴戰鼔迢迢天上下(一作/出)
將軍邊沙逺雜風塵氣塞草長垂霜露文蕩子苦辛十
年行逥首關山萬里情逺天横劍氣邊地聚笳聲鐵騎
朝恒警銅焦夜不鳴抗左賢而列陣屯右校以䟽營滄
波積凍連蒲海白雪凝寒逼栁城若乃地分𤣥徼路指
青波邊城暖氣由來少關塞寒雲本自多嚴風凛凛將
軍樹苦霧蒼蒼太史河既㧞距而從軍亦揚麾而挑戰
征斾隣沙漠戎衣犯霜霰樓船一舉争沸騰烽火四連
相隱見戈文耿耿懸落星馬足駸駸擁飛電終取雋而
先鳴豈論功而後殿征夫行樂踐榆溪倡婦銜怨守空
閨蘼蕪舊曲終難贈芍藥新詩豈易題池前怯對鴛鴦
伴庭際羞看桃李蹊花有情而獨笑鳥無事而恒啼見
空陌之草積知闇牖之塵栖蕩子别來年月久賤妾空
閨更難守鳳凰樓上罷吹簫鸚鵡杯中寜勸酒聞道書
來一鴈飛此時緘怨下鳴機裁鴛帖夜被薫麝染春衣
屏風宛轉蓮花帳窗月玲瓏翡翠惟箇日新粧始復罷
祇應含笑待君歸
呂向美人賦　燕趙鄭衛楚越巴漢之邦士農工商皂
𨽻輿臺之族不鄙褊陋不隔賤卑工技者密聞淑邈者
遽知上心由是震動中使載以交馳周若雲布迅如飇
發以日繫時以時繫月徳雋相次為樂不歇闐紫微環
帝座蕖華灼爍栁容婀娜輕羅隨風長縠舒䝉霧隔膚
紅柔姿靡質妖艷逞逸絶衆挺出嬛然容冶霍若明媚
曼睩騰光以横波修蛾濯色以揔翠齒編貝鬢含雲顔
綽約以氷雪氣芬郁而蘭薫腰珮激而成響首飾曜而
騰文或纎麗婉以似羸或穠盛態而多肌有沈靜見節
有語笑呈姿思若老成體類嬰兒　妙舞謂何尚以輕
善歌取何矜以清齊列㨗獵按次屏營間直往以曵緒
歘轉入而旋縈低視候節紆體遺聲遏行雲結遺風衆
工相錯迭美不同
徐寅勾踐進西施賦　波淺丹臉鴉深緑鬟　楊栁羞
弱芙蓉遜妍　乃命寶馬騰龍香車輾風迎織女于銀
漢聘姮娥于月宮炫燿雲外喧闐洞中粧成而瑞玉凝
彩服麗而朝霞剪紅昨日猶賤今晨不同
陳張正見怨歌行　新豐妖冶地遊俠競嬌奢池臺間
羅綺桃李雜烟霞蓋影分連騎衣香合並車艷粉驚飛
蝶紅粧映落花舞衫飄冶袖歌扇掩團紗玉帳珠簾捲
金樓鏡月斜還疑簫史鳳不及季倫家
唐宋之問江南行　妾住越城南離居不自堪採花驚
曙鳥摘葉餧春蠺懶結茱茰帶愁安玳瑁篸待君銷痩
盡日暮緑江潭
李叔卿江南行　湖上女江南花無雙越女春浣紗風
似箭月如弦少年吳兒曉進船郗家子弟謝家郎烏巾
白袷紫香囊菱歌思欲絶楚舞斷人膓歌舞未終涕雙
隕舊宮坡陁纔嶙隱西山暮雨過江來北渚春雲沿海
盡渡日水流緩妾歸宵剰遲含情為君再理曲月華照
出澄江時
芮挺章江南行　春江可憐事最在美人家鸚鵡能言
鳥芙蓉巧笑花馬銜金作埒水抱玉為砂薄晩青絲騎
長鞭赴狹斜
劉眘虚江南行　美人何蕩漾湖上風月長玉手欲有
贈徘徊雙明璫唱歌隨渌水怨色起青陽日暮還家望
烟雲横洞房
陳標江南行　水光春色滿江天蘋葉風吹荷葉錢香
蟻翠旗臨岸市艷娥紅袖渡江船曉驚白鷺聯翩雪浪
蹙青茭瀲灧煙不怕汀洲芳草暮待將春興折湖蓮
梁張率長相思詩　長相思久别離所思何在若天垂鬱
陶相望不得知玉階月夕映羅帷風夜吹相思不能寢
坐望天河移
又陸瓊詩　長相思久離别一罷鴛鴦機聲絶鴻始去
栁堪結室冷鏡凝氷庭幽花似雪容貌春春減書字朝
朝滅
又王磋詩　長相思久離别兩同心憶不相徹悲風凄
愁雲結栁葉眉上銷菱花鏡中滅鴈封歸飛斷鯉素還
流絶
唐權徳輿詩　少小别潘郎嬌羞倚畫堂有時裁尺素
無事約殘黄鵲語臨粧鏡花飛落繡床相思不解説明
月照空房
梁王筠有所思詩　丹墀生細草紫殿網輕隂曖曖巫山
逺悠悠湘水深徒歌轆轤劔空貽瑇瑁簮望君終不見
屑淚且㣲吟
又庾肩吾詩　佳期杳不歸春物生芳菲拂匣㸔離扇
開箱見别衣井桐生未合宮槐卷復稀不及銜泥燕從
來相逐飛
又王僧孺詩　夜風吹熠燿朝光照辟邪幾銷蘼蕪葉
空落蒲萄花不堪長織素誰能獨浣沙光隂復何極望
促反成賖知君自蕩子奈妾亦倡家
梁簡文帝櫂歌　妾住在湘川菱歌本自便風生解刺
浪水深能捉船葉亂由牽荇絲飄為折蓮濺粧疑薄汗
霑衣似故湔浣沙流暫濁汰錦色還鮮參伺趙飛燕借
問李延年從來入絃管詎在櫂歌前
隋盧思道詩　秋江見底清越女復傾城方舟共采摘最
得可憐名落花流寶珥微吹動香纓帶隨連理濕棹舉
木蘭輕避人傳細語因波送逺情誰能結錦䌫薄暮隠
長汀
唐駱賓王詩　冩月塗黄罷凌波拾翠通鏡花揺芰日衣
麝入荷風葉密舟難蕩蓮踈浦易空鳳媒羞自託鴛翼
恨難窮愁帳燈光翠倡樓粉色紅相思無别曲併在櫂
歌中
温庭筠和友人悼亡詩　玉貌潘郎淚滿衣畫羅輕鬢
兩霏微紅蘭委露愁難盡白馬朝天望不歸寶鏡塵昏
鸞影在細筝絃斷鴈行稀春來多少傷心事碧草侵階
粉蝶飛
杜審言悼亡詩　二八泉扉掩帷屏寵愛空淚痕銷夜
燭愁思亂春風巧笑人疑在新粧曲未終尚憐脂粉氣
留著舞衣中
隋盧思道後園宴詩　嘗聞崑閬有神仙雲冠羽佩得長
年秋夕風動三珠樹春朝露濕九芝田不如鄴城佳麗所
玉樓銀閣與天連太液囬波千丈映上林花樹百枝燃
流風續洛渚行雲在南楚可憐白水神可念青樓女便
妍不羞澁遥艷工言語池苑正芳菲得戯不知歸媚眼
臨歌扇嬌香出舞衣纎腰如欲斷側髻似能飛南樓日
已暮長簷鳥應度竹殿遥聞鳳管聲虹橋别有羊車路
擕手傍花叢徐歩入房櫳欲眠衣先解半醉臉逾紅日
日相㸔轉難厭千嬌萬熊不知窮欲知妾心無劇已明
月流光滿帳中
(闕/)　　　七召　妍姿艷逸淑性閒華效施顰于宋里
經墮馬于梁家折纎腰以微歩揎皓腕乎輕紗臨池正
領拂鏡看花觀堵墻以颯沓傾城國以諠譁墨欲歸而
抽軫惠將返而逥車至乃鄭衛繁聲抑揚絶調足使風
雲變動性靈感召擊哀嚮則春臺之人愴焉而雪涕起
歡情則崩城之婦嫣然而微笑嶰谷調鳳之竹龍門獨
鵠之柯緑珠絳樹宋獵韓娥青春婉娩上客經過開洞
房以命賞召才人而合宴舉輕幔以徐來隔珠簾而可
見牀披珠象簟展羅薦聴促柱之方進聞廣聲之始轉
歩想象以頓足腕蹁躚而拂面托斜視於遺簮寄含情
而舉扇俄而夕烏東返落日西懸綺霞映水蛾月昇天
解鴛鴦之繡被拂距蛩之長氊燭中帷而動爛香出帳
而微烟願横施以自眤脱斜領于君前
後漢張衡七辨　西施之徒姿容修嫮弱顔囬植妍夸
閒暇形似削成腰如束素淑性窈窕秀色美艷鬒髪𤣥
髻光可以鑒靨輔巧笑清眸流盼皓齒殊唇的皪粲練
于是紅華曼理遺芳酷烈待夕先至同兹宴䙝假明蘭
燈指圖觀列蟬綿宜愧夭紹紆折
晉陸機七徵　若夫妖嬪艷女蒐羣擢俊穆藻儀于令
表茂當年之柔曼罄視趨之綽約體每變而増閒秀紅
蕤其愉愉若餘穎之可餐若夫靈晷潛祖顔退羽觴升
清琴厲因清明以宣誠流微睇而授愛纎手揮而鳴珮
鏗華衿被則芳塵萃
梁簡文帝七勵　于時斜光西委薄霧舒紅隨珠照影
羅衣從風觀者方堤覩者盈淇令二鷰之綴翼使八鶴
之増悲明君為之歛泣西施為之解眉
唐李商隠上河東公啟　某悼傷已來光隂未幾梧桐半
死才有述哀靈光猶存且兼多病眷言息𦙍不暇提㩦
或小于叔夜之男或幼于伯喈之女檢庾信荀娘之啓
常有酸辛詠陶潜通子之詩毎嗟漂泊所賴因依徳宇
馳驟府庭方思効命旌旄不敢載懷鄉土錦茵象榻石
舘金臺入則陪奉光塵出則揣摩鉛鈍兼之早嵗志在
𤣥門及到此都更敦夙契自安衰薄微得端倪至于南
國妖姬叢臺妙妓雖有渉于篇什實不接于風流况張
懿仙本自無雙曽來獨立既從上將又託英僚汲縣勒
銘方依崔瑗漢庭曳履猶憶鄭崇寜復河裏飛星雲間
墜月窺西家之宋玉恨東舎之王昌誠出恩私非所宜
稱伏惟克從至願賜寢前言使國人盡保展禽酒肆不
疑阮籍則恩眷之理何以加焉
陳伏知道為王寛與婦義安主書　昔魚嶺逢車芝田
息駕雖見妖媱終成揮忽遂使家勝陽臺為歡非夢人
慙簫史相偶成仙輕扇初開欣看笑靨長眉始畫愁對
離粧猶聞徙佩顧長廊之未盡尚分行幰冀逈陌之難
逥廣攝金屏莫令愁擁恒開錦幔速望人歸鏡臺新去
應餘落彩薫爐未徙定有餘烟泪滴芳衾錦花長濕愁
隨玉軫琴鶴恒驚已覺錦水丹鱗素書稀逺玉山青鳥
仙使難通綵筆試操香牋遂滿行雲可托夢想還勞九
重千日詎想倡家單枕一宵便如蕩子當令照影雙來
一鸞羞鏡勿使窺窗獨坐嫦娥笑人
梁何遜為衡山侯與婦書　昔人邀逰洛汭㑹遇陽臺
神仙髣髴有如今别雖帳前微笑渉想猶存而握裏餘
香從風且歇掩屏為疾引領成勞鏡想分鸞琴悲别鶴
心如膏火獨夜自煎思等流波終朝不息始知萋萋萱
草忘憂之言不實團團輕扇合歡之用為虚路邇人遐
音塵寂絶一日三秋不足為喻聊陳往翰寧冩欵懷遲
枉瓊瑶慰其杼軸
陳徐陵玉臺新詠序　凌雲槩日由余之所未窺千門
萬户張衡之所曾賦周王璧臺之上漢帝金屋之中玉
樹以珊瑚作枝珠簾以玳瑁為匣其中有麗人焉其人
也五陵豪族克選掖庭四姓良家馳名永巷亦有潁川
新市河間觀津本號嬌娥曽名巧笑楚王宮内無不推
其細腰魏國佳人俱言訝其纎手閲詩敦禮非直東隣之
自媒婉約風流無異西施之被教弟兄協律生小學歌
少長河陽由來能舞琵琶新曲無待石崇箜篌雜引非
因曹植𫝊鼔瑟于楊家得吹簫于秦女至若寵聞長樂
陳后知而不平畫出天仙閼氏覽而遥妬且如東隣巧
笑來侍寢于更衣西子微顰將横陳於甲帳陪游馺娑
騁纎腰于結風長樂鴛鴦奏新聲于度曲粧鳴蟬之薄
鬢照墮馬之垂鬟反揷金鈿横抽寶樹南都石黛最發
雙蛾北地臙脂偏開兩靨亦有嶺上仙童分丸魏帝腰
中寶鳳授厯軒轅金星與婺女争華麝月共嫦娥競爽
驚鸞冶袖時飄韓掾之香飛燕長裾宜結陳王之佩雖
非圖畫入甘泉而不分言異神仙戲陽臺而無别真可
謂傾國傾城無對無雙者也加以天情開朗逸思雕華
妙解文章尤工詩賦琉璃硯匣終日隨身翡翠筆床無
時離手清文滿篋非惟芍藥之花新製連篇寧止蒲萄
之樹九日登髙時有縁情之作萬年公主非無累徳之
詞其佳麗也如彼其才情也如此既而椒房宛轉柘館
隂岑綘鶴宸嚴銅蠡晝靜三星未夕不事懷衾五日猶
賒誰能理曲優游少託寂寞多閒厭長樂之疎鐘勞中
宮之緩箭輕身無力怯南陽之搗衣生長深宮笑扶風
之織錦雖投壺玉女為歡盡于百驍争博齊姬心賞窮
于六著無怡神于暇景惟屬意于新詩庶得代彼萱蘇
蠲兹愁疾但往世名篇當今巧製分諸麟閣散在鴻都
不藉篇章無由披覽于是燃脂暝冩弄墨晨書撰録艷
歌凡為十巻曽無參于雅頌亦靡濫於風騷涇渭之間
若斯而已于是麗以金箱裝之寶軸三臺妙迹龍伸蠖
屈之書五色花牋河北膠東之紙髙樓紅粉仍定魯魚
之文辟惡生香聊防羽陵之蠧靈飛六甲髙擅玉函鴻
烈仙方長推丹枕至如青牛帳裏餘曲既終朱鳥窗前
新粧已竟方當開兹縹帙散此縚繩永對玩于書帷長
循環于纎手豈如鄧學春秋儒者之功難習竇傳黄老
金丹之術不成固勝西蜀豪家託情窮于魯殿東臺甲
館流詠止于洞簫孌彼諸姬聊同棄日猗與彤管麗矣
香奩
梁劉孝儀為人作連珠　洛妃髙髻不資于草澤𤣥妻
長髪無藉于金鈿故雲名由于自美蟬稱得于天然是
以梁妻獨其妖艷衞姬專其可憐　津亭掩馥祇結秦
婦之恨爵臺餘妬追生魏妾之悲
唐楊烱原州百泉縣令李君神道碑　霜凄月瑩菊艷
苕華淑問秀于閨房柔風洽于詩禮琴前鏡裏孤鸞别
鶴之哀竹死城崩杞婦霜娥之泣
　　人部(兄弟/)
唐岑參送李太保兼御史大夫充渭北節度使詩　詔
出未央宮登壇近總戎上公周太保副相漢司空弓抱
關西月旗翻渭北風弟兄皆許國天地荷成功
白居易同夢得暮春寄賀東西川二楊尚書詩　龍
節對持真可愛鴈行相接更堪誇兩川風景同三月千
里江山屬一家魯衛定知聯氣色潘楊亦覺有光華應
憐洛下分司伴冷宴閒遊老看花
章孝標贈劉侍郎子弟三人一時及第詩　文動星辰
衣彩霞問誰兄弟是劉家鴈行雲接參差翼庭樹風開
次第花天假聲名喧日月國憑騷雅變浮華曽看晉漢
儒家傳龍虎雖多不足誇
劉商送李元規昆季赴舉詩　見誦甘泉賦心期折桂
歸鳳雛皆五色鴻漸又雙飛别思看衰栁秋風動客衣
明朝問禮處蹔覺鴈行稀
盧綸宴趙氏昆季書院詩　詩禮挹餘波相歡在琢磨
琴樽方㑹集珠玉忽駢羅謝族風流盛于門福慶多花
攅騏驥櫪錦絢鳳凰窠詠雪因饒妹書經欲換鵝仍聞
廣練被更有逺儒過
晉書孝友傳論　夫天倫之重共氣分形心暌則葉顇
荆枝性合則華承棣萼乃有推肥代瘦徇急難之情讓
果同衾盡歡愉之致緬窺緗素載流塵躅者歟晉氏始
自中朝逮于江左雖百六之災遄及而君子之道未消
孝悌名流猶為繼踵王偉元之行已許季義之立節夏
方盛彥體至性以馳芬庾衮顔含篤友于而宣範自餘
羣士咸標懿徳採其遺絢足厲澆風
唐楊炯恒州刺史建昌公王公神道碑　荆枝擢秀棣
萼生光何止平輿之二龍是為賈家之三虎
　　人部(師/)
唐白居易和楊郎中賀楊僕射致仕後楊侍郎門生合宴
席上詩　業重關西繼大名恩深闕下遂髙情祥鱣降
伴趨庭鯉賀燕飛和出谷鶯范蠡舟中無子弟疏家席
上欠門生可憐玉樹連桃李從古無如此㑹榮
漢蔡邕郭有道碑序　先生誕膺天衷聰睿明哲孝友
温恭仁篤慈惠貞固足以幹事隠括足以矯時遂考覽
六經探綜圖緯周流華夏隨集帝學收文武之將墜拯
微言之未絶于時纓緌之徒紳佩之士望形表而影附
聆嘉聲而響和者猶百川之歸巨海鱗介之宗龜龍也
又文範先生陳仲弓銘序　夫其仁愛温柔足以孕育
羣生廣大寛容足以包覆無方剛毅强固足以威暴矯
邪正身體化足以陶冶士心先生有此四徳故言斯可
法行斯可樂動斯可象靜斯可傚是以邦之子弟遐方
後生莫不同情瞻仰由其模範從其趨嚮戾很思和争
訟化讓雖嚴君猛政廹以刑戮未若先生潛道之速
　　人部(友/)
唐權徳輿奉酬張鑑閣老雪後過中書見贈輒加兩韻
通簡南省僚舊詩　寓直久叨榮新恩倍若驚風清五
夜永節換一陽生潘鬢年空長齊竽藝本輕常時望連
茹今日劇懸旌枉歩歡方接含毫思又縈煩君白雲句
嵗晏若為情
梁朱瑒與徐陵請王琳首書　瑒早簉末僚預參下席荷
公(一作降/薛君)之吐握感君(一作荷/魏公)之知遇是用沾(一本/作霑)巾
拭袂痛可識之顔廽膓疾首切猶生之面伏惟聖恩博
厚明詔爰發赦王經之哭許田横之塟瑒雖芻賤竊亦
有心琳往莅壽陽頗存遺愛曽遊江左非無舊徳比肩
東閣之吏繼踵西園之賔願歸元彼境還修窀穸庶孤
墳既築或飛銜土之燕豐碑式樹時留墮淚之民近故
舊王綰等已有論牒仰蒙制議不遂所陳昔廉公告逝
即肥川而建塋域孫叔云亡仍芍陂而植楸檟由此言之
抑有前例不使壽春城下惟傳報葛之人滄洲島上獨
有悲田之士
唐張九齡上姚令公書　夫見勢則附俗人之所能也
與不妄受志士之所難也君侯察其茍附及不輕受就
而厚之因而用之則禽息之首為知己而必碎豫讓之
身感國士而能漆至于合如市道亷公之門客盈虚勢
比雀羅廷尉之交情貴賤初則許之以死殉體面俱柔
終乃背之而飽飛身名已遂小人恒態不可不察
梁劉峻廣絶交論　若其寵鈞董石權壓梁竇雕刻百工
鑪錘萬物吐潄興雲雨呼噏下霜露九域聳其風塵四
海疊其燻灼靡不望影星奔藉響川騖鷄人始唱鶴盖
成隂髙門旦開流水接軫皆願摩頂至踵隳膽抽膓約
同要離焚妻子誓殉荆卿湛七族是曰勢交其流一也
富埒陶白貲巨程羅山擅銅陵家藏金穴出平原而聯
騎居里閈而鳴鐘則有窮巷之賔繩樞之子冀宵燭之
末光邀潤屋之微澤魚貫鳬躍䬃沓鱗萃分鴈鶩之稻
梁霑玉斚之餘瀝銜恩遇進欵誠援青松以示心指白
水而旌信是曰賄交其流二也陸大夫讌喜西都郭有
道人倫東國公卿貴其藉甚搢紳羡其登仙加以顩頥
䠞頞涕唾流沫騁黄馬之劇談縱碧雞之雄辨叙温燠
則寒谷成暄論嚴苦則春叢零葉飛沈出其顧指榮辱
定其一言于是有弱冠王孫綺紈公子道不挂于通人
聲未遒於雲閣攀其鱗翼丐其餘論附駔驥之旄端軼
歸鴻于碣石是曰談交其流三也陽舒隂慘生民大情
憂合歡離品物恒性故魚以泉涸而喣沫鳥因將死而
鳴哀同病相憐綴河上之悲曲恐懼寘懷昭谷風之盛
典斯則斷金由于湫隘刎頸起于苫蓋是以伍員濯溉
于宰嚭張王撫翼于陳相是曰窮交其流四也馳騖之
倫澆薄之俗無不操權衡秉纎纊衡所以揣其輕重纊
所以屬其鼻息若衡不能舉纊不能飛雖顔冉龍翰鳳
雛曽史蘭薫雪白舒向金玉淵海卿雲黼黻河漢視若
遊塵遇同土梗莫肯費其半菽罕有落其一毛若衡重
錙銖纊微彯撇雖共工之蒐慝驩兠之掩義南荆之䟦
扈東陵之巨猾皆為匍匐逶迤折枝䑛痔金膏翠羽將
其意脂韋便辟導其誠故輪蓋所遊必非夷惠之室苞
苴所入實行張霍之家謀而後動毫芒寡忒是曰量交
其流五也
周庾信擬連珠　蓋聞廉將軍之客館翟廷尉之髙門盈
虗倐忽貴賤何論是以平生故人灌夫不去門下賔客
任安獨存　蓋聞居蘭處庖在其所習白羽素絲隨其
所染是以金性雖質處劒即凶水徳雖平經風即險
宋周祇執友箴　四輔揚輝伐木幽林撫喬鸞飛爰逮
姬衰俗遂凋成交縁利昵朋因偽情谷風興哀繁霜夏
零道之未盡𢎞焉由人自室有迴過門則親微言綿邈
清談輟響金雖能照塵積翳朗西河感離口悟投杖慊
慊文侯友賢好學英英燕昭禮郭致樂推誠嵗寒功標
松竹落落僑札遼遼莊惠解帶一愚道映萬世人亦有
言貴則交易利重太山道輕鴻毛久而致敬見之晏平
霜雪既至勁栢冬青
唐楊炯楊去盈墓誌銘　莊公獨歎聞潁叔之純深有道
相推見茅容之盡禮則閨門雍穆以孝聞也輔仁㑹友
合志同方晏平仲之善交鮑叔牙之知我張琪死日妻
子唯托于朱暉劉惔生平風月每思于𤣥度則朋友之
徳若蘭芬也
　　人部(宗/)
唐温庭筠上首座相公啟　舉不違宗得于王濟近因其
族聞自謝𤣥雖通人與善之規亦前哲睦親之道　儻
或假一言之甄發隨百蟄之昭蘇庶令葛藟之隂均其
煦育椒聊之實遂彼扶踈成鍾儀操樂之規寛顧悌拜
書之戀
李商隱為鄭從事妻李氏祭從父文　馬援於兒姪之
間一情無異王華在弟兄之列數從猶親
　　人部(戚/)
唐蕭穎士登臨河城賦　羊曇是日獨吟零落之篇周翼
終身寧亡吐哺之愛　韓伯懷恩羊曇念昔追北渚之
曩餞歎西州之忽覿曽一顧而不忘况仁深與密戚也
張九齡為王司馬祭妻父文　謬入郄公之選當荷戴
侯之遇
　　人部(品藻/)
周王褒俠客行京洛出名謳豪俠競交遊河南期四姓
關西謁五侯鬭雞横大道走馬出長秋桑隂徙將夕槐
路轉淹留
庾信詩　俠客重連鑣金鞍被桂條細塵障路起驚花
亂眼飄酒醺人半醉汗濕馬全驕歸鞍畏日晚争路上
河橋
陳良詩　洛陽春色麗遊俠騁輕肥水逐車輪轉塵隨
馬足飛雲影遥臨蓋花氣近薫衣東郊鬬鷄罷南坡射
雉歸日暮河橋上揚鞭惜晩暉
梁元帝劉生詩　任俠有劉生然諾重西京扶風好驚坐
長安恒借名菊花連夜飲竹葉解朝酲結交李都尉遨
遊佳麗城
陳張正見詩　劉生絶名價豪俠恣遊陪金門四姓聚簫
鼓五香來塵飛瑪瑙勒酒映車渠盃别有追遊夜愁牕
向月開
唐楊炯詩　卿家本六郡年長入三秦白璧酬知己黄金
謝主人劍鋒生赤電馬足起紅塵日暮歌鐘發喧喧動
四隣
周庾信和劉儀同詩　止戈興禮樂修文盛典謨璧開金
石篆河浮雲霧圖芸香上延閤碑石向鴻都誦書徵博士
明經拜大夫璧池寒水落學樹舊槐枯髙談變白馬雄
辨塞飛狐月落將軍樹風驚御史烏子雲猶汗簡温舒
正削蒲連雲雖有閣終歎想江湖
唐楊炯和劉長史答十九兄詩　帝堯平百姓髙祖宅三
秦子弟分河岳衣冠動搢紳盛名恒不隕歴代幾相因
街巷塗山曲門閭洛水濱五龍金作友一子玉為人寶
劒豐城氣明珠魏國珍風飇自落落文質且彬彬共許
刁𤣥亮同推周伯仁石城俯天闕鍾阜對江津驥足方
遐駛狼心獨未馴鼓鼙鳴九域風火集重闉城勢餘三版
兵威乏四隣居然混玉石直置保松筠耿介酬天子危
言數賊臣鍾儀琴未奏蘇武節猶新受禄寧辭死揚名
不顧身精誠動天地忠義感明神怪鳥來垂翼修虵竟
暴鱗來朝拜休命述職下梁岷善政馳金馬嘉聲繞玉
輪三荆忽有贈四海更相親宮徵諧鳴石光輝掩燭銀
山川遥滿目零淚坐霑巾友愛光天下恩波浹後塵懦
夫仰髙節下俚繼陽春
盧象贈張員外詩　公家世業昌才子冠裴王出自平
津邸還為吏部郎神仙餘氣色列宿動輝光夜直南宮
靜朝趨北禁長時人窺水鏡明主賜衣裳翰苑飛鸚鵡
天池待鳳凰承欣疇日顧未記後時傷去去圖南逺微
才幸不忘
方干贈趙常詩　貴達合逢明聖日風流又及少年時
才因出衆人皆嫉勢欲摩霄自不知迢遞早年聞苦節
從容此日見清規却教鸚鵡呼桃葉便遣嬋娟唱竹枝
閒話篇章倚燭久醉迷歌舞出花遲雲鴻别有回翔便
應笑啁噍燕雀卑
唐上官儀詔册周王為并州都督文　識表槐扉之象
詞掩蘭臺之駕西園孤月秀心鏡而齊明小山叢桂偃
情田而並烈温恭夙劭業尚日新棣萼交芬珪璋具美
簡文與湘東王令　風韻遒上神峯標映千里絶跡百
尺無枝
樂明龜賜陳敬暄太尉鐵券文　論清政而水鏡無光
吐赤誠而朝霞失色
梁武帝請徵補謝朏何𦙍表　家膺鼎食而甘兹橡艾
世襲青紫而安此懸鶉
陸徽刺史廣州薦從事朱萬嗣表　年暨知命亷尚愈
髙氷心與貪流争激霜情與晚節彌茂歴宰金山家無
寶鏤之飾連組珠海室靡璫珥之珍确然守志不求聞
達實足以澄革汚吏洗鏡貪氓
梁元帝法寶聯璧序　似懸鐘之應響猶衢罇之待酌
周宇文逌庾信集序徳茂褰帷才膺刺舉吏不敢賄人
不忍欺上洛兒童如迎郭汲商山故老似值劉𢎞
晉書郭璞𫝊論　景純篤志綈緗洽聞强記在異書而畢
綜瞻往滯而咸釋情源秀逸思業高竒襲文雅于西朝振
辭鋒于南夏為中興才學之宗矣夫語怪徵神伎成則
賤前修貽訓鄙乎兹道景純之探䇿定數考往知來邁
京管于前圖軼梓竈于遐篆而官微于世禮薄于時區
區然寄客傲以申懷斯亦伎成之累也
王湛諸人𫝊論　勝氣籠霄飛譚巻霧
後魏温子昇寒陵山寺碑序　渤海王命世作宰唯幾
成務摽格千仭崖岸萬里運鼎阿于襟抱納山岳于胸
懷擁𤣥雲以上騰負青天而髙引
又印山寺碑序　既而蒼龍入隱白虎出見命世有期
匡時作宰拯沈溺以援手渉波瀾而濡足懸皎日于胸
懷起大風于襟袖動之以仁義行之以忠貞附之者影
從應之者響起
唐李嶠宣州大雲寺碑或文房學府吐鳳而懷蛟或劔
室珠泉衝星而襲月水火錯居而致用青(一作/朱)藍糅色
而成彩羣務允緝喧北汝之謳謡庶事無留閴南陽之
府寺
唐徳宗段秀實紀功碑　利刃在手投節皆虚貞松有
心老而彌勁
周庾信上柱國齊王憲神道碑　王武子以上將開府
未滿立年荀中郎為十州都督才踰弱冠
又大將軍豳國公墓銘　為子則名髙五都為臣則光
照千里華蓋中天之峯未階其峻虞淵浴日之水不盡
其源
唐楊炯楊去溢墓誌銘　至如白雪逥光清風度曲崔亭
伯真龍之氣揚子雲吐鳳之才莫不玉振金聲筆有餘
力逺心天授髙興生知盡江海之良圖得烟霞之祕筭
又從甥梁錡墓誌銘　歴諸侯而説劒直之無前引司
馬而操弓觀者如堵(已上品/藻總)
梁任昉王文憲集序　年始志學家門禮訓皆折衷於公
孝友之性豈伊喬梓夷雅之體無待韋弦汝郁之幼挺淳
至黄琬之早標聰察曾何足尚
周宇文逌庾信集序雖桓驎十四之嵗答宿客之詩魯
連十二之年杜離堅之辨匪或斯尚同日語哉
楊烱王勃集序　時師百年之學旬日兼之昔人千載
之機立談可見
唐魏徵故邢國公李密墓誌銘　體質貞明機神警悟
五行一覽半面十年(已上/夙慧)
郭適人不易知賦　復覽前志清通不易或失子羽之
容或失宰我之議自非識周郎之顧曲辨齊竽之濫吹
安能取士于飯牛之時㧞才于卧龍之器　聞撤俎而
興歎指負甑而留規管仲霸齊終慟哭于鮑叔國僑相
鄭始登舉于子皮(已上/知人)
齊謝朓為東海太守教　昔長孫東組降龍丘之節文舉
北輜髙通徳之稱所以激貪立懦式揚風範
唐駱賔王上司列太常伯啟　分庭讓士虚右禮賢片善
經心揖仲宣于蔡席一言合道接然明于鄭階
駱賓王上李少常伯啟　片善必甄揖虞翻于東箭一
言可記許顧榮以南金
駱賓王上兗州刺史啟　求小善于毫芥顧正禮于二
龍振幽滯于泥沙許公明于一驥
李商隱為任侍御史上崔相國啟　孫閣時開邴茵多
恕
又為舉人上翰林蕭侍郎啟　昔管仲經邦賔客有二
周公待士吐握皆三邴丞相之車茵寧彈醉客平津侯
之賔館不礙布衣並脂粉簡編冠纓圖史後之披卷皆
若升堂
又為栁珪謝京兆公啟　玳簮珠履緑水紅蓮成藉藉
于淮山致憧憧于燕路
呂温湖南都團練副使㕔壁記　羣材響附各以類至
文雅之器(集作/器用)嵗餘大備錯金碧于晴壑綷孔翠于春
林遐邇翕然稱為盛府中行感㑹知己竭其誠能黄鍾
音韻調于嶰谷之竹太阿鋒鋩拭以華山之土其吟鸞
鳳斷犀兕不足怪也
員半千蜀州青城縣令達奚君神道碑　採芳草于蘭
澤省靈苗于松澗
楊烱唐恒州刺史建昌公王公神道碑　吐食下士倒
屣迎賔無笑客之美人有拜賔之童𨽻(已上/好士)
周庾信大將軍司馬裔碑　渭南千畆之竹更懼盈滿
池陽二頃之田常思止足身殁之日家無餘財素車白
馬狹室﨑嶇黄膓𤣥甲堦庭仄陋有詔冬官為營寢室
朱邑祭酹無所漢后是以賜金陳表妻子露立吳王為
之開舘
又柱國大將軍拓㧞儉神道碑　㧞園葵而去織婦無
三惑而絶四知一室之中未免虚白日膳之資三杯而
已　居常服翫或以布被松牀盤案之間不過桑杯石
鼎
唐嚴識𤣥潭州都督楊志本碑　侁侁五嶠皇皇百越路
窮南服境淑西屠握水衡之錢權御府之産歴剖蚌泣
鮫之巨漲窺結緑珊瑚之怪穴自異時魁傑之士以事
而臨其地罕有聲背于黷節全其貞將軍北旋猶見猜
于薏苡大夫南使亦受遺于金裝而公散國財市蠻寶
混之不濁湼而不緇易生人之所難凛然有伯夷之風矣
張説唐故凉州長史元君石柱銘　化澄巴濮無侵橘
柚之園教溢河湼不飲蒲萄之酒(已上/廉潔)
蘇晉賢良方正䇿　夫選物化人著誠去偽豈惟君上
之道實亦官聯之職故文翁好儒蜀學比于齊魯毛玠
崇質魏士素其裘裳是知易俗移風使天下廻心而嚮
道者非俗吏之所能為也
蘇頲御史大夫贈右丞相程行謀神道碑　含照灼而
更幽蓄堅剛而轉鋭常謂處山者猛不採藜藿成蹊者
芳不言桃李　悉心果孚履尾奚懼獖豕既制拉二竪
于威弧之張神羊既立挫三思于止戈之武固亦霜驅
隼勁露落鵬摧
周庾信車騎大將軍贈小司空宇文顯墓誌銘　不聴
雜樂以變齊國之風不食鮮禽以斷荆王之獵(已上/方正)
　　人部(節義撫/孤附)
晉書忠義𫝊論　古人有言君子殺身以成仁不求生
以害仁人云非死之難處死之難信哉斯言也是知隕
節茍合其宜義夫豈吝其沒捐軀若得其所烈士不愛
其存故能守鐵石之深衷厲松筠之雅操見貞心于嵗
暮摽勁節于嚴風赴鼎鑊其如歸履危亡而不顧書名
竹帛畫象丹青前史以為美談後來仰其徽烈者也晉
自元康之後政亂朝昏禍難荐興艱虞孔熾遂使奸凶
放命戎狄交侵函夏沸騰蒼生塗炭干戈日用戰争方
興雖背恩忘義之徒不可勝載而蹈節輕生之士無乏
于時至若嵇紹之衛難乗輿卞壼之亡軀鋒鏑桓雄之
義髙田叔周﨑之節邁解揚羅丁致命于舊君辛吉耻
臣于戎虜張禕引鴆以全節王諒斷臂以厲忠莫不志
烈秋霜精貫白日足以激清風于萬古厲薄俗于當年
者歟所謂亂世識忠臣斯之謂也
宋顔延之陽給事誄　貞不常祜義有必甄處父勤君怨
在登賢苫夷致果題子行間忠壯之烈宜自爾先舊勲
雖廢邑氏遂𫝊惟邑及氏自温徂陽狐續既降晉族弗
昌之子之生立績宋皇拳猛沈毅温敏肅良如彼竹栢
負雪懷霜如彼騑駟配服驂衡　力雖可窮氣不可奪
義立邊疆身終鋒栝嗚呼哀哉賁父隕節魯人是志汧
督効貞晉策攸記皇上嘉悼思存寵異
唐王維臨汝太守贈秘書監韋公神道碑并序　坑七族
而不顧赴五鼎而如歸徇千載之名輕一朝之命烈士
之勇也隱身流涕獄急不見南冠而縶遜詞以免北風
忽起刎頸送君智士之勇也種族其家則廢先君之嗣
戮辱及室則累天子之姻非茍免以全其身思得當有
以報漢棄身為餌俯首入槖偽就以亂其謀佯愚以折
其僭謝安伺桓温之亟蔡邕制董卓之邪然後吞藥自
裁嘔血而死仁者之勇夫子為之　嗚呼上京既駭法
駕大遷天地不仁穀洛方鬬鑿齒入國磨牙食人君子
為投檻之猿小臣若喪家之狗偽疾將遁以猜見囚勺
飲不入者一旬穢溺不離者十月白刃臨者四至赤棒
守者五人刀環築口㦸枝入領(已上/節義)
張九齡故光禄大夫右散騎常侍徐文公神道碑　景
倩幼露實賴愍孫令伯大成抑由祖母
周庾信大將軍司馬裔碑　複壁襁負深山擁樹程嬰
之匿趙武從役家臣王成之藏李燮為傭酒市　年十
有五始幹家事楹前鑿柱即取遺書石上開松仍求故
劒(撫孤/附)
　　人部(壽/)
宋蘇軾宣徳郎劉錫永父元年一百四嵗可承事郎制
　尚齒教民三代之義咨爾百年之故老乃吾六世之
遺民自非吉人莫享上壽張蒼事秦柱下而至漢孝景
思邈生隋開皇而及唐永淳古有其人乃今親見何愛
一命慰其子孫
張正巳賀丞相生日啟　五百年而名世有開合徳之
符八千嵗以為春願罄大年之祝　方國家卜世以無
疆宜福禄自天之未艾慶傳衮舄封誓山河　階符同
耀拱宸極以常尊神岳比崇鎮坤輿而益固
播芳大全代胡侍郎謝朝士賀生日啟　五十之年過
二應憐坡老之衰三萬之日無多欲擬茶山之老華其斑
白飾以青黄人情欲壽欲安顧所蒙矣君子善頌善禱
何以報之
歐陽修聖節五方老人祝壽文　但某太山老叟東海
真仙(一有/一字)溜穿石而曽究初終(一有/五字)松避雨而備知嵗
月羲氏定三百六日嘗守寅賓之官夷吾紀七十二君
盡覩登封之事遇安期而遺棗笑方朔之偷桃風入律
而來自巖前斗指春而光臨洞口昔漢武帝嘗懷三島
之勝遊有羡門生欲謁巨公于昭代今則紫庭降聖華
渚開祥逺離朝日之方來展望雲之懇千八百國咸歸
至治之風億萬斯年共禱無疆之夀遥望天庭敢進祝
聖之頌
東海蓬萊第一仙遥瞻西北祝堯天願皇長似東君壽
與物為春億萬年(右東方/老人)
但某秦川故老華岳幽人詢仙掌之遺蹤咸知始末戀
蓮峯之絶頂不記嵗時潄流玉乳之泉枕石雲陽之洞
逍遥物外笑傲林間奉王母之蟠桃嘗延漢帝指老耼
之仙李永佑唐基掌中五色之丸世上千年之壽欣逢
聖代來至塵寰當洪河澄九曲之時是甲觀誕一人之
日祥麟遊于泰畤天馬來于大宛景星見而朱草生瑞
露降而赤烏集既遇無為之化宜歌有道之君是以駕
青牛而度函關指丹鳳而趨魏闕唯願慶源流逺齊河
海以無窮睿算綿長等乾坤而不老遥望天庭敢進祝
聖之頌
華岳峯頭萬葉蓮開花今古世相𫝊願皇長似蓮峯久
結實盤根不記年(右西方/老人)
但某棲心嵩極振迹伊川年髙而可等松椿氣粹而嘗
飱芝术洞裏之煙霞不老壺中之日月偏長當聖主之
盛時居天心之奥壤但見璿璣運而寒暑正土圭測而
隂陽和冠帶被于百蠻玉帛來于萬國龍在沼而麟在
藪河出圖而洛出書民躋壽域之中俗樂春臺之上今
則堯眉誕秀舜目開祥逺離王屋之間來入帝畿之内
仰瞻天表莫非嶽降之神上祝皇圖豈止山呼之嵗遥
望天庭敢進祝聖之頌
嵩髙維嶽鎮中天王氣盤基降夀仙惟願吾皇等嵩嶽
三靈齊祝萬斯年(右中央/老人)
但某託迹炎洲遊神衡嶽非海濱之野叟乃星極之老
人當火徳為治之朝是離明繼照之日里社鳴而聖人
出泰階正而王道平百蠻向風重譯來貢屢覩豐年之
上瑞故知百姓之懽心鼓腹而歌治世之音安以樂曲
肱而枕化國之日舒以長斯可謂唐虞之民又豈止成
康之俗今則流虹誕聖遶電開祥來趨北闕之前上祝
南山之永雲翔霧集既羅仙籍之班地久天長以禱皇
家之祚遥望天庭敢進祝聖之頌
南極星中一老人南山為壽祝吾君願君永奏南薫曲
當使淳音萬國聞(右南方/老人)
但某修真北嶽常傾葵藿之心混俗幽都不避草茅之
迹潛神自得味道為娛易水歌風曽識荆軻于往嵗燕
山勒石親逢竇憲于當年仙家之景物常春人世之光
華易老華表之鶴未久還來蓮葉之龜于時屢見且處
積隂之境每舒就日之誠望干呂之青雲慶流虹于華
渚當萬域來王之際是千齡誕聖之初是以歴沙漠而
朝宗叩天閽而祝頌惟願慶基不朽永齊金石之堅寶
祚無疆更等山河之固遥望天庭敢進祝聖之頌
北嶽神仙九轉丹持來北闕獻君前願將北極齊君壽
萬國陶陶共戴天(右北方/老人)
　　人部(棲逸/)
唐王績逰北山賦　南山故情老而彌篤東坡餘業悠哉
自寧酒甕多于歩兵秫田廣于彭澤皇甫謐之心事壠
畝終焉仲長統之規模園林幸足　歴丹危而尋㨗徑
攀翠險而覔修塗聳飛情于遐道振逸想于烟衢　况
乃幽谷藏真傍無四隣紫房半掩𤣥壇尚新逢閬風之
逸客直蓬萊之故人忽據梧而䇿枝亦披裘而負薪荷
衣薜帶藜杖葛巾出芝田而計畆入桃源而問津昆丘
若礪渤澥揚塵栽碧奈而何日種瓊𤓰而幾春自然詭
異非徒隱淪乃有上元仙骨大清神手走電奔雷耘空
蒔朽河間之業不齊貫淮南之術無虗受祝動南極符
廽北斗偓佺贈藥麻姑送酒青龍就食於甲辰𤣥牛自
拘於乙丑永懷世事天長地久瞻顧流俗紅顔白首儻
千秋之可營亦何為而自輕　拭丹爐而調石髓裛翠
釡而出金精珠流玉結雪耀霜明咸謂刀圭暫近足使
雲車下迎　雲峯龜甲而重聚霞岫龍鱗而結絡水出
浦而潺潺霧含川而漠漠是忻是賞爰遊爰豫結蘿幌
而迎宵敞茅軒而待曙爾其雜樹相糾長條交茹葉動
猿來花驚鳥去起公子之殊賞澹王孫之逺慮山水幽
尋風雲路深蘭窗左闢菌閣斜臨石當堦而虎踞泉映
牖而龍吟月照南浦煙生北林閲丘壑之新趣縱江湖
之舊心道集吾室風吹我襟　許由避地張超成市察
俗刪詩依經正史康成負笈而相繼根矩摳衣而未已
組帶青衿鏘鏘儗儗堦庭禮樂生徒杞梓山似尼丘泉
凝洙泗　丘園散誕窟室徘徊坐等枯木心同死灰亦
有山羞野饌蘭漿木麨杞葉煎羮松根溜醥既採藥而
為食諒隨情而不矯負鍤春前腰鎌嵗抄草漸密而饒
蟬樹彌髙而足鳥地寂寞而森深路縱横而窈窕野亭
鶴唳山梁雉鷕逺遊之所幽棲之次或抱犢而新來乍
聞鷄而始至藋畦一兩茅齋數四山為險而無人嶺時
平而有地石菌抽葉金芝吐穗鏡執山精刀驅水魅泉
繞砌而魚躍樹横窗而鳥萃天網何寛人生幾難飲河
知足巢林必安亦何榮于拾紫亦何羡于還丹紅藜促
節之仗緑籜斑文之冠野飱二簋園蔬一盤送阮籍而
長嘯得劉伶而甚懽曉入柴户暮歸藥欄老萊地僻鄒
生谷寒楊栁則條垂鍜沼杏樹則花飛坐壇賦或鼓吹
詩如彈丸擕始醉之嗚鶴對新婚之伯鸞我有懷抱蕭
然自保古人則與子同歸紛吾則此焉將老磵溪沼沚
之蘋艾丘陵坂險之梨棗接果移桑栽苗散稻不藏無
用之器不愛非常之寳抵玉驚禽揮金薙草接朋友於
盃案㺯兒童于襁褓樂山澤之浮遊笑江潭之枯槁戒
非佞佛齋非媚道無譽無功形骸自空坐成老圃居成
下農身與世而相棄賞隨山而不窮披衣竈北逐食墻
東
皇甫松大隱賦　擁萬卷而笑百城舉簞瓢而歌一室
　乃歩重水常趨遥林竒峯峞􁒐古木深沈泉出山而
漸淺雲入洞而愈深遇清風而藉席對緑篠以開襟垂
蘿窱窵以樛結連巒菌蠢而相尋望去鶴于沙尾見歸
龍于水心青苔潤而饒露碧梧欹而足隂松脂滴酒樹
癭薦琴山席平鋪而葉墜書卷横開而露侵廽首遥壑
松蘿漠漠曲徑抱雲根斜陽遶山脚瀑迸疑懸峯危欲
落歴斷岫而峥嶸入踈林而綺錯委葉交扶盤根相閣
野䑕鬭於林梢山鷄鳴於叢薄蔓韌時縈壁危或拓
出入烟蘿徊翔寥廓　山泉鳴而入夜洞花寒而變春
閒遊諳野蔬食慣貧盤中之周生紫蓼嶺上之陶公白
雲野岸波澄蓬門露曉徘徊緑水之際蕭洒青林之表
杞根成狗蘿葉垂蔦山鹿奔而草低野鶴飛而桂褭溪
外負薪田中荷蓧鶉披子夏之衣蛙鳴稚圭之沼壠畆
連延桑麻繚繞入崦而朽竹芟踈出溪而茅茨稀少依
林壑以終焉經沼沚而留連花披籬而綿絡瀑鳴山而
布懸潭中則赬魚躍日洞裏則沈鹿呌煙遇山客以停
杖逢沙禽而駐船槎崩水没樹空籬穿雉雊霧日鼉鳴
雨天灌於陵之藥圃耕彭澤之黍田偷閒散于一日役
筋骸于百年開山决水澆蘭蒔芷移風桂于嶺頭種煙
篁于澗裏浪滿沈舟苔生濕地山廪空而䑕喧野浪髙
而鷗喜或曲岸而流觴或平崖而隱几　白鷗兩岸青
莎一床　或刺舟而共去或駕犢而相從採藥于巖下
行歌于里中兒童目以痴叔鄉人指作愚公怪蔣詡之
徑狹笑孫登之室空昔者梁伯鸞之牧猪馬仲圭之□
兔毛公隱身于博徒嚴生攻書于卜舗咸蓄竒聲共沈
髙歩
陸龜蒙幽居賦　遂求衡泌聊以棲遲建一畝之宮忝
稱儒者置千金之産雅叶中人晏子以囂塵可容曹公
以泥水自蔽羅含宋玉嘗戾止於荆蠻蕭相武侯亦潛
安于僻巷楊徳祖家唯弱栁殷仲文庭只枯槐馮衍薑
辛繁欽苔碧復有稻名半夏藥號恒春長榆是降星精
修竹乃生雲母潘尼館裏嘗聞柰素𤓰甘庾信園中亦
信棗酸梨酢切觀流詠雅尚清風古今攸同聖賢何逺
武仲遊于沛澤伊尹耕于有莘余欲無言回不願仕神
交六位方為賣卜之人歌動五噫竟作賃舂之客　龜
床鹿幘訝招隱兮何遲橡飯菁羮笑謀生之太簡　名
安可釣筆不堪耕　頽垣抱碧無非海髪山衣暗坐飄
紅盡是松脂桂蠧加以籬邊種菊堂後生萱覆井之新
桐乍引臨窗之舊竹猶存花妨過帽栁礙移門夢去而
雲遮絶洞樵歸而水遶孤村遇景逍遥就魚鳥之情樂
開襟散誕見羲皇之道尊　讀仙氏之琅書安能解慍
傾洛公之金醴幾得消憂　清樽方灧于遥水寶瑟坐
凝于華月
周庾信奉和趙王隠士詩　洛陽徵五隱東都别二賢雲
氣浮函谷星光集潁川霸陵採樵路成都賣卜錢鹿裘
披稍裂藜床坐欲穿阮籍推長嘯稽康訝下絃澗險無
平石山深足細泉低松猶百尺少鶴已千年野鳥繁絃
囀山花熖火燃雖無亭長識終見野人船
庾信奉報窮秋寄隱士詩　王倪逢齧缺桀溺遇長沮
藜床負日卧麥隴帶經鋤自然曲木几無名科斗書聚
花聊飼雀穿池試養魚小徑治澁路低田補瓌渠秋水
牽沙落寒藤抱樹踈空枉平原騎來過仲蔚廬
庾信尋周處士𢎞讓詩　欣逢赤松遊披林對一丘梨
紅大谷晚桂白小山秋石鏡菱花發桐門琴曲愁泉飛
疑度雨雲積似重樓王孫若不去山中定可留
唐司空曙過終南山栁處士詩　雲起山蒼蒼林居蘿薜
荒幽人老深境素髪與青裳雨滌莓苔緑風揺菡萏香
洞泉分𣲖淺巖笋出叢長敗屨安松砌餘碁在石牀書
名一為别還路已堪傷
周庾信贈周處士詩　九丹開石室三徑没荒林仙人翻
可見隱士更難尋籬下黄花菊丘中白雪琴方欣松葉
酒自和遊仙吟
唐釋皎然山居寄呈吳處士詩　山事由來别只應中
老身寒園掃綻栗秋浪拾乾薪領鶴閒書竹誇雲笑向
人俗家相去逺野水作東隣
王績贈李徵君大夀詩　孔淳辭散騎陸昶謝中郎幅
巾朝帝罷䇿杖去官忙附車還趙郡乘船向武昌九徵
書未已十辟譽彌彰副君迎綺季天子送嚴光霸陵幽
徑近磻溪隱路長編蓬還作室績草更為裳㑹稽置樵
處蘭陵賣藥行看書惟道徳開教止農桑别有懷幽侶
由來髙讓王前年辭厚幣今嵗返寒鄉有書横石架無
氊坐土牀蘭英猶足釀竹實本無糧澗松攀轉直山菊
秋自香管寧存祭禮王霸重朝章去去相隨去披裘驕
盛唐
李白贈盧徵君鴻詩　陶令辭彭澤梁鴻入㑹稽我尋
髙士𫝊君與古人齊雲卧留丹壑天書降紫泥不知楊
伯起早晩向關西
釋理瑩送戴三徵君還谷口舊居詩　巖穴多遺秀弓
車屢逺招周王尊渭叟潁客傲唐堯出處天波洽關河
地勢遥瞻星吳郡夜作霧華山朝清論虚重席閒居挂
一瓢漁歌思坐酌宸渥寵行軺春為荷裳暖霜因葛履
消層崖懸瀑溜萬壑振清飆谷鳥猶遷木場駒正食苗
謝安何日起台鼎佇君調
錢起送温逸人詩　垂白無名老何年此陸沈丘園應
得性婚嫁不縈心嵗計因山薄霞棲在谷深設罝連草
色曝藥避松隂觸興雲生岫隨耕鳥下林搘頥笑來客
頭上有朝簮
張籍和盧常侍寄華山鄭隱者詩　獨憶三峰下年深
學錬丹一間松葉屋數片石花冠酒待山中飲琴將洞
内彈開門移逺竹剪草出幽蘭荒壁通泉架晴崖曬藥
壇寧知騎省客長向白雲看
張籍酬李僕射春日見示詩　㦸户洞初晨鸎聲雨後
頻虚庭清氣在衆藥濕光新魚動芳池面苔侵老竹身
教鋪嘗酒處自問探花人獨此長多病閒居欲過春今
朝聴髙韻忽覺離埃塵
許渾寄題商洛王隱士居詩　近逢商洛客知爾住南
塘草閣平春水柴門掩夕陽尋蜂收野蜜隨麝拾生香
更憶前年别松花滿石床
李羣玉送隠者歸羅浮詩春山杳杳日遲遲露入雲峯
白犬隨兩卷囊書留貰酒一柯樵斧坐看碁蓬萊道士
飛霞札清逺仙人寄好詩自此塵寰音信斷山川風月
永相思
溫庭筠西江上送漁父詩　却逐嚴光向若耶釣綸菱
棹寄年華三秋梅雨愁楓葉一夜篷舟宿葦花不見水
雲應有夢偶隨烟鳥便成家白蘋風起樓船暮江燕雙
雙五兩斜
許渾題韋處士山居詩　劚藥去還歸家人半掩扉山
風藤子落溪雨豆花肥寺逺僧來少橋危客過稀不聞
碪杵動應解剪荷衣
温庭筠處士盧岵山居詩　西溪問樵客遥識主人家
古樹老連石急泉清露沙千峯隨雨暗一徑入雲斜日
暮鳥飛散滿山蕎麥花
皮日休李處士郊居詩　石衣如髪小溪清溪上柴門
架樹成圜裏水流澆竹響窗中人静下棋聲幾多狎鳥
皆諳性無限幽花未得名滿引紅螺詩一首劉楨失却
病心情
劉長卿送鄭山人還廬山别業詩　潯陽數畆宅歸
卧掩柴關谷口何人待門前秋草閒忘機賣藥罷揮手
杖藜還舊筍成寒竹空齋向暮山水流經舍下雲去到
人間桂樹花應發因行寄一攀
李嘉祐送韋山人歸鍾山别業詩　旗亭閲書罷負笈
向桃源萬巻長開帙千山不掩門緑楊垂野渡黄鳥傍
山村念爾能髙枕丹墀㑹一論
皇甫曽送陸鴻漸山人採茶廽詩　千峯待逋客香茗
復叢生採摘知深處烟霞羡獨行幽期山寺逺野飯石
泉清寂寂燃燈火相思一磬聲
梁昭明太子七契　三春蔓户八桂攅簷蓽門鳥宿圭
竇狐潜風來室揺霧下窗霑
齊孔稚珪北山移文　鍾山之英草堂之靈馳烟驛路勒
移山庭夫以耿介㧞俗之標瀟洒出塵之想度白雪以
方潔干青雲而直上吾方知之矣若其亭亭物表皎皎
霞外芥千金而不盼屣萬乘其如脱聞鳳吹于洛浦值
新歌于延瀬固亦有焉豈其始終參差蒼黄飜覆泪翟
子之悲慟朱公之哭乍囘迹以心染或先貞而後黷何
其謬哉嗚呼尚生不存仲氏既往山阿寂寥千載誰賞
世有周子儁俗之士既文既博亦𤣥亦史然而學道東
魯習隱南郭竊吹草堂濫衿北岳誘我松桂欺我雲壑
雖假容于江臯乃纓情于好爵其始至也將欲排巢父
拉許由傲百氏蔑王侯風情張日霜氣横秋或嘆幽人
長往或怨王孫不游譚空空于釋部覈𤣥𤣥于道流務
光何足比涓子不能儔及其鳴騶入谷鶴書赴隴形馳
魄散志變神動爾乃眉軒席次袂聳筵上焚芰製而裂
荷衣抗塵容而走俗狀風寒悽其帶憤石泉咽而下愴
望林巒而有失顧草木而如喪至其紐金章綰墨綬跨
屬城之雄冠百里之首張英風于海甸馳妙譽于浙右
道帙長擯法筵久埋敲扑諠囂犯其慮牒訴倥偬裝其懷
琴歌既斷酒賦無續常綢繆于結課每紛綸于折獄籠
張趙于往圖架卓魯于前籙希蹤三輔豪馳聲九州牧
使我髙霞孤映明月獨舉青松落隂白雲誰侶澗户摧
絶無與歸石徑荒凉徒延佇至于還飇入幕冩霧出楹
蕙帳空兮夜鶴怨山人去兮曉猿驚昔聞投簮逸海岸
今見解蘭縛塵纓於是南岳獻嘲北隴騰笑列壑争譏
攅峯竦誚慨游子之我欺悲無人以赴弔故其林慚無
盡澗愧不歇秋桂遣風春蘿擺月騁西山之逸議馳東
臯之素謁今乃促裝下邑浪拽上京雖情投于魏闕或
假歩于山扄豈可使芳杜厚顔薜荔無恥碧嶺再辱丹
崖重滓塵游躅于蕙路汙渌池以洗耳宜扄岫幌掩雲
關歛輕霧藏鳴湍截來轅于谷口杜妄轡于郊端於是
叢條瞋膽叠穎怒魄或飛柯以折輪乍低枝而掃迹請
廽俗士駕為君謝逋客
宋洪适通周太尉啟　榆莢生涯菊花歸夢
方岳除兵部架閣制幹謝丞相啟　蠧簡故貧牛衣猶
暖半畦夜雨甘自隨黄犢之鑱兩鬢秋風已不作青山
之夢　芍藥揚州歎已老三生之杜牧桃花觀裏笑重
來前度之劉郎
周王褒與周𢎞讓書　鏟迹幽蹊銷聲穹谷
祖𢎞勛與陽休之書　比以家貧親老時還故郡在本
縣之西界有雕山焉其處閒逺水石清麗髙巖四匝良
田數頃家先有野舍于斯而遭亂荒廢今復經始即石
成基憑林起棟蘿生映宇泉流繞階月松風草縁庭綺
合日華雲實傍沼星羅簷下流煙共雲氣而舒卷園中
桃李雜椿栢而䓤蒨時一褰裳渉澗負杖登峯心悠悠
以孤上身飄飄而將逝杳然不復自知在天地間矣若
此者久之乃還所住孤坐危石撫琴對水獨詠山阿舉
酒望月聴風聲以興思聞鶴唳以動懷企莊生之逍遥
慕尚子之清曠首戴萌蒲身衣縕襏出藝稻粱歸奉慈
親緩歩當車無事為貴斯已適矣豈必出塵哉而吾生
既繫名聲之韁鏁就良工之剞劂振佩紫臺之上鼓袖丹
墀之下采金匱之漏簡訪玉山之遺文敝精神于丘墳
盡心力於河漢摛藻期之鞶繡發議必在芬香兹自美
耳吾無取焉嘗試論之夫崐峰積玉光澤者前毁瑶山
叢桂芳茂者先折是以東都有挂冕之臣南國見捐情
之士斯豈惡粱錦好蔬布哉蓋欲保其七尺終其百年
耳今弟官位既達聲華已逺象由齒斃膏用明煎既覧
老氐谷神之譚應體留侯止足之逸若能飜然清尚解
佩捐簮則吾于兹山莊可辦一得把臂入林挂巾垂枝
攜酒登巘舒席平山道素志論舊欵訪丹法語𤣥書斯
亦樂矣何必富貴乎去矣陽子途乖趣别緬尋此㫖杳
若天漢已矣哉書不盡意
梁何𦙍答皇太子書　𦙍性愛山泉情篤魚鳥而從鷗未
狎入獸相驚兼年齒衰暮荒徑榛梗既無語稼之客寧
有論書之賔緘黙畎畆栖息丘壑秀水清潭于兹永已
陶𢎞景答謝中書書　山川之美古來共譚髙峯入雲
清流見底兩岸石壁五色交暉青林翠竹四時俱備曉
霧將歇猿鳥亂鳴夕日欲頽沈鱗競躍實是欲界之僊
都自康樂以來未有能與其竒者
又答趙英才書　隴薪井汲樂有餘歡切松煮术此外
何務
謝幾卿答湘東王書　本立金覊之飾無假玉璧為資
徒以老使形踈疾令心阻沈滯床簟彌歴七旬夢幻俄
頃憂傷在念竟知無益思自祛遺尋理滌意即以任命
為膏酥鑒鏡照形翻以支離代萱樹故得仰慕徽猷永
言前哲鬼谷深栖接輿髙舉遯名屠肆發迹關市其人
緬邈餘流可想
張充與王儉書　介然之志峭聳霜崖確乎之情峯横
海岸飄纓天闕既謝廊廟之華綴組雲臺終慚衣冠之
秀所以擯跡江臯佯狂隴畔者實由氣岸疏凝情塗狷
隔獨師懷抱不見許于俗人孤秀神崖每邅囬于在世
故君山直上蹙壓于當年叔陽夐舉坎壈乎千載充所
以長羣魚鳥畢影松阿半頃之田足以輸税五畆之宅
樹以桑麻嘯歌于川澤之間諷詠于澠池之上泛濫于
漁父之遊偃息于卜居之下如此而已充何識焉若夫
驚巖罩日壯海逢天竦石崩尋分危落仞桂蘭綺靡叢
雜于山幽松栢隂森環繚于澗曲元卿于是乎不歸伯
休亦以兹長往　若乃飛竿釣渚濯足滄洲獨浪煙霞
髙卧風月悠悠琴酒岫逺誰來灼灼文譚空罷方寸不
覺鬱然千里路阻江河每至西風何嘗不眷聊因疾隙
略舉諸襟持此片言輕枉髙聴
唐王績答刺史杜之松書　承欲相招講禮聞命驚笑
不能已已豈明公前眷或徒與下走相知不熟也下走
意踈體放抑有由焉兼棄俗遺名為日久矣淵明對酒
非復禮義能拘叔夜攜琴惟以烟霞自適登山臨水邈
矣忘歸譚虚語𤣥忽焉終夜僻居南渚時來北山兄弟
以俗外相期鄉閭以狂生見待歌去來之作不覺情親
詠招隱之詩惟憂句盡帷天席地友月交風新年則柏
葉為罇仲秋則菊花盈把羅含宅内自有幽蘭數叢孫
綽庭前惟對長松一樹髙吟朗嘯挈榼攜壺直與同志
為羣不知老之將至欲令復整理簮屨修束精神揖讓
邦君之門低昂刺史之座逺譚糟粕近棄醇醪必不能
矣亦將恐芻狗貽夢社櫟見嘲去矣君侯無落吾事
梁昭明太子陶淵明集序　玉之在山以見珍而終破蘭
之生谷雖無人而自芳故莊周垂釣於濠伯成躬耕於
野或貨海東之藥草或紡江南之落毛譬彼鵷雛豈競
鳶鴟之肉猶斯雜縣寧勞文仲之牲　鼔枻清潭棄機
漢曲
江淹自序　淹字文通濟陽考城人為建安吳興令地
在東南嶠外閩越之舊境也爰有碧水丹山珍木靈草
皆淹平生所至愛不覺行路之逺也山中無事專與道
書為偶及悠然獨往或日夕忘歸放浪之際頗著文章
自娛常願卜居築宇絶棄人事苑以丹林池以緑水左
倚郊甸右帶瀛澤青春受謝則接武平皋素秋澄景則
獨酌虚室侍姬三四趙女數人否則逍遥經紀彈琴詠
詩朝露夕月忽忘老之將至云爾淹之學盡此而已矣
唐王勃山亭宴序　山人對興即是桃花之源隱士相逢
不異菖蒲之澗黄精野饌赤石神脂玉案金盤徵石髓
于蛟龍之窟山樽野酌求玉液于蓬萊之峰溪横燕尾
巖豎龍頭鍜野老之真珠掛幽人之明鏡山腰半折溜
王烈之香膏洞口横開滴嚴遵之芳乳藤牽赤絮南方
之物産可知粉隤青田外域之謡風在即人髙調逺地
爽氣清　漢家二百所之都郭宮殿平看秦氏四十郡
之封畿山河坐見班孟堅騁兩京雄筆以為天地之奥
區張平子奮一代宏才以為帝王之神麗珠城隱隱䦨
干象北斗之宮清渭澄澄滉漾即天河之水長松茂栢
鑚宇宙而頓風雲大壑横溪吐江河而懸日月鳳凰神
嶽起煙霧而當軒鸚鵡春泉雜風花而滿谷
顧雲題致仕武賔客嵩山舊隠詩序　捫危選勝駕
迥裁基鈿走伊波控隱士飲牛之渚螺排緱嶠對仙人
駕鶴之峯移紫府之全模冩清都之勝槩王桃植砌董
杏栽壇帳合蘿髙床平石古飛流界練貫幽響於風湍
曙景張屏掛清光于露壑時或春花發盡秋雨晴初虚
籟調風斜窗印月吞露華兮漱煙液而樂天和吟酒賦
兮唱吟歌焉知帝力　乃知飛霜匝野氷崖留不死之蠶
烈日熒溟珠岸有不枯之草故能振清風于戚里飛逸
駕于雲逵宜乎與禄産分鑣夷齊結轍比夫吞腥咽腐
懷禄偷安者不亦優乎今則八桂森指五芝零落立松
崖而盡日不見王孫掃石壁以題詩别招逋客
楊盈川羣官尋楊隱居詩序　忽乎將行指林壑而非
逺莞爾而笑覽烟霞而在矚登岡阜踐莓苔阮籍之見
蘇門止聞鸞嘯盧敖之逢髙士詎識鳶肩憶桑海而無
時問桃源之易失寒山四絶烟霧蒼蒼古樹千年藤蘿
漠漠
晉庾闡孫登賛　靈巖霞蔚石室鱗搆青松標空蘭泉
吐漏蘢薈可游芳津可嗽𤣥谷蕭寥鳴琴獨奏先生體
之寂坐幽岸凝氷結璞熈陽靡煖潛真内全飛榮外散
凌崖髙嘯希風朗彈道有冥廢運有昏消達隱不巖𤣥
迹不標或曰先生晦徳逍遥嵇子秀達英風朗烈道攜
薫秀鮮不玉折兆動初萌妙鑒竒絶翹首丘𠖇仰想𤣥
哲
戴逵閒游賛　降及黄綺至于臺尚莫不有以保其太
和肆其天真者也且夫巖嶺髙則雲霞之氣鮮林藪深
則蕭瑟之音清其可以藻𤣥瑩素疵其皓然者舍是焉
往
庾亮翟徵君賛　夫所謂至人者體包傑量神凝域表
該落萬動𤣥心獨融故能虬驤慶霄而不紲豢龍之轡
鳳鳴瑶林而不屈伶倫之網豈必欣太清而樂瓊藹哉
顧蹄涔不足以濯神鬚翳薈不足以翔雲翮是故藐姑
有綽約之膚箕阜有髙嘯之宇唐勛表于𤣥亭夏功忘
于虚室
晉書阮籍諸人𫝊論　帝堯縱許由于埃壒之表光武
舍子陵于潺湲之瀨松蘿任舉用以優賢岩水澄華兹
焉賜隱臣行厥志主有嘉名
梁陶隱居尋山誌　荆門晝掩蓬户夜開室迷夏草徑
惑春苔庭虚月映琴響風哀夕鳥依簷暮獸争來時復
歴近隴尋逺巒坐磐石望平原日負障以共隱月披雲
而出山風下松而含曲泉縈石而生文草靃靃以拂露
塵颯颯(集作鹿/飈飇)而來羣捫虗蘿以入谷傍洪潭而比清
照石壁以端色攀桂枝而齊貞函扈蘭而佩蕙及春鴂
之未鳴且含懷以屏氣待惠風而舒情
梁元帝陶𢎞景碑　昔太和中有許逺游者乃雲霄之
勝賓太虚之選客先生規同矩合實踵髙歩曩基先搆
即駕胥宇千尋危聳憑牖以望奔星百栱髙懸倚櫺而
觀朝日飛流界道似天漢之横波觸石起雲若竒峯之
出岫　碧嶂千嶺清流萬谷景落崖重烟生岫複
裴子野劉虬碑　鑿室林臯面流傍隴咫尺荆衡表裏
巫夢樹蕙滋蘭蕪没庭中平疇翠㶑千里極目信物外
之神區幽居之勝境
蕭綸隱居貞白先生陶君碑　倚巖栖隱依林遁跡交
柯結宇剗徑為門懸崖對溜悲吟灌木深壑絶峭組織
烟霞枕石漱流水禽無撓採藥耦耕野獸不亂逍遥閒
曠放浪陵山嗒然若喪確乎難㧞　慕遥風于緱氏繪
遺像于橋陽勒𤣥碑而相質騰綘霄之流芳　留舄表
化棄劔凝神徘徊紫氣照耀丹鱗厥跡猶在餘風可遵
　結宇依巖貞棲茂草水玉留年華精却老　泉過危
庭峯臨窈洞露凝蘭階雲生桂棟日斜欄席花落窗甕
尚平未反王孫不旋海桑交易陵谷貿遷豐碑有樹遺
烈無騫
　　人部(游賞/)
唐范慥競渡賦　飾畫舸以争麗建綵標而競取聿來肇
自于北津所届𦕈期于南浦選孟賁烏獲以用壯酹川
后天吳以潛輔重輕莫異于錙銖先後不差于歩武外
希得雋之稱内約疇庸之伍　逺岸天闊乘流鏡清援
枹者氣作于一鼔理棹者伎癢于先鳴聆大呼之始發
若縱柂而迅征直衝諒駃于狂兕忽往未殊于駭鯨目
正晝而懼眩浪無風兮歘生鳴鼙吹竽上聒天衢如伏
波整旅合水獸于江湖建旗列卒俯映泉室若五利將
軍訪仙師于溟渤攝弄竒以潛駭恒游泳而下逸羣聲
合譟羣手齊力慮勍敵之我先莫遑捨于瞬息乘輕若
在于風馭處疾訝飛于首飭舳艫惟正審流鏑之向齊
檝棹翻然亂驚鳬之揮翼
王勃採蓮賦　黛葉青跗煙周五湖紅葩絳蘤電鑠千
里　吳娃越艷鄭婉秦妍感靈翹于上朔悦瑞色于中
年錦帆映浦羅衣塞川飛木蘭之畫楫駕芙蓉之綺船
　至若金室麗妃璇宫佚女傷鳳臺之寂寞厭鸞扄之
閒處侍飲南津陪歡北渚見磯岸之紆直覿旌旄之低
舉上苑神池芳林御陂樓隂架沚殿彩乘漪張拜洛之
容衛備横汾之羽儀簫鼓發兮龍文動鱗羽喧兮鷁首
移咸靚粧而麗服各分騖而並馳蘋縈槳礙荇觸船危
視雲霞之沃蕩望林泉之蔽虧折紺房與緗菂攬紅葩
及碧枝廽綃裙兮竊獨嘆歩羅襪兮私自竒莫不驚香
悼色畏别傷離復有濯宮年少期門公子翠髪蛾眉赬
唇皓齒傅粉蘭堂之上偷香椒屋之裏亦復銜恩激誓
佩寵緘愁承好賜之珍席奉嬉游之彩斿繡棟曛兮翠
羽帳瑶塘曙兮青翰舟搴條拾蘂沿波泝流池心寛而
藻薄浦口窄而萍稠和橈姬之衛吹接榜女之齊謳去
復去兮水色夕採復採兮荷華秋　侯家瑣第戚里芳
園穿池灞岸之曲蓄水河陽之源隄防谷口島嶼轘轅
嘉木畢植靈草具繁沈桂北之丹藕播荆南之紫根鬰
萋萋而霧合燦曄曄而霞飜洎乎氣徹都鄙景華川陸
麥雨微凉梅飇淺燠命妖侶于石城嘯娛朋于金谷乃
使緑珠捧棹青琴理舳樽芳醪藉珍餗汎玉潭之瀰漫
遶金渠之隈隩石近水而苔濃岸連山而樹複排芰末
而争逺託蘆間而競逐赴汨凌波飛袿振羅風低緑榦
水濺黄螺上客喧兮樂未已美人醉兮顔將酡愛蓮色
之如臉願衣香兮勝荷　又若妖姬蕩媵命侣招羣淇
上洛表湘臯汝濆望洲草兮翡翠色動浦水兮驪龍文
願解珮以邀子思褰裳而從君憐曙野之綘氣愛晴天
之碧雲棹廵汀而栁拂船向渚而菱分掇翠莖以翳景
襲朱蕚以為裙　艇怯奔潮篙憎淺石絲著手而偏遶
刺牽衣而屢襞　貴子王孫乘閒縱觀何平叔之符彩
潘安仁之藻翰税龍馬於金堤命鳬舟於石岸錦䌫飜
洒銀檣照爛日側光沈風驚浪深快北渚之新贈恣東溪
之密尋鴛鴦繡彩之文履玳瑁瓊華之寶琴扣舷擊榜
吳歈越吟溱與洧兮葉履水淮與濟兮花冒潯值明月
之夕出逢丹霞之夜臨茱茰歌兮軫妾思芍藥贈兮傷
人心　宜其色震百草香奪九芝栖碧羽之神爵負青
􁀙之寶龜紫秩流記丹經秘詞豈徒加繡柱之光彩煜
文井之華滋
王勃上巳浮江宴詩　披觀玉京路駐賞金臺阯逸興
懷九仙良辰傾四美松吟白雲際桂馥清溪裏别有江
海心日暮情何已　上巳年光促中川興緒遥緑齊山
葉滿紅洩片花銷泉聲喧後澗虹影照前橋遽悲春望
逺江路積波潮
又聖泉宴詩　披襟乘石磴列席俯春泉蘭氣薫山酌
松聲韻野紘影飄垂葉外香度落花前興洽林塘晩重
巖起夕烟
盧照隣三月曲水宴詩　風煙彭澤里山水仲長園由
來棄銅墨本自重琴樽髙情邈不嗣雅道今復存有美
光時彥養徳坐山樊門開芳杜徑室距桃花源公子黄
金勒仙人紫氣軒長懷去城市髙詠狎蘭蓀連沙飛白
鷺孤嶼嘯𤣥猿日影巖前落雲花江上翻興䦨車馬散
林塘夕鳥喧
趙嘏和令狐補闕春日獨遊西街詩　左掖初辭近侍
班馬嘶尋得過街閒映鞭栁色微遮水隨歩花枝欲礙
山暖泛鳥聲來席上醉從詩句落人間此時失意哀吟
客更覺風流不可攀
宋之問鳳閣尋勝地詩　西掖持醇酒東山就白雲開
軒緑池映命席紫蘭芬舞度花為伴鶯來管作羣太平
多樂事春物共氛氲
韓翃寄劉太真詩　長安道上落花朝羡爾當年賞事
饒下筯已憐鵞炙美開籠不奈鴨媒驕春衣晩入青楊
巷細馬初過皂莢橋相訪不辭千里逺西風好借木蘭
橈
魏曹植七啓　于是逍遥暇豫忽若忘歸乃使任子垂釣
魏氏發機芳餌沈水輕繳弋飛落翳雲之翔鳥援九淵
之靈龜然後采菱蓽擢水蘋㺯珠蜯戲鮫人諷漢廣之
所詠覿遊女于水濵燿神景于中沚被輕縠之纎羅遺
芳烈而靖歩抗皓手而清歌
晉張協七命携公子而雙逰時娛觀于林麓登翠阜臨
丹谷華草錦繁飛采星燭陽葉春青隂條秋緑華實代
新承意恣觀仰折神囂俯采朝蘭遡惠風于蘅薄眷椒
塗于瑶壇爾乃浮三翼戲中沚潛鰓駭驚翰起沈絲結
飛矰理挂歸翮于赤霄之表出華鱗于紫淵之裏然後
縱棹隨風弭楫乘波吹孤竹拊雲和淵客唱淮南之曲
榜人奏采菱之歌
魏文帝與吳質書　妙思六經逍遥百氏彈棋閒設終
以博奕髙談娛心哀筝順耳馳騁北場旅食南館浮甘
𤓰于清泉沈朱李于寒水白日既匿繼以朗月同乘并
載以游後園輿輪徐動賔從無聲清風夜起悲笳微吟
樂徃哀來愴然傷懷　方今㽔賔紀時景風扇物天氣
和暖衆果具繁時駕而游北遵河曲從者鳴笳以啟路
文學託乘于後車
應璩與滿公琰書　㑹承來命知諸君子復有漳渠之
㑹夫漳渠西有伯陽之舘北有曠野之望髙樹翳朝雲
文禽蔽緑水沙場夷敞清風肅穆是京臺之樂也得無
流而不反乎
宋顔延之三月三日曲水詩序　有詔掌故爰命司厯獻
洛飲之禮具上巳之儀南除輦道北清禁林左關巖隥
右梁潮源畧亭臯跨芝㕓苑太液懷曽山松石峻峗葱
翠隂烟游泳之所攅萃翔驟之所往還于是離宮設衛
别殿周徼旌門洞立筵帷接枑閲水環階引池分席春
官聯事蒼靈奉塗然後升秘駕𦙍緹騎揺玉鑾發流吹
天動神移淵旋雲被以降于行所禮也既而帝暉臨幄
百司定列鳳盖俄軫紅旗委斾肴䔩芬藉觴醳泛浮妍
歌妙舞之容銜組樹羽之器三奏四上之調六莖九成
之曲競氣繁聲合變争節龍文飾轡青翰侍御華裔殷
至觀聴騖集揚袂風山舉袖隂澤靚裝藻野袨服縟川
故以殷賑外區煥衍都内者矣
王融三月三日曲水詩序　既而滅宿澄霞登光辨色
戒道執殳展軨效駕徐鑾警節明鐘暢音七萃連鑣九
斿齊軌建旗拂蜺揚葭振木魚甲煙聚貝胄星羅重英
曲瑵之飾絶景追風之騎昭灼甄部駔駿函列虎視龍
超雷駭電逝轟轟隱隱紛紛軫軫羌難得而稱計爾乃
逥輿駐罕嶽鎮淵渟睟容有穆賔儀式序授几肆筵因
流波而成次蕙肴芳醴任激水而推移葆佾陳階金匏
在席戚奏翹舞籥動邠詩召鳴鳥于弇州追伶倫于嶰
谷發參差于王子𫝊妙靡于帝江正歌有闋羽觴無筭
上陳景福之賜下獻南山之壽信凱燕之在藻知和樂
于食苹桑榆之隂不居草露之滋方渥
唐王勃秋日宴季處士宅序　庭前栁葉纔聴鳴蟬野外
蘆花行看過雁數人之内幾度琴樽百年之中少時風
月蘭亭有昔時之㑹竹林無今日之歡
又上巳浮江宴序　兼以上巳芳節雲開勝地大江浩
曠雲山紛糾出重城而振䇿下長浦而方舟林壑清其
顧盼風雲蕩其懷抱于時序躔青律運啟朱明輕荑秀
而郊戍青落花盡而亭臯晩丹鸎紫蝶候芳晷而騰姿
早燕歸鴻俟迅風而㺯影巖暄蕙密野淑蘭滋弱荷抽
紫踈萍泛緑于是儼松舲于石嶼停桂檝于璇潭指林
岸而長懷出河洲而極睇妍粧炫服香驚北渚之風翠
幙𤣥帷彩綴南津之霧若乃尋曲渚歴逥溪榜謳齊引
漁歌互起飛沙濺石湍流百勢翠嶮丹崕岡巒萬色亦
有銀鈎犯浪掛赬翼于文竿瓊轄乘波耀錦鱗于畫網
鍾期在聴𤣥雲白雪之琴阮籍同歸紫桂蒼梧之酌既
而遊盤興逺景促時淹野日照晴山烟送晩方披襟朗
咏餞斜光于碧岫之前散髪髙吟對明月于青溪之下
客懷既暢遊思遄征視泉石而如歸佇雲霞而有自昔
周川故事初傳曲路之悲江甸名流始命山隂之筆蓋
遵清轍共舒幽襟俾後之視今亦猶今之視昔
又綿州北亭羣公宴序　離亭北望烟霞生故國之悲
别舘南開風雨積他鄉之思于是蒼雲寡色白日無光
沙塵起而桂浦昏鳬鴈下而蘆洲晩傍隣蒼野霜風橘
柚之園斜枕碧潭直斷芙蓉之水
宋之問奉勅從太平公主遊九龍潭尋安平王宴别序
　籍桃花而聴時鳥累宿忘歸䕃芳樹而弄春泉窮年
不厭衣冠車馬明日下于春山鸞鶴笙歌今宵共乎芳
月隱淪可作將知心與事違城闕非遥終惜風流雲散
下官少懷微尚早事靈丘踐疇昔之桃源留不能去攀
君王之桂樹情可何之
王勃夏日諸公見尋訪詩序　幽人待士非無北壁之
書隱士迎賔自有西山之饌席門蓬巷佇髙士之來遊
叢桂幽蘭喜王孫之相對山南花囿澗北松林黄雀至
而清風生白鶴飛而蒼雲起停琴緑水仲長統之歡娛
置酒青山郭子期之賔客
駱賓王揚州看競渡序　夏日江干駕言臨眺於時桂
舟始泛蘭棹初遊鼓吹咽江山綺羅蔽雲日便娟舞袖
向渌水以全低飄颺歌聲聴清風而更逺是以臨波笑臉
艷出浦之輕蓮映渚蛾眉麗穿波之半月靚粧舊飾此
日争奇絃管相催兹辰特妙能使洛川逥雪猶賦陳思
巫嶺行雲專稱宋玉凡諸同好請各賦詩
王維暮春太師左丞相諸公于韋氏逍遥谷讌集序
山有姑射人蓋方外海有蓬瀛地非宇下逍遥谷天都
近者王官有之不廢大倫存乎小隱跡空同而身拖朱
紱朝承明而暮宿青靄故可尚也　神臯藉其緑草驪
山啟于朱户渭之美竹魯之嘉樹雲出其棟水源于室
灞陵下連乎萊地新豐半入于冡林館層巔檻側徑師
古節儉惟新丹堊巖谷先曙羲和不能信其時卉木後
春勾芒不能一其令花逕窈窕蘅臯漣漪(一作/超忽)驂御延
佇于叢薄珮玉升降于蒼翠於是外僕告次獸人獻鮮
樽以大罍烹用五鼎木器擁腫即天姿以為飾沼毛蘋
蘩在山羞而可薦伶人在位曼姬始縠齊瑟慷慨于座
右趙舞徘徊于白雲衮旒松風珠翠煙露日在濛汜羣
山夕嵐猶有濯纓清歌據梧髙咏與松喬為伍是羲皇
上人且三代之後而其君舜帝九服之内而其俗華胥
上客則冠冕巢由主人則弟兄元愷合是四美同乎一
時廢而不書罪在司禮竊賢楚傅常諧茅堂之居仰謝
右軍忽序蘭亭之事蓋不獲命豈曰能賢
王勃遊山廟序　雅厭城闕酷嗜江海常學仙經博渉
道記知軒冕可以理隔鸞鳯可以術待而事親多衣食
之虞登朝有聲利之迫清識滯于煩城仙骨摧于俗境
嗚呼阮籍意踈嵇康體放有自來矣常恐運促風火身
非金石遂令林壑交喪烟霞版蕩此僕所以懷泉塗而
惴恐臨山河而歎息者也
　　人部(别/)
梁簡文帝餞别詩　行樂此南皮讌餞臨華池籜解篁
開節花暗鳥迷枝窗隂隨影度水色帶風移徒命銜盃
酒終成憫别離
梁簡文帝傷離新體詩　傷離復傷離别後情鬱紆悽
悽隱去棹憫憫愴還途還途意不申轉顧獨霑巾前驅
經御宿後騎歴河漘朱旗翼還幰清笳送後塵落日斜
飛蓋餘暉承畫輪栁影長横路槐枝深隱人桂宮夕掩
銅龍扉甲舘霄垂雲母幃朧朧月色上的的夜螢飛草
香襲余袂露灑霑人衣帶堞凌城雲亂聚排枝度葉鳥
争歸盆中浮蟻不能酌琴間玉徽調别鶴别鶴千里别
離聲絃調軫急心自驚試起登南樓還向華池遊前時
篠生今欲合近日栽荷尚不抽猶是銜盃共賞處今兹
對此獨生愁樓髙望曖曖山川自分態偃師雖北連轘
轅已南背逺聴寂無聞遥瞻目有礙含毫意不迷長歎
情無賴
沈約送别友人詩　君東我亦西衘悲涕如霰浮雲一
南北何由展言宴方作異鄉人贈子同心扇遥裔發海
鴻連翩出簷燕春秋更去來參差不相見
吳均同栁吳興烏亭集送栁舍人詩　河陽一悵望南
浦送將歸雲山離晻曖花霧共依霏流連反舌喉下上
陽禽飛桂舟無淹枻玉軫有離徽願君嗣蘭杜時拂東
臯薇
吳均同栁吳興何山集送劉餘杭詩　王孫重離别置
酒峯之畿逶迤川上草參差澗裏薇輕雲紉逺岫細雨
沐山衣簷端水禽息窗上野螢飛君隨緑波逺我逐清
風歸
吳均酬别江主簿屯騎詩　有客告將離贈言重蘭蕙
泛舟當泛濟結交當結桂濟水有清源桂樹多芳根毛
公與朱亥俱在信陵門趙瑟鳳凰柱吳醥金罍樽我有
北山志留連為報恩夫君皆逸翮搏景復凌鶱白雲間
海樹秋日暗平原寒蟲鳴趯趯落葉飛翻翻何用贈分
首自有北堂萱
吳均酬别詩　故人杯酒别天清明月亮露下寒草中
風起秋江上衣染潺湲泣棹犯參差浪七首直千金七
寶雕華壯生離何用表賴此持相餉
朱超别劉孝先詩　疲疴積未瘳伏枕掩長愁復念夜
分手江上值徂秋隂凝變逺色落葉泛寒流繁霜積曉
䌫輕氷繞夜舟曵裾出兔苑引領望龍樓勿念荆臺側
無為戚情遊
王僧孺新林送劉之遴詩　斾轉黄山路舟纚白馬津
送輪時合幰分驂各背塵常山喜臨岱隴頭悲望秦欲
持漢中䇿還以寄征人
范雲送沈記室夜别詩　桂水澄夜氣桂山清曉雲秋
風兩鄉怨秋月千里分寒芝寧共採霜猿行獨聞捫蘿
勿遺我折桂方思君
范雲别詩　孤煙起新豐候鴈出雲中草低金城霧木
下玉門風别君河初滿思君月屢空折桂衡山北摘蘭
湘水東蘭摘心焉寄桂折意誰通
陳徐陵别毛尚書詩　顧子厲風規歸來振羽儀嗟余今
老病此别畏長離白馬君來哭黄泉我詎知徒勞脱寶
劒空掛隴頭枝
徐陵秋日别庾正員詩　征途愁轉斾連騎慘停鑣朔
氣陵踈木江風送上潮青雀離帆逺朱鳶别路遥唯有
當秋月夜夜上河橋
周王褒别陸子雲詩　解䌫出南浦征棹且凌晨還看分
手處唯餘送别人中流揺蓋影邊江落騎塵平湖開曙
日細栁發新春滄波不可望行雲聊共因
庾信别張洗馬樞詩　别席慘無言離愁兩相顧君登
蘇武橋我見楊朱路關山負雪行河水乘氷渡顧子著
朱鳶知余在𤣥兔
陳江總别袁昌州詩　河梁望壟頭分手路悠悠徂年驚
若電别日欲成秋黄鵠飛飛逺青山去去愁不言雲雨
散更似東西流
唐王勃餞韋兵曹詩　征驂臨野吹别袂慘江垂川霽浮
烟斂山明落照移鷹風彫晩葉蟬露泫秋枝亭皋分逺
望延想間雲涯
王勃羈遊餞别詩　客心懸隴路遊子惓江干槿濃朝
砌靜篠密夜窗寒琴聲銷别恨風景駐離歡寧覺山川
逺悠悠旅思難
楊烱送臨津房少府詩　岐路三秋别江津萬里長煙
霞駐征蓋絃奏促飛觴階樹含斜日池風泛早凉贈言
未終竟流涕忽霑裳
楊烱送豐城王少府詩　愁結亂如麻長天照落霞離
亭隱喬樹溝水浸平沙左尉才何屈東關望漸賖行看
轉牛斗持此報張華
楊烱送劉校書從軍詩　天將下三宮星門召五戎坐
謀資廟畧飛檄佇文雄赤土流星劍烏號明月弓秋隂
生蜀道殺氣繞湟中風雨何年别琴樽此日同離亭不
可望溝水自西東
盧照隣還京贈别詩　風月清江夜山水白雲朝萬里
同為客三秋契不彫戲鳬分斷岸歸騎别髙標一去仙
橋道還望錦城遥
盧照隣送幽州陳參軍赴任寄呈鄉曲故老詩　薊北
三千里關西二十年馮唐猶在漢樂毅不歸燕人同黄
鶴逺鄉共白雲連郭隗池臺處昭王樽酒前故人當已
老舊壑幾成田紅顔如昨日衰鬢似秋天西蜀橋應毁
東周石尚全灞池水猶緑榆關月早圓塞雲初上鴈庭
樹欲銷蟬送君之舊國揮涕獨澘然
駱賔王送吳七遊蜀詩　日觀分齊壤星橋接蜀門桃
花嘶别路竹葉㵼離樽夏去蘭猶老秋深栁尚繁霧銷
山望迥風髙野聴喧勞歌徒欲奏贈别竟無言惟有當
秋月空照野人園
宗史别詩　别酒正參差乖情將陸離悵焉臨桂苑愍
然瞻華池輕雲流惠彩時雨亂清漪耿耿追蘭徑悠悠
結芳枝眷言終可託心寄方在斯
盧照隣西使兼送孟學士南遊詩　地道巴陵北天山弱
水東相看餘萬里共倚一征篷零雨悲王粲清樽别孔
融徘徊聞夜鶴悵望待秋鴻骨肉胡秦外風塵關塞中
惟餘劒鋒在耿耿氣成虹
盧照隣還赴蜀中貽示京邑遊好詩　籞宿花初滿章
臺栁向飛如何正此日還望昔多違悵别風期阻將乖
雲㑹稀斂袵辭丹闕懸旗陟翠微野禽喧戍鼔春草變
征衣囘顧長安道關山起夕霏
駱賔王别李嶠詩　芳樽徒自滿别恨轉難勝客似遊
江岸人疑上灞陵寒更承夜永凉景向秋澄離心何以
贈自有玉壺氷
陳子昂春夜别友人詩　銀燭吐青烟金樽對綺筵離
堂思琴瑟别路遶山川明月隱髙樹長河没曉天悠悠
洛陽道此㑹在何年
宋之問漢江宴别詩　漢廣不分天舟移杳若仙秋虹
映晚日江鶴㺯晴烟積水浮冠蓋揺風逐管絃嬉遊不
可極留恨此山川
宋之問渡吳江别王長史詩　倚棹望兹川銷魂獨黯
然鄉連江北樹雲斷日南天劒别龍初没書成鴈不𫝊
離舟意無限催渡復催年
李白夜别張伍詩　吾多張公子别酌酣髙堂聴歌舞
銀燭把酒輕羅霜横笛弄秋水琵琶彈陌桑龍泉解錦
帶為爾傾千觴
李白江夏别宋之悌詩　楚水秋若空遥將碧海通人
分千里外興在一杯中谷鳥吟晴日江猿嘯晩風平生
不下淚於此泣無窮
岑參趙少尹南亭送鄭侍御歸東臺詩　江亭酒瓮香
白靣繡衣郎砌冷蟲喧座簾疎雨到床鐘催離興急紘
逐醉歌長關樹應先落隨君滿路霜
陳子昂送客詩　故人洞庭去楊栁春風生相送河洲
晩蒼茫别思盈白蘋已堪把緑芷復含榮江南多桂樹
歸客贈生平
陳子昂送别陶七詩　黄鶴烟雲去清江琴酒同離帆
方楚越溝水復西東芙蓉生夏浦楊栁送春風明日相
思處應對菊花叢
李嶠送光禄劉主簿之洛詩　函谷雙崤右伊川二陜
東仙舟窅將隔芳斚暫云同朋席餘歡盡文房舊侣空
他鄉千里月岐路九秋風背櫪嘶班馬分洲呌斷鴻别
後青山外相望白雲中
李嶠餞駱四詩　平生何以樂斗酒夜相逢曲中驚别
緒醉裏失愁容星月懸秋漢風霜入曙鐘明日臨溝水
青山幾萬重
徐彥伯餞唐州髙使君赴任詩　桐栢膺新命芝蘭惜
舊遊鳴皋夜鶴在遷木早鶯求𫝊擁淮源路樽空灞水
流落花紛送逺春色别離憂
李適餞許州宋司馬赴任詩　國為休徵選輿因仲舉
題山川襄野隔朋酒灞亭睽零雨征車警秋風别驥嘶
離歌一曲罷愁向勿悽悽
徐堅餞許州宋司馬赴任詩　舊許星車轉神京祖帳
開斷煙傷别望寒雨送離杯辭燕依空逺賔鴻入聴哀
分襟與秋氣日夕共悲哉
宋之問送合宮蘇明府詩　鉉府誕英規公才天下知
謂乘羔鴈族繼入鳳凰池赤縣求人隱青門起路岐翟
迴車少别鳬化舄遥馳神哭周南境童歌豫北垂賢哉
荀奉倩職衮佇來儀
宋之問送楊六望赴金水詩　借問梁山道嶔岑幾
萬重遥州刀作字絶壁劍為峯惜别路窮此留歡意不
從憂來生白髪時晩愛青松勿以西南逺夷歌寖盛容
台階有髙位寧復久臨卭
宋之問送杜審言詩　臥病人事絶聞君萬里行河橋
不相送江樹逺含情别路追孫楚維舟弔屈平可惜龍
泉劒流落在豐城
張九齡送别鄉人南還詩　橘柚南中煖桑榆北地隂
何言榮落異因見别離心吾亦江鄉子思歸夢寐深聞
君去水宿結思𣺌雲林牽綴從浮事遲逥謝所欽東南
行舫逺秋浦念猿吟
季明泛江送客詩　二月頻送客東津江欲平烟花山
際重舟檝浪前輕淚逐勸盃落愁連吹笛生離筵不隔
日那得易為情
李白送袁明府任長江詩　别離楊栁青樽酒表丹誠
古道攜琴去深山見峽迎暖風花繞樹秋雨草沿城自
此長江内無因夜犬驚
劉長卿送栁使君赴袁州詩　宜陽出守新恩至京口
因家始願違五栁閉門髙士去三苗按節逺人歸月明
江路聞猿斷花暗山城見吏稀惟有郡齋窗裏岫朝朝
空對謝𤣥暉
朱頎送竇參軍詩　城南送歸客舉酒對林巒喧鳥迎
春囀風衣度雨寒桃花開翠幕栁色傍金鞍公子何時
至無令芳草䦨
張謂道林寺送莫侍御詩　何處堪留客香林隔翠微
薜蘿通驛騎松竹挂朝衣霜引臺烏集風驚塔鴈飛飲
茶勝飲酒聊以送君歸
楊凝送客東歸詩　君向古營州春風戰地愁草青蒙
别路栁亞拂孤樓人意傷難醉鸎啼咽不流芳菲只合
樂離思返如秋
陳羽西蜀送許中庸歸秦赴舉詩　春色華陽國秦人
此别離驛樓横水影鄉落入花枝日暖鶯飛好山晴馬
去遲劒門當石隘棧閣入雲危獨鶴心千里貧交酒一
巵桂條攀偃蹇蘭葉藉參差旅夢驚蝴蝶殘芳怨子規
碧霄今夜月惆悵上峨嵋
髙適送柴司户充劉鄉判官之嶺外詩　嶺外資雄鎮
朝端寵節旄月卿臨幕府星使出詞曹海對羊城闊山
連象郡髙風霜驅瘴癘忠信渉波濤别恨隨流水交情
脱寶刀有才無不適行矣莫徒勞
王昌齡送季濯遊江東詩　清洛日夜漲微風引孤舟
離傷便千里逺夢生江樓楚國橙橘暗吳門烟雨愁東
南具今古歸望山雲秋
劉眘虚海上送薛文學詩　日處歸且逺送君東悠悠
滄溟千萬里日夜一孤舟曠望絶國所微茫天際愁有
時近仙境不定若夢遊或見青山石孤舟百處秋前心
方杳眇此路獨夷猶離别惜吾道波澤敬皇休春浮溪
花逺思逐海水流日暮驪歌後永懷空滄洲
劉長卿送嚴員外詩　春風倚棹闔閭城水國春寒隂
復晴細雨濕衣看不見閒花落地聴無聲日斜江上孤
帆影草緑湖南萬里情君去若逢相識問青袍今已悮
儒生
王勃秋晚入洛于畢公宅别道王宴序　既而神馳象
外宴洽寰中白露下而南亭虚蒼烟生而北林晩鶢鶋
始望不及牲牢麋鹿長懷非忘林藪先生負局倦城市
之塵埃遊子横琴憶汀洲之杜若况乎迹不皆遂時不
再來屬宸駕之方旋值羣公之畢從洛城風景此㑹無
期戚里(一作/維嶺)笙竽浮懽易盡仰雲霞而道意捨塵事而
論心夏仲御之浮舟願乗春水張季鷹之命駕思動秋
風䇿藜杖而非遥勅(一作/整)柴車之有日青溪數曲幽人
長往白雲萬里帝鄉難見安貞抱樸已甘心于下走全
忠履道是所望于羣公倘心迹克諧去留咸遂廟堂多
暇返身滄海之隅軒冕所辭廽首箕山之路尋赤松而
見及泛黄菊以相從雖流水桃花時時失路而幽山桂
樹往往逢人庶公子之來遊幸王孫之畢至茅君待客
自有金壇王烈迎賔還開石架惟恐一丘風月侣山水
而忘年三徑蓬蒿待公卿之來日
宋之問袁侍御席餞永昌獨孤少府序　爾乃撰辰開
宴考地疏筵落花覆沼懸藤掃砌竹林以清氣娛賔蘭
畹以芳心愛客環坐三尺起君子之風祖道百壺酌賢
人之酒去留交軫讌詠相喧管召魚樂杯薫鸎醉
陳子昂金門餞東平序　昔者漢朝卿士供帳餞于東
都晉國名賢傾城祖于西郊雖時稱盛觀而人非帝族東
平紫微英胄朱邸天人藴岐嶷之瓌姿得山河之寶氣
劉君愛士常致禮于幽人曹植論文每交歡于數子屬
鑾輿拜日來朝太室之前玉檢停刋言返章華之路羣
公以眷深王粲思邀祖道之歡下走以遇重荀慈謬奉
芳筵之醴于時青陽二月黄鳥羣飛殘霞將落日交暉
逺樹與孤烟共色江山萬里眇然荆楚之塗城邑三春
去矣伊瀍之地既而朱軒不駐緑蓋行遥琴罇之清讌
已疲珠玉之芳言未贈請各陳志以序離襟
　　人部(傷逝/)
唐杜甫八哀詩故司徒李公光弼　司徒天寶末北收晉陽
甲胡騎攻吾城愁寂意不愜人安若泰山薊北斷右脅
朔方氣乃蘇黎首見帝業二宫泣西郊九廟起頺壓未
散河陽卒思明偽臣妾復自碣石來火焚乾坤獵髙視
笑䘵山公又獻大㨗異王冊崇勲小敵信所怯擁兵鎮
河汴千里初妥帖青蠅紛營營風雨秋一葉内省未入
朝死淚終映睫大屋去髙棟長城掃遺堞平生白羽扇
零落蛟龍匣雅望與英姿惻愴槐里接三軍晦光彩烈
士痛稠疊直筆在史臣將來洗箱篋吾思哭孤冢南紀
阻歸檝扶顛永蕭條未濟失利渉疲苶竟何人灑淚巴
東峽
又贈左僕射鄭國公嚴公武詩　鄭公瑚璉器華嶽金
天晶昔在童子日已聞老成名嶷若大賢後復見秀骨
清開口取將相小心事友生閲書百氏盡落筆四座驚
歴職匪父任嫉邪常力争漢儀尚整肅胡騎忽縱横飛
傳自河隴逢人問公卿不知萬乘出雪涕風悲鳴受詞
劒閣道謁帝蕭關城寂寞雲臺仗飄颻沙塞旌江山少
使者笳鼔凝皇情壯士血相視忠臣氣不平密論貞觀
體揮發岐陽征感激動四極聯翩收二京西郊牛酒至
原廟丹青明匡汲俄寵辱衛霍竟哀榮四登㑹府地三
掌華陽兵京兆空栁色尚書無履聲羣鳥自朝夕白馬
休横行諸葛蜀人愛文翁儒化成公來雪山重公去雪
山輕記室得何遜韜鈐延子荆四郊失壁壘虚舘開逢
迎堂上指圖畫軍中吹玉笙豈無成都酒憂國祇細傾
時觀錦水釣問俗終相并意待犬戎滅人藏紅粟盈以
兹報主願庶獲禆世程烱烱一心在沈沈二䜿嬰顏囘
竟短折賈誼徒忠貞飛旐出江漢孤舟轉荆衡虚無馬
融笛悵望龍驤塋空餘老賔客身上愧簮纓
梁沈約悼亡詩　秋去三五月今秋還照梁今春蘭蕙草
春來復吐芳悲哉人道異一謝永銷亡簾屏既毁撤帷
席更施張遊塵掩虚座孤帳覆空牀萬事無不盡徒令
存者傷
陳何胥傷章公大將軍詩十萬横行罷三千白日新短
簫應出塞長笛反驚隣槐庭慘芳樹舞閣思陽春所悲
金谷妓坐望玉關人
隋薛徳音悼亡詩　鳯樓簫曲斷桂帳瑟絃空畫梁纔照
日銀燭已隨風苔生履跡處花没鏡塵中惟餘長簟月
永夜何朦朧
陳張正見傷韋侍讀詩　懷經侍北海藴義盛西河髙峯
落迴照逝水役驚波栁下悲風急山陽秋氣多宿草摧
書帶寒松脆女蘿無復華隂市空餘蒿里歌
隂鏗和悼亡詩　畫梁朝日盡芳樹晩花辭忽以千金
笑長作九泉悲鏡前塵劇粉機上網多絲户餘雙入燕
牀有一空帷名香不可得詎見反魂時
江總在陳旦解酲共哭顧舍人詩　獨酌一罇酒髙詠
七哀詩何言蒿里别非復竹林期階荒鄭公草户閴董
生帷人隨暮槿落客共晩鶯悲年鬢兩如此傷心詎幾
時
唐禇亮傷始平李少府正己詩　勞息本相循悲歡理自
均誰能免𤣥夜惜爾正青春邁徳惟家寶生才諒國珍
髙文綴翡翠茂學掩麒麟述作紛無已言談妙入神斷
腸雖累月分手未盈旬輔嗣俄長徃顔生即短辰聲華
滿昭代形影委窮塵禪草迴中使生芻引弔賔同遊秘
府日方駕直城闉並拜黄圖右分曹清渭濵風期嵇呂
好存沒范張親虚座懷王述遺篇慟景純精靈與豪翰
千祀壽何人
王勃傷裴録事喪子詩　蘭堦霜候早松露穸臺深魄
散珠胎没芳銷玉樹沈露文晞宿草煙照慘平林焚芝
空歎息流恨滿籝金
盧照隣哭明堂裴主簿詩　締歡三十載通家數百年
潘楊稱代穆秦晉忝姻連風雲洛陽道花月茂陵田相
悲復相樂交騎共交筵始謂調金鼎如何掩玉泉黄公
酒壚處青眼竹林前故琴無復雪新樹但生煙遽痛蘭
襟斷徒令寶劍懸客散同秋葉人亡似夜川送君一長
慟松臺路幾千
盧照隣同崔録事哭鄭員外詩　文學秋天逺郎官星
位尊伊人表時彥飛譽滿司存楚席光文雅瑶山侍討
論鳳詞陵漢閣龜辨罩周園已陪東岳駕將逝北溟鯤
如何萬化盡空歎九飛魂白馬西京驛青松北海門夜
臺無曉箭朝奠有虚樽一代儒風沒千年隴霧昏梁山
送夫子湘水弔王孫僕本多悲泪沾裳不待猨聞君絶
絃曲吞恨更無言
鄭愔哭郎著作詩　詩禮康成學文章賈誼才已年人
得夢庚日鳥為災書草藏天閣琴聲入夜臺荒階羅駮
蘚虚座網浮埃白馬賔徒散青烏隴隧開空憐門下客
懷舊幾遲逥
趙彥昭哭僕射鄂公楊再思詩　兩揆光天秩三朝奉
帝熈何言集大鳥忽此喪元龜坐歎公槐落行聞宰樹
萎壑舟今已去寧有濟川時
王維過山居哭沈居士詩　楊朱來此哭桑户返於真
獨自成千古依然舊四隣閒簷喧鳥雀故榻滿埃塵曙
月孤鶯轉空山五栁春野花愁對客泉水咽迎人善卷
明時隱黔婁在日貧逝川嗟爾命丘井歎吾身前後徒
言隔相悲詎幾晨
杜甫哭嚴僕射歸櫬詩　素幔隨流水歸舟返故京老
親如夙昔部曲異平生風送蛟龍雨天長驃騎營一哀
三峽暮遺後見君情
又哭李尚書之芳詩　漳濵與蒿里逝水竟同年欲挂
留徐劔猶逥憶戴船相知成白首此别間黄泉風雨嗟
何及江河涕泫然修文思管輅奉使失張騫史閣行人
在詩家秀句傳客亭鞍馬絶旅櫬網蟲懸復魄昭丘逺
歸魂素滻偏樵蘇封塟地喉舌罷朝天秋色凋春草王
孫若箇邊
劉長卿雙峯下哭故人李宥詩　憐君孤塚寄雙峯埋
骨窮泉復幾重白露空沾九原草青山獨閉數株松圖
書經亂知何在妻子移家失所從惆悵東皋却歸去人
生無處更相逄
又哭張員外繼詩　慟哭鍾陵下東流與别離二星來
不返雙劍沒相隨獨繼先賢傳誰刋有道碑故園荒峴
曲旅櫬寄天涯白簡曽連拜滄洲毎共思撫存憐齒稚
歎逝顧身衰泉壤成終古雲山若在時秋風隣笛發寒
日寢門悲世難愁歸路家貧緩塟期舊賔傷未散夕臨
咽恒遲自此辭張邵何由見戴逵獨聞山吏部流涕訪
孤兒(公與夫人相/次没於共州)
衞象傷李端詩　才子浮生促泉臺此路賖官卑揚執
㦸年少賈長沙人去門栖鳥災成酒誤虵唯餘封禪草
留在茂陵家
劉禹錫哭呂衡州時余方謫居詩　一夜霜風凋玉芝
蒼生絶望士林悲空懷濟世安人畧不見男婚女嫁時
遺草一函歸太史旅墳三尺近要離朔方徙嵗行當滿
欲為君刋第二碑
元稹傷呂衡州詩　鵰鶚生難敵沈檀死更香兒童喧
巷市羸老哭碑堂鴈起沙汀暗雲連海氣黄祝融峯上
月幾照北人喪
白居易哭皇甫七郎中詩　志業過𤣥晏詞華似禰衡
多才非福禄薄命是聰明不得人間壽還留身後名渉
江文一首便可敵公卿
賈島哭孟郊詩　身死聲名在多應萬古傳寡妻無子
息破宅帶林泉塜近登山道詩隨過海船故人相弔後
斜日下寒天
張祜哭汴州陸大夫詩　利劍太堅操何妨㧞一毛寃
深陸機霧憤積伍員濤直道非無驗明時不録勞誰當
青史上卒為顯詞褒
許渾傷馮秀才詩　旅塟不可問茫茫西隴頭水雲青草
濕山月白楊愁琴信有時罷劍傷無處留淮南舊烟月
孤棹又逄秋
又傷楊攀處士詩　先生憂道不憂貧白髪終為不仕
身嵇阮沒來無酒客應劉亡後少詩人山前月照荒墳
曉溪上花開舊宅春昨夜囘舟更惆悵至今鐘磬滿南
鄰
又傷李秀才詩　曾醉笙歌日正遲醉中相送易相期
菊花滿地人亡後菰葉連天客過時琴倚舊窗塵漠漠
劍埋新塚草離離河陽酒熟平生事更向東流奠一巵
李洞弔膳曹從叔郎中詩　華省支殘俸寒齋辦祭稀
安墳對白閣買石折朱衣蜀客彈琴哭江鷗入宅飛帆
吹佳句逺不獨徧王畿
鄭谷弔禮部常員外序詩　臘雪初晴共舉盃便期攜
手上春臺髙情惟怕酒不滿長慟可悲花正開曉奠鶯
啼殘漏在風幃燕覓舊巢來杜陵荒草年年緑醉魄吟
魂無復回
陳陶哭王賛府詩　白水流今古青山送死生驅馳三
楚掾倐忽一空名金玉埋皋壤芝蘭哭弟兄龍頭孤後
進鵬翅失前程愁變風雲色悲連鼓角聲落星辭聖代
寒夢閉佳城伊昔來江邑從容副國英徳踰棲棘美公
亞飲氷清大厦亡孤直羣儒憶老成白駒悲里巷梁木
慟簮纓隴遂添新草珠還滿舊籝蒼蒼難可問原上晩
烟横
崔珏哭李商隱詩　成紀星郎字義山適歸髙壤抱長
歎詞林枝葉三春盡學海波瀾一夜乾風雨已吹燈燭
滅姓名長在齒牙寒只應物外攀琪樹便著蜺裳上綘
壇
周朴哭陳庾詩　繫馬向山立一杯聊奠君野煙孤客
路寒草故人墳琴韻歸流水詩情寄白雲日斜休哭後
松韻不堪聞
又哭李端詩　三年剪拂感知音哭向青山永夜心竹
在曉烟孤鳳去劒荒秋水一龍沈新墳日落松聲小舊
宅春殘草色深不及此時親執紼石門遥想淚沾襟
元姚燧丞相塔喇哈追封淇陽王制　改為改作緇衣何
賴乎武桓拜後拜前赤舄未慚于周魯方歌功于清廟
倐委魄于𤣥閭豈意少者沒而老者存益信神難明而
理難測憐乃公獨傷于漠北誓爾後均胙乎淇陽嗚呼何
但上下床盡餘子可束之髙閣如失左右手慨正人不
作于下泉
梁簡文帝與湘東王令　威明昨宵奄復殂化甚可痛
傷其風韻遒上神丰標映千里絶迹百尺無枝文辯縱
横才學優贍跌宕之情彌逺濠梁之氣特多斯實俊民
也一爾過隟永歸長夜金刀掩芒長淮絶涸去嵗冬中
已傷劉子今兹寒孟復悼王生俱往之傷信非虗説
劉孝儀從弟喪上東宮啟　自碣宮陪宴釣臺從幸攀
附鱗翼三十餘載茫昧與善一旦長辭劒匿光芒璧碎
符采躬揺神筆親動妙思雖毎想南皮書憶阮瑀行經
北館歌悼子侯不足擬此深仁齊兹舊愛
梁簡文帝南康簡王薨上東宮啟　常願陪承甲館同
奉畫堂預得西苑賦文北場旋食豈謂不幸獨隔昭世
異林有悲飛鳴斯切伏惟殿下愛睦恩深常棣天篤北
海云亡騎傳餘藁東平告盡驛問留書嗚呼此恨復在
兹日
梁元帝荅晉安王書　志異雙鸞之集遽切四鳥之悲
松茂栢悦夙昔歡抃芝焚蕙歎今用嗚咽
劉峻重答劉治書　劉侯既重有斯難值余有天倫之
蹙竟未之致也尋而此君長逝化為異物緒言餘論藴
而莫傳或有自其家得而示余者余悲其音徽未沫而
其人已亡青簡尚新宿草將列泫然不知涕之無從也
隙駟不留尺波奄逝而秋菊春蘭英華靡絶故存其梗
槩更酬其㫖若使墨翟之言無爽宣室之談有徵冀東
平之樹望咸陽而西靡蓋山之泉聞絃歌而赴節但懸
劒空隴有恨如何
任昉王文憲集序　皇朝軫慟儲鉉傷情有識銜悲行路
掩泣豈直舂者不相工女寢機而已哉故痛深衣冠悲
纒教義豈非功深砥礪道邁舟航沒世遺愛古之益友
周庾信擬連珠　蓋聞營魄不反燐火宵飛時遭獵夜之
兵或斃空亭之鬼是以射聲營之風雨時有寃魂廣莫
郡之隂寒偏多夜哭
庾信思舊銘序　至于東首告辭西陵長往山陽車馬
望别郊門潁川賓客遥悲私路嵇叔夜之山亭尚多楊
栁王子猷之舊徑唯餘竹林王孫塟地方為長樂之宮
烈士埋魂即是將軍之墓昔嘗歡宴風月留連追憶平
生宛然心目　麟亡星落月死珠傷瓶罄罍恥芝焚蕙
歎　所望鐘沈徳水聲出風雲劒沒豐城氣連牛斗
孀機嫠緯獨鳳(一作/鶴)孤鸞閨深夜靜風髙月寒生平已
矣懷舊何期匣中絃絶隣人笛悲
庾信周故大將軍趙公墓銘　言尋聴訟猶見寒棠還
顧空營唯餘衰栁
唐李商隠為李郎中祭舅竇端州文　銅梁改秩錦里經
時人去而琴臺壞棟文移而石室摧基劉𢎞之重銘葛
廟王商之更立嚴祠　詎言渭水之乖離竟絶西州之
出入
　　人部(烈女/)
晉書烈女傳論　夫三才分位室家之道克隆二族交
歡貞烈之風斯著振髙情而獨秀魯冊于是飛華挺峻
節而孤標周篇于焉騰茂徽烈兼邵柔順無愆隔代相
望諒非一緒然則虞興媯汭夏盛塗山有娀有㜪廣隆
殷之業大姙大姒衍昌姬之化馬鄧恭險(險作/儉)漢朝推
徳宣昭懿淑魏代揚芬斯皆禮極中闈義殊月室者矣
至若恭姜誓節孟母求仁華率傳而經齊樊授規而霸
楚譏文伯于奉劒讓子發于分菽少君之從約禮孟光
之符隱志既昭婦則且擅母儀
宋謝莊孝武宣貴妃誄　𤣥丘烟煴瑶臺降芬髙唐渫
雨巫山鬱雲誕發蘭儀光啟玉度望月方娥瞻星比婺
毓徳素里棲景宸軒處麗絺綌出懋蘋蘩修詩賁道稱
圖照言翼訓姒幄賛軌堯門綢繆史館容與經闈陳風
緝藻臨彖分微游藝殫數撫律窮幾躊躇冬愛怊悵秋
暉展如之華實邦之媛
唐張説延州豆盧使君萬泉縣主薛氏神道碑　貞孝義
烈之傳吉凶賔祭之儀一聞成誦紘綖紃組之制湆芼
醖羞之品一見懸解至乃鶴廻清泛蠶聚崩雲月韻玫
砧花穠綵樹婦人能事咸臻妙焉　蘭行彰信于閨門
蕙風滿盈于邦國
又裴太尉母夫人神道碑　有任姒之徳班左氏之才
聖后臨朝召入宮闕拜為御正中宗踐祚歸養私門嵗
時致禮媧皇(集作/后)補天進參十亂少康嗣夏退叶三從
晉朝公卿列拜虞潭之母周官音注近同韋逞之家
周庾信譙國公夫人步陸孤氏墓誌銘　七徳含章四
星連曜敬愛天情言容禮典九日登髙作銘秋菊三元
告始或誦春椒年十有四聘于譙國友其琴瑟愈恭節
儉之心伐其條枚實秉憂勤之徳鄴地登髙之錦自濯
江波平陽採桑之津躬勞蠶月　星機北轉日轡西廽
陽泉伏氣隂律沈灰鶴辭吳市鳳去秦臺神光離合燈
影徘徊雙流反塟百兩廽旌少女離位夫人去城帷堂
野設帳殿郊營山川竒事風月無情揺落丘隴荒凉封
域樹樹秋聲山山寒色草短逾平松長轉直節墳方固
園陵永植
又周趙國公夫人紇豆陵氏墓誌銘　河西斗絶觀津
孤起章武賢臣安豐貴仕木樓千仞金山萬里紹慶邢
姨基昌宋子施衿趙北待姆秦南紘綖禮數褕狄騑驂
義超江汜仁流葛覃玉筐迎燕金籠助蠶敬愛純深端
莊淑問有光國史無形喜愠舉案外恭停機下訓馨馥
于蘭年華于蕣風雨消散神靈離絶婺女還星姮娥歸
月左楹夕奠髙堂朝發空揚凌波更無逥雪下平曰隰
髙平曰原西臨火井北望塞門猶垂雉服尚駕魚軒平
原忽矣天道何言山廽地市路沒滕城松悲鶴去草亂
螢生新雲别起舊月孤明賢墳永式節隴常貞
又周安冒公夫人鄭氏墓誌銘　三星在户百兩言歸
䖍恭内政榮曜中闈承姑奉盥訓子停機桑園蠶績錦
室鸞飛珩璜節歩藻火文衣巴水幽咽猿鳴斷絶月落
珠傷春枯桂折趙瑟長辭秦簫永别貞姬掩隧節女封
墳洛濵無月荆臺失雲鳥悲傷聴松聲愴聞千年遂古
百代餘芬
又周冠軍公夫人烏石蘭氏墓誌銘　人世風煙山川
超忽陵陂青麥儻逢貞女之墳隴首白楊或表賢姬之
墓　三星麗天五岳鎮地禮有其秩人居其位燕趙多
竒山川雄氣挺兹令淑惟此含章玉生庭照蘭開室香
邢姨褧服宋子河魴百兩言歸九儀從聘褕狄七彩軒
車六命鼎室辭親槐庭賛政世為閲水人成大夢迥帳
山門移燈泉洞金棗長含銀蠶永送香填栢槨路閉松
城悲鸞獨影雄劒孤鳴留連趙瑟悽愴秦笙
又周大傅鄭國公夫人鄭氏墓誌銘　夫有安世之貴
躬服浣濯子有文伯之尊無忘機杼
又儀同松滋公拓䟦兢夫人尉遲氏墓誌銘　昔西河
女子值九節之菖蒲東海婦人得三山之芝草無由再
遇悲矣如何
又冠軍伯柴烈李夫人墓誌銘　妻者齊也謂嫁曰歸
三星夜照百兩朝飛褕狄有典容禮無違台庭等秩侯
服同衣子奉母儀夫聞家政七族承和九閨連慶紛帨
恭肅温凊孝敬杼秉秋成蠶隨春令年華未落電影先
過徒飱日氣空飲天河星凋玉井月揜金波虞淵落日
薤露哀歌寂寞虚奠荒凉象設幽隴龜封重泉蟻結秋
色悽愴松聲斷絶百年何幾歸于此别
又彭城公夫人爾朱氏墓誌銘　玉臺貞氣金河仙液
蔡中郎之女子早聴色絲謝太傅之閨門先揚麗則
巫山南眺逢暮雨於瑶姬華嶽西臨降明星於玉女動
合詩禮言成軌則晨昏展敬事極於移天蘋藻挈誠義
申於中饋女郎砧石響明月而思秋風織婦機牀聴寒
蛩而催絡緯用曹大家之明訓執宋伯姬之貞節加以
心依八覺理㑹三空遊智刃於檀林泛仙舟于法海機
神獨照嘿言象而無施空有兼忘束筌蹄而不用　銀
臺竊藥想奔月而何年玉釡煎香思返魂而無日
唐張説司屬主簿博陵崔訥妻劉氏墓誌銘　璇室載蘭
蕙林層秀喈喈黄鳥豔豔清月明詩説禮竊比諸生茂
行淵心實稱士女及鳳飛啟繇夫婦盡琴瑟之和鷄鳴
咸纚舅姑移喬梓之敬友愛洽乎姒媦任恤周乎姻戚
豈惟禮備澄羃工深機杼固以能循法度宜其室家矣
又上邽縣君李氏墓誌銘　帷堂而哭有敬姜之禮擇
鄰而處有孟母之教入閭俟信有諸婦之期出言成章
有衆女之誡　鏡下穸臺衣緘泉笥壠煙不散松風長
起
又鄧國夫人墓誌銘　家芳淑女國茂賢妃具瞻四德
旁通八徽歩幛馳辨連環定機調絃魚躍弄杼鴛飛
陳子昻袁州參軍李府君妻張氏墓誌銘　青松摧抑
哀斷女蘿之心丹節孤髙終守栢舟之誓而府君食先
人之徳無厚生之財夫人徇黔婁之貞闕丹臺之產孀
居永日蓬首終年處貧素而彌堅保幽芳而不昩　令
儀有穆惠問無諠敦雅志于詩書婉娩情於琴瑟若乃
母師酒食之儀女工纂組之繁莫不總制清衷𢎞宣懿
則茂蘋蘩之雅韻協沼沚之芳猷雖古稱敬姜詩云淑
女論容比徳殆無以過
王維工部楊尚書夫人王氏墓誌銘　事姑至孝旁穆
六姻為母深慈均養七子
又汧陽郡太守王公夫人成氏墓誌　世有明訓家無
遺徳蕙心紈質豈曰師成螓首蛾眉抑惟天與同雲降
雪常聞栁絮之詩獻嵗發春即賦椒花之頌言事舅姑
宜其家室寢門纔闢筓六珈而問安擊鐘未晞具八籩
而獻饋染朱與緑不愆公子之衣采藻及蘋有甚季姜
之祭魚軒翟茀為諸侯之夫人鳴珮垂環對具國之君
子綺跡寓目助選賢人青帳藩身用酬髙論誡良人之
從田不嘗原獸訓愛子之為政遂返池魚言成大家之
書行為衆婦之法至於彈琴製賦纂組攻書具舉百事
之能仍居四徳之外
　
　
　
　
　
　
　
　
　
　
　
　古儷府卷五
欽定四庫全書
　古儷府卷六
　　　　　　　　　　　　明　王志慶　編
　　職官部(三公/)
宋李綱宰相除三公制　臣作朕股肱擢預經綸之政
帝賚予良弼遂膺考爰之求勱相國家敉寧方夏燮諧
四氣之序參聽百官之成當軸處中材足以運動樞極
贊元經體道足以和同天人禮樂興於百年聲教訖於
四海俾予從欲以治時乃佐王之休疇其勲庸宜有褒
寵
齊孔稚珪爲王敬則讓司空表　先帝擢臣以榮華陛
下伸臣以富貴遂行北帶五州東跨六郡内亞三鼎外
齊四嶽蟬佩之暎則左右交暉龜組之華則縱横吐耀
輕輪徐動則劔㦸如雲飛葢暫停則歌鐘成列摐金龍
吹鬱其前鳴笳鳯管疊其後鄧禹若不遭漢光則南陽
之掾吏微臣若不逢明聖則孤城之戍客豈可加以正
台之席登以論道之寄啟黄扉而燮五緯躡青帷而調
四序
梁劉孝儀爲臨川王解司空表　臣以庸薄謬竊隆重
職班三事任總六條衣衮坐槐既闕論道馳𫝊憩棠尤
慚爲政而俯司土地仰燮隂陽棟撓之譏已彰愆伏之
咎爰著今水沴乃作旱魃爲災山無薈蔚雲成煙火陛
下曲私未垂策免臣職是當逃責乞降兹台步協此天
人
陳沈烱爲陳太傅讓表　若使幅巾衡巷口絶平呉朝
遊赤松暮過濟北出就侯服入褫龍章則四郊有壘誰
守社稷如其雄㦸在前强弩自衛負孺子之圖飾緣鶴
之鼎軍威重於䕶将國禮貴於寒門則臣道尚卑孰云
非逼
呉均揚州建安王讓知司徒表　臣聞𤣥黄之馬事絶
於銜鑣蠧朽之材飾乖於丹漆何則千里之志已窮萬
乗之噐無取逺物近身於焉在譬
後魏温子昇爲司徒髙敖曹謝表　委水横流羣龍交
戰徒悲道䘮空懐主辱雖復見義援戈臨危奮劔顧慚
後衂終謝先鞭事等泣河無救三川之竭有類憂天豈
支四極之壊
宋李劉賀史丞相除太傅啟　竊以傅者傅之德義不惟
其官惟其人臣哉臣作股肱罕有是父有是子若西京
厚王陵之寵及東都旌卓茂之年雖加衡紞以鞶纓俱
匪箕裘之鼎鼐於皇孝廟舊學越倫當淳熈丙午之壽
上皇以正月戊子而進亞父今専槐之正位有喬木之
世臣父子一家兩兩齊三台之色君臣千載重重聚四
紀之間賁然緑綈之新復此青氊之舊　風震雨凌而
棟梁自若火炎水潤而鼎實各調葢享天心非要人爵
陶侃之指紋貫徹猶三遜以滋髙丁固之松夢留連甘
十年之不調上念慈闈之訓日思元老之功無官酬公
維師尚父猶堅謙抑力反渙揚姑隆絶席之班式舉戴
輿之典虹明帶玉龜顧印金備衮冕之上儀増衣冠之
盛事改容而禮論道以經平淮用八千兵更酬謝傅蒼
生之志辭齊封三萬户㑹尋留侯黄石之盟
蘇軾賀文太尉啟　道本天合德爲人師信及二川之
豚魚威加兩河之草木身任休戚言爲重輕始若留侯
弱冠而遇髙祖晩同尚父黄髪而亮武王既奉册書益
新民聽方将威懐北敵係頸長纓約束河工軌流故道
然後入調伊傅之鼎歸躡松喬之游輿論所期斯言可
必
周王褒太傅燕文公于謹碑銘　公稟山岳之上靈含
風雲之秀氣雕良玉於亷劌鍊貞金於鍌鋈　魏恭帝
元年爲大司㓂正刑糾慝國無害馬之倫翦暴詰姦民
無飲羊之俗三刺薦無簡之文兩造陳禁邪之憲　世
爲邊将少習兵書當敵制機臨戎應變増壘減竈之圖
題樹繫桑之畧軍中罷戰無廢雅歌壮士志驕時觀投
石及乎名髙衛霍爵重韓彭錫邑増於鄭僑賜樂同於
魏絳丹節比司𨽻之貴緹騎埒金吾之寵座闕倡歌之
娯堂無鐘鼓之奏辭功坐樹不伐征西之勲還第角巾
無競龍驤之賞
王褒太保呉武公尉遲綱碑銘　公命世挺生應期
間出嵩華峻極降惟岳之上靈霜露所均體中和之秀
氣危松擢本且觀後雕之質貞桂挺生便體冬華之秀
是故以辰昴膺慶風雲𤣥感者焉公柔順内凝英華外
發斧藻仁義珪璋令範危勁之節冠四序而喻秀堅貞
之操經百鍊而不銷加以逵門射法逺中㦸支飬由箭
神遥穿懸葉巧極将軍之伎精窮校尉之官
後漢蔡邕太尉李咸碑銘　天垂三台地應五岳降生
我公應鼎之足奕世載德名昭圖籙既文且武桓桓紹
續外則折衝内則大麓
梁沈約齊太尉王儉碑銘　瞻旦奭而齊軫軼䕫龍而
長騖百辟翹首譬列星之仰望舒千里結轍若派流之
宗江漢及宋道盛運鼎命将改而瞻烏所集未知適歸
公髙卧閒宇獨咤虚室眷龍顔以託夢詠日角以興言
佇傅巖之下懐滋水之上慨深版蕩念在濡足霸君亦
慮屬一匡情降三顧卜匪熊羆唯人是與公深覩興廢
妙識人英察榮光於河渚攀龍翼於雲漢傾方寸以奉
國忘七尺以事君殊文共㑹異軫同歸堆案盈几充庭
滿室隨方引應斷决如流辭不輟響紙無停筆精明外
朗神彩傍映矖矚接其光景風雲溢乎帷席
後魏温子昇西河王謝太尉表　臣聞拂羽決起力謝
摩天策蹇載馳功微送日将短翮難以陵髙駑乗無由
致逺雖復建旟出郡未追楚趙之風捧壺入侍徒踵金
張之迹及天祚明德運啟興王六遂始遷九鼎初定於
焉承乏有用當官草靡從風未遑克讓常恐執轡輕輪
操刀傷錦
宋傅亮司徒劉穆之碑　飛雲西泝則水絶鯨鯢乗轅
東指則陸殪長虵
陳徐陵司空章昭逹墓誌銘　周原膴膴佳氣葱葱王
業攸興帝圖斯盛在昔光武佐命鄰縣者鄧侯髙祖元
臣同郡者蕭相公台輔之量便著綺紈瑚璉之姿無待
雕琢起家爲東宫直前所奉之君則梁簡文皇帝既而
黑山巨盗憑陵上國白水彊胡虔劉中夏公傾其産業
募是驍雄思報皇儲累殱鯨㓂屬幽風有象代邸方降
搜荆楚之英才資班輸之妙畧百樓忽起登雲霄而俯
臨萬弩俱張隨雷霆而並震揚兵於九天之上决勝於
千里之中殪彼羣兇皆無旋踵陳寳應至懐反叛客引
周迪資其食力更事窺窬公奉詔崇朝飲氷将力前茅
後勁步驟奔馳仍向甌閩殄其巢窟若夫鳴虵之洞深
谷隠於蒼天飛猿之嶺喬樹參於雲日宜越艇而登嶠
蒙燕犀而涉江威力紛紜震山風海於是咸俘僞師悉
據髙墉爰洎滄溟莫不懲乂既而齊人無信将謀郢藩
鬭艦戈船窺江淹漢公纔聞羽檄遽稟師期馳襲荆鄖
應時燒蕩方欲宣威瀧汧大討梁華屬上将之韜光逢
中台之掩曜大建三年薨於軍幕爾乃青烏栖墓白鶺
標墳林有逃車樹同華葢前旍熊軾後乗龍轜介士發
三河之民哀鐃同駟馬之曲長安𫝊坐恩禮盛於西京
襄陽堕淚悲痛喧於南峴
　　職官部(政府/)
唐張九齡酧宋使君見贈詩　時來不自意宿昔謬樞衡
翼聖負明主妨賢愧友生罷歸猶右職待罪尚南荆政
有留棠舊風因繼組成髙軒問疾苦蒸庻荷仁明衰廢
時所薄祇言僚故情
髙適古樂府飛龍曲留上陳左相詩　德以精靈降時
膺夢寐求蒼生謝安石天子富民侯樽爼資髙論巖廊
揖大猷卿才𫝊世業相府盛嘉謀豁逹雲開景清明月
映秋能爲吉甫頌更忝子房籌户牖思攀陟門欄尚阻
脩髙山不易仰大匠本難投迹向松喬合心縁啟沃留
公才山吏部書癖杜荆州幸沐千年聖何辭一尉休折
腰知寵辱迴首見沈浮天地荘生馬江湖范蠡舟逍遥
堪自樂浩蕩信無憂去矣從黄綬歸歟任白頭風塵與
霄漢瞻望日悠悠
髙適奉贈李右相林甫詩　風俗登淳古君臣揖大庭
深沈謀九德宻勿契千齡獨立調元氣清心豁窅冥本
枝連帝系長策冠生靈傅説明殷道蕭何律漢刑鈞衡
持國柄柱石總朝經隠軫江山藻氛氲鼎鼐銘興中皆
白雪身外盡丹青江海呼窮鳥詩書問聚螢吹嘘成羽
翼提握動芳馨倚伏悲還笑昇沈醉復醒恩榮初就列
含育忝宵形有竊丘山惠無時枕席寜壮心瞻落景生
事感流萍莫以才難用終期善易聽未爲門下客徒謝
少微星
杜甫投贈韋左相詩　鳯厯軒轅紀龍飛四十春八荒
開壽域一氣轉鴻鈞霖雨思賢佐丹青憶舊臣應圖求
駿馬驚代得麒麟沙汰江湖濁調和鼎鼐新韋賢初相
漢范叔已歸秦盛業今如此𫝊經固絶倫豫章深出地
滄海濶無津北斗思喉舌東方領縉紳持衡留藻鑑聽
履上星辰獨步才超古餘波德照隣聰明過管輅尺牘
倒陳遵豈是池中物由來席上珍廟堂知至理風俗盡
還淳才傑俱登用愚蒙但隠淪長卿多病乆子夏索居
頻迴首驅流俗生涯似衆人巫咸不可問鄒魯莫容身
感激時将晚蒼茫興有神爲君歌此曲涕淚在衣巾
杜甫贈韋左丞丈濟詩　左轄頻虚位今年得舊儒相
門韋氏在經術漢官須時議歸前列天倫恨莫俱鴒原
荒宿草鳯沼接亨衢有客雖安命衰容豈壮夫家人憂
几杖甲子混泥塗不謂矜餘力還來謁大巫歳寒仍顧
遇日暮且踟蹰老驥思千里飢鷹待一呼君能微感激
亦足慰榛蕪
劉禹錫奉賀吏部尚書太常李卿二相公䇿免後即事
述懐贈答詩　文雅闗西族衣冠趙北都有聲真漢相
無纇勝隨珠當軸龍爲友臨池鳯不孤九天開内殿百
辟看晨趨誡滿懲欹噐成功别大罏餘芳在公論積慶
是神扶步武離台席徊翔集帝梧銓材秉秦鏡典樂去
齊竽瀟灑風塵外逢迎詩酒徒唯應待華皓更食萬錢
厨
白居易寄獻北都留守裴令公詩　天上中台正人間
一品髙休明值堯舜勲業過蕭曹始擅文三㨗終兼武
六韜動人名赫赫憂國意忉忉伐蔡擒封豕平齊斬巨
鼇兩河收土宇四海定波濤寵重移宫籥恩新換閫旄
保釐東宅静守䕶北門牢晉國封疆濶并州士馬豪胡
兵驚赤幟邊雁避烏號令下流如水仁沾澤似膏路喧
歌五袴軍醉感單醪将校森貔武賔僚儼雋髦客無煩
夜柝吏不犯秋毫神在䑓駘助魂亡獫狁逃德星銷彗
孛霖雨滅腥臊烽戍髙臨代闗河逺控洮汾雲時漠漠
朔吹冷颾颾豹尾交牙㦸虬髯捧佩刀通天白犀帶照
地紫麟袍羌管吹楊柳燕姬酌蒲萄銀含鑿落線金屑
琵琶槽遥想從軍樂應忘報國勞紫微留北闕緑野寄
東臯忽憶前時㑹多慙下客叨清宵陪讌話美景從遊
遨花月還同賞琴詩雅自操朱絃拂宫徴洪筆振風騷
近竹開方丈依林架桔橰春池八九曲畫舫兩三艘徑
滑苔粘屐潭深水没篙緑絲縈岸柳紅粉映樓桃爲穆
先陳醴招劉共藉糟舞環金翡翠歌頸玉蠐螬盛德終
難退明時豈易遭公雖慕張范帝未捨伊臯眷戀心方
結踟蹰首已搔鸞凰上寥廓燕雀住蓬蒿欲獻文狂簡
徒煩思鬱陶可憐四百字輕重抵鴻毛
姚合奉寄東都留守令狐相公詩　除書東守洛陽宫
恩比藩方任更雄拜表出時𫝊七刻排班衙日有三公
旌旗嚴重臨闗外侍府清深接禁中三十六峰詩酒思
朝朝閒望與誰同
項斯獻令狐相公時相公郊壇行事迴詩　鶚在卿雲
氷在壺代天才業本訏謨榮同伊陟𫝊朱户秀比王商
入畫圖昨夜星辰回劒履前年風月滿江湖不知機務
時多暇還許詩家屬和無
李洞述懐獻覃相公詩　帝夢求良弼生身屬聖明青
雲縣噐業白日貫忠貞靄靄隨春動忻忻共物榮静宜
浮競息坐覺好風生萬國惟應躍千門望盡傾瑞含楊
栁色氣變管絃聲百辟尋知度三階正有程魯儒視藴
藉周誥美和平碧水遺幽抱朱絲寄逺情風流秦印綬
儀表漢公卿忠讜期登用回邪自震驚雲開長劒倚路
絶一峯横九野方無事滄溟本不争國将身共許心與
衆爲城早晩中條下煙塵一顧清南潭容伴鶴西笑忽
遷鶯折樹恩難報懐仁命甚輕二年猶困辱百口望經
營未在英侯選空勞短羽征知音初相國從此免長鳴
唐沈詢魏謨拜相制　風后登庸軒圖以穆文終佐理
漢業遂昌　自騰芳詞林振跡諫垣文宗知臣深加寵
遇檢校甚峻守道不回未至逹官蔚爲國噐星霜屢變
流落幾途秀木摧風燎原見玉汲黯心存乎廊廟望之
志在於本朝　昔爾先祖爲唐輔臣人鏡之名阿衡比
德爾尚纂承藝訓克嗣清風勉思貽厥之謀以闡将明
之業
玉堂遺範張𢎞靖拜相制　實天生德惟嶽降神端方
静深信厚温宻質抱荆山之璞光含魏國之寳錯爾素
履穆然清風出備爪牙總近闗之紀律入膺喉舌練中
䑓之法制從容宰輔宻勿鼎司
又王涯拜相制　屬者禁垣揮翰五字日宣選部持衡
九流風動洊居肘腋之地歴試股肱之才進嘗伏於青
蒲出不洩其温樹牟融得大臣之節毛玠有古人之風
詢廟算以生知論兵鈐而暗合
又權德輿拜相制　驥騄之質常識於逺途鸞鳯之姿
宜巢於阿閣期於致理推之至公
又夏侯孜拜相制　篙檝克修航艦以之濟海羽翮可
勵鵾鵬於是摩天　大昴分精維嵩挺秀擅四海之賢
俊作中朝之表儀　禮樂詩書資其懿範温恭孝愛輔
以多才服道以致身含章而底力經國之用貫百川而
不改其清應物之明體萬象而莫窮其照　福星時雨
既惠巴庸景化元和須歸鼎鉉是用召於驛騎待以天
工重開集鳯之池再仰問牛之化
又楊收加恩制　噐茂渾金寳欽大玉瑩清氷於溽暑
挺緑桂於嚴霜行過曽顔道兼夷惠詞冠一時而若非
游藝學該千古而似不能言自鴻飛名塲鷺振班列憲
署每聞其守法曲䑓咸著於推公常懷造膝之中俾見
沃心之㫖謝安體識王儉精能動爲僉論所諧居益具
瞻之望
太平内制源乾曜拜相制　貞白可以勵時道義可以
宏物虚懐同於抱月懸鏡不疲利噐比於成風刜鐘無
滯固可充左曹之駮議翊中䑓之謀猷用參金鉉之司
兼踐玉壺之制
裴度拜相制　文融菁華行茂枝葉居然廊廟之噐出
於領袖之門西掖司言南䑓執憲常懷逺畧屢告嘉猷
實宣力以徇公况外身而憂國霜雪無改雷風有恒
崇道德之藩籬士有致命資忠信之甲胄兵無容刃人
具瞻爾天方賚予
崔嶼崔龜從拜相制　漢中大業魏邴克賛其謨謀開
元盛時姚宋同匡其治理　烈火方熾珪璋更寒飛霜
已嚴竹栢猶翠自出入劇職徊翔清途經歴五年恭勤
一貫粉署潔賜衣之操掖垣髙白鳯之文　吉甫德全
於文武彦回望著於台衡旣諧具瞻實允元輔　於戯
惟木從繩載懐藥石之誡惟風偃草兾流霖雨之功與
其順美以昭忠不若盡規而輔德與其嚴刑而就理不
若齊禮以安人佇聞嘉言共底交泰無令伊傅獨美典
墳
張説讓右丞相表　臣少長儒門懇鑿墳史才非髙俗
官不因人徒以命偶龍興位階鴻漸五入西掖七踐南
宫中間拙延謫放直招玷缺傷矢之禽聞弦虚墜賜環
之客聽歌先泣此則魂爲危感氣由懼奪安可重收廢
器再辱端揆何以師長禮闈正持憲府當今典章革故
風教鼎新野無四隠朝有三傑具瞻之地願擇時髦臣
幸沐遺簮墮履之恩好生養老之德朝遊簡牘暮對圖
書受賜無涯循榮過分豈更干處士之横議招匈奴之
遙哂艾骨自瘡負乗致㓂雖則愚情懐戀靦冒求寵亦
望聖慈限約令度餘年願停今授長守舊史
元稹爲蕭相公讓官表　臣猥以凡才謬居重任當陛
下維新之始辱陛下爰立之恩有累樞衡無禆衮職外
致匈奴之哂内失蒼生之心推換炎凉因循德澤妨塞
賢路塵忝台階自顧疲驂方求息駕豈謂陛下特迂神
鑒曲盼凡材再生(集作/提)腹背之毛重委股肱之地大辜
人望猶簡帝心雖君父深恩莫知其惡而駑駘力竭何
以自安豈敢退而生光實願求其死所伏望再移天眷
重選時英特迴加膝之恩别求沃心之相
錢翊代人謝再入相表　中台不耀先慙箕斗之光元
首自明何効股肱之力
胡曽賀髙相公除荆南啟　臂斷華山宜假巨靈之力
决平洪水須憑大禹之才　既無易於肩堯遂有成於
命説
杜牧謝周相公啟　常切如家之憂每懐撻市之恥
羅隱投永寜李相公啟　今者風雨得生成之候鑪鎚
升鼓鑄之司郭令軍前潜抽妓樂崔寧城外暗毁池䑓
登庸之時序未遙反斾之鎡基已兆
李商隠賀相國汝南公啟　伏惟閣下昭回降彩沆
瀣融精徃執靈鉟正星辰之分野今調鏤鼎猶日月之
得天昔軒后師臣成王畏相殷奉伊尹則謂之元聖周
事吕尚則命爲太公此王者之所以尊賢傑而不以爲
疑也至於姬旦金縢不與燕召同列仲尼麟史不令游
夏措辭甘盤尊舊學之名夷吾居仲父之位此又賢傑
之所以自負其道而不以爲讓也上下交感人祗叶從
是我后夷姦秉哲之辰是閣下宰物匡時之夕清廟係心
矣蒼生延首矣允也無間樂哉惟時某早奉輝光嘗蒙
咳唾牛心致譽麈尾交談而契濶十年流離萬里扶風
歌則劉琨抱膝白頭吟則鮑照撫膺重至門闈空餘皮
骨方從初服無補大鈞穿履弊衣正同東郭槁項枯馘
乃類曹商未知伏謁之期徒切太平之賀
宋劉克莊賀范左相啟　恭惟某官稟元化之精粹蹈聖
人之中庸貴處廟堂臞如山澤其秉心誠實故君子咸
附其蓄德深厚故小人不疑屬者諸公欲手版下新亭
之拜時惟元老獨舉扇障武昌之塵然後太阿之柄還
然後九鼎之勢重十全無遺慮矣一變猶反手然斯謀
斯猷惟君陳之告我朕夢朕卜以汝説而賚予必能容
折檻之人必不罪舉播之士必開宻網必革副封必斥
絶𢎞羊張湯必追還陽城陸贄魯安得削隐然儒無敵
之功呉未可圖良以彼有人之故
魏了翁賀鄭丞相啟　翰苑受命於禁中掖垣代言於
閣下今或先數旬而呈藁斷無楊大年因三讓而求歸
或後累月而草詞亦非劉原父以九制而被遇
張守賀趙丞相啟　獻納論思夙著排姦之節賛襄
輔弼尤髙經逺之謀惟光武能推赤心而綘侯可屬大
事㑹羽書之遽至奉革輅以徂征師律一新坐據江山
之險㨗書屢上幾成京觀之封致醜類之宵奔本嘉猷
之辰告射鵰賈勇雖多李廣之無雙指獸收功誰出蕭
何之第一宜頒宸綍首冠台躔舍爵之賞既行歸疆之
期可待
石楙賀張左丞啟　妙呼吸百家之學久代王言奮
經綸四海之才進陪國論賢者在位君子得輿帝曰徃
哉汝諧人亦喜而不寐
王安石賀韓魏公啟　受天秀氣爲世元龜誠節表於
當時德望冠乎近代典司宻總命攬中權毁譽幾至於
萬端夷險常持於一意故四海以公之用舍一時爲國
之安危越執鴻樞遂躋元輔以人才未用爲大恥以國
本不建爲深憂言衆人之所未嘗任大臣之所不敢及
臻變故果有成功英宗以哀疾荒迷慈聖以謙沖退託
内揆百官之衆外當萬事之微國無危疑人以静一周
勃霍光之於漢能定策而終以致疑姚崇宋璟之於唐
善致理而未嘗遭變記在舊史號爲元功未有獨運廟
堂再安社稷弼亮三世敉寜四方崛然在諸公之先煥
乎如今日之懿若夫進退之當於義出處之適其時以
彼相方又爲特美
秦觀賀吕相公啟　媧皇補天之際髙宗夢帝之初未
就泥金正資陶鑄不調琴瑟方賴更張是謂大有爲之
時必得非常人之佐恭惟中書僕射相公累朝元老名
世大儒力足以扶持顛危風足以興起貪懦青天白日
奴𨽻亦知其明璞玉渾金鑒識莫名其器既天資之篤
實加地胄以髙華四世五公勲在王室一門萬石寵冠
廷臣宗族謂之小許公夷狄以爲真漢相果從人望爰
享天心方思左轄之嚴遽踐鸞䑓之峻獻可替否而思
矯激之過解紛挫鋭而有調和之能必欲成仁之始終
非特潔身之去就繇是端人坌集異黨寖微寛大之澤
四覃苛刻之風一變名既得功而並立位當與德而俱
崇明詔始班吉士交慶太公入國固知天下之父歸伊
尹得君益見聖人之任重某猥縁幸㑹叨被題評昔陪
北海之樽有同夢寐今望平津之舘如隔雲天但欣衆
正之路開始信太平之塞責
唐王勃上劉右相書　聖人有作羣材畢舉星辰入仕揖
讓朱鳥之門風雨稱臣奔走蒼龍之闕方欲停旒金室
引成康於己任闢廣瑶林復堯舜於兹日可謂明明穆
穆盡天子之容貌矣抑嘗聞之丹山九仞烟峰非數簣
之功紫極千門雲䑓俟萬楹之力故天下至曠神器不
可獨専天道無私𤣥勲有待而立書曰元首明哉股肱
良哉好問則裕自用則小况掌萬國之權受一人之寵
動見臧否言知利害君侯足下何時易耶
(闕/)　　策宰相科問　夢想傅巖之野佇思磻溪之上
遂得乗箕入相就三命而作鹽梅投釣昇朝封四履而
稱師父　欲使隂陽調六律風雨應四時一百姓之心
平九州之利餘糧棲畝外户不扄亭障無虞闗河罷戍
漁者虚湍瀨田者讓肥腴路不拾遺市無二價眷言於
此何道以臻
晉袁宏丞相桓温碑銘　河洛澄清華梁卷翳
孫綽丞相王導碑文　柔暢協乎春風温煗侔於冬日
信人倫之水鏡道德之標準也　匪躬而身全遺功而
勲舉
唐李嶠讓知政事表　臣才實凡庸志無逺大叨預簮履
遂升䑓閣踐金門而游石室掌狐史而參鳯綸被蜉蝣
之衣徒竊榮寵接鴛鷺之羽乆慚尸曠甘受妨賢之責
忽承非次之恩仍使參預機衡獻替帷幄持濟川之舟
楫味和羮之醯醢以挈瓶之智陪負鼎之遊将何以祗
奉帝難弼亮皇極况丹青所運鼓舞通於四時鑪錘所
裁綱紀行於萬俗動闗政體豈易其人
宋陸游賀周參政啟　典謨實列於六經臣主難逢於
千載髙文大作或托之不得其人老師宿儒有死而莫
見於世維時鴻碩之彦早冠清華之途成功昭於神明
大業刻之金石發德音下明詔大哉王言建顯位施尊
名震於方外一變猥釀枝駢之體以還雄深灝噩之風
縉紳竊誦而得師夷狄𫝊觀而動色顧於昭代可謂殊
勲雖箕潁之志屢陳然莘渭之求焉徃恭惟某官任重
而宏毅謨明而弼諧以窮深測逺之才坐酬衆務以極
髙蟠厚之氣隂折遐衝至於擅世之英辭本皆全德之
餘事僅少施於一二已見謂於崇谹豈容卷懐經濟之
圖遂欲袖手寛閒之地公無困我初誦留行之言上誠知
人亟下延登之命然易簡者聖君之眷難居者天下之
名方仰對於寵光願益思於抑損茂迪謙尊之吉永爲
善類之依(已上知/政事)
唐賈至授房琯文部尚書同平章事制　秉忠義之規
靡憚艱險挺松筠之操寧移歳寒宜承題劒之榮式允
濟川之望
楊鉅授陸扆平章事制　咸濩抱降神之韻珪璋挺華
國之容包倚相之典墳紹平原之辭藻
又授孫渥平章事制　壁立孤峰渭清一派早以閨門
之行聞乎鄉黨之間張融髙文聚爲玉海孫綽麗賦擲
作金聲頗喧驚座之辭華遂整冲天之羽翼鵬張上國
顔淵首冠於諸科弓招小山穆生道優於置醴厥後簮
御史筆講博士書從容累踐於南宫諫諍俄升於左闥
蘭香見忌玉冷多猜比騷人湘浦之行繼賈誼長沙之
役朕自知直道召歸掖垣每於敷陳必盡肺腑因朱雲
折檻之對識張華王佐之才斷自中宸爰立作相彌縫
不倦匡益居先操心願革於澆浮進善必先於行實搜
決沈滯㧞用隱淪致我時風自爾而厚　張説當𤣥宗
之代初啟集賢竇參居德宗之朝别分户部一則籠九
流之墳籍一則萃四海之賦輿式仗英規遂兹兼領
除鄭朗工部尚書同平章事制　王室髦彦士林菁英
温華凝珪玉之姿磊落負棟梁之任
宋鄧潤甫除文彦博平章軍國重事制　惇大而清明
方嚴而信厚出則秉乎旄鉞入則總我鈞衡文武兼備
其才夷險能致其力畢公之弼四世三紀於兹傅説之
總百官萬邦其乂爵隆無富溢之累名遂有身退之榮
神明相其康壽人心想其風采是用還之論道倚以經
邦以帝者之師臣謀議廟堂之上以天下之大老制馭
夷狄之情庶幾有爲底於極治陪敦多井申衍真封於
戯吕望惟賢起佐文王之治周公已老留爲孺子之師
矧我耆英無愧前哲徃宣一德用格多盤
李沆除吕蒙正中書侍郎兼户部尚書平章事制　天
道無私日月星辰助其照皇王不宰股肱輔弼代其工
所以端拱守成垂衣制理求建丕平之景運遐追三代
之令猷其有業茂經綸才推謹厚參大政而已淹星歳
秉至公而無捨寅昏宜頒出綍之殊恩俾正持衡之重
柄爰擇剛日特降命書推忠佐理功臣朝散大夫給事
中參知政事柱國東平郡開國男吕蒙正四氣均和五
行鍾秀有濟時之畧輔之以温恭挺命世之才守之以
循黙爰覩舜旌之進善遂指魏闕以來儀臨軒覩敏贍
之能射策見縱横之畧暨兹登用益著謨明公忠推社
稷之臣凝重見廟堂之器秉兹大體乆鬱具瞻屢宣作
礪之功克懋秉鈞之績别錫褒功之美號仍陞馭貴之
崇階勲籍増榮井田加賦預列侯之峻爵同大利之計
書顧優恩之在兹諒名器之無假於戯雲從龍而風從
虎今也其時啟朕心而沃朕心必求諸道爾宜周旋庻
政佐佑𦕈躬緩兹宵旰之憂翊我隆平之運同底於道
豈不美歟
唐李嶠為水潦災異陳情表　臣聞明主程才先求於稱
職忠臣効用必務於量己然後庶官無廢百度以康若
使假鳯登朝真龍不馭将縁鶴之鼎方憂於折足和鸞
之駕必誡於傾輈豈徒鐘鼓生妖蠻夷起笑而已臣瓶
筲賤器駑蹇輕姿同鼯鼠之五伎不成異飛鴻之六翮
兼備遭逢幸㑹累叨階級陛下降非常之澤垂不次之
恩昇之冢司握九流之銓管委以樞近參萬幾之損益
傅説作舟之命徒奉箴規仲山補衮之談曽微答効致
令衡鏡失序紀綱不張官僚日増府庫歳減謬職之謗
或譏於畫虎續貂敗官之尤有議於諠盧吠鵲下生朝
野之蠧上悖隂陽之和水潦爲災慮深於昏墊黎氓失
稔憂在於溝壑軫皇情於南面墜國庾於西成虧爕理
之則失平分之度推其咎戾實在微臣昔者堯逢阻饑
而四岳咨訪漢遇灾異而三公策免舉遺才而求俊乂
退不肖而清庶官厥有由來著於古昔臣緝熈莫効尸
曠無成以擁腫之凡材抱支離之痼疾乆懐致㓂之禄
猶帶妨官之綬靦目而視不遑自安是用啟處慚惶寝
興誡惕思解鵜鶘之服願辭鵷鷺之行庶得保愚公之
廬避賢者之路以寧衆口之囂謗以答三靈之譴咎物
情朝序誰謂不宜昔干木辭第恒思衛生營平寝瘵不
忘憂國當今兵戎未静費務方多人庶空虚官僚茍且
不可不深爲防慮妙思政術臣銜恩佩德念咎慚榮雖
智効無聞自甘於罷黜而庸短所見猶樂於輸畫
劉禹錫代杜司徒謝平章事表　臣聞天下安危注意
将相處論道具瞻之地當總戎作鎮之權雖叶夢而求
無聞秉鉞之寄登壇以拜不兼調鼎之榮授受惟難伊
昔猶爾况臣庸瑣何以克堪陛下𤣥造曲成大明私照
俾掌戎律復參廟謨寵光之命在臣已極毫毛之效於
國何施謹當罄竭微誠奉遵至教仗天威以懾不順敷
聖澤以遂羣生上分旰食之憂下塞素飡之責力誠不
足心實念兹(已上平/章事)
唐中宗授韋嗣立黄門侍郎制　綘衣近侍秩亞貂蟬
青瑣崇班職參鴛鷺實神化之有寄信賢才之攸重某
忠規奕葉孝緒蟬聨家匡𤣥鷰之朝人輔彤雲之代芝
蘭並秀見謝砌之階庭騏驥齊驅有劉山之昆季入光
振鷺譽滿三䑓出據憑熊聲流十部近者命兹鸞渚已
擢雁行纔出芸扄奄歸蒿里永言荆樹坐折連枝眷彼
恒山空餘一鳥俾遷榮於皂盖宜襲寵於黄樞
陸贄授盧翰劉從一門下中書侍郎平章事制　自鸞
車載駕薄狩於梁執羈有從我之勤及霤勵匪躬之節
交修不逮庶績其凝
梁任孝恭爲羊侍中讓表　摶風扇翮不覺髙升擊水
揚鬐遂迷逺大猶願長城巨防射魯仲之書白羽朱旗
振武安之几深入五千張空弮以報主横行十萬勒燕
嶺而酬君
梁王筠爲從兄讓侍中表　至如元勲舊儒之胄積德
累仁之基九世七葉之華相韓事漢之資不然則子駿
之學洞古今平子之思侔造化仲宣之辯識無滯次重
之解經不窮然後可以喻㫖公卿問對帷扆陪六尺之
輿通四方之意求之微臣此塗頓隔
任昉爲王思逺讓侍中表　行則六尺之内陪接天光
語則親璽申命誠信區宇獻可替否出納惟幾敷奏於
金華之上進讓於玉堂之下金遷七貴之茂王粲二公
之孫雖復仲蔚孤緒元卿末裔未有不階民譽妄承曲
私者也
唐錢珝代王相公謝加門下侍郎食邑表　陛下道惟樂
育志在紹聞待河清而先静化源致俗阜而深探理窟
當乙夜縱觀之後啟輔臣夢得之休而遽以平衡授兹
弱質頗乖庶政莫逹大經何施作相之才但累知臣之
鑒厭兵而五兵尚在唯恐人殘祈榖而百榖未升仍憂
歳旱尋宜待罪己合避賢陛下慎以退人容於竊位兼
迴睿睠遽正台階進當浴鳯之榮更懼惟鵜之刺
李嶠讓鸞䑓侍郎表　臣志狹量淺業空理踈揆才異
言行之科入仕非亷髙之選邀屬時幸累叨榮級石渠
麟閣司典簿之林金門鳯池參廟堂之議以小才而居
大任用近智而恢逺畧縁鶴之鼎既失於鹽梅濡鵜之
衣實慙於紱冕甘待素飡之責忽承非次之恩夫以瑣
闥崇嚴玉堂祕近職參持葢位亞掌壺子雲以善屬文
詞始應夕拜李真以妙通經術方陪旦講臣之愚陋實
畏友朋豈足以奉帷幄之昌言聨名賢之逸軌且短才
不齒未減雙鳬之數豐秩妄加必喪羣龍之績
梁元帝黄門侍郎劉孝綽墓誌銘　蔡墨攸陳有草有
茵梁荆世樻或魏或秦積善餘慶時惟俊民孝乎惟孝
其德有隣曰風曰雅文章動神鶴開阮瑀鵬翥楊循身
兹惟屈扶揺未申人㒺石火山有楸椿佳城無曙寒野
方春(已上門/下省)
唐韋承慶直中書省詩　清切鳯凰池扶踈鷄樹枝唯應集
鸞鷺何爲宿羈雌大造乾坤闢恩深雨露垂昆蚑既含
養駑駘亦驅馳木偶翻爲用芝泥忽濫窺九思空自勉
五字本無施徒喜逢千載何階答二儀螢光向日盡蚊
力負山疲禁宇庭除濶閒宵鐘箭移暗花臨户發殘月
下簾欹白鬢隨身改丹心爲主披命将時並泰言與行
俱危寄謝登巢客堯年復在斯
楊烱和騫右丞省中暮望詩　故事閒䑓閣仙門藹已深
舊章窺複道雲幌肅重隂𤣥律葮灰變青陽斗柄臨年
光揺樹色春氣繞蘭心風響髙牕度流痕曲岸侵天明
總樞轄人鏡辨衣簮日暮南宫静瑶華振雅音
唐蘇頲授姚崇兼紫微令制　聞善若驚欲仁斯至衣
冠以爲蓍蔡廊廟資其柱石朕之欽者管樂人之傑者
蕭張遂能以身許國開物成務邦是用乂朝唯得賢北
辰環拱西垣近宻俾因題劒之榮式演如絲之命
沈詢授裴休中書門下平章事依前判鹽鐵制　俾登
玉鉉用振金聲　早昇甲乙首冠賢良諫垣馳讜正之
名史氏動直言之筆羽儀著定律吕縉紳仙闈道播於
彌綸右掖詞推於潤色　爾其允釐庶績俾起訏謨涉
大川而示吾津涯馭六馬而遺吾銜策　無使阿衡専
美於殷家山甫獨稱於周室
呉融授王摶中書侍郎同中書門下平章事判户部制
　朕聞王茂𢎞官在治中已恭佐命謝安石身爲相掾
常切憂時後果俱秉國鈞克諧人望忠誠懿烈焜燿冊
書孰謂我朝鍾兹丕運厥有佳士龍興壮圖植勁草於
衷腸繫苞桑於宗社特立當代何慙古人将表至公爰
申異渥具官王摶霜髙一鶚玉振孤峰孕和煦於情田
自華而實道縱横於義路無徃不通藴是淑聲居然上
品縶駒場裏早颯清塵振鷺行中難究逸翰踐揚三署
横絶一時實名教之丹青乃縉紳之領袖
除韋嗣立鳯閣侍郎平章事制　鳯池清切鸞渚便蕃
出納兩闈允資一德
除唐休璟左庶子同鳯閣鸞臺三品制　巨源請老仍
參翼賛之榮叔子養德選預國朝之議宜輟五曹之務
俾同三令之班
宋謝荘讓中書令表　伏惟陛下登取震維臨齊璿政
澤與風翔恩從雲動臣聞璧門天邃鳯沼神深絲綸王
言出納帝命自非望允當時譽宣庠塾未有謬垂曲寵
空席兹榮在於平壮猶不可勉况今綿痼百志俱淪
唐李嶠為王及善讓内史第二表　臣才疎行缺運偶時
來榮匪德遷官由恩達法河象岳升䑓歴府行參八命
坐陟九霄彤軒皂騶非振鷺之飾青組丹紱是濡鵜之
譏施重丘山効微涓滴妨賢自乆速謗滋深頃因齒髪
之衰得蒙骸骨之賜西河退老非翫經書東海歸閒空
求藥餌方養支離之疾翻成愷悌之恩曲降絲綸重收
簮屨徴榮槁木責熖寒灰將使策蹇磨鉛入總樞秘牽
羸引􁁄參典鈞石仰抃恩渥顧探心守桑榆且晏蒲栁
先秋方與綘縣老人論其甲子淄川艾耋比其容貎将
何以對敭金扆趨奉玉墀當鳯沼之便蕃望龍闈之清
切况寅亮皇極經綸帝道功參濟巨義等作霖隆替是
因具瞻斯在永言授受豈當容易是用深鑒陳力載懐
量己方憂折鼎乞保懸車且今百度惟貞九流式序鵷
鴻齊列俊乂在官可使畫虎承羞豐貂竊幸謬中孚之
好爵辱大雅之能官伏願深惟至公俯收曲澤矜此疲
劣改命才賢則器滿之凶不累於愚叟棟隆之吉永光
於聖代
又爲王方慶讓鳯閣侍郎表　爰迴斗極之暉更寵掖
垣之授下神畿而入仙禁未變葭灰自鸞渚而游鳯池
僅雕蓂葉荀侯之十旬累命未可爲儔車公之一歲九
遷曽無足比
又爲楊執柔讓同鳯閣鸞䑓平章事表　夫以衡石萬
機鹽梅三鉉參翕闢之𤣥造輔丹青之景化自非媵莘
占渭出昴乗箕安可寅亮帝圖弼諧邦教
梁元帝中書令庾肩吾墓誌　荆山萬重地産卞和之
玉隨流千仞水出靈蛇之珠故能𦙍兹屈景育斯庚朱
掌庾命族世濟琳琅遂昌開國蟬聨冠冕父易髙尚其
道肥遁貞吉闗吏早逢夙表真人之氣少微晚暎還彰
隱士之星肩吾氣識淹通風神閒逸鐘鼓辭林笙簧文
苑入爲度支尚書任同北斗錫韓稜之劒朝比南宫識
鄭崇之履余以其爲人也瑚璉之器無慚垂棘杞梓之
材有均廊廟故贈散騎常侍盖旌賢也(已上中/書省)
唐任希古和左僕射燕公春日端居述懐詩　豐野光三
傑嬀庭賛五臣綈緗歌美譽絲竹詠芳塵聖厯開環象
昌年降甫申髙門非捨築華構豈垂綸鳯邸摶霄翰龍
池躍海鱗玉鼎昇黄閣金章謁紫宸禮闈通政本文昌
總國均調風振薄俗清教叙彛倫星迴應緹管日御驚
寅賔葉上曽槐變花發小堂春思挂東都冕言訪北山
中赫赫容䑓上千祀耀平津
羅隱投宣武鄭尚書詩　漢代簮纓盛梁園雉堞雄物
情須重德時論在明公族大踰開魏神髙本降嵩世家
唯蹇諤官業即清通翰苑論思外綸闈嘯傲中健毫驚
綵鳯髙步出㝠鴻履歴雖吾道行藏必聖聰綘霄無繫
滯浙水忽西東庾監髙樓月袁郎滿扇風四年将故事
兩地有全功去去才須展行行道益隆避權辭憲署仗
節出南宫鴈影相承接龍圖共始終自然須作礪不必
恨臨戎幕下蓮花盛竿頭㺗佩紅騎兒逢郭伋戰士得文
翁人地應無比簞瓢奈屢空因思一枝桂已作斷根蓬
往事應歸㨗勞歌且責躬殷勤信陵舘今日自途窮
陳後主授江總尚書令冊文　夫文昌政本司㑹化經
韋彪謂之樞機李固方之斗極况其五曹斯綜百揆是
諧同冢宰之司専臺閣之任惟爾道業慄峻宇量𢎞深勝
範清規風流以爲凖的儒宗學府衣冠以爲領袖故能
師長六官具瞻允塞明府八座儀刑載逺其登朝握揆
朕所望焉往欽哉懋建爾徽猷亮采我邦國可不慎與
唐常衮授李忠臣右僕射制　文昌所以法成象端右
所以長庶寮秦漢則内掌武事魏晉或外綏戎政　備
五才之用有百勝之全往者㓂孽亂常闗洛多故爰奮
其旅以先啟行大城名都所麾必克元兇巨猾𫝊首相
望定齊休士有建威之得雋破趙㑹食亦淮隂之用竒
漢東汝南専制千里總三軍之號令兼八使之澄清約
己撫人守公遵職訓師以禮載寧於戎閫庀賦從薄繼
入於王府四封不聳一紀於兹况忠衛之勲邦家是賴
陜郊巡幸憂國存誠能釋位以勤王亦見危而致命疾
風逾勁何日忘之申伯于蕃自當褒勸韓侯入覲宜有
寵光式是南宫俾崇禮秩
又授令狐彰右僕射制　有張仲孝友之行有吉甫文
武之才秉其直方資以簡厚早擅韜畧尤工墨妙艱危
致命出入勤王中興之勲羣帥難尚雖驃騎之北至髙
闕淮隂之東下井陘積事度長抗衡異代自受任千里
彊於兩河靖安軍戎肇正封域𢎞布風教宣明憲章優
禮意於文吏洽仁化於甿俗息馬論道讓其保塞之勞
愛人省刑守我中朝之典
蘇頲授劉知柔尚書右丞制　蹈典墳之芳潤總詞賦
之笙簧慮常宻於在公迹自勤於爲政萬人登數已聞
書版之精六官揆才更俟彈珠之妙
齊謝朓爲明帝拜録尚書表　升降玉階對揚休命六
轡在手千里何偕司㑹天官之統尚書百僚之本𢎞之
即庶績惟凝替之則彛倫斯斁修身踐言本慙五美果
行育德未階六正妄屬負圖之寄多謝五仁之績操檜
檝於龍津荷梓梁於雲構無以輔位明堂遺像麟閣
北齊邢子才爲文襄皇帝讓尚書令表　揚職萬機總
任百揆懸衡庶物凖納羣僚何以助日月之光華増天
地之髙厚反鑒取照匹此何難倒裳求領方之爲易
梁沈約拜尚書令到都上表　油雲湛露徒降旻昊之
德弱縞輕蟬不載丘嶽之重登階望席恍焉失步
唐柳宗元為樊左丞讓官表　尚書百揆翊亮萬機故天
上尊北斗中樞陛下有南宫左轄晉昇孔坦諒直當時
漢拜楊喬閑練故事庶得百僚有禆於㑹府諸侯取法
於京師
後漢繁欽尚書箴　龍作納言帝命惟允山甫翼周實
司喉吻赫赫禁臺萬邦所庭無曰我平而慢爾衡無曰
我審而怠爾明四岳阿鯀績用不成虞登八凱五教聿
清舉涉其私乃忝服榮正直是與伊道之經先人匪懈
永世流聲君子下問敢告侍廷
晉摯虞尚書令箴　明明先王開國承家作制垂憲仰
觀列曜俯令百官政用㒺僣昔舜納大麓七政以齊内
成外平而風雨不迷山甫翼周靡剛靡柔補我衮職闡
我王猷王猷允塞而四海咸休雖曰聖明必賴良材無
曰我智官不任能發言如絲其出成綸千里之應樞機
在身三季道缺天綱縱替既無老成改舊法制法制不
循不長厥裔尚在司臺敢告侍衛(已上尚/書省)
宋蘇軾賀吕副樞啟　近膺告命入總樞機中外聳觀朝
廷増重伏惟慶慰竊以古之爲國權在用人德厚者輔
其才而名益隆望重者無所爲而人自服是以淮南叛
國先止謀於長孺汾陽元老尚改觀於公權樽爼可以
折衝藜藿爲之不採哀此風流之莫繼乆矣寂寥而無
聞
李劉賀喬樞宻除參政兼知院啟　歳大旱而作霖
啟沃良資於傅説天未隂而徹土綢繆允頼於周公邦
其永孚於休公有無窮之聞
又賀薛樞使啟　顓席紫樞均茵黄閣仲虺居薛宜登
左揆之虚臯陶矢謨還倚右平之重有常立武無競維
人　合文武以兼資佩安危而注意熈帝載宅百揆民
具爾瞻掌邦政統六師君則誰與式端兵本専領使權
匈奴欵塞五原固出干羽之舞子房决勝千里正須帷
幄之籌帝曰欽哉相尊等耳山有木而工則度姑遜滕
侯之先封河如帶而國永存實自薛公之上計
又賀俞簽樞啟　春秋九世之讐固将必報善人百年
之運未有不興今觸蠻交鬬之已深計蚌鷸相持之不
乆下策莫危於浪戰上兵實貴於伐謀在帝王之萬舉
萬全固求耆宿然疆塲之一彼一此正欠堅凝幸而及
閒暇之時亟宜定修攘之計取亂侮亡兼弱也時則易
然同寅協恭和衷哉政将焉徃鴻鈞既轉於一氣黄麻
即似於六經(已上樞/宻院)
唐李嶠授張昌宗麟臺監制　碩學總於丘墳髙才軼於
睢渙資澹雅之操無欲無營體撝謙之風不矜不伐每
懐五嶽之舉期陟九仙之路雖混濟之量未去朝廷而
𤣥逺之心恒對山水　子雲寂寞雅好文詞季長博通
堪典經史宜因松柏之性處以蓬萊之山
又授王方慶麟臺監修國史制　芸閣秘文蓬山奥府
是爲國重尤切帝難　西垣掌誥雖藉謨猷東觀屬詞
更資通博宜輟鳯凰之省俾緝麒麟之署
常衮授李潓秘書監制　𫝊魯恭之古文稟呉季之知
樂　寧止於敦族以恩固在於叙賢以位周稱外史晉
謂内臺俾領儒官是崇禮秩
又除李羣玉校書郎制　放懐丘壑吟咏性情孤雲無
心浮磬有韻吐妍詞於麗則動清律於風騷冥鴻不歸
羽翰自逸霧豹逺跡文彩益竒信不試而逾精能乆幽
而獨樂念其求志可以言詩用是縶維俾之刋校可守
𢎞文舘校書郎
唐太宗正授顔師古秘書監詔　秘府望華史官任重
選衆而舉歴代攸難守秘書監顔師古體業淹和器用
詳敏學該流畧詞兼典麗職司圖書亟經歳序朱紫既
辨著述有成宜正名器允兹望實可秘書監
晉華嶠謝秘書監表　劉向父子世典史籍馬融博通三
入東觀非臣庸賤所敢擬跡
齊王融拜秘書丞謝表　臣聞升離戒晨隂墻不照其
景膚雲停夕幽草或漏其津至如明兼就日澤深行雨
不有聖德誰或其然所以欽至道而出青臯捨布衣而
望朱闕懐禄惟在代耕期榮不謀入用豈悟特擢之例
事均延祖置左之恩任光元幹踰溢情涯普燭身表畏
翹車而不讓誡濡翼之願辭既聖主謂其可施故愚臣
黙思自勉
梁沈約到著作省表　臣藝不博古學謝專家乏懐鉛
之志慙夢腸之術聨事乖善握蘭慚良謬勒斷蛇之符
預刋氷河之業路遥難騁才弱未勝而神工曲造雕絢
彌叠珥筆史觀記言文府趨奉載揚腆懵交顔
唐李嶠讓麟臺少監表　含香握蘭惟塵於兩鳬之署
切問近對匪服於雙鸞之沼西垣載筆五字非工東觀
屬詞兩班難嗣　惟此挈瓶有同畫餅豈足以比肩良
史參領秘文猶陪二子之行尚忝四郎之末網羅帝籍
既佇英才出納王言寧容妄處
宋真德秀除校書謝丞相啟　聖朝重英俊之儲册府萃
圖書之富匪特養以資望盖将充乃見聞使旁搜博覽
優游文史之清庶潜省黙觀磨礱器質之美觀作人之
有道殆與天之同功故菁莪既盛於一時而豐芑尚遺
於數世大者光明魁壘足以翼邦家小者靖重端方可
以善風俗深嗟流弊寖異前觀育才之意視以具文庇
職其間指爲借徑至有深居儒舘心别騖於髙華名在
書林手弗親於讎校鄙習相仍而莫悟清途沿是以反
輕力回此風政在今日　念昔脱身於塲屋益思鋭意
於簡編然家無鄴侯揷架之藏徒日發董子下帷之憤
今将徜徉東觀凌厲西崑閲河圖寳訓人間希有之珍
窺金匱石室歴代不𫝊之秘刋訂譌謬含咀英華庶幾
因文字以窺聖賢之用心夫豈假梯媒以爲富貴之張
本昔揚雄之居天禄盖二三世而不徙官而韋述之在
集賢亦四十年而後卒業故能發揮大典焜燿方來此
前修之所已行而小子之所願學迄成微志有賴洪私
何㮚賀曾校書啟　登天禄之峥嶸遊道山之清切
玉杯繁露之異悉考舊聞金馬碧雞之雄盡探竒跡豈
惟閲簽軸之秘良以養梁幹之才
唐李華著作郎壁記　化成天下莫尚乎文文之大司是
爲國史職在褒貶懲勸區别昏明故駉牧頌於魯侯祈
招諷於楚子史官之任有述作焉盖王者之元符生人
之極教也昔沮誦(一作/諷)倉頡爲黄帝史臣文字以興
其來尚矣若南正北正建於顓頊羲氏和氏命於唐堯
更虞夏商代序天地周官宗伯之屬有太史正歳年以
序事小史奠系代辨昭穆内史受納訪以詔王聼理外
史逹書名於四方前志所載有左史記事或箴王之闕
或司過於朝所典不同其納君於善一也𫝊曰天子有
日官則史逸史伯(疑作史/佚史倫)是也諸侯有日御則禆竈子
韋是也倚相在楚南史在齊董狐在晉邦之司直也其
事舉則三靈不慝其政息則百度惟危故先王貴之至
於漢庭參用周禮太史公既殁其子遷緘金匱石室之
文焉降及東京永平中特詔班固著作東觀繼其事者
楊彪蔡邕由是太史但掌天文律厯而已小雅寝周聖
人生魯道尊而文武将墜德至而天地不通感於獲麟
嘆於與蜡爰制國典丘明𫝊之因厯象以正時元假鬼
神而討有罪善人勸焉淫人懼焉百代之英所由用也
向若前代闕能文之史曠記事之官雖舜禹之烈無聞
焉有國有家何以直道而行也魏太和年肇以著作名
官爲中書屬晉元康年改𨽻秘書朝服單衣介幘始親
職必選名臣𫝊歴宋齊梁陳官品第六元魏髙齊周隋
秩從五品魏則王沉以侍中兼之衛凱以尚書帶之至
於有晉若史材之美陳壽自佐郎遷元舅之尊庾亮以
中書領宋則徐爰何承天齊則沈約裴子野梁則陸雲
公姚察陳則顧野王張正見後魏則崔光髙允北齊則
邢子才魏收周則蘇亮柳蚪隋則虞綽王邵皆一朝名
選也　唐之建官㒺非俊乂若虞永興德函大雅魏侍
中才髙王佐鄭吏部絶韵鏘鳴崔司業雄詞飛動皆歴
焉　名岳已遷别封天柱舊章不改尚列周官登陟蓬
萊之峯循環藏室之奥從容簡貴信君子保明𢎞道之
司歟(已上秘/書省)
　　職官部(舘閣/)
唐白居易授沈傳師左拾遺史舘修撰制　昔談之書遷
能修之彪之史固能終之惟爾先父嘗撰建中實録文
質詳畧頗得其中爾宜繼前志率前修無忝爾父之官
之職
薛廷珪授鄭璘盧擇充史舘修撰制　紀綱専總於丞
相筆削分任於名儒非夫望藴司南才膺載筆者不當
其選　博聞强識繩直氷清四時之和氣襲人一字之
褒貶惟正聞見事典周知故實可以著不刋之書論司
過之史爾宜詳於注記紀乎言動之非繼彼春秋明乎
得失之跡彰善癉惡無忿疾厥心舉直錯枉無上下其
手
崔嘏授李毗等集賢校理制　披書殿讎校之文秉東
觀鉛黄之筆必選其雄詞擲地敏學通天者而授之
或荆山藴片玉之姿或桂樹擇一枝之秀
崔瑶授蕭寘充翰林學士制　揮翰金門諒屬詞華之
妙論思玉署尤資周慎之才　文摛錦繡學富縑緗早
命中於射宫遂從知於壼奥静無違心動有餘裕用雖
繫於通塞道自保於歳寒
崔嘏授裴諗司封郎中依前充職制　臺郎望美詞苑
地髙粲列宿之輝華參起草之宥宻自非風儀玉立器
宇川停摛掞天之雄文藴擲地之清韻則不足以膺我
妙選爲時美談　襲慶於門騰芳載席端荘抱吉士之
操謹黙得賢人之風灼若春華皎如瑞素
錢珝授韓偓翰林學士制　雖公賞曾光於赤紙而直
誠尚記於皂􁂫
薛廷珪授李昌逺等充翰林學士制　士林擢秀聞爾
則百尺無枝筆陣交鋒聞爾則一戰而霸皆伸於知己
副我旁求濬柱下之清源無忘啟沃紹雲間之華譽勿
鼓喧囂慎繼前修㒺言温樹
宋吕祖謙中書舍人除翰林學士誥　内外演綸之職
獨髙翰苑之清華左右持槖之臣疇若禁林之近宻維
時盛選屬我洪儒輟從西掖之聨延入北門之直具官
某學窮閫奥文冠倫魁增主之明洋洋晁董之對發帝
之令渾渾虞夏之書休有德聲最於邇列是用進陟鑾
坡之邃深居鈴索之嚴虞侍燕閒輔陪遺㤀鬯典謨於
三代新瞻聼於四方近天子之光允賴謀猷之啟沃見
王者之志邇觀詔命之發揮
唐權德輿為齊相公讓修國史表　伏以褒貶善否裁成
義類直辭是繫徃哲攸難臣謬踐台司無補皇化每憂
覆敗上負聰明豈足以再紆宸慈累忝榮渥稽前古之
彝訓昭聖朝之法誡立言載筆豈易其人量力循涯自
知不可又自貞元四年李泌後宰臣遂不兼此職盖以
論著慎重留於聖心自非時謂全才何以逺循故事用
此内省以榮爲憂况君舉必書時同堯舜之理任人以
器顧無遷固之能
宋翰苑新書謝除學士表　歴考名臣具存故實陸贄
於詔書之重每上奏編歐陽雖帖子之微不忘規諫臣
何爲者心切慕之
歐陽修謝宣召入翰林表　乆叨塵於侍從曽莫著於
勞能而自出守外藩近遭家禍茍存餘喘復齒周行風
波流落者十年天日再瞻於雙闕進退之際已蕭䬃於
霜毛慰勞有加賜憐憫於玉色
唐王維謝集賢學士表　臣抽毫作賦非古詩之流挾策
讀書無専經之業伏惟陛下文思超前哲之后書契踰
畫卦之君龜圖不能比其詞龍甲不足究其義聞相如
在蜀畏不同時徴枚乗於齊惜其已老急賢之㫖欲賜
追鋒如臣不才豈宜濫吹将何以編次漆簡刋定石經
東堂賦詩将招不成之罰北面待詔必無善對之才以
榮爲憂席寵知懼
宋真德秀謝宣召入學士院備顧問表　切觀列聖之用
人惟待詞臣而加禮盖於言語文章之外責其論思獻
納之忠或雖忤㫖而暫閒終必棄瑕而復用修除翰苑
在環滁出守之餘軾侍禁庭亦赤壁歸來之際加歳月
則其文老涉變患則其慮長乃登邃嚴以備顧問如臣
者才華弗競戅拙自将掌先皇帝内制者六年每慚越
俎迨陛下初元之再命竟許循墻以驅馳州縣之頻且
放廢山林之乆見聞寖少藝業益荒結茅屋於雲邊已
甘終老瞻玉堂於天上若隔前生敢云白首之重來誤
辱清衷之親簡
蘇軾謝宣召入院狀　視草之官自唐為盛雖職親
事秘號爲北門學士之榮而禄薄地寒至有京兆掾曹
之請豈如聖代一振儒風非徒好爵之縻兼享大烹之
養玉堂賜篆仰淳化之彌文寳帶重金佩元豐之新渥
既厚其禮愈難其人　朝論所髙禁林爲重非徒翰墨
之選乃是将相之儲禮絶同僚嘆裴李於座上功成異
域得頗牧於禁中宜有異人來膺此選
又謝宣召再入學士院状　使星下燭生蓬蓽之光華
天澤旁流失桑榆之枯槁國有用儒之盛士知稽古之
榮翰墨之林號稱内相文章之外不取他長至於用人
可以觀政文武並用或成頗牧之功邪正襍居至有伾
文之患惟貴且近故難其人而况金鑾玉堂親被絲綸
之宻北扉東閣獨稱年德之髙必有異人以齊衆口而
臣本縁衰病出守江湖以一方彫弊之餘當二年水潦
之厄戴星而治僅免流離及𤓰而還怳如夢寐交親迎
勞都邑聚觀驚華髪之半空笑丹心之未折宜投閒
散以養衰殘豈期過採於虚名復使榮加於舊物
王邁賀林直院啟　矧當多事屢驚夜響之鈴縧豈比
平時卧看日移於磚影慰撫河北則大手筆何慊於德
裕調撥闗西則凡號令宜付之遜能起詔草若湧泉惟
陸相始當於機務發德音於時雨必韋公乃福於生人
求如在昔之前修庶可當上之遴選　學力與天相融
聲名無地可著筆有活法珠走於盤而不出於盤𣲖接
古文氷生於水而尤寒於水凡名山大川之偉觀與浮
屠老子之靚居皆藻飾以雄詞盡膾炙於衆口帝謂琳
琅散落至煩雷霆之取将孰如琬琰編摩要與日星而
争耀乃攽天㫖寵畀氷銜吏部二百年之文已歸中禁
瀛洲十八士之選皆避一頭
夏竦謝直集賢院表　竊以承明設待詔之官實漢朝
之芳潤麗正啟修書之院乃唐氏之英華濬圖書之淵
敞龍鳯之宇自非弓裘繼世章句名家通授羲畀姒之
靈篇閑書笏珥彤之故事則何以繼成康之美頌考宣
武之懿文陪法從於甘泉奉宸游於屬玉况當聖日允
屬簡求如臣者學不𫝊經文非近史青青子佩雖見刺
於勞心翹翹錯薪亦濫期於刈楚　遂殺青而奏技果
出綍以推恩禁林俾試於彫蟲書殿遽令於抱槧閲上
帝之冊府目眩星辰登道家之蓬山足踐雲氣奉長者
之餘論與先生而並行分直石渠地接嚴更之守縱觀
金匱門連著作之廷載惟螻螘之軀莫報乾坤之賜
趙(闕/)　賀集賢楊修撰啟　平津第一諒博極於天
人江夏無雙且恣觀於圖史顧亨途之伊始實輿議之
攸歸矧瀛洲列仙之殊庭羣玉上帝之冊府昔者金泥
石檢嘗草東觀之儀縹帙芸籖重定開元之目今天孫候
翠華之幸屋壁藏科斗之書必将講故事於乾封聿修
盛禮訪遺編於汲冢大備闕文
秦觀謝舘職啟　文章末技固非道義之尊箕斗虚名
祗取謗傷之速亟從引避幾至顛躋褒未就於衮華惡
已成於瘡痏三期之内王尊乍佞而乍賢七年之中魯田
一與而一奪　伏遇某官道欲濟時仁能錫類始憐貧
女稍分秦壁之光終念波臣爲激越江之水矧兹竒蹇
亦與甄收敢不以古人行己之方爲國士報君之義千
金弊帚聊依翰墨以自娯一割鉛刀或兾事功之可立
宋洪邁賀黄左史啟　黒白既分丹青自炳聖朝舉無
缺事可少緩於箴規人主蔑有戯言正欲明於記注進
躋左墄宻侍前旒移疇昔皂囊剴切之誠示此日青史
簡嚴之筆侍玉皇之香案共欽稽古之榮築宰相之沙
隄佇究濟時之業
翟公巽謝試中舘職啟　奉對西清凛天顔之咫尺
策名東觀近雲漢之昭回顧影自慚無顔以寄惟石渠
天禄之府秘金櫃玉板之藏翰林墨客之文章河圖洛
書之典訓怪如齊諧之所志微至稗官之所收極備至
於方言其流及於瑣語煨燼竹簡發羽陵汲冢之編科
斗漆書讐魯壁淹中之蠧盖古人禮求諸野而史官學
在四夷僅有典刑誰云古昔仲尼之悼借馬猶及闕文
夏禹之尚遺聲以存追蠡自非網羅百氏之學貫穿千
載之文約六藝以成章洞九流之領畧孰能删除繁穢
放輯舊聞得商頌十二篇考次逸詩之缺取武成二三
策緒正古書之遺至於曉幼婦之微文釋四蟲之訓纂
討論疑識辨岐周栒鼎之銘義證古文跡東漢顯陵之
策唯時遴選益歎才難　建章鳯闕望帝極之太微策
府玉山應星躔之東壁　乃眷蓬山世唯舊物慨流波
之未逺創風樹之纒悲再命及躬相望踵武惟先人嘗
掌斯事獲繼前修卒父業復總羣書敢期故實永言陟
岵之感終廢蓼莪之篇然以碩儒之熟訓詁而誤爾雅
之蟛蜞大夫之識具敖而名先君之獻武况乎淺陋無
乃滋疑庶幾農馬之専可與蟲魚之注述陶唐至於麟
止安所發明頌聖主之得賢臣或能論著
播芳大全賀劉内翰啟　功既成於授鉞命爰錫於
賜環不逺千里而見王果以一言而悟主精神夙契眷
注益深北門正内相之除南部領天官之長玉堂揮翰
日觀雲漢之昭回金殿掣鈴時近天威之咫尺爲命雖
資於潤色矢謨實賴於弼諧豈止發爲文章號禁中之
頗牧要當諫本仁義措天下於唐虞佇聞綸綍之攽即
正鈞衡之拜
楊萬里賀章侍郎兼侍讀啟　衆徯九遷而未快自
乞一麾而遽行王尊之乍佞乍賢何有於我子文之無
喜無愠一聼之天公論以乆而自明德望因退而愈重
宋陳耆卿賀真右史啟　楓宸渙號柱史升華峻直北
扉矯矯麻頭之健筆摛毫右陛英英簡上之清風疊組
孔嘉垂紳丕聳切以唐虞雖逺都俞具載於典謨班馬
不生筆削允資於記注折旋螭首咫尺龍顔必有襲六
爲七之功足載登三咸五之治　賈生通逹氣少和平
仲舒淵源言多迂濶惟我公之謦欬中有國之膏肓以
此猷爲必能衮鉞發揮神聖有公是公非之權判白奸
回無乍賢乍佞之惑直聲九鼎正氣千尋
元袁桷謝閻學士啟　王言之制曰七史官之長有三風
動四方必訓詞之温雅詔垂萬世在書法之簡嚴維班
馬之良不能繼獲麟之筆而燕許之體難以推倚馬之
才藝不兩能物無全美筆則筆削則削非曲學之可爲
見所見聞所聞恐直情而難致古有斗米而作𫝊近多
千金以致詞好惡成一己之私褒貶失當時之實掩長
卷以竊歎抱遺經而自娯故魏收以輕薄寡才咸稱穢
史王通雖隱淪不仕獨著元經方今偉績無前太平有
象大禮畧封禪之紀純誠汰郊丘之儀聲教萬邦文質
二代追皇猷創業之永𫝊丕基嗣服之初必屬鴻文以
揚駿德彰施作繪極妙巧於羣工雜比成音合天和於
衆耳㧞犀之選非易聚毛之長亦難
唐顧雲謝下第後使人存問啟　優游仙苑泛泳天潢覆
錦髙眠八花磚而讓寵含香視草五色筆以慙神
薛逢上翰林韋學士啟　優游仙署偃息禁闈筆灑王
猷硯涵天澤成霖而雨露非逺吐氣而虹蜺坐舒(已上/翰林)
(學/士)
王建上裴舍人度詩　小松窻對鳯池開履跡衣香逼
上台天意皆從彩毫出宸心盡向紫烟來非時玉案呈
宣㫖每日金階賜對迴仙侣何因記名姓縣丞頭白走
塵埃
皇甫曾奉寄中書王舍人詩　腰金載筆謁承明至道
安禪得此生西掖幾年綸綍貴東山遥夜薜蘿情風𫝊
漏刻星河曙月上梧桐雨露清聖主好文誰爲薦閉門
空賦子虚成
温庭筠投翰林蕭舍人詩　人間鴛鷺杳難從猶恨金
扉直幾重萬象曉歸仁壽鏡百花春滿景陽鐘紫微芒
動詞初出紅蠟香殘詔未封每過朱門愛庭樹一枝何
日許從容
蘇頲授崔琳紫微舍人制　宜遷振鷺之行用集栖雞
之地
王丘授裴敦復中書舍人制　或學辯文䑕核綜兼於
隱賾或詞握靈蛇光輝映於等夷
崔嘏授裴諗中書舍人制　自擢居内署掌兹制命謹
宻無曠馨香有聞問對備見其一心敏㨗共推其七步
况臧孫有後且聞得鳯之音枚乗多才雅蓄雕龍之妙
爰因滿歳授以正名
劉崇望授翰林學士鄭延昌兼中書舍人制　以爾彯
纓著稱夢筆爲文富以美才披其禁闥典由中之詔成
布下之言方謂得人雅當入侍盖聞羊祜謀議是草皆焚
周仁重厚其言不泄親近之地慎宻爲先爾既不能何
爽居外西省亦吾教誥之地戒之可矣
李嶠授太子舍人劉如玉等右史制　並言芳蘭芷行
温珪璧或譽美銅樓或名髙石室記言之重選衆尤難
宜收博辨之才俾居良史之任
蘇頲授崔銑起居舍人制　識逺心明懐才藴藝缺碑
盡記亡篋不遺
崔嘏授崔瑶等起居郎制　載筆赤墀之下掌禮曲臺
之中注記行而鉛槧是資褒貶當而縉紳知懼顧兹所
職豈易其人
宋蘇軾謝中書舍人表　右史記言己塵髙選西垣視
草復玷近班皆儒者之至榮豈平生之所望　詞命之
職古今所難非獨取之於文盖将試之以事至於機務
亦或與聞雖四户擅權非當時之公議而五花判事亦
前代之美譚及夫三字之除乃是一切之政但謂内朝
之法從安知宰相之屬官既任止於訓詞故權移於胥
吏恬不知怪習爲故常先皇帝道冠百王法垂萬世建
六官而修故事闢三省以待異人典章一新名實皆正
遂申明於四禁俾分領於六曹逺則追直閣之司近則
通檢正之任雖未聞政而聞事盖須有德而有言如臣
之愚無一而可草創潤色既非鄭國之材除書德音又
乏唐人之譽忽當此選莫測其由　将聖與仁能哲而
惠雖在三年不言之際已有十日並照之光而臣日侍
邇英親聞訪道仰天威之甚近知聖鑒之難逃謂臣嘗
受先帝之知實無左右之助棄瑕徃昔責效将來臣敢
不益厲素心無忘舊學上體周公煩悉之誥助成漢家
忠厚之文茍無曠官其敢言報
曾鞏謝除中書舎人表　甫上程篇遽塵寵仕載惟
遭遇倍集兢慙盖聖君難諭之情将欲施於號令得當
世能言之士然後逹於文辭矧今綱理四方彌綸庶政
肇維新之王度備乆簡之官儀計謀常越於拘攣注措
舉爲於希濶豈伊凡庶可測髙深方當覺悟邇遐使徧
知於上意訓齊内外用丕變於羣心尤資演暢之才曲
盡丁寧之㫖布爲邦典兹謂人文顧在臣愚豈堪此選
　敷導訓辭懼空踈之難强追參諷議憂膚淺之易窮
於風波流落之餘以蒲栁衰殘之質自循涯分曷副恩
榮雖日月之光何加於潤色而天地之德無待於論思
然臣素堅好古之誠粗識愛君之義既抗顔以就列敢
恕己以懐私謹當尋繹舊聞用闡揚於命令激昂懦志
庶補助於謀猷
李劉賀鍾侍郎除左兼中書及侍講啓　恭惟某官
目營四海胷著千年闗百姓於寸心不夷不惠而願孔
子之學掃千軍以獨筆非韓非孟而成歐陽之文雲雷
十載之經綸江漢六年之方泳怒鵬既擊凡馬皆空蜕
骨地仙直上蓬萊瀛洲之島彯纓天策偏儀承明金馬
之庭堯醲舜醺最宜爲誥班香宋豔安敢比材非道不
陳於前在庭無出其右日獻月納亦有嘉謀年除嵗遷
士無異論四輔既備命史佚以記言五禮有庸咨伯夷
而降典露門重席星户鳴珂緝熈有賴於仔肩左右宜
咨於汝翼掌六典之貳更追裴馬之蹤遂萬物之宜即
接䕫龍之武(已上中/書舍人)
唐崔嘏授裴諗知制誥制　生而有文弱不好弄中藴明
敏外涵清和藹乎君子之風蔚有賢人之操自擢昇翰
苑入侍禁闈動必知機静而適道大玉之韻清越以長
小山之姿貞芳自茂是用資其粉澤演我絲綸斧藻方耀
於鳯銜揮灑更期於鴻筆
常衮授庾凖楊炎知制誥制　詔令之重潤色攸難其
文流則失正其詞質則不麗固宜酌風雅之變參漢魏
之作發揮綸音其在兹乎
常衮謝知制誥表　五字非工四年待罪禁垣之右朝
奉如綸宸扆之前夜參視草以地尤宻惟才必精在臣
無堪忝跡斯甚食浮之議所責何逃　翺翔雲霄沐浴
雨露
宋歐陽修謝知制誥表　伏以王者尊居萬民之上而誠
意能與下通奄有四海之大而惠澤得以徧及者豈惟
號令誥詔發揮而已哉然其爲言也質而不文則不足
以行逺而昭聖謀麗而不典則不足以示後而爲世法
居是職者古難其人乃以愚臣而當此選伏惟皇帝陛
下茂仁聖之姿荷祖宗之業日謹一日曾未少懈而自
羌戎負固邊鄙用師勤儉率先於聖躬焦勞常見於玉
色雖有憂民之志而億姓未蘇雖有欲治之心而羣臣
未副故每進一善則未嘗不欲勸天下之能每官一賢
則未始不欲盡人材之用雖以爵禄而砥礪尚須訓誡
之丁寧尤假能言以諭至意可稱是者不又艱歟伏念
臣雖以儒術進身本無辭藝可取徒值向者時文之弊
偶能獨守好古之勤志欲去於雕華文反成於樸鄙本
懼不適當世之用敢期自結聖主之知陛下奨之特深
用之太過此臣所以懇讓三四至於辭窮而天意不回
寵命難止尚慮頑然之未諭更加使者以臨門恩出非
常理難屢瀆及俯而受命伏讀訓辭則有必能復古之
言然後益知所責之重夙夜惶惑未知所措伏以文字
之職厠於侍從之班在於周行是爲超擢不徒揮翰以
爲効自當死節以報恩惟所使之期於盡瘁(已上知/制誥)
歐陽修謝復龍圖閣直學表　再念臣稟生孤拙本乏
藝能徒因學古之勤粗識事君之節茍臨危効命尚當
不顧以奮身况爲善無傷何憚竭忠而報國
陸游賀台州曾直閣啟　歴考平生追配古人而奚
愧中更俗吏益知儒者之有功比由直舘之宴閒起奉
中臺之委寄翔而後集泛然敢辭子房避三萬户之封
曼容至六百石而去當宁爲之太息舉朝仰其髙風
楊億賀刁秘閣啟　羣玉之府圖籍攸歸承明之廬
俊賢所聚自非兼該文史洞逹天人擅博物之稱負多
聞之益則何以掌蘭臺之秘記辨魯壁之古文克分豕
亥之非榮對鬼神之問允資鴻博式副選掄
　　職官部(宫僚/)
唐蘇頲授唐休璟太子少師制　私第懸車耆年益壮公
門軾馬朔見逾聞求舊所期懐賢是切諭於三善况待
正人營於百工孰過元老宜紆几杖俾作鹽梅
白居易授嚴綬可太子少傅制　東朝保傅歴代尊崇
漢擇名儒任先疏廣晉求耆德選在山濤實資六傅之
賢用𢎞三善之道
蘇頲授韋嗣立太子賔客制　鑒測毫端詞詮象外昆
弟承一經之業登相者代不乏人閨門有萬石之風立
言者士是則效疇咨滿於故事潤色敷於令典屬以疾
辭用體張良之志資於德舉宜從綺季之遊
孫逖授賀知章等太子賔客制　衣冠耆舊詞學宗師
或恬淡風流獨擅東南之美或清貞介特是稱江漢之
英負當朝之令名有錫類之純行頓令教導乆侍藩維
善利則多寵章宜及方之四老用列賔友之班綜彼三
墳俾在圖書之府
常衮授嗣呉王祇太子賔客制　文昭之慶蔚於公族
楚元之後繼有忠賢
李嶠授王方慶左庶子制　昇降銅樓輔弼玉裕必求
時望以隆國本　體温恭之性造次不違守亷退之風
終始若一實舊德之明允見通人之老成昔張良以三
傑之才始傅儲右史丹資八舍之重方䕶春宫簡賢任
能抑有前事宜膺九德之選用光三善之才
蘇頲授韋杭太子左庶子制　可以發揮夏籥光踐春
華宜從綺季之遊益重王商之拜
李嶠授于復業太子中允制　銅樓俟俊銀牓翹賢漢
水觀風且輟彤襜之務瑶山聼樂宜煦黄離之景
又授相王男成器太子左賛善大夫制　毓彩桂山承
規椒掖韶容霞舉美志月将望苑翹才瑶山佇俊宜參
多士之選俾從正人之列
又授呉昇太子左賛善大夫制　悟理明逹用心微妙
博以才藝精於談吐西園月上亟聞飛盖之篇東陸春
歸宜聼鳴笳之響
又授竇元泰太子洗馬制　觀津之榮累稱外戚伏波
之訓方裕後昆可勸導宗黨儀刑門族俾登洗馬之秩
㒺忝濯龍之戒
又授栁冲兼温王師制　族茂汾鼎價珍垂璧雅負通
才備聞遺訓探六經之奥如叩鴻鐘窮百氏之源若披
明鏡扶輿切問侍從増榮擁篲崇儒師資佇德
薛廷珪授太子賔客王牘等諸王傅制　明君臣父子
之道知禮樂詩書之源可使髙步承華入參望苑琢磨
羽翼朕有兾焉或授正卿或加峻級宜旌優異徃傅童
蒙邪蒿鮑魚勿俾登爼胄筵講肆爲惜分隂使其知東
平爲善之規喜王褒洞簫之賦承萬代之業固磐石之
基斯賴於老成人也
元稹授郭皎冀王府諮議制　材任爪牙姻連肺腑領
轅門之右廣假桂苑之元僚夙著威名嘗頒勇爵元戎
啟状慶澤覃恩宜輟豹韜之雄以資鴈沼之畫
蘇頲授崔子源岐王府長史制　地緒清茂風襟亮拔
有如繩之直懐匪石之心學不爲人文能飾吏憲曹白
簡秋隼曽飛禮闥青縑晨鳬就列
又授王守亷申王府長史制　俾瑇筵之茂寵參碣舘
之元寮
元稹授薛昌族等王府長史制　河山在念肯忘奨勞
藩邸求才實思髙選昔阮孚以嘯咏自樂龎秀有忠烈
可佳更任王宫咸稱國器今之榮授其在兹乎
宋播芳大全吏部侍郎兼太子詹事制　太子乃天下
之本而賢者爲邦家之基思得直諒多聞以爲益友庶
幾左右前後㒺非正人故兹一時端尹之臣率用兩朝
髦俊之選
齊孔稚珪讓詹事表　太子霞鶱青殿日晃春宫駕紫
谷之英振洛笙之響自非器上白雲韻同明月何以延
芳芝苑揷羽瓊條竇嬰戚貴於西京陸曄風素於東國
伊人之美方曰可舉臣亦何斯而敢忝冒也
陳江緫謝宫爲製讓詹事表　如攀珠樹徒仰照匣之
輝若踐玉田不知照廡之價芙蓉之水亟奉北園迷迭
之文屬陪南舘乆降嘘枯之㫖許賜凌雲之筆清夜讌
斯謂言善戯黄金然諾並遂殊寵年齊柏寝豈報恩榮
紙罄蘭臺未書悚戴
宋汪藻謝除太子賔客表　儲闈肇啟當收卓異之才
詔綍中頒首玷髙華之秩既預論思之秘仍參調護之
榮承命便蕃撫躬跼蹐伏以三王之教世子必用正人
兩漢之詔宫僚無非碩學矧在賔筵之列尤爲儒者之
光方朝廷新曠古之儀俾世嫡正前星之位養德兹始
求賢實艱尚虚六傅之聯先遴十人之選如臣膚淺非
國俊髦司典謨訓誥之文猶孤眷倚豈父子君臣之道
能有建明弗獲固辭終慙非據　敢不益懋嘉猷誓堅
晩節宻爲羽翼當如園綺之賢徒事文詞敢效應劉之
陋
又除詹事謝宫啟　庇身修德濫迹端形陳蘿故葛攀
附不涯解角蜕鱗超踰非次方辭璽㑹覬收渥澤
梁簡文帝庶子王規墓誌銘　玉挺藍田珠潤隨水價
重連城聲同垂棘偶應龍之籥影等威鳯之羽儀名理
超於荀王博洽侔於終賈稍遷侍中佩玉璽於文昌珥
金貂於武帳文雅與綺縠相宣逸氣並雲霞俱逺副君
取敬杜夷時迴晉儲之駕追嗟徐幹亦降魏貳之書爰
發睿辭爲銘云爾七略百家三藏九部成誦於心談天
其口勝氣無儔髙塵誰偶榮珪掩采靈劔摧鋒宋郊淪
鼎洛水沉鐘𤣥扉不晝幽夜恒冬
　　職官部(六官/)
唐白居易授鄭絪吏部尚書制　昔魏用崔琰毛玠典吏
曹一時之士以亷節自勵國朝宋璟李義掌選部亦能
遏絶謁託振張紀綱官無古今得人則理吾言及此欲
爾繼之
錢珝授劉崇望吏部尚書制　來整軒裳再提衡鏡山
公宻啟更廣規模楚客騷離休勞諷諭
蘇頲授盧藏用檢校吏部侍郎制　風塵之外獨秀瑶
林清白之中常懸氷鏡自四年掌誥九品作程峻而不
離重輕咸當簡而能要浮競斯逺刀尺之委銓衡已歸
特選周才更符僉望
常衮授楊綰吏部侍郎制　三揖而進能守謙光一命
而僂不忘恭敬　當勵濯纓之操不遺刈楚之才
孫逖授陸景融吏部侍郎制　恬淡之性足以抑退浮
華徽明之識足以激揚淹滯類能而使僉議允屬俾澄
清於九流期風俗之一變
崔嘏授韋博等司勲郎中制　頃以邊城命将肇建麾
幢當警塵未息之時及烽火向明之日故於粉署妙選
星郎欲以賛充國屯田之謀佐武賢備戎之術既而賔筵
有耀幕畫已多荐居於沙漠之中茇舍於戎旌之下亦
既勞績亟更歳寒念其裹革之誠更復握蘭之美
又授馮韜等司封員外郎制　分列宿之位應覆被之
榮入可以封還詔書出可以分領符竹優游於粉署之
内談笑於錦帳之前茍非清才不在斯選以韜文章炳
煥獨步詞科以同靖門胄光華深通聖典荆玉韜含章
之美霜鐘蓄待扣之音是用升彼名曹擢於芸閣
蘇頲授裴耀卿檢校考功員外郎制　士行純宻文詞
典麗時人許其清秀職事推其綜核惟才是舉方憑止
水之明在位斯聞佇考觀光之彦
梁沈約爲褚炫讓吏部尚書表　竊惟𤣥素未辨必謬
朱紫之察規矩或昧理䘮方圓之功東西兩漢左雄孤
絶於前南北二晉山濤莫嗣於後良由性藏於貌才隱
乎心楚越無以况其迥殊山川未足方其險阻雖復拂
暗爲明勉愚生智亦何以登竒拔異離渭分涇
張纉讓吏部尚書表　漢革民曹魏仍東掾毛孝先以
清公見美盧子加以貞固任職降及晉代希覩其人樂
彦輔雍容自守當時恨其寡譽山巨源意存賞㧞不免
與世浮沈鄧攸牧馬家庭何益止競之操卞壼如含瓦
石未聞檢裁之功
王筠爲第六叔讓重除吏部尚書表　臣聞剸犀截鴈
必俟昆吾之鋒逐日追風信資伯樂之駿未有驂駕蹇
足而方騁遙塗採藝鉛刀而求其斷割伏惟則哲爲體事
艱歴代明别攸寄義重前王必使玉石薰蕕區别靡雜
涇渭𤣥黄條流不爽自非伯豪之天下稱能仲子之時
人歸德孝先之㧞真抑僞巨源之黜惡舉善然後可以
銓鏡流品平均衡石
王僧孺讓吏部郎表　臣生輕飛籜品細䟽壤寂寞州
閭取淪窐竇不自求於善管寧許人以能官從班隨牒
自安疎逺豈望翰飛終知跡滯一逢浸漉幾聞昭晉假
拙爲心變竒成偶寧爲天覆地長復與雨露相滋秋成
春發必如暄寒無爽自變泥塗多超嵩鄧屢考固其北
越在累誠於可聞方愧朱紫永懵鈞衡固惟許李終非
王畢取其清尚㒺所經企求之碎宻寧可庶幾
唐李嶠爲李景湛讓天官尚書表　鏘金鳴玉坐榮枯
朽擊水摶風顧慙腹背自忝司衡鏡亟積(一作/易)星灰雖
智力已窮而清通未効朱紫多紊涇渭莫辨宜其抵罪
觸網稍清官謗翻乃假寵増服更垂天奨是用荷恩内
訟以榮爲憂且夫八座位隆五曹望重典南宫之喉舌
象北斗之樞機式資藻鑑奚綜賔實自非孝先亮直彦
輔公忠山濤之簡静篤素顧譚之心精體宻何以對楊
天哲厭塞人望
獨孤及吏部郎中㕔壁記　楚金百鍊顔(集作/旋)弓六鈞
(已上/吏部)
唐中宗授李承嘉户部尚書制　門下紫極八座非德
勿居丹屏六曹惟賢是擇金紫光禄大夫李承嘉靈襟
峻嶷識宇嚴明早聞道德之名夙有大臣之望雄才逐
日共騏驥而齊驅迅翼搏風與鵷鴻而並翥柏臺憲府
髙膺弄印之榮芝甸神州獨著題輿之任堅同白玉直
若朱繩臺閣生風權豪氣懾洪才可重茂秩須崇宜加
曳履之班式奨從橋之對
蘇頲授畢構户部尚書制　器無不綜含清明以見微
言有可觀負忠讜以居直百郡仰其成績三臺推其故
事頃者任殷河尹聲滿洛師姦豪懼秋霜之威孤老懐
冬日之愛故可辨於五物書以萬人誰其釐之俾爾作
則
孫逖授裴寛户部尚書制　蹇諤之用累鷙鳥而莫當
操割之能斷犀革而何有亟登臺閣嘗擁旌旄禮樂爲
從政之文德刑是戢兵之武雖地卿所掌實佇通才而
天憲惟艱尚資兼領
李虞中授學士王源中户部侍郎制　天籟無器大球
不磨範圍可以程縉紳刀尺可以制度量自㧞於郎署
寘諸中禁嘗因進見敷奏以言揖黄憲而鄙吝不生覩
汲黯而風神自整
元稹授髙允恭户部郎中判度支案制　大比生齒之
書仍掌圻毫之牘戎車方駕物力未豐剖滯應期斯任
不細
劉禹錫授(闕/)　　倉部郎中制　周制倉人以辨於邦用
廪人以待乎匪頒後代或均輸或平糴皆周官倉廪之職
也於戯王者藏於天下吾何私焉收歛以時儲蓄必謹俾
夫凶荒無患貧富克均宜詠京坻之詩勿守豆區之限
唐李嶠讓地官尚書表　臣少無竒志長乏異能短步
非疾於驊騮翾飛自同於燕雀逢聖神之再造屬天地
之兼容鄭璞齊竽竊混聲價秦冠漢綬叨踐名級步鴛
池之清切陟鸞渚之便蕃出入五臺周旋三閣行膺負
璽之任遂服専車之寵萬機損益蔽於庸陋之心百揆
謨猷滯於膏肓之疾爰發皇揆特留宸眷假優閒之秩
雖入杏壇參翊亮之謀尚和梅鼎徒延舟檝之舉竟微
股肱之效挈瓶之智患在於空虚瞰室之災懼深於盈
滿方陳骸骨之情遽荷雲霄之命負乗之責前謗未除
忝越之譏後恩仍及還振蜉蝣之羽欲參龍鳯之行赤
紱妨賢物知不可素食得位臣亦胡顔况八座樞機五
曹要劇上儀七星之象旁理萬邦之教自非元凱之明
允忠肅陳韓之敦樸淳深将何以釐正版圖擾安邦國
臣之淺狹誠則貪叨朝有典章敢叨非望伏乞迴乾坤
之曲澤收雨露之殊私廣訪訏謨詳求棫樸更引食場
之彦俾臨均土之司則受任得才無愆振鷺之美官方
有序不失貫魚之次(已上/户部)
鄭處誨授鄭薫禮部侍郎制　緫百郡之俊造考五禮
之異同必求上才以允僉屬　髙陽茂族通德盛門秉
荘氏之風規藴名卿之器業文諧騷雅鼓吹前言譽洽
縉紳領袖時輩操守必修其謙柄進退常踐於德藩疊
中詞科亟升清貫持橐列金章之侍揮毫擅紫闥之工
貳職冬官克揚休問是用俾司貢籍以振儒風朕以化
天下者莫尚於人文序多士者以備乎時選育材之本
惟善是從搴㧞既尚於幽貞聳勸勿遺於曹緒無求冠
玉無採雕蟲當思取實之方必有酌中之道
劉禹錫授(闕/)　　主客郎中制　漢制尚書郎四人一人
主營部成帝又署客曹主外國戎狄事皆今主客之任也
其後或東西列職左右分名統彼行人之家綏其外臣之
務朝聘則定位宴㑹則辨儀穆我四門深於九譯用委
藁街之政克資粉署之賢
薛廷珪授徐彦樞禮部員外郎制　澹以立身謙而履
道情田萬頃瑶林将玉樹森羅文律九成調露與承雲
交奏動必由禮人無間言克承德行之規不染脂膏之
態
常衮授張謂禮部侍郎制　貳宗伯之掌禮典諸侯之
貢士
白居易授韋貫之禮部侍郎制　可使典禮以和神人
可使考文以第俊秀
李嶠為司禮武卿讓官表　但禮秩(一作/宗)之職歴選
所難茍非得賢於何求化西京置一十二列首貫金吾
東漢有三十九人多遷玉鉉妙擇時望将以洽神祗博
採列侯所以重宗廟桓榮之經學始展今恩孫通之禮
儀方膺此命在臣無取逺謝古人将何以載𤣥冕之七
旒驅素(一作/赤)車之十乗
李嶠爲定王謙兼知司禮寺事表　臣本無操履素乏
藝能憑藉葭莩遂叨冕笏畫龍刻鵠非有天才簮犀紐
龜但因地勢鍳空虚微眇之質驗庸闇不逮之姿素簡
神衷豈勞銓叙幸得攀光日月藉寵侯王禄比萬鍾爵
窮五等備梁園之車服司周室之典經朝夕起居出入
陪奉在生多幸於臣已足豈可重叨非據更竊隆班上
虧國章下速身謗昔漢疇稷嗣将冠九卿虞昇伯夷實
掌三禮奉烝嘗祈祀之典有匏土笙鏞之節匪徒移風
易俗兼且尊事神祗豈於凡庸所可參議
宋陸游賀禮部鄭侍郎啟　恭惟某官好是正直擇乎
中庸大册髙文固已寫之琬琰崇言谹議皆可質於鬼
神殆将與日月而争光奚止當雷霆而獨立惟上聖克
勤於聦鑑察羣臣各盡於才能謂其代予言既乆煩於
鴻碩求能典朕禮宜無易於老成况以南省之要司仍
寓西垣之舊直惟時異數實冠清途然而文闗國之盛
衰官以人而輕重籲俊尊上帝豈止在玉帛鐘鼓之間
歛福錫庶民其必有典謨訓誥之盛視古無愧非公而
誰所冀復如三代禮樂大備之時抑亦追還兩漢文辭爾雅
之體顧雖老矣尚及見之
唐張鷟禮部判　典朕三禮大舜委於伯夷分敕六卿
成王任於彤伯建兹歳首實曰春官敦叙九族之親欽
若五常之教祀天郊地之典舉其宏綱朝日夕月之儀
撮其機要
蘇頲贈禮部尚書褚公神道碑　化益淳儒益信則郊
廟有典賔軍有容發揮牲玉斟酌犧象必咨焉度焉(已/上)
(禮/部)
蘇頲授張仁愿兵部尚書制　有将相之才樹忠公之
績入稱三傑帷幄所以運籌出摠六師塞垣由其卧鼔
懸利器而御物自中於桑林推素心以得士更成於李
徑故能居室而應在邦必聞洎養疾歸休辭榮及禮用
旌渭濵之兆空想潁陽之問乞言繄賴寵德攸宜佇増
題劔之榮更遂揮金之樂
錢翊授陸扆兵部尚書制　執政雖新犯顔巳急我則
有違蹇叔爾詎不如王陵剖竹遂行伏蒲未足還好爵
而來惟辨色掩閒門而退乃韜光
蒋廷珪授劉崇望兵部尚書制　云罷鈞軸亟移光隂
室既生白舟惟任觸浩然正氣充塞乎天地之間卓爾
神光瑩徹乎星辰之表琴樽遂性名教檢身
孫逖授張均兵部侍郎制　修身自逹擅鴻陸之羽儀
涖事無難有龍泉之斷割
賈至授趙良弼司庫員外郎制　元戎起行師出以律
将謀韓厥之職宜選子方之智俾登仙署仍佐中權
李嶠爲歐陽通讓夏官尚書表　臣識量凡淺志業空
廢之刀筆之吏能無爼豆之經術徒以積勞爲忝乆宦
成資承日月之末光霑雨露之𢎞貸丈二之組每慙於
假竊尺一之制更奨於庸微俛仰慙惶屏營反側夫以
天臺峻宻帝猷殷曠端揆隆於八座樞衡緫於萬機非
夫賢才孰能綜理况周官司馬有甲兵之職漢服珥貂
兼喉舌之任歴觀前載此選尤難安可以樗櫟散才瓶
筲小器比德陳劔差蹤鄭履豈無慚於謬寵實有懼於
妨官(已上/兵部)
蘇頲授李乂刑部尚書制　恒碣之寳衣冠之華業摠
四科才抱九德爲邦理要洞入精微當代詞雄居成凖
的忠義得在公之體清修稟行己之用紫泥掌誥雖宻
王言黄沙定罪是懸人命眷兹欽恤尤賴簡孚
孫逖授裴敦復刑部尚書制　誠無不通爼豆兼於軍
旅行有餘力文學資於政事頃者巡撫江徼肅清姦宄
太叔之謀既能止盗穰苴之法亦在安人功實簡心賞
宜超等委之刑柄俾踐白雲之司錫以身章更増金印
之秩
陳子昂爲司刑袁卿讓官表　臣聞王者敬懼愆在典
刑天下取平允兹廷尉茍非其人法不虚行　伏見某
官某乙弱冠登仕早有能名每以清白洗心不爲寒温
變節誠使榮加天寵職察雲司必能利用文明哀矜庶
獄弼成五教無謝於堯臣載光三典允諧於周議
宋播芳大全除刑部尚書謝表　班固志刑法兼存兵
甲之繕修臯陶作士師曰惟宼賊之姦宄盖二者相爲
表裏而四夷正賴鞭笞乃咨分閫之臣與聞司臬之事
繄此責則重矣非其人而謂何
唐張鷟判　國之二柄在德與刑邦之三典惟清與慎大
舜有欽恤之言穆王有哀矜之教爽鳩之爲司㓂矜在
澤人臯陶之作士師明於政理
李洞感知上刑部鄭侍郎詩　寄掩白雲司蜀都髙卧
時隣僧㸃寒燭宿鳥動秋池帝誦嘉蓮表人吟寳劍詩
石渠流月斷畫角截江吹閒出黄金勒前飛白鷺鷥公
心外國説重望兩朝持浄蘚斜圭影孤牕響錫枝興幽
松雪見心苦硯冰知縁文蟲聲切過門馬足遲漏殘終
卷讀日下大名垂平磧容鵰上仙山許狖窺數聨金口
出死免愧丘為
周庾信余綿永神道碑　三度有星名天獄八卦有坎
象刑書公繁不秋荼嚴無夏日民知約法未肯以獄吏
為尊吏職刑名無敢以死灰相懼(已上/刑部)
唐中宗授張錫工部尚書制　白虹良寳紫電雄鋒家
傳鵲印之祥世襲貂冠之緒文遒吐鳯思縟騰蛟質暎
南金材逾東箭自提綱左轄立帷中臺奏郭奕而無慙
射崔洪而不愧紫樞佇俊彤管須賢宜升賜劍之榮式
表委珠之潔
蘇頲授劉知柔工部尚書制　司空之職以平水土常
伯之任尤重臺閣　文詞有綺繢之工望實有珪璋之
譽出膺賢守則郡國循良入位名臣則衣冠凖的可謂
朝之明哲代之純懿俾遷榮於北斗宜作範於南宫
元稹授羅讓工部員外郎制　昔陶𢎞景一代髙人始
願四十為尚書而猶不遂國朝選署尤用其良以爾讓
敏而好學直而能温甲乙亟登班資歴踐頃將軍辟士
權資孫楚之坐籌今會府掄材復奬馬宫之射䇿無忘
辨䕶以宣程品日省月試用勸百工
蘇頲授王琪水部員外郎制　奕代儒雅門𫝊教義風
襟育粹詞韻含清雖職尚安卑而才方致逺連枝席寵
爰暎於棣華起草升榮俾光於蘭握
黄疇若賀工部劉尚書啟　恩綸拜寵起部升華帝曰
疇若垂哉擢典汝工之職漢廷誰如卿者遂陞常伯之
班朝登偉人士載嘉頌恭惟某官天球不琢王井無波
學有淵源倒彭蠡三江之勢事無盤錯倚豐城雙劍之
鋒早登名躔休有華問處憲府抨彈之地得勉益尊立
延英諫議之班如尊乃勇懋展經綸之業見謂通明之才
信湖山之炳靈有槐鼎之相繼爰膺眷命申畀彞章出
納居喉舌之司拔巧陋元成之世聖人作百工之事政
少藉於研思文昌峻八座之躔行即參於鬷假
張鷟判　位當𤣥武之官職在司空之任虞舜之代伯
禹統其班周成之朝毛公處其地(已上/工部)
　　職官部(列卿/)
唐蘇頲授韋希仲宗正卿制　以醖藉之姿中折旋之
禮趨事端雅吐詞雄暢束帶立朝既副聲實彯纓在位
迭居文武宜輟魚鈐之委叙於麟族之盟(右宗/正寺)
又授韋元珪通事舍人制　占對閒詳風規韶茂鷰庖
分職已命膏梁之緒鸞墀敷奏佇揚賔客之言
又授韋振通事舍人制　良玉藴價明珠耀彩宜擢才
於金穴俾趨侍於瑶墀(已上通/政使司)
梁沈約授蔡法度廷尉制　民命所懸繫乎三尺止殺
除殘實由乎此是以臯陶作士五刑惟明于張莅官世
無寃獄且漢代律書出乎小杜呉雄以三世法家係爲
理職郭恭以律學通明仍業司士爰及晉氏此風未泯
叔則元凱並各名家自兹厥後斯尚漸薄迄至於今捐
棄頓盡衣冠士子耻復用心州郡姦吏恣其取捨舞文
弄法非止一塗朕膺天受命爲兆民主每一念此忘寝
與食尚書删定左曹郎中蔡法度少好律書明曉法令
世之所廢篤志不怠至於章句蹖滯名程乖礙莫不斟
酌厥衷允得其門方欲寄以國刑開示後學㧞才取士
豈有定方自世道澆流浮僞雲起量計多少辯校錐刀
若遵徃從舊守而勿失豈所以軌儀上世垂風於後宜
加褒擢弗繫常階
唐蘇頲授陸餘慶大理卿制　早回翔於近宻乆踐歴
於中外雍容文雅自然素徴清商蕭散風華莫不瑶林
瓊樹必當和而不撓貞則有恒正罰金於後人戒刻木
於前吏念兹欽恤深可哀矜宜修白雲之典俾静黄沙
之職(已上大/理寺)
常衮授楊綰太常卿制　舜以伯夷作秩宗漢以列侯
掌郊廟至於圓丘大射之制禮官博士之論莫不綜詳
得失而折衷焉故事職尊冠九卿之首　恭儉忠信守
而彌固一時模表清議所髙固可以處楊震桓榮之位
領曲臺司宗之重勉思厥服以稱任賢
李虞仲授崔羣右僕射兼太常卿制　出作垣翰入標
羽儀風雨有不已之鳴雪霜無可變之色秉是全德㒺
聞異辭乃者輟自夏卿授之戎閫統荆衡之巨鎮嗣羊
杜之前聲政推洽平理在徴復禮樂之器予心所難兾
流合雅之音将考依經之制慎簡斯職僉諧乃俞俾迴
軍旅之謀式暢人祗之職伯夷官業佇乃修明
蘇頲授陳貞節太常博士制　卞寳輝光楚材翹秀窮
禮經之奥博踐詞律之風雅參名列侍每獻昌言掌事
奉常宜銓令典
梁陸倕爲王光禄轉太常讓表　昔者楚德方盛孫叔
濯衣漢道克隆王陽結綬故受命無辭受爵不讓况宗
卿清重歴選所難漢晉以降莫非素範辭爵則桓郁張
奮讓封則丁鴻劉愷潘尼之文雅深純華歆之從容退
黙自昔迄兹風流繼軌以臣况之曾無等級
陳沈烱爲周𢎞讓太常表臣聞玉舄雕楹不取材於
蟠木丹朱繡黼豈襲冕於蘿薜何則適用各有所宜朝
野不可一㫖叔孫之分定禮儀倍資典實刁協之躬爲
唱引豈易其儀賔主闕對封禪失儀責以司存云誰之
咎况南史執簡轉見違才君舉必書尤難妄冒
唐髙郢謝再除太常卿充禮儀使表　臣聞秩宗之任典
司三禮奉常之選班列九卿前古以來用人爲重非有
望實不宜謬居臣昔叨此官已積負乗之懼今復再
歴倍増濡翼之憂况専職禮儀别蒙委遇明時大禮方
奉郊禋末學謏聞何徴損益
錢珝代户部孫相公謝授兄太常卿表　陛下禮行舟
楫念及塤篪慰其友愛之懐進以優崇之秩伏以九卿
之位列代所尊舜以三禮命伯夷漢以奉常加稷嗣依
古則重得人始光用典之難敢言兄氏方懐慙惕忽荷
皇私而階峻銀青寵兼端揆喜溢在原之屬恩加當軸
之臣既激弼諧且𢎞名教股肱作輔莫成鎮撫之功手
足相須但有胼胝之誓
漢揚雄太常箴翼翼太常實爲宗伯穆穆靈祗寝廟
奕奕稱秩元祀班於羣神我祀既祗我粢孔蠲匪愆匪
忒公尸攸宜弗祈弗求惟德之報不矯不誣庶無罪悔
無曰我材輕身恃筮東鄰之犧牛不如西鄰之麥魚秦
殞望夷隱斃鍾巫常臣司宗敢告執書(已上太/常寺)
唐蘇頲授房光義光禄卿制　雅容端操惟玉有温擇行
踐言復珪無玷頃祗班序尤稱望實蘭猗趨職已伏於
誰何柏梁賦詩俾聞於緫領
劉崇望授李授光禄少卿制　勉幹吉蠲之職無忽禋
祀之官
又為武奉御謝官表　臣聞瑶庭任切猶稱六尚之榮玉
食禮尊實緫八珍之貴臣術慙禄鶴業匪豢龍将何以
致美瓊芳式和金鼎(已上光/禄寺)
蘇頲授王希雋太僕卿制　登於副尹聲滿於字人試
乃列卿眷踰於數馬巾車是屬建皷攸司
薛廷珪(闕/)　　授太僕卿制　昔周穆王命伯冏為太僕
正曰昔在文武聰明齊聖侍御僕從㒺匪正人以承弼
厥辟且曰僕臣正厥后克正僕臣諛厥后自聖太僕之
爲官也重矣朕每讀書允擇其可矧惟前代畢用名臣
數馬執綏故實具在爲予禦侮作我前驅審官擇人今
以命汝稽諸訓誥得不勉之
漢揚雄太僕箴　肅肅太僕車馬是供鏘鏘和鑾駕彼
時龍昔在上帝巡狩四宅王用三驅前禽是失紂作不
令武王征殷檀車孔夏四騵孔昕僕夫執鞗載騂載駰
我輿云安我馬云閑雖馳雖驅匪逸匪愆昔有淫羿馳
騁忘歸景公千駟而淫於齊詩好牡馬牧於埛野輦車
就牧而詩人興魯廐焚問人仲尼厚醜孟子盖惡夫廐
多肥馬而野有餓殍僕臣司駕敢告執皁
唐楊烱後周明威將軍梁公神道碑　識髙東野職參西
極勵銜策而追風逐日加剪拂則絶電奔星駃騠将駙
騄齊衡驥騮共騶駼伏櫪於是龍媒間出麟友挺生伯
樂多謝於精㣲日磾有慙於秣養
張九齡太僕卿王君墓誌　買臣還郡無矜於出綬張
既本州是榮於衣繡　訓以六騶正於君(疑/)僕日加數
馬之慎歳有展軨之勤(已上太/僕寺)
常衮授蒋渙鴻臚卿制　朕方修文德以撫區外則重
譯象胥之事九儀相賛之職正用髦碩俾之典領　時
屬四夷之叙參授大賔之任韓暨以宿德而拜陳紀以
至行而遷求舊任賢正當此選
李嶠為崔神基讓授司賔卿表　自謬司六尚承乏九
賔星琯驟移塵露無紀每懐忌滿之誡實負曠官之責
寜可以更奉殊徽重叨非據當象河之顯列處惟月之
崇班陛下刻象琱金焚山牓道維駒在詠異人並出無
容使芳蕙爲蕭康瓠成寳
孫逖鴻臚少卿壁記　帝唐亮采立政稽古命官柔服
逺人綏厥有衆肅慎來賀渠搜即叙示之以干羽通之
以冠帶允諧是職豈易其人非夫野王之政理𤣥成之
經術德孺之明識元方之令望則曷由臻兹(已上鴻/臚寺)
蘇頲授韋玢司農少卿制　盛禮興樂望雖重於執珪
八政一農事尤殷於理粟况洛京轉漕淮海通波宜任
牟融之能遷改鄭荘之弊
晉張華大司農箴　家有廬井王有廩籍阜茂豐物和
鈞闗石在周之季不䖍政首棄稷弗務不籍千畆匱神
乏祀敗於戎醜穡臣司農敢告左右
唐楊烱後周青州刺史宇文公神道碑　奏稱内史漢曰
司農管夷吾陳不涸之名耿壽昌立常平之議時播百
榖后稷讓於虞書阜成兆民列卿拜於周典(已上/司農)
蘇頲授鄭孝式衛尉少卿制　詢事可以樹風聼言可
以從政韜戈之任衛㦸是司俾移名於白簡宜亞寵於
丹棘(右衛/尉寺)
蘇頲授李從逺守太府卿制　膺河寺之秩寵選方髙
致泉府之殷惟才是屬　學仞山髙詞塲雲鬰闕里之
室動不違仁潁川之門居而㑹理
白居易授裴武太府卿制　聚九州之賦辨百貨之名
按其度程謹其出納孰爲主者外府上卿有通敏之識
有倚辦之才以兹器用早膺任使小大之務㒺不勵精
累有勤績存乎官次　爾宜率其官屬欽乃職司㑹帑
藏出入之要修權量平校之法(已上太/府寺)
孫逖授牛仙客殿中監制　長才爲萬里之城沈畧乃
百夫之禦頃持節鉞嘗鎮河湟兵器惟精邊人咸賴出
則靖國方資五利之功入則訓騶宜修六尚之職
李嶠爲第十舅讓殿中監兼仗内閑廏表　臣本乏才
藝素無操植徒因緒業獲齒簮裾屬兩曜重光三靈再
造登山捧日始㑹於風雲涉海窺天遂攀於星漢位非
德進榮以恩昇出捧鸞鑣驂玉輿之式道入陪鳯扆預
金門之通籍扈清切之嚴衛接綢繆之宴私丘山之恩
徒慚冒忝絲髪之効竟知無補加以兼烏竊幸假鳯連
棲弟兄分侍於閫闈甥舅齊蹤於樞秘光榮被於九族
寵遇傾於百寮是以常誡滿盈亟慚尸素叔寳之遇武
子雖願輸忠正禮之對山公唯憂曠職常思髙明之瞰
室每懼平路之傾輈豈謂天道不貲聖慈逾厚仍降非
常之澤重紆加等之命妨賢受位多慚於鴛鷺之羣匪
服叨榮實愧於蜉蝣之羽竊惟先王慎擇不進於凡庸
明主虚求務延於才俊伏乞傍羅杞梓更詢棫樸必取
尤能秀傑方爲御府之臣無使五技輕姿謬處七閑之
任自然六尚増價七騶無忝納於百揆終無廢事之譏
賔於四門必有得人之頌
宋之問爲田歸道讓殿中監表　臣聞欲成大厦必寄
於瓌材将適逺途理歸於駿足未有闕公輸之巧輙事
揮斤無良樂之能謬令市骨再趨武禁誠恪未聞三入
文昌涓埃莫効剖符爲郡山東無勿剪之謡握節和戎
漠北有不賔之域(已上殿/中監)
　　職官部(省/)
唐沈佺期自考功員外授給事中詩　南省推丹地東曹
拜瑣闈惠移雙管筆恩降五時衣出入宜真選遭逢每濫
飛器慙公理拙才謝子雲微案牘遺常禮朋僚隔等威
上台行揖讓中禁動光暉旭日千門起初春八舍歸贈
蘭聞宿昔談樹隱芳菲何幸鹽梅處唯憂對問機省躬
知任重寧止冒榮非
王維酬郭給事詩　洞門髙閣靄餘暉桃李隂隂栁絮
飛禁裏踈鐘官舍晩省中啼鳥吏人稀晨揺玉珮趨金
殿夕奉天書拜璅闈强欲從君無那老将因卧病解朝
衣
杜牧李給事詩　一章緘拜皂嚢中懍懍朝廷有古風
元禮去歸緱氏學江充來見犬臺宫紛紜白簡驚千古
鐵鎖朱殷幾一空曲突徙薪人不㑹海邊今作釣魚翁
杜牧寄宣州鄭諫議詩　大夫官重鎮江東瀟灑名儒
振古風文石階前辭聖主碧雲天外作冥鴻五言寜謝
顔光禄百歳須齊衛武公再拜宜爲丈人行過庭交分
有誰同
鄭谷賀新除左省韋拾遺詩　初昇諫署是真仙浪透
桃花十五年垂白郎官居坐末着緋人吏立堦前百僚
班定趨丹陛兩腋風清上碧天從此追飛何處去金鸞
殿與玉堂連
黄滔寄獻梓桐山侯侍郎詩　漢宫行廟畧簮笏落人
間直道三湘水髙情四皓山賜衣僧脱去表奏主批還
地得松蘿塢泉通雨雪灣東門添故事南省缺新班片
石秋從露幽窻夜不闗夢餘蟾隱映吟罷鳥綿蠻可惜
相如作當時事悉閒
方干茅山贈髙拾遺詩　聖代諫臣停諫舌求還故里
傲雲霞溪頭講樹遺漁艇篋裏朝衣盡酒家但愛身閒
辭禄俸那嫌歳計在桑麻我來幸與諸生異問答時容
近絳紗
又獻王大夫詩　髙情不與俗人知恥學諸生取桂枝
荀宋五言行世早巢由三詔出溪遲操心已在精微域
落筆皆成典誥詞一鶚難成燕雀伍非熊本是帝王師
賢臣雖藴經邦術明主終無諫獵時莫道百僚憂禮絶
兼聞七郡怕天移直縁材力頭頭贍専彼文星步步隨
不信重言通造化須臾便可變榮衰
唐元稹授裴向左散騎常侍制　縉紳之徒言其閨門
之行僅至於衣無常主兒無常父矣推是爲政仁何逺
乎是以發自王畿至於陜服多歴年所終無尤違每移
孝友之風以懲强暴之俗甘棠之下亷讓興焉予欲用
垂璫夾乗之官以代吾盤盂韋弦之戒不亦可乎
白居易授歸登右散騎常侍制　朴忠沈厚心無適莫
介圭不飾止水無波
薛廷珪授李澥右散騎常侍制　清明照物以忘疲澹
泊居貞而有守來司綸誥潤色推工去卧雲山含章見
譽増重價誠由於合櫃固深根頗異夫揠苗乆漏搜羅
幾爲遺逸昇之近署官以豐貂
蘇頲授于經野給事中制　理必中於繩墨才見推於
札翰中臺奉草已承更直之榮左曹顧問宜接雙遊之
美
又授李懐讓給事中制　絲綸所屬常推起草之能駁
正是司更接遊蘭之寵
崔嘏授崔璹等給事中制　玉在湼而不緇金投火而
彌勁眷言乆次是用遷昇我有絲綸期汝論駮我有金
石資爾諧和無忝官常自貽公讓
李德裕授元誨諫議大夫制　徃在内庭嘗感先顧奮
發忠懇不私形骸伏俯青蒲至於雪涕數共工之罪不
蔽堯聰辨垣平之詐益彰文德近因旌别邪正宰弼上
言以魯公藏罟莫如寘革於左右漢后輯檻孰若列雲
於公卿是用命爾登於文陛其副我寵擢不替初心勿
沽小名以枉大節
崔嘏授李方等右諫議大夫制　爾等皆擢秀瑶林飛
華桂苑早登俊造共許清貞入憲府而自竦孤標歴文
昌而更光列宿分符茂績逺繼於龔黄視草雄詞舊推
於賈馬是用擢居右省陟彼首曹爾宜徴五諫之司佐
三銓之任
蘇頲授梁升卿等拾遺制　爰廣獻書之路用開納諌
之門不獨美於雕龍頗思齊於市駿
陳徐陵讓散騎常侍表　臣聞五十知命宗師之格言
六百辭滿通賢之髙槩昔墨子諸生褰裳求楚魯連隱
士髙論却秦况乎謬䝉知已寧無感激洪私過誤寘以
通班司憲文昌遂諧常伯今者昆吾小器諦視不見𤣥
黄鈞天並奏静聼能聞鐘鼓雖神農分藥岐伯提針㝠
衆因縁難可匡救陛下嗣臨寳厯光闡大猷屬意銓衡
留情槱棫燕臺装玉儻不精真齊客吹竽諒宜澄簡南
郊奉乗當求鄭黙之才西省文辭應用羅含之學
宋張舜民謝諌議大夫表　方安謫籍忽對鋒車入瞻八
彩之秀毫進與七人之上列竊聞明主臨政而願治先
王爲官而擇人號曰梓材取其器使若夫諫争之任政
惟待從之人地宻而選清秩卑而望重其所以起居言
動則與史官相表裏其所以彈訶風察則與臺憲同戚
休始則専弼人主之違今乃泛論天下之事乃者藥石
不進鳬雁僅存仗馬一鳴茅茹不已豈無大明之東出
廓然晛雪之曰消　敢望桑榆之晚景獲依日月之末
光招魂於楚水之涯拭目於雲臺之表手遮西日口誦
離騷齒髪摧頺謾索太倉之米衣裳顛倒驚聞長樂之
鐘　敢不激昂暮氣緝理空文乗白馬而伏青蒲試圖
來效餓西山而蹈東海期免後艱
蘇軾賀楊龍圖啟　方今朝廷之上號爲無諱而太平
之美終不能全臺諫之列歳不乏人而衆弊之原猶或
未去豈聽之者徒能容而不能用言之者但爲名而不
爲功歴觀古人之効忠皆因當世而用智不務過直期
於必行右尹子革因典墳而道祈招之詩左師觸龍語
饘粥而及長安之質徒盡拳拳之意不求赫赫之名此
仁人及物之休功忠臣愛君之至分　方傾耳以聼願
續書諫苑之篇若有待而言或能著争臣之論
宋翰苑新書賀鄭正言除司諫啟　孤忠上簡於龍光
清貴亟躋於鷺序冠峩豸角隂見晛而已消手批龍鱗
木從繩而自直
劉克莊賀湯司諫啟　鄭公所上百奏莫不切心陸
生所著一篇必蒙稱善後宫敬憚於質肅貴璫欲避於
淳夫乃冠伏蒲之清班以旌折檻之直氣有若仲山甫
補衮方嘉賴之欲如种明逸之拂衣胡可得已行陟大
坡之峻徑齊兩地之尊
王邁賀給事鄭帥啟　方䑕穴權門趨者成市而螭坳
直筆屹然如山及調更化之絃時方多事獨衛出疆之璧
義不辭難入還班行進掌封駁誰不批勅鮮有如何郯
之力争因此結知故每見殷浩而輙喜居中未乆丐外
即行國事日新比貞觀初年而何若君子一去覺貞元
朝士之無多心戀闕以常丹髪憂邊而漸白惟有甘棠
之蔽芾逺到海頭最宜叢桂之婆娑乆留春脚驩聲無
地可著最課爲天簡知太史夜占喜長沙之星見行人朝
發趨衡嶽之雲開寳閣陞大學士之班輕車奉太夫人
之養衆皆争先而稱賀僕知大用之有階盖當夷夏消
長之交未决和戰依違之䇿春秋復讎之義大乃素學
之欲行英俊在朝則本强正善類之所屬有以中書何
無㓂公爲問者當以吾國即相司馬而答之初立本竒
更好黄花之晩節倘來不計直垂汗竹之芳名
蔡襄賀梁給事中啟　凑風雲之佳㑹躡霄漢之清
躔鶱騰夕拜之遷傾倒辰猷之告封詞頭而不下舊𫝊
觧事舍人之名批敇尾以復歸共觀儒者給事之效惟
出令毋嫌於反汗則論議咸歎於回天仁人之利溥哉
君子之道長矣可速則速寧論諸公衮衮之升當言必
言要爲一士諤諤之益日三接而甚寵歳九遷而可量
起海濱而擢賢良已兆封侯之業游都城而取卿相方
歆稽古之榮某刺首吏韁託身德㝢悵阻光儀之乆欣
聞寵渥之新鵬兩翼之垂天孰測南溟之運鳳九苞而
瑞世但快朝陽之鳴歳律峥嶸禁途宻勿願精鼎食亟
副巖瞻
改補闕拾遺爲司諫正言　渙寵龍墀地聨八舍升華
騎省奏劾千官用銷落膽之姦毁麻儤直競壮啟心之
論納牖陳詞鸞禁星沈見皂囊之凝露螭頭日永驚白
簡之飛霜寵榮夐異於徃時責任愈隆於舊日盖将令
引裾折檻之士得奮發於功名故不愛峩冠珥筆之階
以籠致乎豪傑誠英主轉圜之舉而忠臣補牘之秋
　
　
　
　
　
　
　
　
　古儷府卷六
欽定四庫全書
　古儷府卷七
　　　　　　　　　　　　明　王志慶　編
　　禮部(總載/)
梁徐勉上修五禮表　臣聞立天之道曰隂與陽立人
之道曰仁與義故稱導之以徳齊之以禮夫禮所以安
上治人𢎞風訓俗經國家利後嗣者也唐虞三代咸必
由之在乎有周憲章尤備因殷革夏損益可知雖復經
禮三百曲禮三千經文三百威儀三千其大歸有五即
宗伯所掌典禮吉為上凶次之賓次之軍次之嘉為下
也故祠祭不以禮則不齋不莊喪紀不以禮則背死忘
生者衆賓客不以禮則朝覲失其儀軍旅不以禮則致
亂于師律冠婚不以禮則男女失其時為國修身于斯
為急洎周室大壊王道既衰官守斯文日失其序禮樂
征伐出自諸侯小雅盡廢舊章缺矣是以韓宣適魯知
周公之徳叔侯在晉辨郊勞之儀戰國從横政教愈泯
暴秦滅學掃地無餘漢氏鬱興日不暇給猶命叔孫于
外野方知帝王之為貴末葉紛綸逓有興毁或以武功
鋭志或好黄老之言禮義之式于焉中止及東京曹褒
南宫制述集其散畧百有餘篇雖寫以尺簡而終闕平
奏其後兵革相尋異端互起章句既淪俎豆斯輟方領
矩步之容事滅于旌鼓蘭臺石室之文用盡于末既而
中原喪亂罕有所遺江左草創因循而已釐革之風是
則未暇伏惟陛下睿明啟運先天改物撥亂惟武經時
以文作樂在乎功成制禮𢎞于業定光啟二學皇枝等
于貴遊闢兹五館草萊升以好爵爰自受命迄于告成
盛徳形容備矣天下能事畢矣明明穆穆無徳而稱焉
至若𤣥符靈貺之祥浮溟機山之賮固亦日書左史副
在司存今可得而畧也是以命彼羣才搜甘泉之法延
兹碩學闡曲臺之儀淄上淹中之儒連蹤繼軌負笈懐
鉛之彦匪旦伊夕諒以化穆三雍人從五典秩宗之教
勃焉以興　詔㫖云禮壊樂缺故國異家殊實宜以時
修定以為永准但頃之修撰以情取人不以學進其掌
知者以貴總一不以稽古所以歴年不就有名無實此
既經國所先外可議其人人定便即撰次于是尚書僕
射沈約等參議請五禮各置舊學士一人人各自舉學
士二人相助抄撰其中有疑者依前漢石渠後漢白虎
隨源以聞請㫖㫁决　復以禮儀深廣記載殘缺宜須
博論共盡其致更使鎮軍將軍丹陽尹沈約太常卿張
充及臣三人同參厥務臣又奉别勅總知其事末又使
中書侍郎周捨庾於陵二人復預參知若有疑義所掌
學士當職先立議通諮五禮舊學士及參知各言異同
條牒啟聞决之制㫖疑事既多嵗時又積制㫖裁㫁其
數不少莫不網羅經誥玉振金聲義貫幽微理入神契
前儒所不釋後學所未聞凡諸奏决皆載篇首具列聖
㫖為不刋之則洪規盛範冠絶百王茂實英聲方垂千
載寧孝宣之能擬豈孝章之足云
隋潘徽江都集禮序　禮之為用至矣大與天地同節明
與日月齊照源開三本體合四端巢居穴處之前即萌
其理龜文鳥跡以後稍顯其事雖情存易簡意非玉帛
而夏造殷因可得知也至於秩宗三禮之職司徒五禮
之官邦國以和人神惟敬道徳仁義非此莫成進退俯
仰去兹安適若璽印塗猶防止水豈直譬彼耕耨均斯
粉澤而已哉　加以佃漁六學網羅百氏繼稷下之絶
軌𢎞泗上之淪風賾無隠而不探事有難而必綜至于
采標緑錯華垂丹篆刑名長短儒墨是非書圃翰林之
域理窟譚叢之内謁者所求之餘侍醫所挍之逸莫不
澄涇辨渭拾珠棄蚌以為質文逓改損益不同明堂曲
臺之記南宫東觀之説鄭王徐賀之答崔譙何庾之論
簡牒雖盈菁華盖鮮乃以宣條暇日聽訟餘晨娱情窺
寳之鄉凝想觀濤之岸摠括油素躬披緗縹芟蕪刈楚
振領提綱去其繁襍撮其指要勒成一家名曰江都集
禮　方可韜之頖水副彼名山見刻石之非工嗤懸金
之已陋是知沛王通論不獨擅于前修寧朔新書更追
慙于往册
　　禮部(明堂/)
唐劉允濟明堂賦　體神化以成規應靈圖而立矩度七
筵以垂憲分四室而通輔合宫之典鬱乎軒丘重屋之
儀崇于夏禹因殷成于五帝繼周道於千古　答后土
之嘉祥藹上雲之殊祉望仙閣之秀出瞻月觀之左峙
鏤紅玉以圖芳肅龜壇而荐祀道不言而有洽物無為
而自致　訪子輿于前跡揆公玉之遺芳順春秋之左
右法天地之圓方成八風而統刑徳觀四序而候炎凉
跨東西而作甸掩二七以疏疆下臨星雨傍控煙霜翔
鶤墜於層極宛虹拖于逰梁崑山之玉樓偃蹇曽何髣
髴蒼海之銀宫煥爛安足翺翔于是覽時則徵月令觀
百王綏萬姓肆類之典攸集郊禋之禮爰盛衣冠肅于
䖍誠禮樂崇于景令三陽再啟百姓來朝𤣥纁霧集旌
斾雲搖湛恩畢被元氣斯調羅九賓之玉帛舞六代之
咸韶澤被翔泳慶溢煙霄穆穆焉煌煌焉粤自開闢未
有若斯之壯觀者矣
任華明堂賦　其宫十二以象辰行水四周而為海堂
筵楣徑可以見乾坤之籌策暑往寒來可以知六九之
變改室也州之數窻也卦之在髙得黄鍾之實柱懸列
星之彩畢千古之能事終一人之不宰至有虞之總章
期夏后之太室殷重屋以五周太廟以七伊數君之餘
制各殊途而並逸雖信美于當年是無取于今日别有
清河絆鳥長沙求贄(一作/試)討論公玉之圖錯綜伯喈之
議倘繡桷之有漸庶青雲之可致
王諲明堂賦　徒觀其藻畫周設雕刻具美綺寮豁達
以生風重檐周流以藏晷嶔崟﨑嶬狀崑岳含霧而挿
天衢隆崇峍屼若蓬萊駕鼇而涌海水屹乎氤氲孤標
紫氛琁題皓飾金鋪洞文拱星辰以端居傍眺白日慿
軒檻以直視俯見青雲
于沼明堂賦　下之象地也以列五位之神上之法天
也以配五方之帝稟太乙之威靈順隂陽之開閉左个
右个分以寒暑之宜以筵以几度以堂室之際
劉允濟萬象明堂賦　睿哲惟唐受天之明究皇王之
鴻休包宇宙之純精恢天禄以作乂攄元命之振英鼓
黔雷以播氣運蒼昊而時成括闓陽與泰階襲三聖以
光亨禮樂交通典謨洋溢天以洛視而龜書至地以河
觀而龍圖出擁神休尊明號激清流揚茂實將大報于
𤣥天享神祗以稱秩願卑宫而自處惟禋宗而是恤思
致美于總章覽娵訾而法營室訪夏后之軌儀云廣四
而修一彼宗周之有制聞或九而或七錯綜乎舊典經
始乎玉律紹先志以髙興匪矜功而首出乃延公侯卿
士藝人表臣而審其議焉咸以為明堂者明乎天道者
也所以明有功表有徳崇大教發大政登假嚴經欽修
宗祀非夫為己者也安可已乎粤正月庚午始創明堂
之制焉考經緯之長策應黄鍾之旋宫穆穆四門可納
四氣明明八窻均調八風靡金靡玉非磨非礱去隨侯
之夜光明素質以為工思承天以接神故峻極乎皇穹
䬃乎懿濞繣兮豐融雷承乾以震耀雲大壯乎其中非
至聖之精誠孰能克勤乎此功
宋虞通之明堂頌　肅肅明堂惟國之光儀天矩地崇
姬潤黄縣殷颺輝服夏擅芳無斁伊典有煥斯章緜緜
教樞翳翳化紀聲沈五都風晦千祀我皇烝哉追孝創
軌縟憲垂統光圖麗史宗祀既崇享配惟馨六樂荐和
四圭流明殷殷華海鑒盥孚誠慶輝旁燭休光下盈
唐崔融代宗奉御賀明堂成表　臣聞昭昭上天五座
列降神之府赫赫中國几筵開布政之宫自軒皇肇制
帝堯嗣作歴虞夏而惟新在殷周而克壯斯在尊祖配
帝從時統天節寒暑而吹律順隂陽以班令降及有漢
頗採前章雖年惟屢豐而日不暇給過此以往寂寥無
聲伏惟陛下興復舊邦光啟新邑萬物睹而聖人作百
寳用而神靈滋遠肅邇安功成道洽泥金刻玉紀修中
嶽之儀乗鑾駕龍更葺正陽之禮乾策坤策具稟宸聰
左个右个親承叡式朴畧淹中莫能言其制度﨑嶇汶
上疇克効其規模土事不文木事不鏤九柱自立豈藉
瑯琊之飛二石潛開寧煩穀城之採板築星奔而化造
斧斤風動而神助聖有通于上帝産無費于中人由是
日抱紅輝雲叢紫靄霜毛下翥電翼羣飛夕見神光似
對莊嚴之國晝聞仙響疑過數樂之天匪日而成衝霄
特起仰浮圓笠俯鎮方輿金鸑鷟而將飛玉驪龍而若
動三辰引曜相望于複道之間六氣氤氲旁魄于重檐
之半可以發大教陳盛容㑹百神朝萬國比二儀而永
固齊四序而偕行允所謂穆穆皇皇巍巍蕩蕩者矣
又代百官賀明堂成上禮表　上帝居髙懸太微之府
先王建國闡宗祀之堂不有聖人誰其經始伏惟陛下
尊祖揚禰嚴禋之徳再光統天順時布政之道尤急親
紆睿思躬運𤣥模故能上合乾象下當坤策柱將扶而
已立石未鑿而懸開丹鷟踶甍似鳴岐而逺至蒼虯繞
棟疑出河而欲飛神光熠燿于向晩仙樂清泠而方晝
月惟孟夏時属正陽張文物于闕庭震聲名于㝢縣聖
皇戾止諸侯在列穆穆焉顒顒焉交喜氣于三靈動歡
心于萬類者也臣等進窺朝典既逢嘗麥之辰旋顧野
誠輕襲獻芹之禮謹上禮若干轝如别項滋踈鶴鼎味
劣鱻庖何以延萐莆之涼契芝英之夀
盧照隣歌明堂　穆穆聖皇雍雍明堂左平右墄上圓
下方調均風雨制度隂陽四窻八達五室九房南通夏
火西瞰秋霜天子臨御萬玉鏘鏘
　　禮部(郊祀/)
漢揚雄甘泉賦　於是欽柴宗祈燎薫皇天招搖太一舉
洪頥樹靈旗樵蒸焜上配藜四施東爥滄海西燿流沙
北熿幽都南煬丹涯𤣥瓚觩䚧秬鬯泔淡肸蠁豐融懿
懿芬芬炎感黄龍兮熛訛碩麟選巫咸兮呌帝閽開天
庭兮延羣神儐暗藹兮降清壇瑞穰穰兮委如山
張衡東京賦　及將祀天郊報地功祈福乎上𤣥思所
以為䖍肅肅之儀盡穆穆之禮殫然後以獻精誠奉禋
祀曰允矣天子也乃整法服正冕帶珩紞紘綖玉筓綦
㑹火龍黼黻藻繂鞶厲結飛雲之袷輅樹翠羽之髙盖
建辰旒之太常紛飇悠以容裔六𤣥虯之奕奕齊騰驤
而沛艾龍輈華轙金鋄鏤錫方釳左纛鉤膺玉瓖鑾聲
噦噦和鈴鉠鉠重輪貳轄疏轂飛軨羽盖葳蕤葩瑵曲
莖順時服而設副咸龍旂而繁纓立戈迤戛農輿輅木
屬車九九乗軒並轂􁙼弩重旃朱旄青屋奉引既畢先
輅乃發鑾旗皮軒通帛蒨斾雲罕九斿鈒㦸轇轕髶髦
被繡虎夫戴鶡駙承華之蒲梢飛流蘇之騷殺總輕武
於後陳奏嚴鼔之嘈囐戎士介而揚揮戴金鉦而建黄
鉞清道按列天行星陳肅肅習習隠隠轔轔殿未出乎
城闕斾已反乎郊畛盛夏后之致美爰恭敬乎明神爾
乃孤竹之管雲和之瑟雷鼓鼝鼝六變既畢冠華秉翟
列舞八佾元祀惟稱羣望咸秩颺槱燎之炎煬致髙煙
于太一神歆馨而顧徳祚靈主以元吉
晉郭璞南郊賦　於是時惟青陽日在方旭我后將受
命靈壇乃改步而鳴玉升金軒撫太僕揚六鸞齊八騄
列五幡于一元兮靡日月乎黄屋矯陵烏以偵候兮整
豹尾於後屬武騎仡以清道被練煥以波燭爾乃造曠
場戾壇庭百寮山立萬乗雲縈延祝史肆玉牲登圓丘
揖太清禮羣望告皇靈天澄其氣日朗其精飛亷鼓舞
于八維兮豐隆擊節于九㝠祝融穆以肅侍兮陽侯澹
以中停于是司烜戒燧火烈具炳宗皇祖而配祀増孝
思之惟永郊寰之内區域之外雕題卉服被髮左帶駿
奔在壇不期而㑹峩峩羣辟蚩蚩黎庶翹懷聖猷思我
王度事崇其簡服尚其素化無不融萬物自鼓振西北
之絶維隆東南之撓柱廓清紫衢電掃神宇風馬桂林
抗旌琳圃五岳不足以題其勲九韶不足以贊其舞饗
駭鬼神聲振丘隴倒景望風龍漢企踵爛若列星之環
辰咸雲騰而海涌此盖和氣旁通𤣥羅潛總自然之感
鼓而遂動
唐崔立之南至郊壇有司書雲物賦　矧器用陶匏藉以
包茅光逾泰畤馨邁周郊朱火煬煙逺浮于華盖𤣥酒
止水近映乎長旓
徐彦伯南郊賦　左日壑右星圃吹烈火于炎丘覿堅
氷于委羽莫不匍匐我聲教駿奔我珪組納大荒之管
鑰伏堪輿之扃户　肇允神聖浸發葆命芬徳馨香崇
庸祗敬吟蓼蕭以游握合枲(一作/台)桑而藴正闗石和鈞
飛沈翔泳擇明居之全法撰蒼渠之闕令則太階平而
玉衡正也庶績洪凝賡歌浩作隂隲于下有孚顒若恢
負勝之圖賁昭功之籥是以𤣥龜逰乎湍瀨丹鳥吟于
觀閣芝房菌蠢而玉英景雲璀璨而金萼雙􁀙共觝(一/作)
(抵/)之獸躑躅苑山一稃二米之穎紛拏畎壑邦誦中和
甿歌小毖嵗合作噩日交長至遘朔旦之明期擇純陽
之正地欲陳大旅展時事告紫宙之成功定皇天之寳
位蜃鷩司典鳲鳩蕆職崇泰壇考星翼劃八卦以通道
錯五行而辨域對越精祗森羅正直木巽火而殷薦豫
乗雷以㒺極載師清野土訓掃㕓繚垣虹合參途電聨
籠組帷以艾景覆皇邸以慶煙宫伯糾其禁内饔烹其
鱻周廬攢構以戢孴列纛抗莖而翩綿繩繩都人濟濟
多士九牧之守百蠻之子莫不絜(一作/挈)鴈提羔攢驂噎
軌紛鴻溶以騰逗叛遹皇而佁儗或駢肩而側足候吾
君之戾止若葵藿之傾離光同江河之赴溟水也然後
啟端門警仙蹕雙鳳矯首六龍齊膝青斾罥雲紅旌彗
日鏘玉鸞之鳴轙按金雞之廣術傳畫角以啾嘈曳朱
旗以駢坒(蒲必切見/呉都賦)呵風伯令戒道制𤣥㝠使司律此
靈祗所以保綏皇天所以宥密於是闢龍次幸蜺幬鶉
鳥司表熊羆奉收皇帝乃彰畫黻襲大裘端玉珽肅珠
旒翼翼穆穆遂臻乎圜丘躬孝享擁神休設天宗之六
席援長發之二球盥以明水薦以香羞陳蒼璧而咸事
藉白茅而闡幽絜騂旄之泔淡酌𤣥瓚之觩䚧盛哉神
(疑作坤言/后亞獻)極順天而見邸乳祥開曽沙業荐赫禮數于
彤壼布徽音于紫縣率先于金簿之蠶謹覆以瑤筐之
燕皇后介禮恭兹亞奠凝億兆之歡心注穹蒼之景盼
紫㣲開兮天香滿神之來兮軒星纂候黄鍾兮雪飛調
大吕兮風煖戛雲和之寳瑟吟孤竹之清管石麟夭矯
團翠烟而上征蕤鳳㫚霍迓鴻釐之無算瑞氣蜿蜒于
藪甸祥光熠爚于旄罕三觶終獻萬祗呈醺昇羽節導
靈羣凝肆夏以青晷颺登歌而咽雲徽鸞鷖之颯沓致
戩穀之絪緼
杜甫朝獻太清宫賦　太一奉引庖犧在右堯步舜趨
禹馳湯驟鬱曽(一作/閟)宫之嵂崒拆元氣以經構㫁紫雲
而竦牆撫流沙而承霤紛隳珠而陷(一作/隠)碧㸌波錦而
浪繡森青㝠而欲雨赩色(一作/光)炯而初晝于是翠蕤俄
的藻藉舒就祝融擲火以焚香溪女捧壺而盥潄羣有
司之望幸辨名物之難究瓊漿自間于粢盛羽客先來
于介胄
賈餗至日圓丘祀昊天上帝賦　是時星昏東壁日躔
南至爰命有司肅將祀事羅幄帟以雲黕駢罍俎以鱗
次藉白茅兮取諸潔薦蒼璧兮象其類皇威允穆司儀
辨等而以班明徳惟馨祝史陳辭而不愧　覆玉葉之
卿雲昭扶桑之初日齋心滌慮所以感無不通樂徧禮
成故能神降之吉
杜甫有事于南郊賦　盖主上兆于南郊聿懐多福
者舊矣今兹練時日就陽位之美又所以厚祖考通神
明而已職在宗伯首崇禋祀先是春官修頌祗之書獻
祭天之紀令泰龜而不昧俟萬乘之將履掌次閲氊邸
之則封人考壝宫之㫖司門轉致乎牲牢之繫小胥專
達乎懸位之使二之日朝廟之禮既畢天子蒼然視于
無形澹然若有所聽又齋心于宿設將旰食而匪寧旌
門坡陀以前騖彀騎反覆以相經頓曽城之軋軋軼萬
方之熒熒馳道端而如砥浴日上而如萍掣翠旄于華
盖之角彗黄屋于鈎陳之星神仙戌削以落羽魍魎幽
憂以固扃戰岐慄華擺渭掉涇地回回而風淅淅天泱
泱而氣青青甲胄乘陵轉迅雷於荆門巫峽玉帛清迥
霽夕雨于瀟湘洞庭于是乘輿霈然乃作翳夫鸞鳳將
至以沖融寥廓不可乎彌度聲明通乎純粹溟涬為之
垠堮駟蒼螭而蜒蜿若無骨以柔弱奔烏獲而黝蟉徒
有勢于殺縛朱輪竟野而杳冥金鋄成隂以結絡吹堪
輿以軒輊槍寒暑以前却中營密擁乎太陽宸眷𦕈臨
乎長薄熊羆弭耳以相䑛虎豹髙跳以虚攫上方將降
帷宫之綝縭屏玉軑以蠼畧人門行馬以拱乎合沓之
場皮弁大裘始進乎穹崇之幕衝牙鏗鏘以將集周衞
轇轕而咸若月窟黒而扶桑寒田燭稠而曉星落肅定
位以告潔藹嚴上而清超雲菡萏以張盖春葳蕤以建
杓簪裾斐斐樽俎蕭蕭方面曲折周旋寂寥必本於天
王宫與夜明相射動而之地山林與川谷俱標于是乎
官有御事有職所以敬鬼神所以勤稼穡所以報本反
始所以度長立極𤣥酒明水之上越席疏布之側必取
先于稻秫麴糵之勤必取著于紛純文繡之飾雖三牲
八簋豐備以相沿而蒼璧黄琮實歸乎正色先王之丕
業繼起信可永其昭配羣望之徧祭在斯示有明其翼
戴由是播其聲音以陳列從乎節奏以進退韶夏濩武
采之于訓謨鍾石陶匏具之于梗槩變方形于動植聽
宫徵于砰礚英華發外非因乎簨簴之髙和順積中不
在乎雷鼓之大既而臠醟挂罥柴燎窟塊騞砉擘赫葩
斜晦潰電纒風升雪颯星碎拂勿侹濙𣺌溟蓯淬聖慮
岑寂𤣥黄増霈蒼生顒昂毛髪清籟雷公河伯或駓騃
以修聳霜女江妃乍紛綸而晻曖執紱秉翟朱干玉戚
鼓瑟吹笙金支翠旌神光倐斂祀事虚明於是涾􁀙乎
渙汗紆餘乎經營浸朱崖而灑朔漠洶暘谷而濡若英
耆艾涕而童子儛叢棘坼而狴犴傾是率土之濱覃酺
醵以涵泳非奉郊之縣獨宴慰以縱横𤣥澤淡泞乎無
極殷薦綢繆乎至精稽古之時屢應符而合契聖人有
作不逆寡而雄成爾乃孤卿侯伯羣儒三老儼而絶皮
軒趨帳殿稽首曰臣聞燧人氏已往法度難知文質未
變太昊氏繼天而王根啟閉于厥初以木傳子攄終始
而可見洎虞夏殷周兹煥炳而葱蒨秦失之于狼貪蠶
食漢綴之以蛇㫁龍戰中莽茫茫夫何從聖蓄縮曽不
下眷伏惟道祖視生靈之磔裂醜害馬之蹄齧呵五精
之息肩考正氣之無轍協夫貽孫以降使之造命更挈
累聖昭洗中祚觸蹶氣慘黷乎脂夜之妖勢迴薄乎龍
蛇之孽伏惟陛下勃然憤激之際天闗不敢旅拒鬼神
為之嗚咽髙衢騰塵長劒吼血尊卑配宇縣刷揷紫極
之將頺拾清芬于已缺鑪之以仁義鍛之以賢哲聨祖
宗之耿光卷夷狄之彯撇盖九五之後人人自以遭唐
虞四十年來家家自以為稷禼王綱近古而不軌天聽
貞觀以髙掲蠶爾差僭粲然優劣宜其課密于空積忽
微刋定于興廢繼絶而後覩數統從首八音六律而惟
新日起算外一字千金而不滅上曰吁昊天有成命惟
五聖以受我其夙夜匪遑實用素樸以守于嗟乎麟鳳
胡為乎郊藪豈上帝之降鑒及兹𤣥元之垂裕于後夫
聖以百年為鶉鵓道以萬物為芻狗今何以茫茫臨乎
八極眇眇託乎羣后端策拂龜于周漢之餘緩步濶視
于魏晉之首斯上古成法盖其人已朽不足道也於是
天子黙然而徐思終將固之又固之意不在抑殊方之
貢亦不必廣無用之祠金馬碧雞非理人之術珊瑚翡
翠此一物何疑奉郊廟以為寳増怵惕以孜孜况大庭
氏之時六龍飛御而歸
權徳輿朔旦冬至攝職南郊因書即事詩　大明南至
應天正朔旦圜丘樂六成文軌盡同堯厯象齋祠忝備
漢公卿星辰列位祥光滿金石交音曉奏清更有觀臺
稱賀處黄雲捧日瑞昇平
李吉甫圜丘攝事合于中書後閣宿齋移止于集賢院
㑹門下相公以七言垂寄因叙所懐奉寄詩　淮海同
三入樞衡過六年廟齋兢永夕書府㑹羣仙粉壁連霜
曙氷池對月圓嵗時憂裏換鐘漏静中傳蓬髮顔空老
松心契獨全贈言因傅説垂訓在三篇
武元衡奉酬中書相公至日圜丘攝事宿齋叙懐見寄
詩　郊廟祗嚴祀齋莊覿上𤣥别開金虎觀不離紫微
天樹古長楊接池深太液連仲山方補職文舉自傷年
風澁銅壺漏香凝綺閣煙仍聞白雪唱流詠滿鵾絃
又裴度詩　翼亮登三命謨猷本一心致齋移秘府祗
事見沖襟皓月當延閣祥風自禁林相庭方積玉王度
已如金運偶唐虞盛情同丙魏深幽蘭與白雪何處寄
庸音
鄭谷丞相孟夏禮薦南郊紀獻十韻詩　節應清和後
郊宫事潔羞至誠聞上帝明徳祀圜丘雅用陶匏器馨
非黍稷流就陽陳盛禮匡國稱鴻休漸曉蘭凝露微涼
麥弄秋夀山横紫閣瑞靄抱皇州外肅通班序中嚴錫
慶優升歌三酒備表敬百神柔池碧將還鳳源清再問
牛萬方瞻輔翊共賀贊王猷
梁簡文帝上南郊頌表　雖周郊南甸宗伯之官徒設
漢興北畤夤恪之道未隆而體元含極先後弗違典盛
望禋禮通孝敬潔静之禮載光禘郊之風斯洽昔東平
瑯琊著藻炎徳臨淄中山摛文魏美
唐令狐楚為桂府王珙中丞賀南郊表　臣聞禘嘗之
禮所以仁祖禰也郊祀之儀所以尊天地也五帝之前
蕢桴土鼓致其敬敬有餘矣而禮不足三王以降金罍
玉斚備其禮禮有餘矣而敬不聞秦之増封也覬望神
仙漢之郊丘也禳除災害雖無文而咸秩終有廢而莫
舉猶可以編在方册垂其鴻名豈若國家㕘文質于六
經之中陛下酌損益于百代之後既昊天之承(疑作/成)命
得黎人之歡心九穀有年四方無事然後因吉土迎長
日咸池屢舞太蔟登歌萬靈識周旋之位百神知饗獻
之節雲斂而柴燎髙達風清而蕭薌遠聞信大報之無
私亦𤣥鑒之不昧當時集軍州官吏僧道百姓等丁寧
宣示訖惟天之意莫遺于細微如日之輝不隔于幽逺
頑鈍知感鬼神懐柔何則刑莫大于成獄陛下捨之罪
無輕重恩莫深于延賞陛下推之澤及存殁行道求志
敢于直言者既許以親覽觸綸罣網屏于遠方者又移
之近郊減來嵗之新税昭其儉也棄七嵗之逋債𢎞諸
仁也念勲臣而樹勲者益勸尊有徳而不徳者知慙賜
羸老有粟帛之優禮神祗無牲幣之愛此所謂幽室盡
曉枯條遍春雷雨作而蟄蟲昭蘇疾風行而窮鳥飛舞
率土臣下不勝大慶况臣蒙被恩澤獲齒生類㑹守逺
郡阻窺盛禮徘徊天外目與心㫁
王晙賀南郊表　燔燎洞合于神光日月共禎于瑞色
宋宋祁賀南郊大赦表　顧懐時憶瑞應日來亟修上
儀若祗舊典戒期百職攽詔九州曳雲鳳之徜徉服翠
虯之伴奐殊庭一獻諸祜徧躋遂自陽靈之宫往㑹天
元之旦羽旄四合垓陛參登上璧左琮之華合袪而信
祝祖蕝宗題之次更侑而迪嘗拜嘉胙于席垂列欽柴
于雲表靈心合答熈典備成　臣嚮觀舊史殫見往朝
或不愛牲玉為恭殊非明薦或所過租賦為復盖出重
勞語昔罕全訂今絶擬所恨清塵在望自苦周南之留
紫槖仍持不與甘泉之從
宋王安石賀南郊禮畢肆赦表　精意上昭神靈底豫茂
恩旁暢夷夏接和(中賀/)臣聞道以饗帝為難禮以配天
為至有秩斯祜唯四表之歡心胡臭亶時匪九州之美
味自古在昔若聖與仁厥遭昌辰乃覩熈事恭惟皇帝
陛下邁種三徳敷奏九功率籲奉璋之衆髦肇稱奠璧
之新禮廟籩致孝郊血告幽誠既格于穹旻福遂均于
品庶振憂矜寡原宥眚烖第五玉以褒封善人是富發
三錢而慶賜賤者不虚天其居歆人以呼舞
曽鞏賀熈寧十年南郊禮畢大赦表　其功施于人效
見于事則宅仁由義搢紳之徒成材于學校超距蹋鞠
熊羆之旅養勇于營屯甌窶汚邪之收充于倉廩闗石
和鈞之利阜于市㕓家有樂豫之聲人無愁怨之色協
氣所召休應自殊鈎陳太微星緯咸若崑崙渤澥波濤
不驚近則金石之音鳥獸欣躍逺則干羽之舞蠻夷駿
奔象齒旅于闕庭龍媒納于閑廏是謂六府三事皆可
以歌四海九州罔不率俾盖巍巍而特起非瑣瑣之能
闚　故寅畏嚴恭積之有素而齋明薰祓進而益䖍在
于物者不取其煩盡諸已者必求其實是以蕭光之烈
奏于宗祊柴燎之蒸焜于郊兆幽隠昭答神靈顧懐無
疆惟休方寖昌于萬世不敢專享故敷錫于羣元
梁簡文帝南郊頌　龍官弱言之后合揆于蒼旻鳥紀
垂衣之君昭格于上帝皇帝之御天下也塵清世晏
蒼兕無所用其武功運謐時雍鴛鷺咸並修其文徳玉
門罷候紫塞沈烽畫一之政萬代表于時和三章之律
百姓沐於仁夀于是龍光之地日浴之鄉紫舌黄支頭
飛鼻飲自西自南無思不服由是嘉祥被衆瑞發金人
澤馬丹甑玉雞三角九尾四肩六足參差于郊藪布濩
于宫闈乃以恭肅神祗理通孝敬江左以來爽塏未闢
爰命將作揆日載營三靈叶響百工咸事宛如神造儼
類仙居五達四通廓郊彌澤南瞻重岳北眺芒嶺東臨
霸滻西望舊豐紆餘委蛇丘陵起伏澎湃嶤屼山川異
態飛梁邃宇洞爥空懸紫殿仙宫霞鶱鳥翥霧映倒梁
日光疎鈑玉桃卷葉銀樹抽芳百果千株三珠八桂朝
葉與蜜露共鮮晚花與薰風俱落露禽乍聚望北翼之
翺翔歸飛時宿聞同心之夜響故以熊熊灼灼炫兩明
而仰七曜紛紛沐沐承五煙而帶三靈圓丘閒静紫壇
肅設五精之場千神之位八堦𢎞麗四維博敞宛若千
仞狀懸流之仙館煥如五彩同瑤山之帝壇石牒神昌
之瑞方臻金縷飛光之徵永固是雕是琢鄙茅茨之為
倫非珠非玉嗤甘泉之已奢望昔方今獨髙千古沿襲
異等質文斯中於是嵗在單閼星次娵訾律中太蔟日
惟辛卯特有事于南郊甸師清野封人壝宫朱幕夕峙
帷宫宿設曉漢斜隂挈壺升漏天子御玉輅動金根八
驥揚衡雙龍翼盖雲罕徐迴鳴鐃韻響風承豹尾日映
鶡冠萬騎天行千乗雷動石鎧犀衣之士連七萃而雲
屯珠旗日羽之兵亘五營而星列鬱鬱阡阡震震填填
充溢乎國都彌漫于鄽邑者也若乃迴輿降蹕荐禮帝
儀揖太清秩羣望被大裘服山冕恭蒼璧之明祀穆靈
壇之禋敬黍稷非馨明徳惟馨日曜彤精天澄翠色百
僚師師九官濟濟千神叶福萬億均慶六典斯備三禮
必該焚柴告成㒺不欽若翠煙升緑(疑/)同河濱之瑞雲
丹燎燭天若帝鄉之美氣雲門麗舞咸池廣樂已叶九
韶之曲復諧六列之奏金匏既動望蜿蟬之遊龍玉磬
徐鳴觀參差之舞鳳袿轊駕肩士女填噎接袂為幃連
裾猶堵鼓腹擊轅行歌舞抃然後紆玉輦而謝書生登
靈臺而望雲物欽明美化跨萬古于兹日廣運愉樂表
千載于當今　其辭曰肅恭明神逖聽前踵配天道尊
迎陽義重𤣥酒陶匏燔柴雲聳跨舜論韶籠堯稱拱郊
宫載静紫壇新謐肅肅禁闈隂隂仙室六戎列野八鑾
昭日架殿星羅重宫霧出康哉徳盛美矣時豐三辰増
曜七政永崇五方來洎四煥兹通懸繩度笮駕塵追風
既敷懋化復覩瑞滋金車出野玉露霑墀紫脱神草華
平瑞芝長愉汪濊永固雍熈
唐王勃拜南郊賦三門遁甲黄公成不戰之師五壘神
兵𤣥女下先登之策肅牙璋而按律輝旄節而分麾降
南宫之元老裂西營之毅卒良將首路偏戎竟野軸轤
萬里旌旗四合金緗玉匱司空慿首勝之威鶚視龍趨
將軍仗萬全之畧負鼇丘而峻壁據黿壑而深溝一鼓
而亭塞無塵七縱而江山失險伐罪以明而不以衆懐
遠人于絶境均惠化于殊隣登若木以照臨折紅桃以
延佇然後分州列鎮對明月以收營返斾旋戈部𤣥雲
而振旅　爰考吉日遂静行宫有司具典乗輿乃出撫
𤣥虯戴翠鳳鼉鼔按節鯨鐘流響千乗嶽動萬騎林迴
星陳而天行雷震而霧合是時未登夫太壇也迺齋帷
宫宿帳殿華盖移影鈎陳從蹕千營夕布亘蒼野而烟
凝萬幕宵懸背黄闉而霧列既而屏翳清曉飛廉警旦
孫叔奉轡王良聳策雲藏星謐宇曠山明旌軒具照簫
笳互凝陟名嶽以告成歴神丘而展事國容象物而動
朝章視令而肅宸儀有睟虚徐大帝之庭列侍無譁髣
髴華胥之國於是襲袞服戒俎豆端瑞班儼華旒樂懸
六代禮備三古奠惟蒼璧藉用白茅鳴孤竹之簫管奏
空桑之琴瑟感格以誠不以事動植咸驩敬神以道不
以華天人合應然後駐聲名於上邑反文物于仙宫因
雷雨而作施法雲天而用響風行電舉未寸景而浹九
埏野抃途歌不崇朝而晏六合
盧照隣歌南郊　虔郊上帝肅事圓丘龍駕四牡鸞旗
九斿鐘鼓晚引紫煬髙浮日麗蒼璧雲飛清球皇之慶
矣萬壽千秋
晉郊祀歌　整泰壇禮皇神精氣感百靈賓藴朱火燎
芳薪紫烟起冠青雲　營泰畤定天衷思心睿謀筮從
建表藴設郊宫田燭置雚火通歴元旬集首吉飾階壇
坎列室
周庾信方澤降神歌辭　報功隂澤展禮𤣥郊平琮鎮
瑞方鼎升庖調歌孤竹縮酒江茅聲揚鐘鼓器用陶匏
列曜秀華凝芳郁荔川澤茂祉丘陵容裔雲飾山罍蘭
浮沈齊日至之禮歆兹大祭
(闕/)　　祠靈星賦　於是驗星紀稽帝文覩農祥之晨
正彰土膏之脈分奠玉盃于青帝用潔牲于白雲　列
綴兆于峻舞徵歌頌于絲衣　雕豆玉觴自殊器於宗
祀青圭紺席乃叶禮於禳祈(祭星/附)
　　禮部(社稷/)
唐張餘慶祀后土賦　隔嵗梅花氛氲于帳殿迎春楊栁
搖曳於離宫戈横鐵騎旗掣長虹叠靈鼓於流水引繁
笳于朔風　甸師清野宗伯奉秩端旒垂綖左輔右弼
修五禮之大道酌千靈之故實綵幣藻耀層壇崷崪黄
琮展前以備陳白茅有藉而間出𤣥酒式降以尚本瑞
圭不瑑(音/篆)而貴質繁纓藻帶燦爛于祭容孤竹雲和鏗
鏘于聲律鬱人獻爵司干授器據青野之雕阜肅黄祗
之神位鼎氣歊雲神光燭地魏珠映天子之輦汾鴈入
大夫之贄薰風偃草以浹洽遲景暄空而明媚河圖所
以無隠天寳由其不秘　豈比夫魯蜡有乖仲尼聞而
發嘆漢祀多僻匡衡陳其用祥
唐𤣥宗后土神祠碑　往者漢氏之祠也牲以養牛五
嵗蠒栗所以貴其誠藉以采席六重藁稭(一作/秸)所以尚
其質事與古及(一作/反)義不經見朕因其地而不因其儀
取其得而不取其失凡牲幣法物之事歌舞接神之類
咨故實于方澤不遂過于元鼎此皆公卿大夫鴻生鉅
儒獻其方聞匡于不逮朕何有也　享於至誠錫以繁
祉黄雲盖于神鼎降光燭于靈壇自昔已然乃今復見
　豈與夫封禪有牒專在求僊秘祝有辭密于移過而
已
隋牛𢎞祈社歌厚地開靈方壇崇祀逹以風露樹之松
梓句萌既申芟柞伊始恭祈粢盛載膺休祉
又祈稷歌　粒食興教播厥有先尊神致潔報本惟虔
瞻榆秉耒望杏開田方慿戩福佇詠豐年
　　禮部(封禪/)
唐李義府在巂州遙叙封禪詩　天齊標巨鎮日觀啓崇
祠岧嶤臨渤澥隠嶙控河沂建嶽誠為長升功諒在兹
帝猷符廣運𤣥範暢文思飛聲總地絡裁化撫乾維瑞
策開珍鳳禎圖薦寳龜創封超昔夏修禪掩前姬東后
方肆覲西都尊六師肅駕移星苑揚罕馭風司沸鼓喧
平陸凝蹕静通逵汶陽馳月羽蒙隂警電麾巖花飄曙
輦峰葉蕩春旗石閭環藻衞金壇映黼帷仙階溢秘秬
靈檢耀祥芝三始貽遐貺萬嵗受重釐菲質陶恩奬趣
迹奉軒墀觸網淪幽裔乗繳限明時周南昔已歎卭西
今復悲
宋之問扈從登封告成頌詩　御路迴中嶽天宫接下
都百靈無後至萬國競前驅文衞嚴清蹕幽仙讀寳符
貝花明漢菓芝草入堯厨濟濟衣冠㑹喧喧夷夏俱宗
禋仰神理凱樂望仙途撫已貧非病時來本不愚願陪
丹鳳輦率舞白雲衢
唐許敬宗勸封禪表　粤自生民兆興司牧朱襄皓英
之日黄軒葛天之世莫不雷鼗振響節萬舞于雲門大
路脂輪籍千藁于嬴里使夫空桑孤竹仰鈞天而合奏
十碑再累齊厚地以相終　是以員精朗鑒睠欽明之
同徳方祗効祉祚至仁之比義馳薰風而驛膏露靈心
急于置郵驟澤馬而騖山車神物切于推轂　帝道浸
微淳風不競南茅北秬綿百世而寂寥升中告成歴千
祀而湮墜使太山靡紀梁甫曠巡復盛禮于休明企來
蘇于肆覲大夫之樹傾柔荑以望塵仙人之閭聳危峰
而佇貺
駱賓王為齊州父老請陪封禪表　臣聞元天列象紫
宫通北極之尊天帝凝圖𤣥猷展東巡之禮是知道隆
光宅既輯玉于雲臺績劭禋宗必塗金于日觀　河浮
五老啟赤文于帝期海薦四神奉丹書于王㑹瑞開三
脊祥洽五靈既而緝總章之舊文捃辟雍之故事非烟
翼軫移玉輦于梁隂若月承輪祕金繩于岱巘　鄒魯
舊邦臨淄遺俗俱穆二周之化咸稱一變之風境接青
疇俯瞰獲麟之野山開翠岊斜連辨馬之峯豈可使稷
下遺甿頓隔陪封之禮淹中故老獨奏告成之儀是用
就日披丹御壁輪之三舍望雲抒素呌天門於九重倘
允微誠許陪大禮則夢瓊餘息翫仙閭以相驩就木殘
魂遊岱宗而載躍
上官儀勸封禪表　臣聞乾元惟大播四序而無言坤
儀盖厚寧萬象而得一至于號均三大體覆載以曲成
聖表千齡順剛柔以藏用是以可久可大永固皇王之
緒貞觀貞明獨照陶鈞之上故可登封泰嶽類帝以尊
天降禪肅然禋宗以厚地伏惟陛下膺圖紹籙儀天纂
鏡受昭華而光寳位正璣衡而握金符銷伏鼇而綴上
𤣥剪應龍而清下瀆于是靈臺偃伯暢轂埋輪刑政肅
清削秋荼之繁廡雅頌光烈激圓海之漪瀾就月幽覃
則燭龍開景薰風遠暢則蟠木増華没羽浮金之章昭
載筆于仙室韋韝卉袵之首襲長纓于蘭錡九疇式序
七徳攸宣發神化之丹青敷禮義之粉澤既而睿徳潛
通至誠冥召禎圖載啟神物發揮雙觡呈班馴擾于君
囿九芝獻彩燭耀于帝池太史標祥鏡流千里卿雲表
貺凝華五色江茅鄗黍嵗時鱗萃東鰈西鶼日月波屬
鴻符巨慶疇可詳言誠迺岱郊佇遂云坰望蹕某等永
言遐載緬鏡前徽王迹之所葳蕤帝圖之所凝遠龍官
結繩之后鳥紀垂衣之君治定功成俱肅升中之禮塵
清海晏咸申謁欵之誠異世同符干載一揆諒以増髙
益厚式酬靈睠陛下徳光宙始文煥震初蓆蘿而因萬
物典裒而濟下元鎔範生靈張四維于地絡締構函夏
建八柱于𤣥樞宏視絶跡功無與二駕三五而遙集超
八九而騰驤加以瑤厯啟微躔南至于朔旦金鼓問罪
削左袵于交河固可恭柴燎之展采穆靈壇之禋敬焉
得徇小節於沖挹忘至公之鴻典絶三神之歡拒萬方
之志雖復翹心天路未留三舍之感延佇帝閣逾邈九
霄之望伏惟陛下紆瑤池之𣺌轡屈姑射之凝神酌令
典于中樽遵時邁于嬴里採公卿之嘉議覽搢紳之讜
辭逸記重甄頺章再紐詔雨師以先路命風伯以清塵
六飛案軌九旗齊列榮光承幰非烟翼衡輯瑞而嘉肆
覲瘞玉而恭儲祉方使日觀増華仙閭改飾神光霄映
若流照于春陵雲色盡開似凝暉于豐谷表咸池於翠
岊萬嵗叶其殷薦席藁秸于紫壇八神歆其明祀籠千
古之偉觀孕七百之丕業某等命與時偕濯景昌運優
游渠閣之内怊悵南風之絃棲息蓬山之阿弋釣先皇
之道至于朝獻國紀頗踐奥隅陛下推而不居竊所未
喻鬱云梁之典缺懐庭之儀沮神主之欲漏貪天之議
伏願杲其日出照其傾陽之心油然作雲降其離畢之
澤庶使飛英騰茂秘玉檢而遐傳手舞足蹈扈翠華於
喬嶽
岑文本勸封禪表　伏願順萬國之歡心膺三靈之睠
命備天官以周衞盛輿服以巡遊五輅齊列六龍按轡
瞻岱郊而啟軔指嬴里為一息詔卿士延禮官設壇場
陳玉帛禋六宗而報上帝班五瑞以朝諸侯成天下之
壯觀紹帝王之盛節俾夫山稱萬嵗壇燭神光播厚福
于無窮揚鴻徽于來裔
髙若思勸封禪表　伏願褰旒冩照洽羣請于帝俞闢
纊垂矜遂微懇於人欲騰兹璽誥激彼天波徵萬玉以
警塗詔八神而弭策藉江茅而陳鄗黍飾蒼璧而奠黄
琮馳萬嵗以飛聲接九重而嫓美使編珠毓貺開麗色
于金泥觸石凝禎蕩浮華于石䃭式昭昌祚永播鴻名
凡在生靈義深聳踊
崔融代宰相賀尊號表　于是靈命孔彰𤣥心㧾集山
開秘篆洛出祥圖毎纓冕同觀軒墀共謁則有曦車五
色對玉匣而如遲雲盖三層伴瓊緘而不去
張説大唐封禪壇頌　帝乃揖之曰欽崇天道俯率嘉
誥恐徳不類敢憚于勤其撰巡狩之儀求封禪之故既
而禮官不誡而備軍政不謀而輯天老練日雨師洒道
六甲按隊八神警蹕孟冬仲旬乗輿乃出千旗雲列萬
㦸林行霍濩燐爛飛熖揚精原野為之震動草木為之
風生歴郡縣省謠俗問耆年舉百祀興墜典葺闕政攸
徂之人室家相慶萬方縱觀千里如堵城邑連歡丘陵
聚舞其中垂白之老樂過以泣不圖蒿里之魂復見乾
封之事堯雲往舜日還神華靈鬱瀾漫乎穹壤之間
累封壇于髙岡築泰壇于陽阯夫其天壇三襲辰陛十
二咸秩衆靈列座有次崇牙樹羽管磬鏞鼓宫懸于重
壝之内干戚釵殳鈎㦸戣戵周衞于四門之外代國重
器傳代絶瑞旅之于中庭玉輦金轂翠冒黄屋夾之於
端路庶官百辟羌夷蠻貊褒成之後讓王之客叙立于
禮神之場髦頭弩牙鐵馬金鏃介胄如雪旗幟如火遠
匝于清禁之野於是乎以天正上元法駕徐進屯千乘
于平路留羣臣于谷口皇帝御六龍陟萬仞獨與一二
元老執事之人出天門臨日觀次沆瀣宿巉巖赤霄可
接白雲在下　金奏作佾羽舞撞黄鐘歌大吕開閶闔
與天語請將信公奉斗布度懋建皇極勤恤蒼生招嘏
乎未兆禳災乎未萌上下傳節而禮成樂遍福夀同歸
而帝賜神策乃檢玉牒於中頂揚柴燎于髙天庶衷誠
而上達若慿熖而駕煙日轡方旋神心餘眷五色雲氣
拂馬而隨人萬嵗山呼從天而至地
謝偃玉牒真記　我聖王之受命也則九服翹心三靈
竚睠振乾維以綴象舉地絡以籠人曩者炎運將終九
域淪陷于是披丹霄而軒鵬翼駕𤣥海而截鯨鱗俯拔
嵩華仰迴星漢納風雲于懐抱鼓雷電於胸臆流雕矢
于日谷横文劒於天外所以八狄乘風九夷請朔固可
以包鎮虞夏跨躡殷周　今陛下乃欲貶惡百靈拒絶
羣議虧厥真紀昧兹懿徳使泰山指望梁甫失幸金繩
脱檢玉牒收文瑞日潛暉徳星晦色此非所以發榮舒
徳應天順時垂裕百代激流千祀者也　伏願陛下上
祗天休下順坤徳叶羣靈之望從億兆之心清蹕云亭
鳴鑾岱岳肆射牛之禮展大澤之詩垂紺幄而佇羣神
謁紫壇而陳衆瑞使白雲朝起靈光夜燭應千齡之期
流萬嵗之響則四溟受福天下稱泰　明明聖範巍巍
至徳𤣥化難名神功靡測上包乾蒙下括坤域五岳塵
銷四溟波息仁風綿浹惠澤下霈船海極琛梯山窮貝
九譯同徳萬里齊信宿彗收芒朝雲解陳階蓂晦落庭
軼晨鮮氤氲和氣蕭索非烟輪重璧合星次珠聨鴻名
始茂景祚方延霧闢雲㟁霞褰日觀山川効祉人神叶
贊靈貺凝祥光華啟旦播美貞石馳芳柔翰徳盈彌損
道積逾中禮成斯大樂變推功讓為政始益寡謙終千
齡展美萬古承風
李嶠大周降禪碑　正八柱之低昂理三光之盈縮乾
坤(一作/象)闗鑰于廡下品物鑪錘於堂(一作/掌)内春生夏長
循環奉亭毒之仁暑往寒來奔走赴財成之節　干苞
虎皮箭射貍首鞞鼔不作廟堂懸百勝之威尉候無虞
征戍罷三邊之役　恩澤流通教化洽著龍荒鼠徼覃
㝢外之雍熈鳳穴麟洲奉寰中之度律遠安邇肅地平
天成(一作天/平地成)玉律調年珠囊叶紀棲京坻于隴畆逸馬
牛于衢路惸嫠蒙餼班白不提閭閻無犬吠之驚風俗
有鶉居之暇原隰驅軺之使採詩聽歌菑畬植杖之翁
擊壤鼓腹和氣旁薄禎符肸蠁招一角五蹄之仁獸儀
九苞六象之仙禽亳蟬出其祥麟昆田化其珍物日烏
素毛而丹喙天龜𤣥甲而青純雲蒸霧涌拜九洛之璿
圖電激雷奔受三清之寳册若乃山鶼海鯨石銘巖篆
之符候月搖風連葉駢柯之祉神靈之所酬酢廣大之
所荐成紛綸葳蕤紹至疊見董狐之窮墨罄簡書而未
周夷吾之傾辯畢辭談而不盡　包含藝文考練風俗
採儒術徵禮官窺五嵗之典章覈四朝之制度叔孫掌
事容成諏日以天册萬嵗二年臘月乙亥闢丹掖開紫
微撫𤣥虯按黄道叶紀先路靈威並轂五戎促節旗常
(一作/旌旗)畫垂象之文六甲分營壁壘曖太隂之氣雷動海
運天迴星轉踰鼎觀而南下望圭臺而左薄陸離方攘
煥炳聿皇以届夫嵩陽萬乘停鑣百司就列文物隠地
遺光滿于竹宫輿徒沸川輕壒埋于石柱　山祗䕶野
風伯清塵玉醴潛滋金砂闇涌神鐘驚曙峰巖傳九乳
之音寒律移暄草樹動三陽之色　藉陳蒩秸器用陶
匏髙炎四施耀流沙而燭滄海廣樂六變來象物而降
天神感霏烟瑞(一作/潏)露之徵延薰風景星之祉　戈矛
山立玉帛星陳登澗沼之毛輯江淮之物禹會之殊方
異俗俱執豆籩漢祠之偉獸珍禽悉加壇墠撫空桑之
琴瑟㪺鬱鬯之樽罍咸秩衆靈遍祀羣望席以黄琮為
鎮書以青石為緘元封之謁欵(一作/欵謁)方丘儀因東峙建
武之推功太折禮視北郊陽烏珥而仙鶴飛紫雲騰而
黄霧起靈之來兮如雨瑞之委兮如山　方使炎農抱
愧愕睨于梁甫之阿姚舜欽風延佇于崇髙之路
盧照隣歌登封　炎圖喪寳黄厯開璿祖武類帝宗文
配天玉鑾垂日翠華陵煙東雲干吕南風入絃山稱萬
嵗河慶千年金繩永結璧麗長懸
　　禮部(祭山川/)
(闕/)衛顗西岳華山亭碑文　巖巖西嶽五顛次宗緒徳之
尊太華優隆皇帝永思祀典孔明髙神肯宴圭璧贄通
赫赫在上以畜萬邦惟嶽降神實生羣公卿士百辟纘
業攸蒙帝命不違嵗事報功羣后命卿散齋外亭敬恭
明祀以奉皇靈處所逼窄屑窣有聲神樂其静翛翬無
形尊卑有序潔心致誠因繕舊室整頓端平在其板屋
孰不加精天人同道萬祚來迎既受帝祉延於後生為
龍為光顯乂王庭為公為侯福禄來成刻石紀號永享
利貞
後漢張昶西嶽華山堂闕銘易曰天地定位山澤通氣
然山莫尊於嶽澤莫盛于瀆山嶽有五而華處其一瀆有
四而河在其數其靈也至矣聖人廢興必有其應故岱
山石立中宗繼統太華授璧秦胡絶緒白魚入舟姬武
建業寳珪出水子朝喪位布五方則處其四列三條則
居其中若廣袤竒蟲山經有紀矣是以帝王巡狩親五
嶽而告至覲方后而考禮故經有望秩之禋典有生殖
之祀盖所以崇山川而報功也四海一統天子秉其禮
諸侯力政彊國攝其祭奉其邑曰華隂也久矣乃紀于
禹貢而分秦晉之境秦鄙晉之西則曰隂晉晉邉秦之東
則曰寧秦邑既遷徙禮亦如之二國力争以奉以祭其
城險固基趾猶存故老之言未殞於民也逮至大漢受
命克亂不愆不忘舊名是復率禮不越故祀是尊歴葉
増修虔恭又備一禱三祝終嵗而四以迄于今而世宗
又經集靈之宫于其下想喬松之疇是逰是憩郡國方
士自遠而至者充巖塞厓鄉邑巫覡宗祝乎其中者盈
谷溢谿咸有浮飄之志愉悦之色必雲霄之路可升而
越果繁昌之福可降而致也故殖財之寳黄玉自出令
徳之珍卿相是毓匪惟嵩髙降生申甫此亦有焉天有
所興必先廢之故殷宗周宣以衰致盛是時也王業中
缺大化陵遲郡縣既毁財匱禮乏庭廟傾壊壇場蕪穢
祭祀之禮有缺焉于是鎮逺將軍領北地太守閺鄉亭
侯段君諱煨字忠明自武威占此土慿託河華二靈是
與故能以昭烈之徳享上將之尊銜命持重屯斯寄國
討叛柔服威懐是示羣兇既除郡縣集寧家給人足户
有樂生之歡朝釋西顧之慮而懐闗中之恃雖昔蕭相
輔佐之功功冠羣后弗以加也遂解甲休士陣而不戰
以逸其力修飾享廟壇場之位荒而復辟禮廢而復興
又造祠堂表以參闕建神路之端首觀壯麗乎孔徹然
後旅祀祈請既有常處雖雨霑衣而禮不廢　於穆堂
闕堂闕昭明經之營之不日而成匪奢匪儉惟徳是程
匪豐匪約惟禮是榮虔恭禋祀黍稷芬馨神具醉止降
福穰穰
隋薛道衡祭江文　引雙流而分九𣲖長四瀆而納百川
自晉永嘉乾靈落綱蕞爾吳越僭偽相承陳賊叔寳世
濟其凶士庶為其塗炭人神所以怨憤忝司九伐清彼
一方分命將士乘流南渡仰慿靈佑咸蒙利涉今申命
蒼兕躬總精鋭直趨金陵行登石首庶蛟螭竄于洲渚
帷盖静于波濤江表克平海内清泰謹申禮薦惟神尚
享
　　禮部(祀廟/)
(闕/)　　　新修四晧廟記　昔申后黜而小弁賦子朝寵
而王室亂獻公從筮晉祀如線楚建遇讒芊姓累棋列于
格言垂作殷鑒漢髙皇帝提三尺劔奮布衣夷秦剪項南
面而帝及乎踈孝惠私趙王本根一搖海内失望向使安
車空駕羽翼不來蹈金寒玦離之蹤成母愛子抱之計
四百之祚岌乎殆哉非四公之髙名不能割漢祖肌膚
之愛非留侯之竒策不能振大賢金玉之音然而顯晦
異宜語黙殊用塗山玉帛有櫛風沐雨之勞陋巷簞瓢
無被髮纓冠之責兼濟獨善相與背馳唯四先生兩有
之矣往者明祠頺壊靡有孑遺太傅兼中書令許國公
爰命經營不日而就棟宇甚美神形若生如裁兔鹿之
書似指狼羊之喻松涼桂燠雲白霞丹坐視天倪時聞
地籟
周庾信拓拔儉神道碑　桂棟杏梁緑墀青瑣按歌㑹
舞鳳盖霓裳南浦送而行雲東風飈而零雨是知漢陽
郡前非徒武侯之廟臨淄城下豈獨欒公之社
唐裴度蜀丞相諸葛亮祠堂碑　我未從虎時稱卧龍
　　禮部(宗廟/)
唐杜甫朝享太廟賦　初髙祖太宗之櫛風沐雨勞身
焦思用黄鉞白旄者五年而天下始一歴三朝而戮力
今庶績之大備上方采庬俗之謠稽正統之類盖王者
盛事臣聞之於里曰昔武徳已前黔黎蕭條無復生意
遭鯨鯢之蕩汨荒嵗月而沸渭袞服紛紛朝廷多閏者
仍亘乎晉魏臣竊以自赤精之衰歇曠千嵗而無真人
及黄圖之經綸息五行而歸厚地則知至數不可以久
缺凡材不可以長寄故髙下相形而尊卑各異惟神㫁
繫之于是本先帝取之以義壬辰既格于道祖乗輿即
以是日致齋于九室所以昭達孝之誠所以明繼天之
質具禮有素六官咸秩大輅毎出或黎元不知豐年則
多而筐筥甚實既而太尉參乘司僕扈蹕望重闉以肅
恭順法駕之徐疾公卿淳古士卒精一黕宗廟之愈深
抵職司之所密宿翠華于外户曙黄屋于通術氣凄凄
于前旒光靡靡於嘉栗階有賓阼帳有甲乙升降之際
見玉柱生芝擊拊之初覺鈞天合律簨簴仡以碣磍干
戚宛而婆娑鞉鼓塤篪為之主鐘磬竽瑟以之和雲門
咸池取之至空桑孤竹貴之多八音循通既比乎旭日
升而氛埃滅萬舞凌亂又似乎春風壯而江海波鳥不
敢飛而𤣥甲􁪡嵺以岳峙象不敢去而鳴珮剡爚以星
羅已而上乾豆以登歌美休成之既享璧玉儲精以稠
疊門闌洞豁而森爽黒帝歸寒而激昂蒼靈戒曉而來
往熈事莽而充塞羣心麌以振蕩桐花未吐孫枝之鸞
鳳相鮮雲氣何多宫井之蛟龍亂上若夫生𢎞佐命之
道死配貴神之列則殷劉房魏之勲是可以中摩伊吕
上冠䕫卨代天之工為人之傑丹青滿地松竹髙節自
唐興已來若此時哲皆朝有數四名垂卓絶向不遇反
正撥亂之主君臣父子之别奕葉文武之雄注意生靈
之切雖前輩之温良寛大豪俊果决曾何以措其筋力
與韜鈴載其刀筆與喉舌使祭則與食則血若斯之盛
而已爾乃直于主索于祊警幽全之物散純道之精盖
我后常用惟時克貞膋以蕭合酌以茅明嘏以慈告祝
以孝成故天意張皇不敢殄其瑞神姦妥帖不敢秘其
精而撫絶軌享鴻名者矣于以奏永安于以奏王夏福
穰穰于絳闕芳霏霏于玉斚沛枯骨而破聾盲施殀胎
而逮鰥寡園陵動色躍在藻之泉魚弓劒皆鳴汗鑄金
之風馬霜露堪吸禎祥可把曽宫歔欷隂事儼雅薄清
輝于鼎湖之上静餘響于蒼梧之野窅然漠漠惕然兢
兢紛益所慕若不自勝瞰牙旗而獨立吟翠駮而未乘
五老侍祠而精駭千官逖聽而思凝于是二丞相進曰
陛下應道而作惟天與能澆訛散淳朴登尚猶日慎業
業孝思烝烝恐一物之失所懼先王之咎徵如此之勤
恤匪懈是百姓何以報夫元首在臣等何以充其股肱
且如周宣之教親不暇孝武之滛祀相仍諸侯敢于迫
脅方士奮其威稜一則以微弱内侮一則以輕舉虚馮
又非陛下恢廓緒業其𤨏細亦曷足稱丞相退上跼天
蹐地授綏登車伊澒洞槍櫐先出為儲胥本枝根株乎
萬代睿想經緯乎六虚甲午方有事于綵壇紺席宿夫
行所如初(已上/宗廟)
徐彦伯送特進李嶠入都祔廟詩　特進三公下台臣
百揆先孝圖開寢石祠坐卜牲筵思急青綸賜徂裝紫
槖懸綢繆金鼎席宴餞玉横川北斗分征路東山起贈
篇樂池歌緑藻梁苑藉紅荃騎轉商巖日旌搖闗塞煙
廟堂須鯁議錦節佇來旋
唐吕温代齊賈二相賀遷獻懿二祖表　臣聞國有事
莫大於嚴祀禮有經莫大于尊祖夏殷得之以繁祉周
漢用之以休明爰自魏晉迄于隋氏或以祚短而不及
祧正或以時艱而未遑討論紛綸興謝綿曠載祀竟虚
盛典允属昌期陛下道冠前王慶殷累聖奉無競之烈
克廣鴻休瞻有赫之靈思正大典精誠感念旰食疇咨
内㫁皇明俯裁羣議奉祖宗于常尊之地定昭穆于式
序之宜清廟肅雍𤣥穹保佑奔走夷裔鼓舞生靈煥乎
觀一代之光盛矣接千年之統
劉禹錫代京兆李尹賀遷獻懿二祖表　陛下濬發睿
謩旁延正論爰詔多士㑹于中臺酌三禮之前文參百
王之故事講貫斯定詢謀僉同備物展儀考祥視履配
貴神于逺祖正尊位于始封廟貌有嚴禘嘗允穆示人
以孝得禮之中既觀秩秩之容必降穰穰之福(遷祔/附)
　　禮部(陵寢/)
梁何遜經孫氏陵詩　山鸎空曙響壠月自秋輝銀海終
無浪金鳬永不飛閴閴今如此望望沾人衣
唐王維過始皇墓詩　古墓成蒼嶺幽宫象紫臺星辰七
曜隔河漢九泉開有海人寧渡無春鴈不迴更聞松韵
切疑是大夫哀
杜甫行次昭陵詩　舊俗疲庸主羣雄問獨夫䜟歸龍
鳳質威定虎狼都天属尊堯典神功協禹謨風雲隨逸
足日月繼髙衢文物多師古朝廷半老儒直詞寧戮辱
賢路不﨑嶇往者災猶降蒼生喘未蘇指麾安率土盪
滌撫洪鑪壯士悲陵邑幽人拜鼎湖玉衣晨自舉石馬
汗嘗趨松柏瞻虚殿塵沙立暝途寂寥開國日流恨滿
山隅
宋傅亮修復漢諸陵教　夫信陵之墳守衛無曠展季
之壟採樵有刑彼匹夫懐道列國陪隸猶見禮異世取
貴鄰邦漢髙撥亂反正大造區宇道拯横流功髙百代
盛徳之烈義在不冺
唐韓休梁宣帝明帝二陵碑　陵谷驟改市朝無處荒墳
巋然蔓草蕪没孟嘗尊貴獨愴雍門之言魏武英威空
留士衡之弔有可悲矣
　　禮部(朝㑹/)
唐白居易叔孫通定朝儀賦　天地澄爽宫殿清曠風傳
警蹕日麗天仗於是右陳列辟左立丞相東西分而則
别文武儼以相向簪裾奕奕頌鵷鷺之具寮劒㦸森森
列熊羆之名將帝容式展皇威克壯莫不上恭已以臨
下下竭誠而奉上
謝觀周公朝諸侯于明堂賦　洞八闥以臨八極闢四
門而來萬有所司備班品于庭除執事肅文物于前後
及夫諸位散設三公最崇當中階而列位與羣臣而不
同諸侯東階之東西面而北上諸伯西階之西東面而
相向諸子應門之東而鶚立諸男應門之西而鶴望戎
夷金木之户外蠻狄水火而位配九采外屏之右以成
列四塞外屏之左而遙對朱干玉戚森聳以相参龍旂
豹韜抑揚而相偝肅肅沈沈巒崇壑深烟收而卿士齊
列日出而天顔始臨戴冕旒以當軒見八紘稽顙負斧
扆而南面知萬國歸心於是鏘金石揚律吕動塤篪搖
柷敔儼若思而山立悄不言而鴈序一拜一起嶽抃而
齊傾舞之蹈之雷屯而復舉俄而翠華轉仙仗迴恩覃
率土化溢九垓合蠻貊以畢至盡梯航以爰來彼禹有
大室武作靈臺曷與此而同哉
梁簡文帝守東華開門詩　脂車向馳道揔轡息東華
落闗猶待漏交㦸未通車薄雲初啟雨曙色始成霞壍
流鋪紫若城風泛橘花弦誦終無取顧已自懐嗟
周王褒入朝守開門詩　直城通複道嚴駕早凌晨鐵符
行警曙銀棨未開闉壍暗城無影晴新路不塵屯兵引
畫劒騎吹動班輪徒知仰睿藻抽辭慙未申
陳江總賦得謁帝承明廬詩　霧開仁壽殿雲曉承明廬
輪停紺幰引馬度紅塵餘香貂拜黻袞花綬拂𤣥除謁
帝升清漢何殊入紫虚
唐太宗正日臨朝詩　條風開獻節灰律動初陽百蠻
奉遐賮萬國朝未央雖無舜禹跡幸欣天地康車軌同
八表書文混四方赫奕儼冠盖紛綸盛服章羽旄飛馳
道鐘鼓震巖廊組練暉霞色霜㦸照朝光晨宵懐至理
終愧撫遐荒
又魏徵奉和詩　百靈侍軒后萬國㑹塗山豈如今睿
哲邁古獨光前聲教溢四海朝宗引百川鏘洋鳴玉珮
灼爍輝金蟬淑景輝雕輦髙旌揚翠煙庭實超王㑹廣
樂盛鈞天既欣東户日復詠南風篇願奉光華慶從斯
萬億年
又岑文本奉和詩　時雍表昌運日正叶靈符徳兼三
代禮功包四海圖踰沙紛在列執玉儼相趨清蹕喧輦
道張樂駭天衢拂蜺九旗映儀鳳八音殊佳氣浮仙掌
薰風繞帝裾天文光七政皇恩被九區方陪瘞玉禮珥
筆岱山隅
鄭愔早朝詩　瑞闕龍車峻宸庭鳳掖深才良寄天綍
趨拜侣朝簪飛舄看來影喧車識駐音重軒輕霧入洞
户落花侵聞有題新翰依然想舊林同聲慙卞玉謬此
託韋金
又沈佺期詩　閶闔連雲起巖廊拂霧開玉珂龍影度
珠履鴈行來長樂宵鐘盡明光曉奏催一經推舊徳五
字擢英才儼若神仙去紛從霄漢迴千春奉休厯分禁
喜趨陪
沈佺期和崔正諫登秋日早朝詩　雞鳴朝謁滿白露
禁門秋爽氣臨旌㦸朝光映冕旒河宗來獻寳天子命
焚裘獨負池陽議言從建禮遊
王維春日直門下省早朝詩　騎省直明光雞鳴謁建
章遙聞侍中珮暗識令公香玉漏催銅史天書問夕郎
旌旗映閶闔歌吹滿昭陽官舍梅初紫宫門栁欲黄願
將遲日意同與聖恩長
竇叔向春日早朝應制詩　紫殿俯千官春松應合歡
御爐香熖暖馳道玉聲寒乳鷰翻珠綴祥烏集露盤宫
花一萬樹不敢舉頭看
司空曙和耿拾遺元日觀早朝詩　元日争朝闕奔流
若㑹溟路塵和薄霧騎火接低星門響雙魚鑰車喧百
子鈴冕旒當翠殿憧㦸滿彤庭積嵗方編瑞乘春即省
刑太官陳禹玉司厯貢堯蓂壽酒三聲退簫韶九奏停
太陽開物象霈澤及生靈南陌髙山碧東方遠氣青自
憐揚子賤歸草太𤣥經
韓愈和庫部盧四兄曹長元日朝迴詩　天仗宵嚴建
羽旄春雲送色曉雞號金爐香動螭頭暗玉珮聲來雉
尾髙戎服上趨承北極儒冠列侍映東曹太平時節身
難遇郎署何湏歎二毛
白居易行簡初授拾遺同早朝入門因示十二韻詩
夜色尚蒼蒼槐隂夾路長聽鐘出長樂傳鼓到新昌宿
雨沙堤潤秋風樺燭香馬驕欺地軟人健得天涼待漏
排閶闔停珂擁建章爾隨黄閣老吾次紫微郎並入連
稱籍齊趨對折方鬬班花接萼綽立鴈分行近職誠為
美微才豈合當綸言難下筆諫紙易盈箱老去何徼幸
時來不料量唯求致身地相誓答恩光
鄭谷朝謁詩　捧日整朝簪千官一片心班趨黄道急
殿揖紫宸深威鳳迴香扆新鸎囀上林小松含瑞露春
翠易成隂
魏陳王曹植請赴元正表　欣豫百官之美想見朝覲
之禮耳存九成目想率舞
唐岑文本三元頌　攝提改度孟陬順紀歸餘既終獻
嵗方始乃詔司存命掌故考憲章修法度三朝之禮畢
陳九賓之儀咸具庭燎晃以飇舉明燈燁以星布爾乃
月正元日節應勾芒浮祥煙而泛佳氣闢閶闔而敞徳
陽虞賓光于列位呼韓厠乎班行百寮濟濟萬國皇皇
腰金鳴玉執贄奉璋内自畿甸外被要荒輸賝王㑹納
貢職方司儀之職無替臚人之列有章既伸睠于宸極
亦矯首于巖廊猶川流之歸海若湛露之晞陽張崇牙
設柷敔陳鼎實列樽俎梐枑肅而為衞戈鋋森以齊舉
五輅接軫九旗揚斾羽盖葳蕤雲車晻靄發聲明于文
物備威儀于冠帶
　　禮部(燕享/)
隋薛道衡宴喜賦于時霜重庭蘭秋深氣寒横長河之
耿耿挂孤月之團團乃有丹墀縹碧柘館椒宫徘徊宛
轉掩映玲瓏妖姬淑媛玉貌花叢織女下而星落姮娥
來而月空澄粧影于歌扇散衣香于舞風圖雲刻雷之
樽漬桂釀花之酒拭珠瀝于羅袂傳金杯于素手
李百藥笙賦　玉饌厲而不爽金罍湛而將溢
梁王僧孺侍宴詩迥鑾避暑宫下輦迎風館𣺌漫卿煙
轉霏微商雲散蔓草亘巖垂髙枝起天半迴風稍驚水
落花漸斜岸妙舞駐行雲清歌入層漢睟顔暢有懌徳
音良已粲
陳江總宴樂修堂應令詩　肅城通甲觀承華啟畫堂北
宫降恩賞西園度羽觴殊私奉玉裕終宴在金房庭暉
連樹彩簷影接雲光仙如伊水駕樂似洞庭張彈絲命
琴瑟吹竹動笙簧庸疎濫應阮衰朽媿連章
又秋日侍宴婁湖苑應詔詩　翠渚還鸞輅瑤池命羽
觴千門響雲蹕四澤動榮光玉軸昆池浪金舟太液張
虹旗照島嶼鳳盖繞林塘野静重隂閣淮秋水氣涼霧
開樓闕近日迥烟波長洛宴諒斯在鎬飲詎能方朽劣
叨榮遇簪笏奉同行
梁何遜九日侍宴詩　皇徳無餘讓重規習帝勲垂衣化
比屋眷顧慎為君翾飛悦有道草木荷平分宸襟動時
豫嵗序属涼氛城霞朝晃朗槐霧曉氛氲鸞輿和八襲
鳳駕起千羣羽觴歡湛露佾舞奏承雲禁林終宴晩華
池物色曛疏樹翻髙葉寒流聚細紋日斜迢逓雨風起
嵳峩雲運偶參侯服恩洽厠朝聞於焉籍多幸嵗暮仰
遊汾晴軒連瑞氣飛惹御香芬
又庾肩吾詩　轍迹光周頌巡遊盛夏功鈎陳萬騎轉
閶闔九門通秋暉逐行漏朔氣遶相風獻壽重陽節迴
鑾上苑中疏山開輦道間樹出離宫玉醴吹巖菊銀牀
落井桐御梨寒更紫仙桃秋轉紅飲羽山西射浮雲冀
北騘塵飛金埒滿葉破栁條空騰猨疑矯箭驚鴈避虚
弓雕才濫杞梓花綬接鵷鴻愧乏天庭藻徒參文雅雄
唐太宗春日𤣥武門宴羣臣詩　韶光開令序淑氣動
芳年駐輦華林側髙宴柏梁前紫庭文樹滿丹墀袞紱
連九夷簉瑤席五狄列瓊筵娛賓歌湛露廣樂奏鈞天
盈樽浮緑醑雅曲韻朱絃粤余君萬國還慙撫八埏庶
幾保貞固虚己厲求賢
李嶠奉和天樞成宴夷夏羣寮應制詩　轍迹銘西弇
勲庸紀北燕何如萬方㑹頌徳九門前的的臨黄道迢
迢入紫煙仙盤正下露髙柱欲承天山類叢雲起珠疑
大火懸聲流塵作刼業固海成田帝澤傾堯酒宸歌掩
舜絃欣逢下生日還覩上皇年
盧綸奉和麟徳殿宴百僚應制詩　雲闢御筵張山呼
聖壽長玉欄豐瑞草金陛立神羊台鼎資庖膳天星奉
酒漿蠻夷陪作位犀象舞成行網已祛三面歌因守四
方千秋不可極花發滿宫香
張説奉和御製春曉宴兩相及禮官麗正殿學士探得
開字詩　聖政惟稽古賓門引上才坊因購書立殿為
集賢開髦彦星辰下仙章日月迴字如龍負出韻是鳳
銜來庭栁餘春駐宫櫻早夏催喜承芸閣宴幸捧栢梁
杯
張説奉和聖製送赴集賢院詩　侍帝金華講千齡道
固稀位將賢士説書共學徒歸首命深燕隗通經淺漢
韋列筵榮賜食送客愧儒衣賀鷰窺簷下遷鸎入殿飛
欲知朝野慶文教日光輝
又賀知章詩　西學垂𤣥鑒東堂發聖謩天光燭武殿
時宰集鴻都枯朽霑皇澤翾飛舞碧梧跡同遊汗漫榮
是出汙塗三歎承湯鼎千歡接舜壺微軀不可答空欲
詠依蒲
又劉昇詩　圖書應明主策府宴嘉賓台曜臨東壁乾
光自北辰網羅窮象繫述作究天人聖酒千鍾洽仙厨
百品陳成山徒可仰涉海詎知津幸逢文雅盛還覩頌
聲新
又褚琇詩　講習延東觀趨陪盛北宫惟師恢帝則敷
教叶天工宣室恩嘗異金華禮更崇洞門清永日華紱
接徽風蓮降堯厨翠榴開舜酒紅文思光萬宇髙議待
升中
虞世南侍宴應詔得前字詩　芬芳禁林晩容與桂舟
前横空一鳥度照水百花燃緑野明斜日青山澹晚烟
濫得陪終宴握管類窺天
杜審言蓬萊三殿侍宴奉勅詠終南山應制詩　北斗
挂城邊南山倚殿前雲標金闕迥樹杪玉堂懸半嶺通
佳氣中峯繞瑞烟小臣持獻壽長此戴髙天
趙彦昭立春日侍宴内出剪綵花應制詩　剪綵迎初
候攀條故寫真花隨紅意發葉就緑情新嫩色驚銜鷰
輕香誤採人應為薰風拂能令芳樹春
又宋之問詩　金閣装仙杏瓊筵弄綺梅人間都未識
天上忽先開蝶繞香絲住蜂憐艶粉迴今年春色早應
為剪刀催
又上官昭容詩　葉密因裁吐新花逐剪舒攀條雖不
謬摘葉詎知虚春至由來發秋還未肯疎借問桃將李
相亂欲何如
李嶠春日侍宴幸芙蓉園應制詩　年光竹裏遍春色
杏間遙烟氣籠青閣流文蕩畫橋飛花隨蝶舞艶曲伴
鸎嬌今日陪歡豫還疑陟紫霄
蘇頲九日侍宴應制詩　嘉會宜長日髙遊順動時曉
光雲半洗晴色雨餘滋降鶴因韶徳吹花入御詞願陪
陽數節億萬九秋期
沈佺期白蓮花亭侍宴應制詩　九日陪天仗三秋幸
禁林霜威變緑嶼雲氣落青岑水殿黄花合山亭絳葉
深朱旗夾小徑寳馬駐清潯苑吏收寒菓饔人膳野禽
承歡不覺暝遙響素秋砧
張九齡奉和登封禪禮畢洛陽酺宴應制詩　大君畢
能事端扆樂成功運與千齡合歡將萬國同漢酺歌聖
酒韶樂舞薰風河洛榮光遍雲烟喜氣通春花頻覺早
天澤倍知崇草木皆霑被猶言不在躬
唐𤣥宗左丞相説右丞相璟太子少傅乾曜同日上官
命宴都堂賜詩詩　赤帝收三傑黄軒舉二臣由來丞
相重分掌國之均我有握中璧雙飛席上珍子房推道
要仲子訝風神復輟台衡老將為調䕶人鴛鸞同拜日
車騎擁行塵樂聚南宫宴觴連北斗醇俾予成百揆垂
拱問彛倫
又源乾曜奉和御製詩　睿作超千古湛恩育萬人遞
遷齊荷澤同拜忽為鄰道洽音徽暢芳馳景命新鼓鐘
重享禮鴛鷺集朝倫竊位思官謗凋容謝木春慙多無
以叙拙實固難陳進級懐三少承光盡百身自當歸第
日何幸列宫臣
王昌齡夏月花萼樓酺宴應制詩　土徳三元正堯心
一國同汾隂備冬禮長樂應和風賜慶垂天澤流歡舊
渚宫樓臺生海上簫鼓出天中霧曉筵初接宵長曲未
終雨隨行羃合月影舞羅空玉陛分朝列文章發聖聰
愚臣忝書賦歌詠頌絲桐
唐宋璟三月三日為百官謝賜宴表　萃帟文茵俱來
天上嘉肴清酤亦自大官
常袞謝賜宴表　臣聞禮之制也以飲食親宗族詩之
義也以愷樂宴嘉賓以通上下之情以展君臣之義
錢翊為宰相謝内宴表　我心則悦洞開咫尺之顔不
醉無歸畢降獻酬之禮
又為兩省官謝内宴表　忘憂而飲備六清既飽而羞
踰百品戒膳夫之失飪詔酒正以如澠賜者鮮闕行之
皆徧飾喜則聲從禹律製曲則音自堯聰樂和而鳳鳥
應來舞妙而薫風共轉曲形文字全為生靈承天詔以
咸觀兼聞金石泛恩波而已醉不待罇罍柏梁殿惟召
詞臣華林園亦非密座共當異寵難並兹辰
李嶠為姚疇等上禮食表　瞻鳳闈而列鼎抗龜浦而
開筵風光滿佳麗之城烟霧上神仙之閣傾罍倒斝盡
百辟之歡娛伏檻馮軒延九霄之眺矚五日開十旬之
賞千齡逢萬嵗之期
又為孔禎等上獻食表　和如九沸美異八珍有慙殷
鼎之滋豈益堯厨之膳
陳子昂為建安郡王獻食表　白茅微藉願享于鈞臺
潢汙菲誠思奉于瑤水　伏知金雞瑞鼎盈上帝之珍
羞玉女行厨盡羣仙之品味以兹菲薄有陋蘋蘩多慚
在藻之歡竊有獻芹之志
李邕謝賜逰曲江宴表　順發生之時𢎞在鎬之宴仙
厨和鼎浹洽于廣筵舜瑟歌風均調于法曲
吕温代百寮謝許游宴表　令行如春神應若響寒木
暉潤嚴風變和　始覺飛沈之樂宇宙之寛物自不疑
人知所措在宗載考夜飲承湛露之恩求友相鳴時宴
奉需雲之慶
白居易九日謝賜曲江宴㑹狀　樂感形骸歡容動而
成舞榮均草木秋色變以為春徒激丹心豈報𤣥澤
張説先天酺宴序　原夫樂生于心非因結風之奏和
達于氣無待陽春之節盖澤之所及者深則情之所感
者遠　是日六樂振作萬舞苒弱鳥獸徘徊士女踴躍
則知衆庶觀聽之所樂㫖酒絡繹大庖燔炙芳溢風烟
醉流阡陌則知衣冠酣暢之所適也由近而視遠萬國
之慶皆然自明而察幽三靈之歡可接
張説季春下旬詔宴薛王山池序　泉賙御府味給天
厨仙倡侑樂中貴督酒太平佳事前史未書　申錫逾
于百甕慈惠出于三爵炮炙熏林塘醪醴厭丘壑抃急
管于無算醉湛恩以取樂
　　禮部(藉田/)
晉潘岳藉田賦　乃使甸師清畿野廬掃路封人壝宫
掌舍設枑青壇蔚其嶽立翠幕黕以雲布結崇基之靈
趾啟四塗之廣阼沃野墳腴膏壤平砥清洛濁渠引流
激水遐阡繩直邇陌如矢葱犗服于縹軛紺轅綴于黛
耜儼儲駕于㕓左俟萬乘之躬履百僚先置位以職分
自上下下具惟命臣襲春服之萋萋接游車之轔轔微
風生于輕幰纎埃起乎朱輪森奉璋以階列望皇軒而
肅震若湛露之晞朝陽似衆星之拱北辰于是前驅魚
麗屬車鱗萃閶闔洞啟參塗方駟常伯陪乘太僕秉轡
后妃獻穜稑之種司農撰播植之器挈壺掌升降之節
宫正設門閭之蹕天子乃御玉輦䕃華盖衝牙錚鎗綃
紈綷䌨表朱𤣥于離坎飛青縞于震兑中黄曄以發暉
方綵紛其繁㑹震震填填以幸乎藉田蟬冕熲以灼灼
碧色肅其芊芊似夜光之剖荆璞若松栢之依山顛于
是我皇乃降靈壇撫御耦逰場染屨洪縻在手三推而
舍庶人終畆貴賤以班或五或九躡踵側肩掎裳連袂
黄塵為之四合陽光為之潛翳動容發音而觀者莫不
抃舞乎康衢謳吟乎聖世
陳江總勞酒賦　在陽春之仲序覽具物之芳菲帥公
卿而播百穀親耒耜而命三推開青壇于迥甸列翠幕
于清沂乃遵執爵之典爰降食苹之讌豁朱鳥之髙牕
啟黄龍之抗殿奏帝鴻之萬舞動鈞天之九變顧曲私
之亭育遞寒暑而徂遷謬陳力而策駘豈酬恩于暮年
(闕/)　　藉田賦　祥風發于耒耜瑞雪掩于郊鄽萬姓顒
顒若百川之朝海九宫濟濟如衆星之麗天　出甲乙
之帳命先農之官設庭燎而晰晰陳量幣而戔戔旌旄
夾于翠幕簨簴列于青壇然後華鐘撞焚燎舉馨香發
乎聖躬烟煴感乎寰宇常伯撰播植之器宗人掌牲帛
之數既金石而間陳亦籩豆而静旅晨光漸朗湛露初
晞告九天之事畢將三辰之禮依帝猶懐神農之務穡
想伯禹之疆理一之日于是躬耕二之日于是舉趾秉
金耦而顒若駕鐡驪而禮矣將致美于粢盛遂盡力于
耘耔望農祥之晨正知土膏之脈起所寳惟穀故大飲
以勞農所貴惟人故躬耕以悦使　祭惟司嗇蜡必田
畯即異畆同穎豈獨瑞于往年象畊鳥耘是錫羨于今
運
陳張正見從藉田應衡陽王教詩　帝京惟赤縣宸居映
紫微塗山萬國仰滄海百川歸東郊事平秩仲月祀靈
威含光開早扇閶闔啟朝扉洛城鐘漏息靈臺雲霧卷
森森虎㦸前靄靄鸞旗轉屬車逰絳闕風鳥度丹巘帳
殿幸金輿旌門擁玉輦玉輦帶飛烟金輿映緑川雨師
清遠路風伯静遙天分渠通沃野激水入公田草發青
壇外花飛蒼玉邊蒼玉陳珪璧青壇躬帝籍冒撅乃三
推齊衡均百辟蘭場儼芝駕桂圃芳瑤席山禽詠管絃
野獸和金石金石既相和江海復無波梁客簪裾盛陳
王文雅多修塗參弱駘喬木蔽輕羅幸承温吹末擊壤
自為歌
梁簡文帝藉田詩　禮經聞往説觀寳著華篇豈如春
路動祈穀重民天蒼龍引玉􁉨交旗影曲旃皮軒承早
日豹尾拂逰烟地廣重畦浄林芳翠幕懸青壇出長畎
帷宫繞直阡秉耒光帝則報獻重皇䖍度諧金石奏徳
厚歌頌詮三春潤蓂莢七月待鳴蟬鰩魚顯嘉瑞銅雀
應豐年不勞鄭國雨無營鄴令田是知躬稼美兼聞富
教先
齊王融永明九年策秀才文　昔周宣惰千畆之禮虢
公納諫漢文缺三推之義賈生直言良以食為民天農
為政本金湯非粟而不守水旱有待而無遷朕式照前
經寳兹稼穡祥正而青旗肅事土膏而朱紘戒典將使
杏花菖葉耕穫不愆清甽泠風述遵無廢而釋耒佩牛
相沿莫返兼貧擅富浸以為俗若爰井開制懼驚擾愚
民舄鹵可腴恐時無史白
宋(闕/)　　賀耕藉表　藉乃借民周雅述載芟之訓冕而
從事戴經垂秉耒之詞不惟敦龎純固于是乎誠抑亦醴
酪粢盛由此而出　故孝武頒詔于東郊章帝親巡于懐
縣豈止一時之稱美實為千古之流光　千耦其耘佇
慶康功之即萬邦無斁永歌嗣嵗之興
梁元帝慶東耕啟　伏惟陛下敬授民時造幄藉圃漢
之元鳳未足捧羈晉之太始非堪扶轂
梁元帝祭東耕文　三農九穀為政所先萬箱億庾是
曰民天繫稱斵耜書美厥田花開杏樹凍解新泉當使
黍稷莫莫民翳胥樂甘雨祁祁遂及我私我私之熟表
裏禔福禔福中田嵗取十千是藨是蔉登頌有年
　　禮部(親蠶/)
魏韋誕皇后親蠶頌　于時明庶扇物鳥帑昏正躬耕
帝籍邁徳班令嘉柔桑之肇敷思郊廟之至敬命皇后
以親蠶俾躬桑于外坰考時日于巫咸詔太卜以獻禎
御坤徳之大輅翳翠葆以揚旌爾乃皇英參乘塗山奉
輿總姜任于後乗載樊衞于貳車千乘隠其雷動萬騎
粲以星敷啟前路于三宫命蚩尤而清衢逰青虯于左
角步素螭于右隅登崇壇而正位覿休氣于朝陽步雕
輦而下降手柔條于公桑嬪妾肅以涖事職蠶植而承
筐供副褘之六服昭孝敬于烝嘗　平土就蠶彰乎曩
烈亘山成繭著自前書爰崇黻冕之宜遂展鞠衣之範
　　禮部(巡幸/)
漢揚雄幸河東賦　伊年暮春將瘞后土禮靈祗謁汾
隂于東郊乃撫翠鳳之駕馳先景之乘棹奔星之流旃
攫天狼之威弧奮電鞭驂雷輜鳴洪鐘建五旂羲和司
日顔倫奉輿樂往昔之遺風喜虞舜之所耕瞰帝唐之
嵩髙兮眽隆周之大寧叱風伯于南北呵雨師于西東
參天地而獨立廓蕩蕩其無雙
周庾信華林園馬射賦　𤣥鳥司厯蒼龍馭行羔獻氷
開桐花萍生皇帝幸于華林之園千乘雷動萬騎雲屯
落花與芝盖同飛楊柳共春旗一色乃命羣臣陳大射
之禮騶虞九節狸首七章于是選朱汗之馬校黄金之
埒紅陽飛鵲紫燕晨風唐成公之驌驦海西侯之千里
莫不飲羽銜竿吟猨落鴈鐘鼔振地埃塵漲天綵則錦
帳俱移錢則銅山合徙實天下之至樂景福之歡欣者
也嵗次昭陽月在大梁其日上已其時少陽春吏司職
青祗効祥徵萬騎于平樂開千門于建章皇帝翊四圉
于帝閑迴六龍于天苑華盖平飛風烏細轉帷宫宿設
帳殿開筵傍臨細栁斜界宜年河漘薙草渭口澆泉堋
雲五色的暈重員陽管既調春絃實撫玉律調鐘金錞
節鼓于是咀銜拉鐵逐日追風並試長秋之埓俱下蘭
池之宫鳴鞭則汗赭入埓則塵紅變三驅而畫鹿登百
尺而懸熊禮正六耦詩歌九節弓如明月對堋馬似浮
雲向埒鴈失羣而行㫁猿求林而路絶乃有六郡雄材
五陵髙選新迴馬邑之兵始罷龍城之戰尚帶流星猶
乘奔電始聽鼓而唱籌即移竿而摽箭熊耳刻杯浮雲
畫罍水衡之錢山積織室之錦霞開司筵賞至酒正杯
來既而日下澤宫筵䦨相圃悵徙蹕之流歡眷迴鑾之
餘武
唐(闕/)　述聖賦　至如雲觀晨開風亭夜敞迴長飇于輕
翼凝濃露于仙掌沈落月于璧臺挂奔星于珠網羅紈飄
而散馥環珮動而流響垂密葉于綺窻散飛花于翠幌
復有天池濛沼以嬉以遊鼓輕枻漾仙舟䕃喬木鏡清流
魚鳥陵亂蘋藻沈浮控飛梁以架迥列層閣以環洲漬
檀欒之修竹映迢遰之危樓風未生而葉動景將昃而
光收若夫瑞草竒色祥樹嘉名霏紅曜紫垂緗拖青或
玲瓏于玉砌或㸃綴于金楹交九衢而結影分四照以
開榮浥朝露而逾馥帶星風而更輕于是登崇觀以周
覽闢層軒而遐瞩樹含嶺而共青草帶原而同緑俯八
紘而非逺願千里而為局
(闕/)　　望春宫賦　鮮飇微扇籠輕靄于髙臺淑氣初臨
鏁浮光於緑仗吾君于是縱目前檻馳神逺郊散晴煙于
地表拂佳氣于林梢覩青陽之煦然載懐祈榖聽鶬鶊之
鳴矣不使覆巢布政有孚宸逰是假察微明于逺嶠睇
新緑于平野南山之翠色盈前渭水之素光在下盖將
賦藉田于晉代豈比撰吉月(疑作/吉日)於周雅
李程華清宫望幸賦　竹花雖吐如含待鳳之誠雲氣
纔升若睹從龍之狀
李子卿駕幸九成宫賦　由是叶清秋練吉日乘石洗
皇輿出七騶按隊千乗扈蹕戈矛林森士馬櫛比始地
嶪而天旋終電馳而飇疾翻然而八駿騫騰霍濩而六
龍奔逸雷公轉轂風伯按馭朱旗列而秋野生春金甲照
而暮川増曙陋漢帝之逰衍哂秦皇之逸豫祥烟不散
近飛槍壘之間瑞草常開併拂車宫之處廣陌鳴鑾異
彼逰盤訪百年之疾苦知五稼之艱難成王之蒐由是
問古公之政有以觀翠華來兮野老喜屬車至兮國人
歡詎比夫隴塞回中妄開行幸之路泰郊畤上虚立禮
神之壇
張仲素穆天子宴瑤池賦　絳宫𤣥囿異故鄉之樓臺
鳳舞鸞歌勝至樂之韶濩澄光𣺌瀰極望瑤池湛水容
之漫漭蕩日彩以參差逺近洲沚駢羅羽儀蕩蕩五雲
冒芝田而不散翩翩三鳥拂珠樹以相隨金液是嘗玉
杯是挹桃杏之花競秀蓬瀛之侣遙集逰仙可戀覺天
路之日長惟帝念歸懼人間之景急
梁簡文帝幸甘泉宫歌　雉歸海水寂裘來重譯通吉
行五十里隨處宿離宫鼓聲恒入地塵飛暗上空尚書
隨豹尾太史逐相風銅鳴周國旞旗曳楚雲紅倖臣射
覆罷從騎新歌終董逃拜金紫賢妻侍禁中不羨神仙
侣排烟逐駕鴻
劉孝威幸甘泉宫歌　漢家迎夏畢避暑甘泉宫機車
鳴里鼓駟馬駕相風校尉烏丸騎待制樓煩弓後旌猶
五柞前笳度九嵕才人豹尾内御酒屬車中輦迴百子
閤扇動七輪風鳴鐘休衞士披圖召後宫材官促校獵
凉秋戯射熊
梁簡文帝侍逰新亭應令詩　神襟愍行邁岐路愴徘
徊遙瞻十里陌傍望九成臺鳳管流虚谷龍騎籍春荄
曉光浮野映朝烟承日迴沙文浪中積春隂江上來栁
葉帶風轉桃花含雨開聖情藴珠綺札命表英才顧憐
碔砆質何以儷瓊瓌
陳張正見御幸樂遊苑侍宴詩　大君臨四表榮光普八
埏區中文化洽海外武功宣鳳書下丹篆龜符著緑編
昆明不習戰雲夢豈遊畋軌文通萬國旗節靖三邊髙
秋藐姑射睿想属汾川兩宫明合璧雙闕帶非烟揚鑾
出城觀詔蹕指郊壥禁苑迴雕輦離宫建翠旃流水犇
雷轂追風赴電鞭畫熊飄析羽金埒響膠弦鳴玉升文
砌稱觴溢綺筵獸舞依鐘石鸞歌應管絃霞明黄鵠路
風爽白雲天潦收荷盖折露重菊花鮮上林賓早鴈長
楊唱晚蟬小臣慙藝業擊壤慕懐鉛康衢飛駛羽大海
滴微涓詠歌還集木舞蹈遂臨泉願薦南山夀明明奉
萬年
隋薛道衡奉和臨渭源應詔詩　𤣥功復禹迹至徳去
湯羅玉闗亭障遠金方水石多八川兹一態萬里導長
波驚流注陸海激浪還天河鸞旗歴巖谷龍穴暫經過
西老陪逰宴南風起詠歌庶品蒙仁澤生靈沐太和微
臣惜暮景願駐魯陽戈
李徳林從駕還京詩　至仁文教逺惟聖武功宣大
師觀六義諸侯問百年𤣥覽時乘隙訓旅次山川鎮象
屯休氣華盖翼飛烟鼓奏千人響旗動七星連峻嶺戈
迴日髙原馬煦天姑射神遊罷蕭闗獵騎旋更待東山
上看君巡狩篇
李德林從駕巡遊詩　大夏堯遺俗汾河漢豫遊今隨
龍駕往還属鴈飛秋天行肅輦路日馭翼華輈朝乘六
氣輦夕動七星旒谷静禽多思風髙松易秋遠林才有
色遙水漫無流京華佳麗所目極與雲浮但覩凌霄觀
詎見望仙樓璅門皆秀發鴛池盡學優待君草封禪東
山觀射牛
薛道衡從駕幸晉陽詩　省方遵往冊遊豫叶前經金
吾朝戒道校尉晚巡營重巒下飛騎絶浦渡連旌澗水
寒逾咽松風遠更清方觀翠華返簪筆上云亭
虞世南奉和幸江都應詔詩　南國行周化稽山秘夏
圖百王豈殊軌千載叶前謨肆覲遵時豫順動悦來蘇
安流浮玉舳戒道翼金吾龍旗煥辰象鳳吹溢川塗封
唐昔敷錫分陜被荆吳沐道咸知讓遵儀允美都冬律
初飛管陽鴈正銜蘆嚴飇肅林薄愛景落江湖鴻私浹
幽遠厚澤潤凋枯虞琴起歌詠漢筑動巴歈多幸沾行
葦無庸類散樗
唐太宗重幸武功詩　代馬依朔吹驚禽愁昔藂况兹
承睿徳懐舊感深衷積善欣餘慶暢武悦神功垂衣天
下治端拱車書同白水巡前跡丹陵幸舊宫列筵歡故
老髙宴聚新豐駐蹕撫田畯迴輿訪牧童瑞氣縈丹闕
祥烟散碧空孤嶼含霜白遙山帶日紅於焉歡擊筑聊
以詠南風
沈佺期仙萼池亭侍宴應制詩　步輦尋丹嶂行宫在
翠微川長看鳥滅谷轉聽猿稀天磴扶階迥雲泉透户
飛閒花開石竹幽葉吐薔薇徑狹難留騎亭寒欲進衣
白龜表獻夀仙吹返彤闈
宋之問三陽宫石淙侍宴應制詩　離宫秘苑勝瀛洲
别有仙人洞壑幽巖邊樹色含風冷石上泉聲帶雨秋
鳥向歌筵來度曲雲依帳殿結為樓微臣昔忝方明御
今日還陪八駿遊
蘇頲奉和登驪山髙頂寓目應制詩　仙蹕御層氲髙
髙積翠分巖聲中谷應天語半空聞豐樹連黄葉函闗
入紫雲聖圖恢㝢縣歌賦小横汾
徐彦伯幸新豐温泉宫應制詩　姬典歌時邁虞編記
省方何如黒帝月𤣥覽白雲鄉翠仗縈船岸明斾應萯
陽風搖花毦彩雪艷寳戈芒御柏開油次離宫夾樹行
桂枝籠騕褭松葉覆堂皇仙女含珠液温池孕璧房湧
疑神瀵溢澄若帝䑓漿獨沸流常熱潛蒸氣轉香青坻
環玉甃紅淀鑠金光藻耀凝芳潔葳蕤獻淑祥五龍歸
寳算九鳸叶時康同預華封老中衢祝聖皇
又武平一詩　秦王登碣石周后襲崑崙何必在遐遠
方稱萬㝢尊我皇順時豫星駕動軒轅雄㦸交馳道清
笳度國門迴輿長樂觀校獵上林園行漏移三象連營
摠八屯旌搖鸚鵡谷騎轉鳳凰原絶壁蒼苔古靈泉碧
溜温參差開水殿窈窕敞巖軒豐邑模猶在驪宫跡尚
存烟松銜翠幄雪徑遶花源侍從推𤣥草文章負武賁
深仁浹夷夏大造溢乾坤謬忝王枚列多慚雨露恩
張説奉和途經華嶽應制詩　西嶽鎮皇京中峰入太
清玉鑾重嶺應緹騎薄雲迎霽日懸髙掌寒空映削成
軒遊㑹神處漢幸望仙情舊廟青林古新碑緑字生羣
臣願封岱迴駕勒鴻名
又張九齡詩　萬乘華山下千巖雲漢中靈宫雖奥密
睿覽忽𤣥同日月臨髙掌神仙仰大風攢峰勢岌岌翊
輦氣熊熊揆物知幽贊銘勲表聖衷㑹應陪玉檢來此
告成功
唐明皇早渡蒲津闗詩　鐘鼔嚴更曙山河野望通鳴
鑾下蒲阪飛斾入秦中地險闗逾壯天平鎮尚雄春來
津樹合月落戍樓空馬色分朝景雞聲逐曉風所希常
道泰非復候繻同
又張九齡奉和應制詩　魏武中流處軒皇問道迴長
堤春樹發髙掌曙雲開龍負王舟度人占仙氣來河津
㑹日月天仗役風雷東顧重闗盡西馳萬國陪還聞股
肱郡元首詠康哉
唐明皇早登太行山中言志詩　清蹕渡河陽鳴笳上
太行火龍明鳥道鐵騎遶羊腸白霧埋隂壑丹霞助曉
光澗泉含宿凍山木帶餘霜野老茅為屋樵人薜作裳
宣風問耆艾敦俗勸耕桑凉徳慙先哲徽猷慕昔皇不
因今展義何必冒垂堂
又張九齡奉和詩　孟月攝提貞乘時我后征晨嚴九
折度暮戒六軍行日御馳中道風師巻太清戈鋋林表
出組練雪間明動植希皇豫髙深奉睿情陪遊七聖列
望幸百神迎氣色烟猶喜恩光草尚榮之罘稱萬嵗今
此復同聲
張説扈從南出雀鼠谷詩　豫動三靈贊時巡四海威
硤闗凌曙出平路半春歸霍鎮迎雲罕汾河送羽旂南
山柳半宻谷北草全稀遲日宜華盖和風入夾衣上林
千里近應見百花飛
蘇頲奉和聖製答張説南出雀鼠詩　雨施巡方罷雲
從訓俗迴密途汾水衞清蹕晉郊陪寒看山邊静春當
日下來御祠𤣥鳥應仙仗緑楊開作頌音傳雅觀文色
動台更知西向樂宸藻叶鹽梅
又張九齡奉和詩　設險諸侯地承平聖主巡東君朝
二月南斾擁三辰寒出重闗盡年隨行漏新瑞雲叢捧
日芳樹曲迎春舞詠先馳道恩華及近臣汾川花鳥意
併捧屬車塵
杜審言宿羽亭侍宴應制詩　步輦千門外離宫二月
開風光新栁報宴賞百花催碧水搖雲閣青山繞吹臺
聖情留晚興歌管送金盃
又夏日仙萼亭應制詩　髙嶺逼星河乘輿此日過野
含時雨潤山雜夏雲多睿藻光巖穴宸襟洽薜蘿悠然
小天下歸路滿笙歌
唐明皇同二相已下羣臣樂遊園宴詩　選日巖廊暇
需雲宴樂初萬方朝玉帛千品㑹簪裾地入南山近城
分北斗餘池塘隨栁密原野雜花疎帝幕看逾暗歌鐘
聴自虚興闌歸騎轉還奏弼違書
張説奉和恩賜樂遊園宴應制詩　漢苑佳遊地軒庭
近侍臣共持榮幸日來賞艷陽春饌玉頒王篚摐金下
帝鈞池臺草色徧宫觀柳條新花綬光連榻朱顔暢飲
醇聖朝多樂事天意毎隨人
又蘇頲詩　侍飲終酺㑹承恩續聖遊戴天惟慶幸選
地即殊尤北面祗雙闕南臨賞一丘曲江新溜緩上苑
雜花稠亹亹韶絃屢戔戔賁帛周醉歸填畛陌榮耀接
軒裘
又張九齡詩　寳筵延錫命供帳叙羣公形勝宜春接
威儀建禮同晞陽人似露解愠物從風朝慶千齡始年
華二月中輝光變草木和氣發絲桐嵗嵗無為化徒知
樂九功
李嶠奉和幸韋嗣立山莊侍宴應制詩　南洛師臣契
東巖王佐居幽情遺紱冕神眷属樵漁制下峒山蹕恩
迴灞水輿松門駐旌罕薜幄引簪裾石磴平黄陸烟樓
半紫虛雲霞仙路近琴酒俗塵疎喬木千齡外懸泉百
丈餘崖深經鍊藥穴古舊藏書樹宿搏風鳥池逰縱壑
魚寧知天子貴尚憶武侯廬
又武平一詩　三光迴斗極萬騎肅勾陳地若遊汾水
畋疑歴渭濱圓塘氷寫鏡遙樹雪成春絃奏魚聽曲機
忘鳥狎人築巖思感夢磻石想垂綸落景搖紅碧層隂
結翠筠素風紛可尚𤣥澤藹無垠薄暮清笳動天文煥
紫宸
又徐彦昭詩　鼎臣休澣隙方外結遐心别業清霞逕
孤潭碧樹林毎持東野䇿遙弄北溪琴帝幸紆時豫台
園賞嵗隂移鑾明月沼張俎白雲岑御酒瑤觥落仙壇
竹徑深三光懸聖藻五等冠朝簪自愧承恩盛咸言獨
在今
又崔湜詩　丞相登前府尚書啟舊林式閭明主睿榮
族聖嬪心川狹旌門抵巖髙蔽帳臨閒牕慿柳暗小徑
入松深雲卷千峰色泉和萬籟吟蘭迎天女珮竹礙侍
臣簪宸翰三光燭朝榮四海欽還嗟絶機叟白首漢川
隂
又蘇頲詩　摐金寒野霽步玉曉山幽帝握期松子臣
廬問葛侯百工徵往夢七聖扈來遊斗柄乘時轉台階
捧日留樹重巖籟合泉迸水光浮石徑喧朝履璜溪擁
釣舟恩如犯星夜歡比濟河秋不學堯年隠空令傲許
由
沈佺期奉和幸禮部尚書竇希玠宅應制詩　北闕垂
旒暇南宫聽履迴天臨祥鳳轉恩向濯龍開蘭氣承仙
帳榴花引御杯水從金穴吐雲是玉山來池影搖歌席
林香散舞臺不知行漏晚清蹕尚徘徊
又蘇頲詩　尚書列侯地外戚近臣家飛棟臨青綺迴
輿轉翠華日交當户樹泉漾滿池華圓頂圖嵩石方流
擁魏沙豫遊今聴履侍從昔鳴笳自有天文降無勞訪
海查
蘇頲幸新豐及同州勅　虞之四朝且徧區㝢漢之三
輔本同京師善于古者考于今發乎邇者應乎遠若順
豫之事缺則紊于王制巡遊之典備則慮于人勞朕受
命膺期勵精設教幸乾坤幽贊風雨咸若百物既阜三
農已登同穎薦于宗廟雙穗生于郡國我無大桀實欣
於嵗取人有小康未果于時邁但左翊之地近入黄圖
新豐之邑甫鄰青綺山川宫館咫尺相望欲過灞亭而
涉滻經沙阜而臨渭見彼耆耋問其疾苦察長吏之政
恤黎甿之寃盖所以展義陳詩觀風問俗始自畿甸化
於天下
張説諫則天幸三陽宫表　臣聞明王不惡切諫以博
覽忠臣不敢隠忠以曲辭陛下屯萬乘幸離宫暑退凉
歸未降還㫖愚臣固陋恐非長策請為陛下陳其不可
三陽宫去洛陽城一百餘里有伊水之隔崿岅之峻遇
涉夏秋扈從兵馬日費資給連雨彌旬即難周濟陛下太
倉武庫並在都邑積粟利器藴若丘山奈何去宗廟之
上都安山谷之僻處是猶倒持劒㦸示人鐔柄臣竊為
陛下不取夫禍敗之生在人所忽故曰安樂必戒無行
所悔此不可止之理一也告成𥚹小萬方輻湊填城溢
郭併挿無所排斥居人蓬宿草次風雨暴至不知庇託
孤惸老疾流轉衢巷陛下作人父母將若之何此不可
止之理二也造設竒巧誘掖上心鑿山疏觀竭流漲海
俯貫地脈仰出雲路易山川之氣奪農桑之土延木石
運斧斤山谷連聲春夏不輟勸陛下作此者豈正人邪
詩云民亦勞止汔可小康此不可止之理三也御苑東
西僅三十里出入來去雜人甚多外無牆垣扃禁内有
榛藂谿谷猛獸所伏暴慝是慿陛下來往輕行警蹕不
肅歴蒙密乘險巇卒然有逸獸狂夫驚犯左右豈不殆
哉雖萬全無疑然人主之動不宜容易也易曰思患豫
防願陛下為萬姓持重此不可止之理四也
崔融為皇太子請停幸東都表　臣聞乘雲駕羽者非
以逸樂其身觀風設教者將以𢎞濟于物故後予胥怨
幾望湯來吾王不遊嘗思禹㑹
林希尚書省謝車駕臨幸表　天臺肇建具崇喉舌之
司帝車下臨増重陛亷之寄非常之舉視古無倫　忽
紆清蹕之傳罙聳鴻都之觀且北辰居極外環象斗之
宫而黄道所經旁及積星之位瞻威顔于咫尺被法語
之丁寧勅以在公退而交儆分曹率屬燦然周典之文
望輦拜恩陋彼漢郎之歎
齊王融三月三日曲水詩序　臣聞出豫為象鈞天之樂
張焉時乗既位御氣之駕翔焉是以得一奉宸逍遙襄
城之域體元則大悵望姑射之阿然窅𣺌寂寥其獨適
者也至如夏后兩龍載驅璿臺之上穆滿八駿如舞瑤
水之隂亦有饗云固不與萬民共也
後漢班固東巡頌　粤若稽古在漢迪哲聿修厥徳憲章
丕烈翿六龍較五輅齊百僚陶質素命南重以司厯厥
中月之六辰備天官之列衞盛輿服而東巡
馬融東巡頌　允迪在昔紹烈陶唐殷天衷克搖光若
時則運瓊衡敷六典經八成肆類乎上帝實柴乎三辰
禋祀乎六宗祗燎乎羣神遂發號羣司申戒百工卜筮
稱吉蓍龜襲從南征有時馮相告祥清夷道而後行曜
四國而揚光展聖義于巡狩喜圻畤而詠八荒指宗嶽
以為期固岱神之所望散齋既畢越翼良辰棫槱増構
烈火燔燃暉光四煬焱爛薄天蕭香肆升青烟習雲珪
璋峩峩犧牲潔純鬱鬯宗彛明水𤣥樽空桑孤竹咸池
雲門六八匝變神祗並存
唐王勃九成宫頌　姬文考筮容成奏日千旌鳳轉儼鏤
象而星陳萬騎龍嘶伐靈鼉而曉𦙍静帷宫于緑野肅
帳殿于黄街奔欃槍而走陸梁陳浮靈而候明月前驅
電竦下列缺于騰鞭後乘雷驚起豐隆于驟轂瓊戈晝
指太陽疲轉日之鋒玉劒霄翻懸象睹衝星之氣
　　禮部(登極/)
梁王僧辯勸進表　以錫珪之功既歸有道當璧之禮允
属聖明而優詔謙沖窅然凝邈飛龍可躋而乾爻在四
帝閽云扣而閶闔未開謳歌再馳是用翹首所以越人
固執薰丹穴以求君周氏樂推踰岐山而事主漢王不
即位無以賞功臣光武不止戈豈謂紹宗廟　縱陛下
拂袗衣而游廣城登弇山而去東土羣臣安得仰訴兆
庶何所歸仁况郊祀配天罍篚禮曠齋宫清廟匏竹不
陳仰望鑾輿匪朝伊夕瞻言法駕載渴且飢豈可久羈
衆議有曠彛則舊郊既復函洛已平髙奴櫟陽宫館雖
毁濁河清濟佳氣猶存皋門有伉甘泉四敞土圭測景
仙人承露斯盖九州之赤縣六合之樞機博士捧圖書
而稍還太常定禮儀而已列豈得不揚清駕而赴名都
其玉鑾而游正寢
陳徐陵勸進梁元帝表　封唐有聖還居帝嚳之家居
代維賢終纂髙皇之祚無為稱于革舄至治表于垂裳
而撥亂反正非聞前古至如金行重作源出東莞炎運
猶昌枝分南頓豈得掩顯姓於軒轅非才子于顓頊莫
不因時多難俱繼神宗者也伏惟陛下出震等于勲華
鳴謙同于旦奭握褒秉鉞將在御天玉媵珠衡先彰元
后神祗所合非惟太室之祥圖牒斯歸何止堯門之瑞
若夫大孝聖人之心中庸君子之徳固已作訓生民貽
風多士一日二日研覽萬幾允文允武包羅羣藝兹以
三大賓是四門歴試諸艱咸熈庶績斯無得而稱也自
無妄為象踵禍上京梟獍咸劉宗社蕩墜銅頭鐵額興
暴皇年封狶修虵行災中國靈心所宅下武其興望紫
極而行號瞻丹陵而殞慟家寃將報天賜黄鳥之旗國
害宜誅神奉𤣥狐之録尅李軼於河津征陶謙于海岱
滕公擁樹雄氣方嚴張繡交兵風神彌勇忠誠貫于日
月孝義感于氷霜如雷如霆非貔非虎前驅効命元惡
斯殱既挂膽于西州方燃臍于東市蚩尤三塚寧謂嚴
誅王莽千剸非云明罰青羌赤狄同界豺狼胡服夷言
咸為京觀邦畿濟濟還見隆平宗祀愔愔方承多福自
氛氲渾沌之世驪連栗陸之君卦起龍圖文因鳥跡雲
師火帝非無戰陣之文禹誓湯征咸用干戈之道星躔
東井時破肴潼霆震南陽初平尋邑未有援三靈之已
墜救四海之羣飛赫赫明明龔行天罰得如當今之盛
者也於是卿雲似盖晨映姚鄉甘露如珠朝垂原寢芝
房感徳咸出銅池蓂莢伺辰無勞銀箭重以東漸𤣥兔
西踰白狼髙栁生風扶桑銜日莫不編名屬國歸貢鴻
臚荒服來賓遐邇同慶其文昭武穆跗萼也如彼天平
地成功業也如此久應旁求典故詢詔天官斟酌繁昌
經營髙邑宗王啟霸非勞武徳之侯清蹕無虞何事長
安之邸揚龍旂以享帝御鳳扆以承天厯數在躬疇咨
為讓七月二十四日散騎常侍栁暉等至鄴伏承聖㫖
謙沖為而不宰咸云洛陽未復函谷無泥旋駕金陵方
膺天眷愚謂大庭少昊非有定居漢祖殷宗皆無恒宅
登封岱嶽且置明堂巡狩荆州時行司隸何必西瞻虎
踞乃建王宫南望牛頭方稱天闕抑又聞之𤣥珪既錫
蒼玉無陳乃棫樸之愆期非包茅之不貢雲和之瑟久
廢甘泉孤竹之管無聞方澤豈不懼歟伏願陛下因百
姓之心振萬邦之命豈可逡巡固讓方示石户之農髙
謝為君徒效箕山之客未知上徳之不徳惟見聖人之
不仁率土翹翹蒼生何望昔蘇秦張儀違鄉負俗尚復
招三方以事趙請六國以尊秦况臣等預奉皇華親承
朝命珪璋特達通聘河陽貂珥雍容尋盟漳水加牢貶
館隨世汚隆瞻望鄉關誠均休戚但輕生不造命與時
乖等一介之行人同三危之遠擯承問内殿事絶耿弇
之因封奏邊城私等劉琨之哭
唐柳宗元賀登極表　天地泰而聖人出雷雨解而品
物榮是以五行迭用木火更其位千葉重光宗廟輔其
徳殷宗恭黙再開成湯之業漢文聰明克成髙祖之緒
梁元帝答王僧辯勸進書　孤以不徳天降之災枕戈
飲膽叩心泣血風樹之酷萬死不追霜露之哀百憂摠
萃甫聞伯升之禍彌切仲謀之悲若封豕既殱長虵即
戮方欲追延陵之逸軌繼子臧之髙讓豈資秋亭之壇
安事繁陽之石侯景項籍也蕭棟殷辛也赤泉未賞劉
邦尚曰漢王白旗弗懸周發猶稱太子飛龍之位孰謂
可躋附鳳之徒既聞來議羣臣卿士其諭孤之志
　　禮部(聖誕/)
唐明皇千秋節宴詩　蘭殿千秋節稱名萬嵗觴風傳
率土慶日表繼天祥玉宇開花萼宫懸動㑹昌衣冠白
鷺下帟幕翠雲長獻遺成新俗朝儀入舊章月銜花綬
鏡露綴綵絲囊處處祠田祖年年宴杖鄉深思一徳事
小獲萬人康
張説奉和千秋節宴應制詩　五徳生王者千齡啟聖
人赤光來照夜黄雲上覆辰海縣銜恩久朝章獻夀新
髙居帝坐出夾道衆官陳槊仗洗晴景磬管凝秋旻珠
囊含瑞露金鏡抱僊輪何嵗無鄉飲何田不報神薰歌
與名節傳代幸羣臣
王季友皇帝移晦日為中和節詩　皇心不向晦改節
號中和淑氣同風景佳名别詠歌湔裙移舊俗賜尺下
新科厯象千年正酺醵四海多花隨春令發鳥度嵗陽
過天地齊休慶歡聲欲盪波
宋史文昌賀聖節表　穹昊儲祥光輔萬億年之祚聖
神開世適符五百嵗之期藹佳氣于乾坤溢歡聲于朝
野　福全洪範符周后之歴年筴受泰元通漢家之永
世與天齊久如日方升
唐吕頌降誕日進光明砂等狀　大電遶樞千年感聖
神光照室六合歸尊恭唯降誕之辰是啟乾坤之祚普
天稱慶率土同歡仰舜日而徘徊望堯雲而抃躍　上
𤣥降聖之時皇帝出震之日天垂景麗曜北斗以呈祥人竭
歡心願南山以為夀
裴次元降誕日進物狀　搖光之祥貫月於佳夕遶樞
之感降聖於良辰　百靈効祉固増夀于南山萬國一
心皆貢珍于北闕
令狐楚降誕日進鞍馬等狀　臣任重戎旃路遙天闕
懽呼萬嵗如聞山嶽之聲傾竭一心庶均葵藿之志
臣限守邉陲未朝雲闕尚想河清之色如聞里鼓之
聲
王仲周降誕日進器物狀　紫氣充庭黄河變色用符
昌運式表誕彌雖聖夀齊天不假封人之祝而獻芹為
禮空馳野老之誠
　　禮部(天子加/元服)
後漢黄香天子冠頌　惟永元之盛代聖皇徳之茂純躬烝
烝之至孝崇敬順以奉天以三載之孟春建寅月之上
旬皇帝將加𤣥冕簡甲子之元辰厥日王于太皥厥時
叶于百神皇輿幸夫金根駕𤣥虯之連蜷建螭龍以為
旂鳴節路之和鑾既臻廟而成禮乃迴軫而反宫正朝
服以享宴撞太蔟之庭鐘祚蕃屏與鼎輔暨夷裔之君
王咸進酌于金罍獻萬年之玉觴
　　禮部(太學/)
後漢張衡東京賦　春日載陽合射辟雍設業設虡宫懸
全鏞鼖鼓路鼗樹羽幢幢于是備物物有其容伯夷起而
相儀后䕫坐而為工張大侯制五正設三乏厞司旌并
夾既設儲乎廣庭于是皇輿夙駕䡨于東階以須消啟
明掃朝霞登天光于扶桑天子乃撫玉輅時乘六龍發
鯨魚鏗華鐘大丙弭節風后陪乘攝提運衡徐至于射
宫禮事展樂物具王夏闋騶虞秦决拾既次彫弓斯彀
達餘萌于暮春昭誠心以遠喻進明徳而崇業滌饕餮
之貪慾仁風衍而外流誼方激而遐騖
唐朱休駕幸太學賦　属車連延輾御陌而後入翠華容
裔向文囿以前驅臺觀惟新牆垣盡飾宗伯禮賢以蕆
事司成執經而奉職端冕旃而綵仗初立始駐六龍發
聲教而翠華未旋以行萬國　龍顔不遠顧探索之惟
勤天步下臨曷斯須之敢惰雲布星攢周回可觀彼儒
風之習習資睿思以安安頥指于學海儒林自因澤及
目擊乎雄詞麗藻誰謂才難恩下育而冬暖命遐宣而
晝寒　宣化畢盛禮終繳素志播皇風轉龍旂于祥烟
之表返鑾輅于瑞氣之中
黎逢貢士謁文宣王賦　聖人没而教在明王興而道
宣命上公以陳信展大禮以登賢觴酒豆肉金鏞筦懸
致克禋以如在當質明而不愆祁祁諸生必恭敬止廓
廣庭以容衆峩髙冠以修己臨奠獻之筵肅造秀之士
階間儼以成列槐隂布以如市將備禮于先師遂儲精
于祝史于以致君恢復王化𢎞闡人文磬音繼于夜杵
燭影迎于朝雲見曲暢于和易知具歆于苾芬肅肅階
戺隂隂門闕喬木棲于暮烟前軒滿于行月羣士沓而
嵗至庶工齊而曉謁上𤣥酒以清滌間朱絃而踈越齊
百王于建號歴千古而未歇盖以教俟天地而不朽功
格宇宙而不伐
陳沈不害上髙祖置學書　臣聞立人建國莫尚于尊
儒成俗化民必崇于教學故東膠西序事隆乎三代環
林璧水業成于兩京自淳源既遠澆風以扇物之感人
無窮人之逐物無節是知施設訓範啟導心靈譬彼染
藍類諸琢玉然後人倫以正髙卑有序忠孝之禮既明
君臣之道攸固執禮自塞魯公所以難侮歌樂已細鄭
伯于前知亡干戚舞而有苗至泮宫成而淮夷服長想
洙泗之風載懐淹稷之盛有國有家莫不尚已　成均
自斯墜業瞽宗于是不修褒成之祠不陳祼享釋菜之
禮無稱俎豆　後生敦悦不見函丈之儀晚學鑽仰徒
深倚席之歎　使擔簦負笈鏘鏘接袵方領矩步濟濟
成林如切如磋聞詩聞禮一年可以倍功三冬于是足
用故能擢秀雄州揚廷觀國入仕登朝資優學以自輔
莅官從政有經業以治身輜駕列廷青紫拾地
唐皮日休移成均博士書　俾庠聲序音玲瓏于珩珮鏗
訇于金石　為諸生之蓍龜作後來之綿蕝
又請韓文公配饗太學書　唯昌黎文公之文蹴楊墨
于不毛之地蹂釋老于無人之境故得孔道爣(集本/作巍)然
而自正
陳徐陵皇太子臨辟雍頌　臣聞天大王大詳于道徳
之言天文人文顯于爻象之説是以大君革命黔首所
以庇焉聖人創制文籍所以生焉咸由此道制為民極
莫不對越上靈裁成庶類濟世育徳昭被昆蟲皇帝世
膺下武體兹上徳握天鏡而授河圖執玉衡而運乾象
皇太子曜彼重離光兹匕鬯儀天以文化成天下侍中
國子祭酒新安王宗室羽儀衣冠凖的惟善為樂造次
必儒粤以十一年三月二十一日受詔𢎞宣發論語題
攝齊升堂摳衣即席對揚天人開闢大訓清言既吐精
義入神副徳爰動音(闕/)鋒起問難泉涌辨論綸之異定
倫理之疑玉振鏘鏘雲浮雨布介王奉繫聖蹤馳辨秀
出信令張禹慙其師法何晏忸其訓詁穆穆焉洋洋焉
此實虞朝之盛徳生民之壯觀者也臣抑又聞之魯頌
聿興史克宣其懿晉雍大啟王廙逞其詞所以述休平
之風揚君上之徳輕以下材敢為頌曰皇運勃啟膺圖
受命紫盖東臨黄旌南映積仁累徳重明疊聖四海無
浪三階已平儲駕戾止和鸞有聲𢎞風講肆崇儒肅成
丹書貴道黄金賤籝洙泗興業闕里増榮
　　禮部(州郡/學)
梁簡文帝求寧國臨城二公入學表　臣聞瞻彼緝狐
既次良冶相諸筍玉猶藉他山故沮渙之水可居鄒魯
之鄉為貴下帷投斧昔人以為精力棄竿委麥先哲以
為美譚伏惟陛下𢎞至徳之微言闡無為之妙説話郊
講道不勞賈生之議就陽啟位無待公玉之圖願得齒
年國胄隨肩選造
梁元帝請于州立學校表　臣聞公宫之南四術四教
司樂成均六詩六律韶濩既舞羽籥之道行焉黨塾兹
備離經之志辨焉故不升嵩霍豈識乾行之峻不臨溟
渤安知地載之厚洎乎秦焚金篆周亡玉鏡羣言争亂
諸子相騰書則夏侯歐陽易則神輸道訓詩乃齊魯毛
韓傳稱鄒左張夾禮有曲臺王史之異樂有龍徳趙定
之殊伏惟陛下撫五辰而建五長播九徳而導九州容
成為厯興景雲之瑞伶倫吹律應黄鍾之管撥亂反正
經武也制禮作樂緯文也若非六經庖厨百家異饌三
墳為瑚璉五典為笙簧豈能暴以秋陽紆就望之景濯
以江漢播垂天之澤
王僧孺為蕭監利求入學啟　竊以翹首伺飛不如修
弋宛足念遠莫若驅鑣故樸斵成于丹雘篠簜資于栝
羽敢因莩末有志庠均為山資于一簣學海漸其微流
任昉為劉瓛立館啟　昔在魏中爰及晉始書貴虚𤣥
人悦陶縱瑚璉廢泗上之容樽俎恣林下之適春干秋
羽委曠而弗陳西序東膠寂寥而誰仰所以金雞忘曉
玉羊失馭神器毁于獯戎寳厯遷于於越豈不悲歟劉
瓛澡身浴徳修行明經賤珪璧于光隂勁松筠於嵗晚
貧不隕穫其心窮不二三其操而困無居止浮寓親遊
垣棟傾替窐衢墊側有朋自逺無用栖慿皆負笈擔簦
櫛風沐露瓛之器學無謝前修輒欲與之周旋開館招
屈臣第西偏官有閒地北距晉山南望通邑雖曰人境
實少浮喧廣輪裁盈數畆布以施立黌塾薄藝桑麻麤
創茨宇
唐梁肅崑山縣學記　昔崔瑗有南陽文學志王粲有
荆州文學志皆表儒訓以著不朽
蕭定袁州文宣王廟記　廊廡庭除㒺不畢葺籩豆簠
簋㒺不畢陳入其室若聞講誦之音升其堂如聆金石
之響冀夫袁江之上將𢎞洙泗之風袁山之人能傳鄒
魯之學儒行充于比屋中庸化而為俗矣
　　禮部(養老/)
後漢張衡東京賦日月㑹於龍狵恤人事之勞疚因休
力以息勤致歡忻于春酒執鑾刀以袒割奉觴豆於國叟
降至尊以訓恭送迎拜于三壽敬慎威儀示民不偷我
有嘉賓其樂愉愉
晉隂澹請索襲為三老書　今四表輯寜將行鄉射之禮
先生年耆望重道冠一時養老之義實繫儒賢既樹非梧
桐而希鸞鳳降翼器謝曹公而冀盖公枉駕誠非所謂
也然夫子至聖有召赴焉孟軻大徳無聘不至盖欲𢎞
闡大猷敷明道化故也今之相屈遵道崇教非有爵位
意者或可然乎
　　禮部(喪葬/)
梁何遜悲行路孤墳詩　行路一孤墳路成墳已毁空疑
年嵗積不知陵谷徙幾經秋葉飛驟見春流瀰金蠶不
可織玉樹何曽蕋陌上驅馳人笑歌自侈靡今日非明
日可憐詎憐此
陳張正見和楊侯送袁全紫葬詩　𤣥泉開隧道白日照
佳城一朝嗟此路千載幾傷情秋氣悲松色凄風咽晚
聲歸雲回谷散還栁背山輕唯當三五夜壟月暫時明
唐太宗望送魏徵葬詩　閶闔摠金鞍上林移玉輦野
郊愴新别河橋非舊餞慘日映峰沈愁雲隨盖轉哀笳
時㫁續悲旌乍舒卷望望情何極浪浪淚空泫無復昔
時人芳春共誰遣
皇甫冉送魏六侍御葬詩　哭葬寒郊外行將何所從
盛曹徒列柏新墓已栽松海月同千古江雲復幾重舊
書曽諫獵遺草議登封疇昔輕三事常期老一峰門臨
商嶺道忩引洛城鐘應積泉中恨無因世上逢招尋偏
見厚疎慢亦相容張范唯通夢求羊永絶蹤誰知長卿
疾歌賦不還邛
李端張丞相挽歌　素斾低寒水清笳出曉風鳥來傷
賈傅馬立禍滕公松栢青山上城池白日中一朝今古
隔唯有月明同
張説崔司業挽詞　像設存華館威儀下墓田鳳池傷
舊草麟史泣遺篇帷盖墟烟没干旌壠日懸古來埋玉
樹流恨盡山川
温庭筠過北海墓詩　撫事如神遇臨風獨涕零墓平
春草緑碑折古苔青珪玉埋英氣山河孕炳靈發言驚
辨囿揮翰動文星藴策期干世持權欲反經激揚思壯
氣流落歎頺齡惡木人皆息貪泉我獨醒輪轅無匠石
刀几有庖丁碌碌迷藏器規規守潔瓶憤容陵鼎鑊公
議動朝廷故國將辭寵危邦竟緩刑上卿亷白璧凡石
礪青萍掲月昭東夏摶風滯北溟後塵遵軌轍前席詠
儀型木秀當憂悴絃傷不底寧矜誇遭尺鷃光彩困飛
螢草羽留談柄清風襲徳馨鸞凰嬰雪刃狼虎犯雲屏
蘭蕙荒遺址榛蕪蔽舊坰羨君雖不禄猶得到明庭
又過陳琳墓詩　曽於青史見遺文今日飄蓬過此墳
詞客有靈應識我霸才無主始憐君石麟埋没藏春草
銅雀荒凉對暮雲莫怪臨風倍惆悵欲將弓劒學從軍
張祜真娘墓詩　佛地葬羅衣孤魂此是歸舞為蝴蝶
夢歌謝伯勞飛翠髮朝雲㫁青蛾夜月微傷心一花落
無復戀春暉
羅隠經耒陽杜工部墓詩　紫菊馨香覆楚醪奠君江
畔雨蕭騷旅魂自是才相累閒骨何妨塚更髙騄驥喪
來輕蹇蹶芝蘭衰後遠蓬蒿屈原宋玉憐居處幾駕青
螭緩鬱陶
宋晁補之代司馬康子植謝應副葬事表　致主之心已
淪幽壤飾終之錫更躐舊章兆協卜之以時思殞身而
莫報伏念臣祖光以徳業名世常擢任于宰衡臣父康
以詩禮成家亦登延而勸講而侈俗方改哀楊綰之已
亡太醫遽臨痛桓榮之未老無禄私室荐罹鞠凶自啟
手足之初至掩窀穸之際君命屢至賵賜有加復因屬
匠之鳩材俾過家塋而視堋殘喘何力秋毫賴官仁深
念功禮不遺舊將博勸于士類豈曲私于臣門克意紹
先獨自期于忠孝纒哀待盡兩無報於君親
周庾信擬連珠　盖聞穀林長遠蒼梧不從惟桐惟葛
無樹無封是以隨珠日月無益驪山之火雀臺絃管空
望西陵之松
唐李商隠重祭外舅司徒公文　簡子將戰之誓唯止
桐棺晏嬰送死之文寧思石槨素車樸馬疎巾弊帷成
一代之清規揚百古之休聞
周庾信婁慈神道碑但以遊魂久客反葬途遠道阻山
長妻孤子幼哀聲滿野愁氣連雲况復松檟飄颻方臨
武威之戍丘陵迴遠直對臨洮之城馬援亡于武溪尸
柩返於魏里梁鴻死于㑹計妻子歸于平陵
又鄭偉墓誌　合葬非古既異三王之前死則同穴還
同六載之始雖復銜珠兩鶴同歸紫盖之松出匣雙龍
共没延平之水
梁任孝恭祭雜墳文惟爾㝠然往代求圓石而無名邈
矣遐年討方磚而不記封樹漂殄誰别羽商之家墳壟
傾迴終迷庚癸之向不謂綸繩所用遂毁牛亭之基鍬
鍤所侵爰傷馬鬛之勢重使翠幕臨風佳城見日昔靈
沼枯骨周王盖以衣冠廣武横尸漢主加其轊櫝輙勒
彼山虞覆頺隍于舊址命兹匠者修反壤于故林還蟻
結之文依似坊之勢幸得宜陽大道無變無移京兆長
阡勿迴勿徙庶幽魂逰止踐昔徑而不疑塗車往還瞻
舊轍而猶在
陳沈炯祭袁府君文　長樂未央已夾樗里之墓公宫魯
庫非復少昊之墟成土一棺未知何託解劒絮漿轉増
欷歔(已上/喪葬)
唐陳子昻為義興公求拜掃表　臣禍釁所鍾早日孤露
墳塋莫掃松柏凋荒臣之不天實有由咎死罪死罪昔
先臣下代遺訓未亡而殃降不圖家禍漸遘兄弟無故
並為參商中冓之言所不可道孤臣不孝萬死餘責死
罪死罪然臣之負譴實陷無辜吏議不明以投魑魅自
泣血去國寄命南荒歴年被病再以生死炎山漲海氣
瘴窮天戴白之老俗無聞者孤臣疲苶豈望須臾分謂
委骨滄溟餌身魚鼈狼荒之鬼永悲長逝不意慶雲重
澤天渙横流拂拭露霜生見白日踴躍昭泰情何以堪
死罪死罪而餘殃未泯凶故仍臻亡兄濟江合家淪溺
嫂姪俱没一不生存尋途未中臣妻又殞重疊亡殁契
濶山川至止之日生意盡矣誓將守死陵墓殁齒家園
不圖恩幸曲成寵章仍及題輿别駕職是恩州再造生
涯天實為徳死罪死罪臣自歸日淺塋廟未修荆棘荒
蕪祭祀無主今則便祗王命遠職邊夷嵗月方賖拜掃
何日瞻言出涕感咽崩摧伏惟陛下仁養羣生孝理天
下萬物咸遂各得其宜臣獨向隅有以長戚伏願天慈
愷悌憐憫孤窮寛以簡書之刑賜其告歸之請使其駿
奔西土長號北陵獲申存殁之悲生謁園塋之樹稽顙
松闕謝不睦之辜肉袒山門祈自新之路誓刻肌骨奉
以周旋然後退死蠻夷沈骸糞土甘心朽滅庶無遺恨
倘昊天鑒照孤誠可哀則臣之鮿生志畢今日不勝崩
迫之至
李商隠為楊贊善奏請東都洒掃狀　竊惟令式合許
芟除追遠興情敢希榮于陸􁀙報恩未死寧自誓於羲
之(祭掃/附)
　　禮部(諡/)
南齊虞羲為袁彖求諡與蕭令王僕射書　岱山委岫崑
岳摧峰四海搢紳誰不掩泣明公徳冠時宗道髙物表若
得横議聖時斟酌今古採茂實于當年標流芳于千載
馳徽諡于山道潤貞氣于泉門豈非體國之至公典謨
之盛軌者哉
　　禮部(家廟/)
唐顔真卿郭子儀家廟碑　友于著睦臠龍虎者十人貽
厥有光紆青紫者八九勲庸舉集今古莫儔昔奮號尊
榮紅粟纔霑于萬石惲家全盛朱輪不出于十人繇吾
觀之事不侔焉　清廟之典所以仁祖考鴻伐之刻亦
以垂子孫爰創制于舊居將永圖而觀徳中堂有侐丕
構克崇感霜露而怵惕以増叙昭穆而敬恭斯在庶乎
觀盥顒若既無斁于永懐入室僾然必有覿乎其位哀
榮既極情禮用申仁人之所及遠哉孝子之事親終矣
豈惟温温孔父遠稱讒鼎之銘穆穆魯侯獨美龍旂之
祀
牛僧孺代郡開國公王涯家廟碑銘　閟宇神庭邃清
而嚴上公之儀四室耽耽犧以潔牲粢以大糦交神尚
敬合魄尚氣子姓宗工駿奔奉事副笄侈袂儼恪居次
孝孫兢兢執爵而升以祼以濯以伏以興水陸具來羶
薌畢登列于圜方其氣増増乃初烝嘗敬而追遠二昭
二穆孝以尊本瞻瞻几幄蹜蹜堂閫禮成起慕涕洟𤣥
袞濡露踐霜誰無永懐不如達者哀與榮偕逢時奮庸
誰不得位不如仁人以道為貴惟公之達兮名以顯親惟
公之仁兮徳以澡身六朝之清臣一代之全人宜其世
家翼亮振振㒺不恭肅祗于廟門
　
　
　
　
　
　
　
　
　
　
　古儷府卷七
欽定四庫全書
　古儷府卷八
　　　　　　　　　　　　　明　王志慶　編
　　樂部(總載/)
唐劉公輿太常觀四夷樂賦　於是鞮鞻掌其方位太常
總其樂器列在天庭陳其鼓吹僸佅兠離風旋鳥翅其
舞也無進旅退旅之容其音也非皦如繹如之義狄鞮騁
能扶婁効智既夷樂之具陳彰帝徳之廣被
周存太常新復樂懸冬日薦之圜丘賦　於是繩五元
以應氣考八能而術全侈弇不興鳬氏之規惟妙上下
合度磬師之法可𫝊爰設業以設簴備宫懸與宿懸爾
其金石具陳鞉皷間出和其戛擊節以徐疾五色不亂
以成文八風不奸而從律大章彰之已合陶唐之代韶
盡美矣不惟有虞之日　撞黄鍾而角動扣太蔟而徴
流大不踰宫而清濁迭和細不過羽而終始相酬是以
六變而天神可禮九成而帝徳惟休
高郢吳公子聽樂賦　時則崇牙對望猛簴相向搥鐘
擊鼓乍陵厲而清壯鳴磬戛絃又發越而寥亮八音宣
六律暢馬彌髦而仰秣魚竦鱗而躍浪信可以察邦國
政教之盛衰見造化隂陽之情狀及夫曲已終奏斯闋
言之者莫隠觀之者咸恱足使䕫曠心沮牙期思絶
邵軫雲韶樂賦　乃翌日出雲韶而舞之徒觀其降輦
路臨廣塲曵羅裠之嫋嫋鳴玉佩之鏘鏘始逶迤而並
進終婉轉而成行於是合以絃匏從之磬管昭敬意于
㢘直本喜心之嘽緩克和四夷應春候而角調取象八
風如舞行之綴短霓裳綵鬭雲髻花垂清歌互舉玉歩
徐移俯仰有節周旋中規将導志以變轉㡬成文于合
離爾其美目流盼輕姿聳峙或少進而赴商俄善來而
應徴貫魚初度驚鴻乍起容裔自得蹁躚未已褧衣屢
更新態不窮忽舉䄂而縈紫復迴身而拖紅及夫繁音
九變曲度將終神人以和天地攸同立五常之行移四
海之風然後樂師告罷退之惟宫
李子卿功成作樂賦　貞觀草創已模五莖六英開元
増修更叶黄鍾大吕命䕫典事大制宫懸鳴絲則文動
奏金則武宣羽毛含其春露干戚耀其秋天慶雲既同
于舜日大風無異于漢年于是八音具舉六樂斯備工
無奪倫守不假器伏羲之琴瑟有序女媧之笙簧畢萃
乗逸韻于伯牙得遺音于師摰窮搏拊之深術盡戛擊
之幽致動角則寒谷花明叩商則春林葉墜聲無誤曲
周郎之顧何施調有雅音季子之聽應異初舞而魚躍
龍騰終曲而鶴翔鳯至誠可以克諧神人交暢天地者
矣
蒋至洞庭張樂賦　聆黄帝之遺音澹乎至察天非私
覆稱其徳以無三國有𤣥風應其方以宣八所以合徳
樞之幽鍵率至人之大戛　非剽之以耳寧聽之以心
風師拊石雲將摐金弃園客之絲彈為鶴舞辭羌人之
竹擫以龍吟雖不擊而不考或習習而愔愔　迴日月
之運行㑹鬼神之柔克凄清廣莫之野蔓衍華胥之國
奔夷貊于蟠木之東聳鱗翰于幽陵之北和容逺被休
氣充塞邦用榮懐人之克諧何以鼓靈鼗之坎坎撞猛
簴之喈喈
吕温樂出虚賦　聖人取象于物觀民以風闢嗜欲之
由塞决形神之未通欲使和氣潛作𤣥闗暗空與吹萬
而皆唱起生三而盡同自我及人託物于未分之表蟠
天極地開機于方寸之中于是澹以無倪留而不滯有
非象之象生無際之際是故實其想而道升窒其空而
聲蔽洞乎内而笙竽作刳其中而琴瑟製波騰恱豫風
行于有道之年𣲖别商宫雷動于無為之世杳杳徐徐
周流六虚信闐爾于始寂乃譁然而戒初鏗鏘于百姓
之心於斯已矣鼓舞于一人之徳知彼何如是則垂其
仁有其實樂因之祖述六其形實其質聲因之洞出理
在無二情歸得一塞雲谷而響絶疏天籟而音逸未隨
于物絪縕乎七政八風忽變其和剖判于五聲六律由
是遷為草木散作笙鏞羣分自此而焱起九奏因之而
景從道薄風醨莫究簫韶之本聲銷韻息空𫝊干戚之
容今則素扆垂休清懸繼響平心已立于皇極率舞猶
虚于睿想如是則薰然洩洩将生于象罔
梁王暕觀樂應詔詩　趙瑟含清音秦筝凝逸響参差
陳九夏依遲紛四上從風繞金梁含雲映珠網遞奏豈
二八繁絃非一兩幸叨東郭吹厠陪南風賞忘味信鏗
鏘飡和終俯仰輕塵已飛散逰魚亦翻蕩恩光實難遇
詠言寕易放
隋何妥奉勅于太常寺修正古樂詩　大樂遺鐘鼓至
樂貴忘情俗乆淳和變年深禮教生嶰谷調孤管崙山
學鳯鳴浮雲成舞曲白雪作歌名聞詩六義辨觀漏八
風平肅穆皇威暢淪漣河水清鈞天動絲竹聒地響錞
鉦盡美兼韶濩威徳摠咸英寥亮鳬鐘徹飄揚翟羽輕
小臣屬千載時幸預簮纓行欣負蒼璧衢壇聽九成
何妥樂部曹觀樂詩　東海餘風大陶唐遺思深何
如觀徧舞奏鼓間樅金清管調絲竹朱絃韻雅琴八行
陳樹羽六徳審知音至道兼韶濩充庭總韎任高天度
流火落日廣城隂百神諧景福萬國仰君臨大樂非鐘
鼓且用戒民心
許善心於太常寺聽陳國蔡子元所教正聲樂詩　維
陽盛禮樂治定昔君臨充庭觀樹羽上帝仰摐金既因
鐘石變將隨河海沈湛露廢還序承風絶復尋衮章無
舊迹韶夏有餘音澤竭英莖散人遺憂思深悲來未減
瑟淚下正聞琴詎似文侯睡聊同微子吟鍾奏殊南北
商聲異古今獨有延陵聽應知亡國音
北齊馬元熈日晚彈琴詩　上客敞前扉鳴琴對晚暉掩
抑歌張女凄清奏楚妃稍視紅塵落漸覺白雲飛新聲獨
見賞莫恨知音稀
唐吕炅貢舉人謁先師聞雅樂詩　禮聖來羣彦觀光在
此時聞歌音乍逺合樂和還遲調朗能偕竹聲微又契
絲輕泠流簨簴繚繞動纓緌九變將隨節三終必盡儀
國風由是正王化自雍熈
陸䞇曉過南宫聞太常清樂詩　南宫聞古樂拂曙聽
初驚煙靄遥迷處絲桐暗辨名節隨新律改聲帶緒風
輕合雅將移俗同和自感情逺音兼曉漏餘響過春城
九奏明初日寥寥天地清
周庾信賀新樂表　天地順動則雷出為豫聖人功成
則風行有節故六徳在咸池之宫山谷可調八風入承
雲之奏人神不雜吾太祖文皇帝體國經野設官分職
變魏作周移風正雅衣裳而朝萬國珪璧而㑹諸侯至
如經綸圗籍校讐烟燼樂正無缺章秩宗無廢典豈但
商頌十篇得諸太師之室虞書五禮取于恭王之宫伏
惟陛下以下武嗣興中陽繼業運日月之明動淵泉之
慮律厯著微無煩于太史隂陽晷度躬定于天官故得
參考八音研精六代封晉魏為二王序殷周為三恪雖
復朱干玉戚尚識典刑素韍纁裳猶因雄據未若山雲
特起八卦成形鳯凰于飛九州觀徳改金奏于八列合
天元于六舞聲含擊石更入登歌調起初鍾還參玉管
足以感天地而通神明康帝徳而光𤣥象昔者齋居𤣥
扈為曲在于雲門師渡盟津習舞歸于山立遂乃包括
三名克諧一代作者之謂聖天之所啟乎豈唯路鼓靈
鼗空桑孤竹廣矣大矣輪焉奐焉是知零陵孝㢘空𫝊
玉管始平太守虚稱銅尺臣等並與鈞天同觀張樂軒
墀𢎞敞欄檻眺聽崇牙業業猛簴趪趪翠鳯揚旌靈鼉
樹鼓杳冥雲霧蕩薄丘陵醴泉與甘露同飛赤雁與斑
麟並下聘魯請觀自當見其盛徳適齊忘味定是知其
盡美淵魚聽曲尚得聳鱗櫪馬聞絃猶能仰秣臣等誠
愧知音敢忘説豫若使詳其音律是所邈然但能記其
鏗鏘於茲為幸
唐王維賀古樂器表　臣聞隂陽不測之謂神變化無
方之謂聖唯神與聖感而遂通伏惟開元天寳聖文神
武應道皇帝陛下居皇建之極中得混成之大道奉先
天之聖祖𤣥化協于無為育率土之羣生至仁侔于隂
隲然猶精意不倦聖祀逾崇遍禮羣仙思祐九服故得
龎眉皓髮遙同入昴之人真訣𤣥言来告馭風之客棲
身七曜以俟唐堯藏樂九疑不𫝊虞舜留之石室思獻
玉墀憑野豕以呈形表洞仙之屬意且神物思變古亦
有之龍躍平津實為寳劍鳬飛葉縣空餘素履器非上
品人纔下仙猶能積誠聿修神變浚若况殊庭致貺天
老効祥願授至尊以享上帝亦既考擊動諧律吕韶濩
慙其九奏雲咸失其八音翠鳯入于洞簫殊非雅韻朱
鷺𫝊于鼗鼓敢比仙聲天地同和神人降福無窮之夀
永撫寳圖無疆之休以康庶績實由至徳斯感大道𤣥
通神人親告于休徴靈仙不秘其空樂稽之古昔實未
見聞
　　樂部(律/)
唐王起律吕相生賦　原夫制自伶倫迹于嶰谷始叶音
于靈鳯終制器于截竹其名可紀則一暑而一寒其數
可陳則隂六而陽六所以均我節物而周乎倚伏借如
黄鍾建子以為本林鍾建未以為君動夷則而葉墜應
姑洗而草薫霜雪因之以罔忒禽鳥候之而必聞雖覆
載之莫窮而飛灰可揣謂隂陽之不測而寸管斯分故
王者厯象為務職司是朂奉之以布令法之以成俗肅
殺初佐于金風絪縕竟調于玉燭動植無擾含靈斯足
莫不因律吕之相生濟仁夀之大欲既而同其法度節
其疾徐既環周之無極亦鱗次而用諸故能欽月令之
不爽布嵗和之有餘八風既從兮惠化爰被十旬不散
兮休徴可書伊上瑞之臨汝實疇人之起予則律不作
無以叶五音之術吕不助無以成萬物之實洞于精微
生于隂隲在孕育以咸暢處金石而無失則吹于寒谷
不惟鄒子之方叶於樂府奚獨延年之律
(闕/)　　黄鍾宫為律本賦　克諧韶濩唯子野以能知
自得厚均匪伶倫而莫究故洪纎溥暢上下無頗騰葭
灰而漸散映緹幕以方多初感于人復京房之姓氏終
均于地成燕谷之陽和俾玉燭以調均與璇璣而錯綜
於以宣于四序于以貞乎三統　雄鳯鳴而雌鳯應盖
皆類此商為臣而徴為事未足方斯為律之本兮既如
彼為天之統兮又如此明廷樂協寧俟于李延年堂上
聲撝豈慙于夏后氏
(闕/)　　黄鍾管賦　黄帝稽六氣正三光頒命于伶倫
之職伐竹于嶰谷之鄉創管籥于分寸審制度于毫芒
為十二之首律道初九之潛陽俟青陸之功㣲而可紀
察黄鍾之氣闇然而彰所以定位于初道生于一将啟
四分之厯潛運三重之室取厚竅而均者當分至而藏
宻統緹幔以依辰布葭灰以候律經天順地察晷度而
有常隂伏陽回知萌芽而溥出超土圭之至理得銅渾
之妙術　一氣潜應定立均于數源七曜旋行酌至神
于物極　由是平之以六紀之惟三仰經綸之秘奥終
視聽之所覃單穆不獨稱其美周景抑亦懐其慙故以
鳯為名也于盡善而稱未以律為候也實用之而不既
裴元律中應鍾詩　律窮方數寸室暗在三重伶管灰
先動秦正節已逢商聲辭玉笛羽調入金鐘宻葉翻霜
彩輕氷歛水容望鴻南去絶迎氣北来濃願託無凋性
寒林自比松
周庾信為晉陽公進玉律秤尺斗升表　臣聞三才既
立君臣之道已陳六位時成禮樂之功斯正故以叶和
日月測度隂陽恱豫兆民儀刑萬國者也　伏見勅旨
刋正音律平章厯象奏黄鍾而歌大吕變孤竹而舞雲
門莫不器取踈通聲從安樂四分既明三㣲是定是以
聞鐘于洛浦即辨聲乖聽鐸于邯鄲先知響隕二分二
至行于司厯之官九變九成被于和樂之職足以動天
地感鬼神化被風俗平分寒暑豈直嘯吟谿谷迴翔鸞
鳯而已哉是知零陵廟前徒尋舜管始平城下空論周
尺臣聞上制其禮下習其儀君定其法臣行其事謹造
玉律云云所冀節移隂管毋勞河内之灰氣動陽鍾不
待金門之竹而琬琰事輕般倕慮淺不足展采成均増
耀度量
王褒上新定鐘表　周發聽聲候春冬之生殺師曠
吹律知晉楚之衰亡
晉書律厯志　聖人觀四時之變刻玉紀其盈虚察五
行之聲鑄金均其清濁所以遂八風而宣九徳和大樂
而成政道然金質従革侈弇無方竹體圎虚修短利制
是以神瞽作律用冩鍾聲乃紀之以三平之以六成于
十二天之道也
隋書律志　昔者淳古葦籥創觀人籟之源女媧笙簧
仍昭鳯律之首後聖廣業稽古彌崇伶倫含少乃擅比
竹之工虞舜昭華方𫝊刻玉之美是以書稱叶時月正
日同律度量衡又曰余欲聞六律五聲八音七始訓以
出納五言此皆候金常而列管憑璿璣以運鈞統三極
之元紀七衡之響可以作樂崇徳殷薦上帝(七衡六間/見援神契)
劉貺太樂令壁記　周世旋宫因孝孫而再設京房灰
管遇毛爽而重彰漢章和世實用旋宫漢世羣儒備言
其義牛𢎞祖孝孫所由凖的也杜䕫漢世之樂郎不識
旋宫之義荀勉晉朝之博識莫知古律之則厯動而右
移律動而左轉律以厯合氣以錯行金奏隨律而變宫
以宣地靈登歌與厯而改調以應天氣歌奏相命所以
合天地之情也
玉海　周顯徳六年正月詔王朴考正雅樂朴依京房
為律凖至景祐元年九月帝親臨視宋祁為之贊曰有
周有臣嗣古成器絃寫琯音柱分律位俾授攸司謹𫝊
來世上聖稽古規庭閱視嘉御正聲親銘寳字奎鈎奮
芒河龍獻勢樂府増崇乾華俯賁用叶咸韶永和天地
　蔡氏曰晉氏而下多求之金石梁隋以来又參之秬
黍下至王朴専恃累黍而金石亦不復考矣　金門浮
竹玉尺調鍾　河内之灰金門之竹　冬至陽氣應則
樂均清景長極黄鍾通土炭輕而衡仰夏至隂氣應則
樂均濁景短極蕤賓通土炭重而衡低
　　樂部(歌/)
晉袁山松歌賦　朱唇不啓皓齒不離清氣獨轉妍弄潛
移或似停而不留或如疾而不馳
唐謝偃聽歌賦　于時日下梧宫隂清竹殿羣雲始落光
風初扇餘霞未歛殘虹猶見玉輦既陳蘭肴乃薦登高
閣以騁目臨曲池而逰眄于是徴趙女命齊倡動瓊珮
出蘭房横寶釵而曜首覩鉛華而飾粧低翠蛾而歛色
睇横波而流光聲欲抽而含態氣未理而騰芳乍綿連
以爛漫時頓挫而抑揚始析宫而合徴終分角而和商
掩餘姿于彫扇散輕塵于畫梁若夫振幽蘭飛激楚俯
仰豔逸顧盼容與故其繁㑹也類春禽振響而流變其
㣲引也若秋蟬輕吟而曵緒似將絶而更連疑欲止而
復舉短不可續長不可去延促合度舒縱有所聽之者
慮蕩而憂忘聞之者意恱而情抒
閻伯璵歌賦　騐謳歌于樂府戒伶人以迭唱隨轉意
合難為形狀始趨曲以熈熙終沿風以颺颺繚繞容與
逶迤超暢函五聲之參差極六律之清壯浮而不蕩聚
而不盈比擊鼓以作氣尋鳴笛以遣聲亘簫笳之易響
亂楚漢之疑兵　或引商刻角或潰渭通涇思彈劍于
逆旅念採菱于江汀　于是載賡載揚頽思覆句引韻
下散沿源上遡若寒雲凝于沙漠秋風起于燕路情慷
慨而為霜氣絪緼而掩露　啟子均洛北之曲泉客理
淮南之調　蹈迹載徳流言居要九辨勤于水土二南
分于周召寳鼎見于汾隂天馬來于荒徼　省周詩于
魯䇿欽漢風于沛鄉　制頌創雅漂齊流商瞽統樂教
士符人康展來蘇于日域諧擊壤于皇唐附威儀之濟
濟和金石之鏘鏘白雲互進緑水激揚聊以永日歌而
無荒
沈朗霓裳羽衣曲賦　假宫商之具舉成曲度之妙絶
變虚徐之歌態始訝遏雲振飄颻之舞容忽驚迴雪既
應絃而合雅亦投袂而赴節已而樂自宸慮備于太常
首瓊殿之法曲改梨園之樂章配八佾以稱美旌九功
而無荒盡文物之全盛致衆庶之歡康
(闕/)　　霓裳羽衣曲賦　霓裳綽約兮羽衣蹁躚高舞
妙曲兮似扵羣仙長袖若緩而若急雅音或斷而或連
想奏禁城之裏如聞玉皇之前迎拍動容縹緲而羅衣
曵霧含霜吐曲響亮而徳音徹天止有餘態動無遺妍
　金石鏗鏘而不雜絲竹要妙而相續　舞隨節以袖
急歌和氣而韻長退若㳺龍之乍婉進如驚鴻之欲翔
陳嘏霓裳羽衣曲賦　爾其絳節迴互霞袂飄颺或眄
盼以不動或輕盈而欲翔八風韻肅清音思長引洞雲
于丹墀之下颯天風於紫殿之旁懿乎樂洽人和曲含
仙意雜絃管之繁節澹君臣之𤣥思清凄滿聽無非冲
漠之音颯沓盈庭盡是雲霄之事
(闕/)　　歌響遏行雲賦　息直氣以足踵激清聲于匏
墀(疑作/瓠犀)四暢既交五聲大戛以咽喉為管聲以唇吻為
椌楬　氣調萬象口運四時奏羽商而寒光冽冽動角
徴而春光熙熈聲欲斷而復續若貫珠之纍纍
元稹善歌如貫珠賦　悠揚緑水訝合浦之同歸繚繞
青霄環五星以一氣望明月而宛轉感潛蛟之歔欷
美清泠而發越憶輝光之璀璨始終無異細大靡殊中
規矩而圎折成條貫以縈紆似是而非賦湛露則方驚
綴網有聲無實歌芳樹而空想垂珠
梁簡文帝江南行　桂檝曉應旋歴岸扣輕舷紫荷釣
鯉魚銀筐揷短蓮人歸浦已暗那得乆迴船　陽春路
時使家人度桂中水上春併歸長揚拂地桃花飛清風
吹人光照衣景將夕且擲黄金留上客
梁栁惲江南行　汀洲採白蘋日落江南春洞庭有歸
客瀟湘逢故人故人乆不還春華復應晚不道新知樂
只言行路逺
唐李商隠聞歌詩　斂笑凝眸意欲歌高雲不動碧嵯峨
銅臺罷望歸何處玉輦忘還事幾多青塚路邊南鴈盡細
腰宫裏北人過此聲腸斷非令日香灺燈光奈爾何
薛能贈歌者詩　一字新聲一顆珠囀喉疑是擊珊瑚
聽時坐部音中有唱後瓔花葉裏無漢浦蔑聞虚解珮
臨卭焉用枉當壚誰人得向青樓宿便是仙郎不是虚
梁沈約謝齊竟陵王宋永明樂歌啟　鳯綵鸞章霞鮮
錦縟覿寳河宗未必比麗觀樂帝所逺有慙徳雖日月
在天理絶稱詠而徘徊光景不能自息
魏繁欽與太子箋　都尉薛訪車子年始十四能轉喉
引聲與笳同音乃知天壤之所生誠有自然之妙物潛
氣内轉哀音外激大不抗越細不幽散聲悲奮笳曲美
常均及與黄門鼓吹温胡迭唱迭和喉所發音無不響
應遺聲抑揚不可勝窮暨其清激悲吟雜以怨慕詠北
狄之遐征奏胡馬之長思是時凉風拂袵背山臨谿莫
不泫泣隕涕悲懐慷慨竊惟聖體兼好愛竒是以先白
魏文帝答　披書歡笑不能自勝竒才妙技何其善也
頃守土孫世有女曰瑣年始九嵗夢與神通寐而悲吟
哀聲激切涉歴六載于今十五近者督將具以狀聞是
日博延衆賢遂奏名倡曲極數彈歡情未逞乃令從官
引内世女須臾而至厥狀甚美素顔𤣥髪皓齒丹唇詳
而問之云善歌舞于是提袂徐進揚蛾㣲眺芳聲清激
逸足横集然後循容節粧改曲變度斯可謂聲協鐘石
氣應風律令之妙舞莫巧于絳樹清歌莫善于宋臘豈
能上亂靈祇下變庶物漂悠風雲横厲無方若斯也哉
固非車子喉轉長吟所能逮也吾練色知聲雅應此選
謹卜良日納之閒房
陳琳答東阿王牋　刜鐘無聲應機立斷此乃天然異
稟非鑽仰者所庶㡬也音義既逺清辭妙句焱絶煥炳
譬猶飛兔流星超山越海龍驥所不敢追况扵駑馬可
得齊足夫聴白雪之音觀緑水之節然後東野巴人蚩
鄙益著載懽載笑欲罷不能謹韞櫝玩耽以為吟頌
　　樂部(舞/)
漢張衡西京賦　秘舞更奏妙材騁伎妖蠱豔夫夏姬
美聲暢于虞氏始徐進而羸形似不任乎羅綺嚼清商
而却轉増嬋娟以跐豸紛縱體而迅赴若驚鶴之羣羆
振朱屣于盤樽奮長䄂之颯纚要紹修態麗服颺菁眳
藐流眄一顧傾城展季桑門誰能不營
張衡舞賦　抗修䄂以翳面兮展清聲而長歌歌曰驚
雄逝兮孤雌翔臨歸風兮思故鄉搦纎腰而互折嬛傾
倚兮低昂増芙蓉之紅花兮光的皪以發揚騰􁀙目以
顧盼眸爛爛以流光連翩絡繹乍續乍絶裾似飛燕袖
如迴雪于是粉黛施兮玉質粲珠簮挺兮緇髮亂然後
整筓攬髮被纎垂縈同服駢奏合體齊聲進退無差若
影追形
傅毅舞賦　其始興也若俯若仰若来若往雍容惆悵
不可為象其少進也若翔若行若竦若傾兀動赴度指
顧應聲羅衣從風長袖交横駱驛飛散颯沓合并翩􁭧
燕舉拉㧺鵠驚綽約閑靡機迅體輕姿絶倫之妙態懐
慤素之潔清修儀操以顯志兮獨馳思乎杳冥在山峨
峨在水湯湯與志遷化容不虚生明詩表指嘳息激昻
氣若浮雲志如秋霜觀者増嘆諸工莫當
梁簡文帝舞賦　不遲不疾若輕若重盼鼓㣲吟迴巾
自擁髮亂難持簮低易捧牽情恃恩懐嬌妬寵
唐謝偃觀舞賦　羅薦周設黼帳高舒霧凝珠網風清
玉除煙浮暉子緹幕燭籠光于綺疏爾乃咀清哇揚激
徴金石奏絲桐理竒調間發新聲互起促宴洽而忘疲
歡情暢而未已于是燕餘齊列絳樹分行曵綃裾兮拖
瑤珮簮羽釵兮珥鳴璫擢纎腰之孤立若卷旌之未揚
紆脩袂而將舉似驚鴻之欲翔退不失倫進不踰曲流
而不滯急而不促絃無差袖聲必應足香散飛巾光流
轉玉若乃巴姬並進鄭女俱前對席齊舉分庭共旋乍
差池以燕接又䬃沓而鳬連止有餘態動無遺妍似兩
艶之同發類雙花之偶然進止合度俯仰如一節緩則
顧遲唱逺則迴疾殊姿異制不可殫悉若夫金翠的皪
緗綺参差方趨應矩圎步中規飛鉛雪落頽鬢雲垂舒
類飛霞曵清漢屈若垂栁縈華池既而曲變終雅奏闋
清角止流商絶頓華履以自持整文袿而竚節始綽約
而迴步乃遷延而就列
(闕/)　　平列舞賦　掩長袖以徐吟頓纎腰而起舞低
鳯鬟于綺席聴鸞歌于促柱燭若蓉蕖折波而湧出婉
若鴻鵠凌雲而欲舉其為體也似流風迴雪而相應其
為勢也似野鶴山雞而對鏡總衆麗以為姿集羣眸而
動詠觀其躡影赴節體若摧折将欲来而不進既似去
而復輟迴身若春林之動條舉袂若寒庭之流雪
(闕/)　　開元字舞賦　八佾之羽儀繁㑹七盤之綺袖
繽紛雷轉風旋應鼉鼓以赴節鸞迴鶴舉循鳥跡以成
文周瑜之顧不作蒼頡之字爰分　煙霏桃李對玉顔
而共春日照晴霓間羅衣而一色
錢衆仲舞中成八卦賦　赴度應聲倐鳯轉而龍翥攅
青拖紫粲霞駭而錦新翹遙兮比大章而未匹縹緲兮
異鈞天之下陳
(闕/)　　國子舞賦　天子歛賢才之地合禮樂之府命
宗伯因四時之宜教胄子以六代之舞惟徳是務以和
為主翕左手以執籥就前軒以樹羽方將發揮五禮張
皇六詩忽投步而赴節乍整容而自持雖鏘鏘與濟濟
必庸庸以祇祇及夫鐘鼓鏗訇絲竹宴衍音容間起干
旄迭見屹然山立歘然風從觀者如堵曷不肅雍寔經
國之洪範盖訓人于中庸　文徳温恭則羽籥在歸根
之時武事發揚則干戈居蘖萌之後夫手之舞之有小
有大成童舞象弱冠舞夏並允浹于生靈良克諧于風
雅莫善于樂執而勿捨聖人若斯須而去身則孰垂拱
于天下
盧肇湖南觀雙柘枝舞賦　乃整金蟬收玉鷰襲舞
衫突舞弁珠彩熒煌鈐光炫轉外寳帶以連玉中丹裾
以疉蒨則有鞶鑑逶迤瓊瑰四垂鞾瑞錦以雲匝袍蹙
金而鴈歌(疑作/欹)　再撫華裙巧襞修袂將勻玉顔若抗
瓊睇懐要妙以盈心望深思而滿背　突如其来翼爾
而進毎當節而必改乍慘舒而復振驚顧兮若嚴進退
兮若慎或迎兮如流即避兮如恡傍睨兮如慵俛視兮
如引風褭兮弱栁煙羃兮春松縹緲兮翔風婉轉兮㳺
龍相邇兮如借相逺兮如謝忽抗足而相跐復和容而
若射勢雖窘于趨速態終守乎閒暇飛飇忽旋鸞鶴聨
翩撼帝子之瑤珮觸仙池之玉蓮擁驚波與急雪捲祥
雲及瑞烟　屹而立若雙鸞之窺石鏡專而望似孤雲
之駐蓬萊輕攅翠蛾稍拂香汗蹔爾安逸復騁陵亂抽
軋軋于蕙心耀纎纎之玉腕躊躇曠望若戀虞以南馳
俯僂迴旋非為劉而左袒拾華袵以雙舉露輕裾之一
半花灼灼鼓逄逄帽瑩随蛇熠熠浥蘭之露裾翻荘蝶
翩翩獵蕙之風来復來兮飛燕去復去兮驚鴻善睞睢
盱偃師之招周妓輕軀動蕩蔡姬之讋齊公
喬潭裴將軍劔舞賦　合桑林之容以盡其意照蓮花
之彩以宣其利翕然鷹揚翼爾龍驤鋒隨指顧鍔應回
翔　爾其陵厲清浮絢練夐絶青天兮何倚白雲兮可
决覩二龍之追飛見七星之明滅雜朱干之逸勢應金
奏之繁節至乃天輪宛轉貫索迴環光冲融乎其外氣
混合乎其間若湧雪濤如飛雲山萬夫為之雨汗八佾
為之慙顔
梁簡文帝舞詩(二首/)　戚里多妖麗重娉夢燕餘逐節
工新舞嬌態似凌虚納花承襵􁀙垂翠逐璫舒扇開衫
影亂巾度履行疎徒勞交甫憶自有専城居　可憐二
八初逐節似飛鴻懸勝河陽妓闇與淮南同入行看履
進轉面望鬟空腕動昭華玉衫隨如意風上客何須起
啼烏曲未終
王訓舞詩　新粧本絶世妙舞亦如仙傾腰逐韻管歛
色聴張絃袖輕風易入釵重步難前笑態千金動衣香
十里𫝊持此雙飛鷰定當誰可憐
楊皦舞詩　紅顔自燕趙妙妓邁陽阿就行齊逐唱赴
節闇相和折腰送餘曲歛袖待新歌嚬容生翠羽曼睇
出横波雖稱趙飛燕比此詎成多
陳徐陵舞詩　十五屬平陽因來入建章主家能教舞城
中巧畫粧低鬟向綺席舉袖拂花黄燭送牕邊影衫𫝊
釦裏香當筵好留客故作舞衣長
周庾信舞詩　洞房花燭明燕餘雙舞輕頓履隨疎節低
鬟逐上聲伴轉行初進衫飄曲未成鸞迴鏡欲滿鶴顧
市應傾已曾天上學詎見地中生
魏曹植七啓　亦將有才人妙技遺世超俗揚北里之
流聲紹陽阿之妙曲爾乃御文軒臨彤庭琴瑟交彈左
篪右笙然後姣人乃披文縠之華袿振輕綺之飄颻戴
金搖之熠爍揚翠羽之雙翹飜爾鴻翥濈然鳬沒縱輕
軀以迅赴影追形而不逮為歡未洩白日西頽散樂變
飾㣲步中閨𤣥眉弛兮鉛華落收亂髪兮拂蘭澤紅顔
宜笑睇盼流光時與吾子攜手同行踐飛除即閒房華
燭爛羅幬張動朱唇發清商九秋之夕為歡未央
晉成公綏七唱　奮長袖以飇迴擢纎腰以煙起鎭抗
首而委蛇䬃頓足而立峙紛龍轉而鳯翔忽若倒而中
止
　　樂部(樂器/)
唐敬括觀樂器賦　逺而瞻則金石絲竹雜之而殊狀俯
而察則東西南北懸之而異方乃既埏埴為之塤篪貌
有古象制無新規其氣混其音吹此土之器也及夫汶
陽之篠入用曲沃之匏見娛爰裁爰截為笙為竽其氣
散其音吁此匏之器也收犬羊之皮取虎豹之鞟為鼗
為路是模是度其氣勃其音博此革之器也嶧陽之桐
孤生荆山之玉秀出是鍊是斵為琴為瑟其氣清其音
宻此木之器也皆能協六律暢八聲合天地交神明調
風雨以順序布隂陽以元亨既粲然以盈目盖難得而
縷名
達奚珣太常觀樂器賦　國之盛事殫所未識雅象純
殷藂光翕赩樹羽紛纚崇牙崱屴玉管清通瑤琴古色
朱絲疏越之制雷鼓靈鼉之飾清笳閟列于軍容畫角
融怡于武力故能頓應朄張柷敔猛獸赫怒而擎鐘金
人嵌巖以負簴鸞笙在目疑彷彿于周王鳯簫可吹紛
肸蠁于嬴女况復天球曜逸金鋭(疑/)蒙鴻大籥清警虚
籟生風怒齊竽之濫吹壯秦缶之爭雄稽爾既倬猗歟
載豐匪天子之明徳孰以成其衆美總四夷而徴妙越
六代而高視思其鏗鍠嘈囋清暢逶迤五色成文而不
亂八風從律而不虧窮髙逺而測深厚故乃盡美而在
斯(已上樂/器總)
漢蔡邕琴賦　然後哀聲既發秘弄乃開左手抑揚右
手徘徊指掌反覆抑按藏摧于是繁絃既抑雅韻乃揚
仲尼思歸鹿鳴三章梁父悲吟周公越裳青雀西飛别
鶴東翔飲馬長城楚曲明光楚姬遺嘆鷄鳴高桑走獸
率舞飛鳥下翔感激兹歌一低一昂
晉嵇康琴賦　乃使離子督墨匠石奮斤䕫襄薦法班
倕騁神鎪㑹裛厠朗宻調均華繪雕琢布藻垂文　於
時也金石寢聲匏竹屏氣王豹輟謳狄牙䘮味天呉踴
躍于重淵王喬披雲而下墜舞鸑鷟于庭階㳺女飄焉
而来萃　若乃高軒飛觀廣厦閒房冬夜肅清朗月垂
光新衣翠粲纓徽流芳于是器冷絃調心閒手敏觸􁉔
如志唯意所擬初涉渌水中奏清徴拊絃安歌新聲代
起曲引向闌衆音將歇改韻易調竒弄乃發或徘徊顧
慕擁鬱抑按盤桓毓養從容秘玩牢落凌厲布濩半散
英聲發越采采粲粲穆温柔以怡懌婉順叙而委蛇或
乘險投㑹邀隙趨危嚶若離鵾鳴清池翼若㳺鴻翔層
崕或摟􁉔擽捋縹繚潎冽逺而聴之若鸞鳯和鳴戯雲
中迫而察之若衆葩敷榮曜春風
唐王起焦桐入聽賦　當其大匠未收樵人所利圭葉零
落孫枝殘瘁以薪見迷以竈求媚聲連而丹熖乍飛響
送而紅星忽墜聞之者徒為木之槁火之熾殊不知八
音之珍佇五絃之至　于是收質燄燄求音泠泠撲滅
其色鱗皴其形被之以絃佇水流而山立鼓之為操必
鶴舞而魚聴
張隨無絃琴賦　陶先生解印彭澤抗跡廬阜不矯性
于人代笑遺名于身後適性者以琴怡神者以酒酒兮
無量琴也無絃粲星徽于日下陳鳯啄(一作/軫)于風前振
素手以揮拍循良質而周旋幽蘭無聲媚庭際之芬馥
淥水不奏流舍後之潺湲以為心和即樂暢性靜則音
全和由中出靜非外𫝊若窮樂于求和即樂流而和喪
扣音以徴靜則音溺而靜捐是以撫空器而意得遺繁
絃而道宣豈必誘𤣥鵠以率舞驚赤龍而躍泉者哉
仲子陵五色琴絃賦　召姑洗則草木潛發歌黄鍾而
川池異沍泉魚瀺灂以躍鱗雲鶴婆娑而拂羽
林慮山人鍾期聴伯牙鼓琴賦　琴者所以納正禁邪
弄者所以協情和性必藉其手敏亦假其心靜
王太眞鍾期聴琴賦　空山之谷清澗之湄幽人彷彿
絶粒茹芝憑高梧引長颸激楚窈窕流波逶迤陽阿布
濩結緑參差高秋風冷逺浦霜滋素月滿繁星稀雅調
閒逸流風逺吹鍾期當日傾耳志之怡性愜靈中矩應
規躊躇四顧侯其禕而曰聴商則知愁霖春零聞角乃
覩韶華秋榮羽發則寒生朱夏徴来則暑移𤣥英陵厲
翕忽消息竭盈君子悦懌導心和平斯實庖丁投刃而
節應郢人運斤而風生者也　髙張絶絃韻清調苦惝
怳惻憾一龍一虎猛將之逐虜氷雪操蘭蕙薰嶷兮崇
山動若寒雲烈士之諫君跂燕趙望江漢行路難杳無
畔淋漓沸渭牢落泮渙逰子之悽㫁　䕫襄愕眙昭曠
咄咨
北齊蕭慤聽琴詩　洞門凉氣滿閒館夕隂生絃隨流水
急調雜秋風清掩抑朝飛弄凄斷夜啼聲至人齊物我持
此恱髙情
唐劉希夷琴詩　隠士竹林隈英聲寳匣開風前緑綺弄
月下白雲来淮海多為寳梁岷舊作臺子期如可聽山
水響餘哀
王昌齡琴詩　孤桐祕虚鳴樸素𫝊幽真彷彿絃指外
遂見初古人意逺風雪苦時来江上春高宴未終曲誰
能辨經綸
岑參秋夕聽羅山人彈三峽流泉詩　皤皤岷山老抱
琴鬢蒼然衫袖拂玉徽為彈三峽泉此曲彈未半高堂
如空山石林何颼飀忽在窓户間纎指弄嗚咽清絲激
潺湲演漾怨楚雲虚徐韻秋煙疑兼陽臺雨似雜巫山
猿幽引鬼神聴靜令耳目便楚客腸欲斷湘妃泪斑斑
誰裁青桐枝亘以朱絲絃能含古人曲逓與今人傳知
音難再逢惜君方老年曲終月已落惆悵東齋眠
司空曙同張參軍喜李尚書寄新琴詩　新琴𫝊鳳凰
晴景稱髙張白玉連徽淨朱絃擊爪長輕埃隨拂拭新
籟滿鏗鏘暗想山泉合如親蘭蕙芳正聲銷鄭衛古狀
掩笙簧逺識賢人意清風願激揚
晉張協七命　寒山之桐出自太冥合黄鍾以吐幹據
蒼岑而孤生晞三春之溢露遡九秋之鳴飇零雪洒其
根霏霜封其條木既繁而未緑草未素而先凋構雲梯
陟崢嶸剪蕤賓之陽柯剖大吕之隂莖營匠斵其樸伶
倫均其聲器舉樂奏促調高張音朗號鐘韻清繞梁若
乃龍火西頽暄氣初收飛霜迎節高風送秋羇旅懐土
之徒流宕百罹之儔撫促柱則酸鼻揮危絃則淚流
梁昭明太子七契　製起𤣥修形踰緑綺
晉嵇康琴贊　惟彼雅器載璞靈山體其徳真清和自
然澡以春雪澹若洞泉温乎其仁玉潤外鮮(已上/琴)
梁簡文帝筝賦(全録/)　江南之竹弄玉有鳴鳯之簫焉
洞隂之石范女有逰仙之磬焉若夫排雲入漢之美含
商觸徴之竒罷雍祠之麗響絶漢殿之容儀别有泗濱
之梓聳幹孤峙負隂拂石停雪栖霜嶔崟岝崿𤣥嶺相
望寄丹崕而茂采依青壁而懐芳奔電碭突而彌固嚴
風掎拔而無傷途畏峰澁人羣罕至乃命䕫班剪而成
器隆殺得宜修短合思矩制端平雕鎪綺媚既而春桑
已舒暄風晻曖丹荑成葉翠隂如黛佳人採掇動容生
態値使君而有辭逢秋胡而不對里閭既返伏食蠶饑
五色之縿雖亂八熟之緒方治異東垂之野繭非山經
之漚絲于是制絃擬月設柱方時若夫鏗鏘奏曲温潤
初鳴或徘徊而蘊藉或慷慨而逢迎若將連而類絶乍
欲緩而頻驚陸離抑按磊落縱横竒調間發美態孤生
若將往而自返似欲息而復征聲習習而流韻時怦怦
而不竑如浮波之逺驚若麗樹之爭榮譬雲龍之無蔕
如笙鳳之有情學離鵾之弄響擬翔鴛之妙聲朱絃在
手擊重還輕爾其曲也雅俗兼施諧雲門與四變雜六
列與咸池王讚既工阮賦亦竒曹后聴之而懽讌謝相
聞之而涕垂至若登山望别之心臨流送歸之目隴葉
夜黄闗雲曉伏覩獨鴈之寒飛望交河之水縮聴鳴筝
之弄響聞茲絃之一彈足使遊客戀國壯士衝冠若夫
楚王怡蕩楊生娛志小國寡民督郵無事乃有燕餘麗
妾方桃譬李本住南城經移東里納千金之重聘擅専
房之宴私方美珥而不減擬甘(一作/投)橘而無嗤聞削成
于斜領照玉緻于鉛脂度玲瓏之曲閤出翡翠之香帷
腕凝紗薄珮重行遲爾乃促筵命妓銜觴置酒耳熱眼
花之娛千金萬年之夀白日蹉跎時淹樂乆玩飛花之
度窻看春風之入栁命麗人于玉席陳寳器于紈羅撫
鳴筝而動曲譬輕薄之經過黛眉如掃曼睇成波情長
響怨意滿聲多奏相思而不見吟夜月而怨歌笑素彈
之未工疑秦宫之詎和若夫釣竿復發蛺蝶初揮動玉
匣之餘怨鳴陽鳥之始飛逐東趨于鄭女和西舞于荆
妃足使長廊之瓦虚墜梁上之塵染衣鱏魚逰而不沒
白鶴至而忘歸于是乎餘音未盡新弄縈纒參差容與
顧慕流連落横釵于袖下歛垂衫于膝前乍含猜而移
柱或斜倚而續絃照瓊環而俯捻度玉爪而徐牽見㣲
嚬之有趣看巧笑之多妍抗長吟之靡曼雜新歌之可
憐歌曰年年花色好足侍愛君傍影入著衣鏡裠含辟
惡香鴛鴦七十二亂舞未成行故乃宋偉緑珠之好聲
文君慎女之清角上掩面而不前言韜輝而恥學實獨
立之麗人乃入神之佳樂
唐張九齡聽筝詩　端居正無緒那復發秦筝纎指𫝊新
意繁絃起怨情悠揚思欲絶掩抑態還生豈是聲能感
人心自不平
白居易筝詩　雲髻飄蕭緑花顔旖旎紅雙眸剪秋水
十指剥春葱楚艶為門閥秦聲是女功甲鳴銀玓瓅柱
觸玉玲瓏猿苦啼嫌月鶯嬌語泥風移愁来手底送恨
入絃中趙瑟情相似胡琴調不同慢彈迴斷鴈急奏轉
飛蓬霜珮鏘還委氷泉咽復通珠聨千拍碎刀截一聲
終倚麗精神定矜能意態融歇時情不斷休去思無窮
燈下清歌夜罇前白首翁且聴應得在老耳未多聾(已/上)
(筝/)
晉鈕滔母孫氏箜篌賦　徵班輸之造器命伶倫而調律
浮音穆以遐暢沈響幽而若絶樂操則寒條反榮哀曼
則晨華朝滅邈漸離之清角超子野之白雪然思超梁
甫願登華岳路嶮悲秦道難怨蜀遺逸悼行邁之離秋
風哀年時之速陵危柱以頡頏憑哀絃以躑躅于是数
轉難測聲變無方或冉弱以飄沈或頓挫以抑揚或散
角以放羽或攄徴以騁商
曹毗箜篌賦　嶧陽之桐植頴巖標清泉潤根女蘿被
條爾乃楚班制器窮妙極巧龍身鳯形連翩窈窕纓以
金采絡以翠藻其絃則烏號之絲用應所任體勁質朗
虚置自吟(已上/箜篌)
晉傅𤣥琵琶賦　素手紛其若飄兮逸響薄于高梁弱
腕忽以競騁兮象驚電之絶光飛纎指以促柱兮創發
越以哀傷時旃搦以刼蹇兮聲皦耀以激揚啟飛龍之
秘引逞竒妙于清商哀聲内結沈氣外澈舒誕沈浮徊
翔曲折
孫該琵琶賦　絃則岱谷檿絲篚貢天府伯竒執軛杞
妻抽緒大不過宫細不過羽清朗𦂳勁絶而不茹伶人
鼓焉景響豐硠操暢駱驛㳺手風颺抑揚按捻拰搦摧
藏于是酒酣日晚改為秦聲壯諒慷慨土風所生延年
度曲六彈俱成絀邪存正疏宻有程離而不散滿而不
盈沈而不重浮而不輕綿駒遺謳岱宗梁父淮南廣陵
郢都激楚毎至曲終歌闋亂以衆契上下奔騖鹿奮猛
厲波騰雨注飇飛電逝
唐薛收琵琶賦　爾其狀也龜腹鳯頸熊據龍旋戴曲履
直破觚成員虚心内受勁質外宣磅礴象地穹窿法天
候八風而運軸感四氣而鳴絃金華徘徊而月照玉柱
的歴以星懸
虞世南琵琶賦　若夫巢木為金門之始轉蓬乃玉輅
之先斯盖前古之樸略而後代之精研是以鼉鼔質而
罕見葦籥輕而莫𫝊笛不為于商律瑟見毁于繁絃
尋斯樂之所始乃絃鼗之遺事强秦創其濫觴盛漢盡
其深致爰有逹人演茲竒器集古今而定質擬神明而
攄思慰逺嫁之羇情寛絶域之歸志既而班爾運能鈞
繩将設求嘉木于五嶺取殊材于九折剖文梓而縦分
割香檀而横裂木𤓰貞柘盤根錯節或錦散而花開或
絲縈而緒結徒觀其為狀也則象形斗極殊姿巧製随
良樸之修短逐規模之巨細既異才而合體亦刻方而
為銳惟適道以從宜故無取乎凝滯若乃琢玉範金之
巧雕文鏤采之竒上覆手以懸映下承絃而仰施帖則
西域神獸南山瑞枝屈盤犀嶺迴旋鳯池開寳掫(一作/撥)
以更運帶文綬而旁垂體備商角韻包宫羽横却月于
天漢靄迴風于洛浦始聞絃之既調乃長弄之徐撫應
緩步之疎節随輕身之妙舞悲紫塞之昭君泣烏孫之
公主季倫歡金谷之宴仲容暢竹林之聚至如七徳昭
備六軍凱旋諧戎麾而威逺合金奏而功宣詠燕山之
已勒美瀚海之方鐫亦有飛梁邸逰楚館聞促柱之再
調聴鳴絃之疎彈叶髙文而自逺飛羽觴之無筭又如
長河草緑髙樓月下入小苑而看花逰上蘭而藉野泛
澄波而轉鷁息長松而繫馬臨清吹之揮絃與殊方而
俱冩其竒趣則抑揚嘈囋聨綿斷續紆餘雙鵠之吟清
壯三秦之曲望南山之遙翠見西江之始緑少年有長
命之詞娼女有可憐之調願百齡兮眉夀重千金之巧
笑逮乎嘉客既醉高宴将闌浮觴劇飲披襟極歡乃催
絃而急調交酬獻之無端若以河而注海亦杯来而始
彈盖感物動神和心悦耳豈振木之為輩奚繞梁之足
擬
唐太宗琵琶詩　半月無雙影金花有四時摧藏千里
態掩抑㡬重悲促節縈紅袖清音滿翠帷駛彈風響急
緩曲釧聲遲空遺闗隴恨因此代相思(已上/琵琶)
(闕/)　　洞簫賦　南國之紀兮江水深中嶻櫱兮天姥
岑試一望兮見簫筦之參差碧雲飄其正色白日出其
重隂毎含和以自守雖嵗寒其莫侵于是乃使夫匠人
陵皛淼明幽窅攀重蘿閲豐篠截成枝之龍質擬銜花
之鳯鳥作為洞簫其聲窈窕　纎指敏手隨抑揚之虚
滿曲折等分任吹嘘而懿􁋘爾其為樂也則龢羅稽詣
而逸其為苦也則瀏漂冽清而悴或􁗁㟋以相從復淋
漓而逺被有若層山抱空而晴燭巨海涵虚而夕涖是
以君子聴之載其平粹(已上/簫)
晉潘岳笙賦　河汾之寳有曲沃之懸匏焉鄒魯之珍有
汶陽之孤篠焉若乃綿蔓紛敷之麗浸潤靈液之滋隅
隈夷險之勢禽鳥翔集之嬉固衆作者之所詳余可得
而略之也徒觀其制器也則審洪纎面短長􁤸生簳裁
熟簧設宫分羽經徴列商泄之反謐厭焉乃揚管攅羅
而表列音要妙而含清各守一以司應統大魁以為笙
基黄鍾以舉韻望儀鳯以擢形寫皇翼以挿羽摹鸞音
以厲聲如鳥斯企翾翾跂跂明珠在咮若銜若垂修檛
内辟餘簫外逶駢田獵攦魻鰈參差于是乃有始泰終
約前榮後悴激憤於今賤永懐乎故貴衆滿堂而飲酒獨
向隅而掩淚援鳴笙而將吹先嗢噦以理氣初雍容以
安暇中拂鬱以怫㥜終嵬峨以蹇諤又颯遝而緐沸罔
浪孟以惆悵若欲絶而復肆懰檄糴以奔邀似將放而
中匱　若夫時陽初暖臨川送離酒酣徒擾樂闋日移
疎客始闌主人㣲疲弛絃韜籥徹塤屏篪爾乃促中筵
携友生解嚴顔擢幽情披黄苞以授甘傾縹瓷以酌醽
光歧儼其階列雙鳯嘈以和鳴晉野悚而投琴况齊瑟
與秦筝新聲變曲竒韻横逸縈纒歌鼔網羅鐘律爛熠
爚以放艶鬱蓬勃以氣出秋風詠于燕路天光重乎朝
日大不踰宫細不過羽唱發章夏導揚韶武協和陳宋
混一齊楚邇不逼而逺無携聲成文而節有叙彼政有
失得而化以醇薄樂所以移風于善亦所以易俗于惡
隋李百藥笙賦　發繁絃于流徴動浮磬于清商舒披蓮
于舞席散垂藻于歌牀獨仙吹之容裔將凌雲而抑揚
見秦趙之音劣識巴渝之調下掩衆技而奪氣諒聲高
而和寡歌狂㑹于楚謠詠承筐于周雅既駭聴于吳札
亦留神于晉野婉婉鴻驚喈喈鳯鳴或萬殊而競響乍
孤囀而飛聲清則混之而不濁濁則澄之而不清實當
無而應有固虚受而徐盈舄奕多緒紛綸難狀抑之則
徘徊綿宻申之則散朗寥亮始掩歛以夷靡終優游以
怊悵随流睇而煦愉應㣲嚬而悽愴挫玉簫之清管息
瓊篁之虚唱落遺囀于梁間墜纎腰于掌上既而重門
半掩髙宴将終飄餘音于霄漢遏嬌韻于房櫳逺而聴
之若逰鴛翔鶴嘹唳飛空近而察之譬瓊枝玉樹響亮
從風信絶俗之神解何變態之無窮(已上/笙)
楚宋玉笛賦　余嘗觀于衡山之陽見竒篠異幹罕節
間枝之叢生也其處磅磄千仞絶谿陵阜隆崛萬丈磐
石雙起丹水涌其左醴泉流其右師曠将為陽春北鄙
白雪之曲取其雄焉宋意將送荆卿于易水之上得其
雌焉于是天旋少隂白日西靡命嚴春使午子延長頸
奮玉指摛朱唇曜皓齒赬顔臻玉貌起吟清角追流徴
歌伐檀號孤子
後漢馬融長笛賦　律吕既和哀聲五降曲終闋盡餘
絃更興繁手累發宻節疉重上擬法于韶箾南籥中取
度于白雪淥水下采制于延露巴人於時也綿駒吞聲
伯牙毁絃瓠巴聑(下挾/反)柱磬襄弛懸近世雙笛從羌起
羌人伐竹未及已龍鳴水中不見已截竹吹之聲相似
剡其上孔通洞之裁以當簻使易持京房君明識音律
故本四孔加以一君明所加孔後出是謂商聲五音畢
晉伏滔長笛賦　雲禽為之婉翼潛鱏為之躍鱗(潛一/作泉)
傅縡笛賦　貞雲翠節冒霜停雪江潭薦竿巴人所截
五音是備六孔斯設殊響抑揚似出平陽曲凝高殿聲
幽洞房既逐舞而迴袖亦将歌而繞梁忽從弄而危短
乍調吹而柔長
唐鄭瀆吹笛樓賦　當昔開元之時天下無事鴻恩不
間于中土鑾駕常逰于北地姚公宋公之智略動必諮
謀寧王薛王之忠貞出皆參侍西則秦京東則洛城八
百里之歌鐘斷續五十年之寰海升平于是駐清蹕御
丹楹執簫管而宸衷時(一作/暗)悦臨曲欄而睿思俄生莫
不湘絃罷彈泗磬休撃楚舞態止齊謳韻寂九天歛霧
送芳景于瓊軒萬籟韜音讓嘉名于玉笛既運指而有
規乃濡唇而是吹林巒兮彷彿如變寒暑兮須臾可移
折楊栁之數聲鴈驚前渚落梅花之一曲鳥散芳枝自
從弓劔有遺星霜頻度綺牕蕭索以將毁繡嶺連延而
若故竟無六律繼當時紫府之清音空有一條是往日
翠華之來路
隋姚察詠笛詩　作曲是佳人制名由巧匠鵾絃時莫並
鳯管還相向隨歌響更發逐舞聲彌亮宛轉度雲牕逶
迤出黼帳長隨畫堂裏承恩無所讓
唐李嶠詠笛詩　羌笛冩龍聲長吟入夜清關山孤月下
来向隴頭鳴逐吹梅花落含春栁色驚行觀向子賦坐
憶舊鄰情(已上/笛)
喬潭霜鐘賦　豐山之峰巉嵒積翠之石森爽凌寒之
松上無鳥飛下無人蹤深杳杳以靜謐有天然之古鐘
兩欒神資九乳靈化寧失制于侈弇豈遺音于窕摦毎
簴器以自閑常宿懸而不下動于耳而藏于心必高秋
之良夜于是泬寥兮日暮而天皛蕭瑟兮霜落而風清
爽氣無朕前来滿盈跳然出復鏗爾有聲信不擊而不
考能大鳴而小鳴始則函胡擁鬱旋復充詘絀閒若往若
還徘徊其間爾其舒肆奔放長齊逺暢乍浮空以紆餘
更觸物而瀏湸入林蕭蕭在水蕩蕩泛濫淺瀨聨綿疎
篁夜鶴怨兮彌苦寒猿悲兮更長餘韻舂容随風悠揚
遶于洞庭浮于瀟湘梧楸紛以離披蒹葭颯其蒼蒼及
夫夜已艾兮彌靜山無人兮月冷時肅肅而自凄復硠
硠而虚警其動愈出其来甚徐合于元化逰于太虚轉
逺而盡誰知所如聊獨立以傾聴恍若失其躊躇
翟楚賢觀鑄鐘賦　回禄用事兮烈氣激揚飛㢘呈巧
兮熾聲赫怒沸沸渭渭奪于日光霍􁝘燐亂青熒蒼黄
𤣥穹之星夜落焉可侔象赤城之霞朝起無以比方疑
崐崘之飛爍吸晴天之太陽
唐岑文本太極殿前鐘銘　夫金之為徳冠五材以稱
珤鐘之為器諧八音而表節成物兼于軍國致用適于
洪纎故習戎者用之以警衆司厯者俟之以考晨其由
来也尚矣爾乃卭都作貢虞倕騁神六齊不忒四時合
度大小允窕摦之中清濁得舒徐之和聲隨曉唱則貴
賤有序響應漏盡則士庶有禁同夏后之喻義異周王
之鮮(闕/)加以博採故實無忘彛典肱股之績必紀爪牙
之功是勒永貽懿範被之無疆
吳少㣲唐北京崇福寺銅鐘銘序　猛虎贔屓以奮翣
長絙掣曵以縻􁀙
蘇頲太清觀鐘銘序　攫蹲獸而俯(一作/旁)捧儼旋蟲而
上扶號逺則𫝊聲希以節　時環而載擊載考律應而
不舒不疾西昇路接韻閶闔之清風北斗城連含未央
之夕漏
李邕越州華嚴寺鐘銘序　曽臺大起雕簴懸列鯨魚
吒怒以震擊蒲牢跧曲以駭噭
權徳輿興唐觀新鐘銘序　上士仁人展其助飛㢘回
禄理其具精乎六齊合以萬數以心齊以神遇槖地籟
騰天光無害金無耗氣不窕不摦不石不播于是登簴
在懸希聲殷然小大隨扣昬昕警衆周六虚而洞三界
投九幽而清五苦(已上/鐘)
張仲素玉磬賦　嗟至寳之朋契如截肪之曲成挺十
徳以為美諧八音而作程韞櫝未施尚秘璘玢之色在
懸以和乍聞清越之聲　明半規而似月發異彩而如
虹　練響而鳴球可諧還和而浮石非匹爛鮮華之温
潤含正聲之縝宻恵而好我為齊路以足珍藏或俟時
殊泗濱之自出
釋皎然妙善寺達公院賦得夜磬送吕評事詩　一磬
寒山至凝心轉清越細和虚籟盡疎繞懸泉發在夜吟
更長停空韻難絶幽僧悟深定歸客忘逺别寂歴無性
中真聲何起滅(已上/磬)
　　樂部(雜載/)
梁孝元帝和彈箏人詩　瓊柱動金絲秦聲發趙曲流
徴含陽春美手過如玉
唐厲𤣥緱山月下聞王子晉吹笙詩　緱山明月夜岑寂
隔塵氛紫府参差曲清宵次第聞韻流多入洞聲度半
和雲拂竹鸞驚侣經松鶴舞羣蟾光聴處合仙路望中
分坐惜千嵒曙遺音過汝墳
魏璀湘靈鼓瑟詩　瑤瑟多哀怨朱絃且莫聴扁舟三
楚客藂竹二妃靈淅瀝聞餘響依稀欲辨形柱間寒水
碧曲裏暮山青良馬悲銜草逰魚思繞萍知音若相遇
終不滯南溟
又錢起詩　善撫雲和瑟常聞帝子靈馮夷空自舞楚
客不堪聴逸韻諧金石清音發杳㝠蒼梧来怨慕白芷
動芳馨流水𫝊湘浦悲風過洞庭曲終人不見江上數
峰青
又王邕詩　寳瑟和琴韻靈妃應樂章依稀聞促柱彷
彿夢新粧波外聲初發風前曲正長凄清和萬籟斷續
繞三湘轉覺雲山逈空懐杜若芳誰能𫝊此意雅㑹在
宫商
劉長卿鄂渚聴杜别駕彈胡琴詩　文姬留此曲千載
一知音不解胡兒語空愁楚客心聲隨邊草動意入隴
雲深何事長江上蕭蕭出塞吟
陳賀徹長笛吐清氣詩　胡關氛霧侵羌笛吐清音韻
切山陽曲聲悲隴上吟栁折城邊樹梅舒嶺外林方知
出塞虜不憚武溪深
梁簡文帝七勵　奏白雪之楚緩陳亭蓆之吳疾躍鳥
追飛潛魚伴出　逺流歌于東夏出秘舞于京華金鈿
設翠歩搖藏花遥同暮雨逼似朝霞髮鬢如㸃纎腰成
削
　　道術部(儒/)
梁敬宗詔　夫子降靈體喆經仁緯義允光素王載闡
𤣥功仰之者彌高誨之者不倦立忠立孝徳被蒸民制
禮作樂道冠羣后雖泰山頽峻一簣不遺而泗水餘瀾
千載猶在自皇圗屯阻祀薦不修奉聖之門𦙍嗣殱滅
敬神之寢簠簋寂寥永言聲烈實兼欽愴
宋魏良臣謝賜御製孔門七十二賢贊表(全/)　奎畫文
章丕顯杏壇之至教牙籖玉軸蔚為泮水之榮觀偉此
道之興崇振斯文而烜赫三薰拜賜十襲秘藏竊以元
聖素王雖一時之窮厄立言垂訓實萬世之宗師受其
義者三千速而肖者七十類升堂而入室咸附翼以攀
鱗自昔流𫝊見史臣之稱贊於今特盛仰聖作以褒揚
如聞魯國之絃歌恍若孔門之問答煥龍光之所被覺
廟貌以増輝普頒恵于儒宫用開明于士類伏遇陛下
多能天縱盛徳日新當萬㡬之燕閒探六經之奥旨發
為睿藻迥超兩漢之文親洒宸毫髙出二王之法恢張
吾道竦動多方臣猥以諸生欽承寵錫潛心熟讀真同
羲易之重爻盥手披觀下陋唐宗之三絶
范端臣謝賜御書孟子表(全/)　藴奥之義黙契于淵
衷昭回之文發揮乎宸翰分頒有寵拜賜惟寅竊以戰
國縦横衆言淆亂乃篤生夫亞聖以丕振于醇風闢楊
墨之功不在禹下非堯舜之道不陳王前著為一經垂
之萬世伏遇陛下投戈講藝肆筆成書既深造于七篇
復妙臻乎八法寫之琬琰炳茲丹青鳯翥鸞翔載出河
圖之畫金聲玉振復𫝊洛誦之文臣猥被鴻秘親瞻睿
藻樂與諸生之講習益昭治世之昇平
後漢張超尼父頌　巖巖孔聖異世稱傑量合乾坤明
參日月徳被八荒名充遐外終于獲麟遺歌魯衛
晉孫楚尼父頌　皇矣尼父聖哲之傑徳比天地明齊日
月周室陵遲大道蕪穢禮樂崩阻奸雄㒺世乃養門徒
廣延俊乂垂訓列國頌聲魯衛威震夾谷義厭陳蔡徳
之休明幽而彌泰超美三代風馳雲邁
唐顔師古聖徳頌　天下文明日月貞觀百神受職三靈
叶贊太階既平光華照爛超軒跨皥騰周軼漢萬夀無
疆永延遐筭
晉陸機孔子贊　孔子叡聖配天𢎞道風扇𤣥流思探神
寶明發懐周興言謨老靈魄有行言觀蒼昊清歌先誡
丹書有造
後漢禰衡魯夫子碑　受天至精純粹睿哲崇高足以長
世寛容足以廣包幽明足以測神文藻足以辯物然而敏
學以求之下問以諏之虚心以受之深思以詠之愍周
道之迴遹悼九疇之乖悖故發憤忘食應聘四方魯以
大夫之位任以國政之權譬若飛鴻鸞于中庭騁騏驥
於閭巷也是以期月之頃五教克諧移風易俗邦國肅
焉無思不服懿文徳以紆餘綴三五之紀綱流洪耀之
休赫曠萬世而揚光夫大明以動天則也廣大無疆地
徳也六經混成洪式也備此三者聖極也合吉凶于鬼
神遂殂落于夢寐是以風烈流行無所不通故立石銘
勛以示昭明辭曰煌煌上天篤降若人邈矣悠哉千祀
一鄰明徳𢎞監情性存存奕奕純嘏稽憲乾坤曜彼靈
祇以訓黎元終日乾乾配天之行在險而正在困而亨
窮達之運委諸穹蒼日月則隂天地不光聖叡殂崩大
猷不綱
禰衡顔子碑　稟天地之純和鍾岳瀆之休靈睿哲之
姿誕自初育英絶之才顯乎嬰孩在束修之齒入宣尼
之室徳行邁于三千仁風横于萬國知㣲知彰聞一覺
十用行舎藏與聖合契名為四友之冠寔盡疏附之益
爾乃安陋巷挹清流甘簞瓢以充飽雖屢空而不憂于
時河不出圗周祚未訖仲尼無舜禹之功先生包元凱
之烈
唐楊炯遂州長江縣孔子廟堂碑　隂陽混合洩符瑞于
平鄉宇宙氤氲灑休徴于闕里龍峻而龜背月角而雷
聲有軒帝之殊姿有殷王之異表山開遁甲尼丘落于
紫垣星掌巫咸鈎鈐墜于蒼陸　十五而志學三十而
有成申下問于伯陽屈帝師于郯子天為木鐸九州知
發號之期吾豈匏瓜一國有來蘇之望　下學而上達
将聖而多能博而無名信而好古察殷周之禮樂捐益
可知觀杞宋之文章賢才不足數年學易伏羲龍馬之
圖三月聞韶嬀帝鳯凰之典　泰山頺而梁木壞㣲言
絶而大義乖𫝊饗祀于百家奉琴書于十代秦始皇見
登床之識(集作/䜟)始亂衣裳魯恭王看壞壁之書猶聞絲
竹漢圖起于六千日賜金之禮載優魏徳行于五千年
刻石之風未冺述文武者皆憲章于聖人修學校者僉
折衷于夫子自革(集作/韋)鞲玉厯毳幕瑤圖皇天無皂白
之徴戎狄起豺狼之釁
王勃益州夫子廟碑　靈襟不測睿視無涯石砮昭集
隼之庭土缶騐羵羊之井稽山南望識皓骨于禹封蠡
澤東浮考丹萍于夢渚麟圖鑒逺金編題佐漢之符鳯
徳鈎深玉䇿筮亡秦之兆　自四教逺而㣲言絶十哲
喪而大義乖九師爭大易之門五𫝊列春秋之輻六體
分于楚晉四始派于齊韓淹中之妙鍵不追稷下之髙
風代起百家騰曜攀户牖而同歸萬匹驅馳仰陶鈞而
共貫猶使絲簧金石長懸闕里之堂荆棘蓬蒿不入昌
平之墓聖人之遺風也　歴先王之舊國懐列聖之遺
塵翔赤驥而下云亭吟翠虬而望鄒魯泗濱休駕杳疑
汾水之陽尼岫凝鑾暫似銅(疑作/峒)山之典迺下詔曰可
追贈太師託鹽梅于異代鼎路生光寄舟楫于同時泉
塗改照
梁劉勰徵聖賛　妙極生知睿哲惟宰精理為文秀氣
成采鍳懸日月辭富山海百齡影徂千載心在
晉庾亮祭孔子文　詩書煥于唐虞憲章盛于文武然後
黎民時雍彛倫攸叙幽厲頺構王繩絶紀髙㟁為谷六
合錯否上凌夷而失教下茍免而無恥公以𤣥聖之靈
應感圎通萬物我賴匪我求蒙夫子既沒洪範乖流秦
雖慢道漢聿孔修洎我皇晉仰欽大猷宗聖既建遐胄
俾侯令月吉辰祇陳大禮磬管鏘鏘威儀濟濟嘉奠既
設欽若靈規心存鳯徳尚想来儀
　　道術部(道/)
梁沈約遊仙詩　朝上閶闔宫髙宴清都闕騰盖擁奔星
低鸞避行月九嶷紛相従虹旌乍升沒青鳥去復留高
唐雲不歇若華有餘照淹留且睎髪
周庾信詩　藏山還採藥有道得從師京兆陳安世成
都李意期玉京𫝊相鶴太一受飛龜白石香新芋青泥
美熟芝山精逢照鏡樵客遇圍碁石紋如碎錦藤苗似
亂絲蓬萊在何處漢后欲遙祠
唐王績詩　暫出東陂路過訪北巖前蔡經新學道王
烈舊成仙駕鶴来無日乗龍去㡬年三山銀作地八洞
玉為天金精飛欲盡石髓溜應堅自悲生世促無暇待
桑田　上月芝蘭徑中巖紫翠房金壺新練乳玉釡始
煎香六局黄公術三門赤帝方吹砂聊作鳥動石試為
羊緱氏還程促瀛洲㑹日長誰知北巖下延首詠霓裳
　結衣尋野路負杖入山門道士言無宅仙人更有村
斜溪横桂渚小徑入桃源玉床塵稍冷金爐火尚温心
疑逰北極望似陟西崑逆愁歸舊里蕭條訪子孫　真
經知那是仙骨定何為許邁心長切嵇康命似竒桑疎
金闕迥苔重石梁危照水燃犀角逰山費虎皮鴨桃聞
已種龍竹未經騎為向天仙道棲遑君詎知　葳蕤三
株樹杳靄仙源路日規半隠霞山䆫未歛霧泛琴宜秋
寂吹簫看鳯度披雲振輕衣踏葉羅幽步前溪鬼谷隠
後嶺王喬住翡翠映碧流柱花凝清露眇然歸天理逍
遙任真趣寄謝桑榆客榮耀非所務
又賈島詩　掬河洗古貌照月生嫩輝
又王貞白詩　露香紅玉樹風綻碧蟠桃
曹唐大逰仙詩(二首/)　崑崙凝想最高峰王母来乗五
色龍歌聴紫鸞猶縹緲語來青鳥許從容風迴水落三
清月漏苦霜𫝊五夜鐘樹影悠悠花悄悄若聞簫管是
行蹤　鼇岫雲低太一壇武皇齋潔不勝懽長生碧字
期親署延夀丹泉許細看劍佩有聲宫樹靜星河無影
禁花寒秋風褭褭月朗朗玉女清歌一夜䦨
北齊顔之推神仙詩　紅顔恃容色青春矜盛年自言曉
書劔不得學神仙風雲落時後嵗月度人前鏡中不相識
捫心徒自憐願得金樓要思逢玉鈐篇九龍逰弱水八
鳯出飛煙朝逰采瓊實夕宴酌膏泉崢嶸下無地列缺
上陵天舉世聊一息中州安足旋
唐王勃懐仙詩　鶴岑有竒徑麟洲富仙家紫泉潄珠液
𤣥巖列丹葩常希披塵網𦕈然登雲車鸞情極霄漢鳯
想疲煙霞道存蓬瀛近意愜朝市賖無為坐惆悵虚此
江上華
王勃觀内懐仙詩　玉架殘書隠金壇舊跡迷牽花尋
紫洞步葉下清溪瓊漿猶類乳石髓尚如泥自能成羽
翼何必俟雲梯
梁范雲答句曲陶先生詩　終朝吐祥霧薄晚孕竒煙
洞澗生芝草重崕出醴泉中有懐真士被褐守中𤣥石
戶棲十秘金壇謁九仙乗鵷方履漢轡鶴且騰天
又贈學仙者詩　採藥層城逺尋師海路賖玉壺横日
月金闕斷煙霞仙人何處在道士未還家誰知彭澤意
更覔歩兵家春釀煎松葉秋盃浸菊花相逢寧可醉定
不學丹砂
唐盧照鄰贈李榮道士詩　錦節銜天使瓊仙駕羽君投
金翠山曲奠璧清江濆圎洞開丹鼎方壇聚綘雲寳貺
幽難識空歌迥易分風揺十洲影日亂九江文敷誠歸
上帝應詔在明君獨有南冠客耿耿泣離羣遙看八㑹
所真氣曉氛氳
劉孝孫逰清都觀尋沈道士詩　紛吾因暇豫行樂極
留連尋真謁紫府披霧覿青天緬懐金闕外遐想玉京
前飛軒俯松竹抗殿接雲烟熖熖清夏景嘒嘒早秋蟬
横琴對危石酌醴臨寒泉聊祛塵俗累寧希龜鶴年無
勞生翼羽自可狎神仙
許敬宗逰清都觀尋沈道士詩　幽人蹈箕頴方士訪
蓬瀛豈若逢真氣齊契體無名既詮衆妙理聊暢逺逰
情縦心馳貝闕怡神想玉京或命餘杭酒時聴洛濱笙
風衢通閬苑星使下層城蕙帳晨飇動芝房夕露清方
叶棲遲趣于此遂鐘聲
又凌敬詩　聊排靈鎖闥徐步入清都青溪㝠寂士思
𤣥徇道樞十芒生藥笥七熖發丹爐縹袠桐君籙朱書
王母符宫槐散緑穂日槿落青柎矯翰雷門鶴飛来葉
縣鳬凌空自可御安事迫中區方追羽化侣從此得𤣥
珠
王維贈焦道士詩　海上逰三島淮南遇八公坐知千
里外跳向一壺中縮地朝珠闕行天使玉童飲人聊割
酒送客乍分風天老能行氣吾師不養空謝居徒雀躍
無可問鴻蒙
李頎謁張果先生詩　先生谷神者甲子焉能計自説
軒轅師于今數千嵗寓逰城郭裏浪跡希夷際應物雲
無心逢時舟不繫霞飡斷火粒野服兼荷製白雲浄肌
膚青松養身世韜精殊豹隠鍊質同蟬蜕忽去不知誰
偶來寧有契二儀齊夀考六合隨休憇彭耼猶嬰孩松
期且㣲細常問穆天子更憶漢皇帝親屈萬乗尊將逰
四海裔車徒徧草木錦帛招談説八駿空往還三山轉
虧蔽吾君感至徳𤣥老欣来詣受籙金殿開清齋玉堂
閉笙歌迎拜首羽帳崇嚴衛禁栁垂香爐宫花拂仙袂
彌慶寳祚廣致福蒼生恵何必待龍髯鼎成方取濟
包佶宿贈廬山白鶴觀劉尊師詩　蒼蒼五老霧中壇
杳杳三山洞裏官手䕶崑崙象牙簡心推霹靂棗枝盤
春飛雪粉如毫潤曉潄瓊膏氷齒寒漸恨流年筋力少
唯思露冕事星冠
盧綸酬暢當嵩山尊道士見寄詩　聞逐樵夫閒看棋
忽聞人世是秦時開雲種玉嫌山淺渡海𫝊書怪鶴遲
隂洞石幢㣲有字古壇松樹半無枝煩君逺示青囊籙
願得相從一問師
崔洞送李道士歸山詩　秋城臨古路城上望君還曠
野入寒草獨行隨逺山授人鴻寳内將犬白雲間早晚
燒丹罷遙知氷雪寒
戎昱送吉州閻使君入道詩　廬陵太守近隳官月帔
初朝玉帝壇風過鬼神迎受籙夜深龍虎衛燒丹水容
入鏡纎埃靜玉液添瓶潄齒寒莫遣桃花迷客舫千山
萬水訪君難
于鵠終南褚尊師詩　得道終南久曽教四皓碁閉門
醫病鶴倒篋養神龜松際風長在泉中草不衰誰知茅
屋裏有路向峨嵋
司空曙送張鍊師還峨嵋山詩　太一天壇天柱西垂
蘿為挽石為梯前登靈境青霄絶下視人間白日低松
籟萬聲和管磬丹光五色雜虹蜺春山一入尋無路鳥
響烟深水滿溪
又送王尊師歸湖州詩　煙蕪滿洞青山逺幢節飄空
紫鳯飛金闕乍看迎日麗玉簫遙聴隔花㣲多開石髄
調供膳時御霓裳奉易衣莫學遼東華表上千年始欲
一迴歸
李端送吉道士拜官歸舊業詩　聞有華陽客儒裳靄
紫薇舊山連藥賣孤鶴帶雲歸栁市名猶在桃源夢已
稀還鄉見鷗鳥應愧背船飛
楊衡贈羅浮易鍊師詩　海上多仙嶠靈人信長生榮
衛氷雪姿嚥嚼日月精黙書終符遍晦步斗文成翠髪
披肩長金盖凌風輕曉籟息塵響天雞叱幽聲碧樹
来户隂丹霞照牕明焚香扣虚寂稽首迴太清鸞鷺振
羽儀飛翻拂斾旌左挹玉泉液右搴雲芝英念得參龍
駕攀天度赤城
孟郊送李尊師𤣥詩　口誦碧簡文身是青霞君頭冠
兩片月肩披一條雲松骨輕自飛鶴心高不羣
張籍靈都觀李道士詩　仙觀雨未靜繞房瓊草春素
書天上字花洞古時人泥竈煮靈液掃壇朝玉真㡬迴
逰閬苑青節亦隨身
殷堯藩中元日看諸道士步虚詩　𤣥都開秘籙白石
禮先生上界秋光凈中元夜景清星辰朝帝處鸞鶴步
虚聲玉樹花難老珠宫月最明掃壇天地肅投簡鬼神
驚倘賜刀圭藥還留不死名
姚合贈温尊師詩　先生自説瀛洲路多在青松白石
間海岸夜中常見月仙宫深處却無山犬隨鶴去逰諸
洞龍作人来問大還今日偶聞塵外事朝簮未擲復何
顔
曹唐送羽人王錫歸羅浮詩　風前整頓紫荷巾常向
羅浮保養神石磴倚天行帶月鐡橋通海入無塵龍蛇
出洞閒邀雨犀象眠花不避人最愛葛洪尋藥處露苗
烟蘂滿山春
曹唐送劉尊師祇詔闕庭詩　海風葉葉駕霓旌天路
悠悠接上清錦誥凄凉遺去恨玉簫哀絶醉離情五湖
夜月幡幢濕雙闕清風劍珮輕從此暫辭華表柱更應
千載是歸程
李商隠贈華陽宋真人兼寄清都劉先生詩　淪謫千
年别帝宸至今猶識蘂珠人但驚茅許多𤣥分不記盧
劉是世親玉檢賜書迷鳯籙金華歸駕冷龍鱗不因杖
屨逢周史徐甲何曽有此身(多𤣥分集/作通仙籍)
李羣玉謫仙吟贈趙道士詩　汗漫東逰黄鶴雛縉雲
仙子住清都三元麟鳯推高座六甲風雷閟小壺日月
暗資靈夀藥山河直擬化生符若為失意居蓬島鼇足
塵飛桑樹枯
于鵠送宫人入道詩　十五吹簫入漢宫看修水殿種
芙蓉自傷白髮辭金屋許著黄衣向雪峰解語老猿開
曉户學飛雛鶴落高松定知别後宫中伴遙聴緱山半
夜鐘
釋皎然賦得顔氏古今事得晉仙𫝊送顔逸詩　曽看
顔氏𫝊多記晉時仙却憶桐君老俱還桂父年青春留
鬢髪白日向雲煙逺别賫遺簡囊中有㡬篇
梁何遜七召　若夫洗精服食慕道逰仙尋玉塵于萬
里守金竈于千年三尸可度九轉難𫝊飛騰水陸咀嚼
靈𤣥若乃壁上眞辭枕中秘要彈壓神鬼吐納靈妙既
變醜以成妍亦反老而為少虬駕夭矯而出沒霓裳颯
杳而容與接鵠馭于後乗追鳯簫于前侣雨散漫以霑
服雲霏㣲而襲宇瞰芝闕以窈窕見玉臺之相拒盖排
煙而漸滅旌拖風而未舉値解佩于江濱逢弄珠于漢
渚薄逰𤣥圃弭節太華列神童于羽帳侍玉女于仙車
澗採兮危實苑拔兮迴花聴弱水之晨浪望崐山之夕
霞窮北辰而比夀指中岳以為家此神仙之恍惚豈從
我而蠲邪
沈約上陶隠居啟　先生糠粃俗流超然獨逺裂霓羽
帶總轡雲霞方當名書絳簡身逰𤣥闕馮星夕卧望日
朝飡而至理深㣲眇焉難睹惟欲下風問道未知厥路
若夫栖遲閒逺咀嚥瓊芝出入清都師友靈聖循崕反
迹無缺惟心
唐陳子昂送中岳真人序　常謂烟駕不逢羽人長徃去
囂世走青雲登玉女之峰窺石人之廟見司馬子徽馮
太和蜺裳眇然㝠壑獨立其朋羽㑹金漿玉液則有楊
仙翁𤣥黙洞天賈上士幽棲牝谷玉笙吟鳯瑤衣駐鶴
方且迷軒轅之駕期汗漫之逰吾亦何人躬接茲賞寔
欲執青節從白蜺陪飲崐崘之庭觀化𤣥元之府宿心
遂矣冥骨甘焉豈知瓊都命淺金籙道㣲攀倒景而迷
途顧中峰而失路塵縈俗累復汨吾和仙人真侣永幽
靈契翳青芝而延佇遙㑹何期結丹桂而徘徊逺心空
絶紫烟去黄庭極仰寥廓而無光視寰區而寡色悠悠
何往白頭名利之交咄咄誰嗟𤣥運盛衰之感始知楊
朱岐路墨翟素絲尚平辭家而不歸鮑焦抱木而枯死
可以慟可以悲古人之心吾今得之也
隋栁䛒徐則畫賛　可道非道常道無名上徳不徳至徳
無營𤣥風扇矣亦有先生夙鍊金液怡神玉清石髓方
軟靈丹欲成言追葛稚将侣茅盈我王遙屬爰感靈誠
柱下暫啟河上沈精留符告信化杖飛聲永思靈跡曷
用攄情時披繪素如臨赤城
薛道衡老氏碑　老君感星載誕莫測受氣之由指樹
為姓未詳吹律之本含靈在孕七十餘年生而白首自
(一作/因)以老子為號其狀也三門雙柱表耳鼻之竒蹈五
把十影手足之異爰自伏羲至于周氏綿祀歴代見質
變名在文王武王之時居藏史柱史之職南(疑/)朝屢易
容貌不改宣尼一覩嘆龍徳之難知關尹四望識真人
之将隠乃發揮衆妙著書二篇率性歸道以無為用其
辭簡而要其旨深而逺飛龍成卦未足比其精㣲獲麟
筆削不能方其顯晦用之治身則神清志靜用之治國
則反樸還淳既而鍊形物表卷迹方外蜺裳鶴駕往来
紫府金漿玉酒讌衍清都參日月之光華與天地而終
始涉其流者則擯落囂塵得其門者則騰驤雲霧大椿
凋茂非蜉蝣之所知溟渤淺深豈馮夷之能測盛矣哉
固無徳之稱也莊周云老耼死秦佚弔之三號而出是
謂遁天之形雖復傲吏之寓言抑亦蟬蜕之㣲旨
唐陳子昂唐故中嶽體𤣥先生潘尊師碑　崇標曠迹
遐情逺意志摩青雲蓬視紫闥　投身霄嶺滅景雲林
盧照鄰益州至真觀主黎君碑　氤氳祖帝發皓鬢於
東周兆朕皇輿飛紫雲于西道鳯交開景返徐甲之營
魂龍光照天杜宣尼之神氣得一吹萬有大造于蒼生
把十蹈五樹靈基于寳祚能使秦皇東指見赤舄而長
懐漢帝北逰望青煙而下拜　玉笈雲囊之術龍緘鳯
蘊之圗莫不吞楚夢于胸中指魯城于掌上臨長水而
飲犢不就堯徴卧巨澤而牧羊徒勞漢使冥丘聳駕左
肘符觀化之辰濬壑停裝横目𫝊栖真之地　閉門鍊
火陪嘯父之高煙卜肆驅筠記壺公之逺御　迷方看
博邀赤斧于萬(一作/寓)山失路乘槎問君平于蜀郡　地
分輿井城連劔關錦瀨開霞嵋峰吐月白雲舒卷青山
迴沒芸(一作/菌)閣香飛桃源花發
　　道術部(釋/)
唐李子卿興唐寺聖容瑞光賦　中國之至聖兮西方之
大仙凝旒為出代之日立極是分身之年不然者何以
垂其拱而鏡清四海建其像而燭耀三天故知有相無
相而雙合前聖後聖而兩全不儀刑乎何以表三身之
義不鎔範乎何以愜萬人之意乃命鳬氏立法冬官蕆
事棲真于㑹玉之庭禮佛於布金之地炎帝司火飛亷
扇吹率天下觀百神旁伺聲激射氣憑凌殷爾而風雷
怒囂然而雲霧蒸波旬下回禄昇爍寶刹炘金繩忽星
透而泉噴遂烟消而氣澄圎相鏡開謂太陽新吐真質
山立乃胚渾初凝怡然花臺耀此金髻睟容若動慈眼
如睇清净而青蓮始春圓明而白月新霽光然照夜瑞
有應于周王像乃見時夢豈慙于漢帝既營珠額仍輝
玉毫見之者宜知極樂之近仰之者誰識須彌之高心
遂得于真正身豈有于塵勞乘流者于焉捨筏滯縛者
于此操刀夫其發靈光凝瑞相異色傍射清暉逺暢陽
烏自耀于暘谷之中燭龍滅焰于鍾山之上自有頂而
咸覩歴恒山而逺望赤光照室而多慙紫氣度闗而應
讓于是百辟奔走萬姓知歸拂塵而香雲自遍著人而
花雨如飛莫不請施瓔珞願解寶衣期誓心于相好聿
求福于光輝
蘇味道和武三思於中天寺尋復禮上人詩　藩戚三
雍暇禪居二室隈忽聞從桂苑移步踐花臺敏學推多
藝高談屬辨才是非寧滯著空有掠嫌猜五術幽機暢
三畨妙鍵開味同甘露灑香似逆風来砌古留方石池
清辨燒灰人尋鶴洲返月逐虎溪迴連躅瞻飛盖攀㳺
想玉杯願陪為善樂從此去塵埃
劉長卿送少㣲上人逰天台詩　石橋人不到獨往更
迢迢乞食山家少尋鐘野寺遙松門風自掃瀑布雪難
消秋夜聞清梵餘音逐海潮
又送靈澈上人歸嵩陽蘭巖詩　南地随緣久東林㡬
歳空暮山門獨掩青草路難通作梵連松韻焚香入桂
叢唯將舊瓶鉢却寄白雲中
又初夜碧澗招明契上人詩　漸老知身累初寒曝背
眠白雲留永日黄葉減餘年猿護窻前樹泉澆谷口田
沃洲能共隠不用道林錢
又禪智寺上方懐演和尚寺即和尚所創詩　絶巘東
林寺高僧恵逺公買園隋苑下持鉢楚城中斗極千燈
近煙波萬井通逺山低月殿寒木露花宫紺宇燒香静
滄洲罷霧空鴈来秋色裏曙起早潮東飛錫今何在蒼
生待發蒙白雲飛送客黄葉自辭風捨筏追開士迴舟
狎釣翁平生江海意唯共白鷗同
岑參晚過盤石寺禮鄭和尚詩　暫詣髙僧話来尋野
寺孤岸花藏水碓溪竹映風鑪頂上巢新鵲衣中帶舊
珠談禪未得去輟棹且踟蹰
錢起送僧歸日本詩　上國隨緣去東途若夢行浮天
滄海逺去世法舟輕水月通禪觀魚龍聴梵聲唯憐塔
燈影萬里眼中明
皇甫曽贈鑒上人詩　律儀𫝊教誘僧臘老煙霄樹色
依禪誦泉聲入寂寥寳龕經末刼畫壁見南朝深竹風
開合寒潭月動搖息心歸靜理愛道坐中宵更欲尋真
去乘船過海潮
顧况寄江南鶴林寺石氷上人詩　山川重復出心地
暗相逢忽憶秋江月如聞古寺鐘湖平南北岸雲抱兩
三峰定力超香象真言攝毒龍風中何處鶴石上㡬年
松為報烟霞道人間共不容
盧綸夜投終南豐徳寺詣海上人詩　半夜中峰有磬
聲偶逢樵者問山名上方日晚聞僧語下路林疎見客
行野鶴巢邊松最老獨龍潛處水偏清願得逺公知姓
字焚香洗鉢過浮生
嚴維送桃巖成上人歸本寺詩　長老歸緣起桃花憶
舊巖清晨雲抱石深夜月籠杉道具門人捧齋糧谷鳥
銜餘生願依止文字欲三緘
楊巨源送定師歸蜀詩　鳯城初日照紅樓禁寺公卿
識恵休詩引棣花霑一雨經分貝葉向雙流孤猿學定
前山夕逺鴈傷離㡬地秋空悵碧雲無處所約公曽許
剡溪逰
又送澹公歸嵩山龍潭寺葬本師詩　野煙秋水蒼茫
逺禪境真機去住閒雙樹為容思舊壑千花成塔禮寒
山洞宫曽向龍邊宿雲徑應從鳥外還莫戀本師金骨
地空門無處復無闗
劉禹錫贈日本僧智藏詩　浮盃萬里過滄溟遍禮名
山適舊扄深夜降龍潭水黒新秋放鶴野田青身無彼
我那懐土心㑹真如不讀經為問中華學道者㡬人雄
猛得寧馨
白居易送文暢上人東逰詩　得道即無著隨緣西復
東貌依年臘老心到夜禪空山宿馴溪虎江行濾水蟲
悠悠塵客思春色滿雲中
姚合寄元緒上人詩　石牕紫蘚牆此世此清涼研露
題詩潔銷氷煮茗香閒雲春影薄孤磬夜聲長何計休
為吏從師老草堂
又送真實上人歸杭州天竺寺詩　石橋寺裏最清凉
聞説茅庵寄上方林外猿聲連曉磬月中湖色到禪牀
他生念我身何在此世惟師性亦忘九陌相逢千里别
青山重叠樹蒼蒼
于武陵夜尋僧僧逰山未歸詩　數歇渡煙水漸非塵
俗間泉聲入秋寺月色遍寒山石路幾迴雪竹房猶閉
關不知雙樹客何處與雲閒
周賀送忍禪師歸廬嶽詩　浪匝湓城嶽壁青白頭僧
去掃禪扃龕燈夜雪補殘衲山日上軒看舊經瀑布下
氷寒溜澁薜蘿逢雨曙煙腥已知身事非吾道甘臥荒
齋竹滿庭
温庭筠贈越僧岳雲詩　世機銷已盡巾履亦飄然一
窻故山月滿缾秋澗泉禪庵過㣲雪鄉寺隔寒煙應共
白蓮客相期松桂前
又宿白盖峰寺寄僧詩　山房霜氣晴一宿遂平生閣
上見林影月中聞澗聲佛燈銷永夜僧磬徹寒更不學
何居士焚香為宦情
又寄清源寺僧詩　石路無塵竹逕開昔年曽伴戴顒
来窻間半偈聞鐘後松下殘碁送客迴簾向玉峰藏夜
雪砌因藍水長秋苔白蓮社裏如相問為説逰人是姓
雷
又訪知𤣥上人遇曝經因有贈詩　縹帙無塵滿畫廊
終山弟子靜焚香惠能未肯𫝊心法張湛徒勞與眼方
風颺檀煙銷篆印日移松影過禪牀客兒自有翻經處
江上秋来蕙草荒
方干思桐廬舊居便送鑒上人詩　莫道東南路不賖
思歸一步是天涯林中夜半雙臺月洲上春深九里花
綠樹遶村含細雨寒潮背郭卷平沙聞師却到鄉中去
為我殷勤謝酒家
李洞喜鸞公自蜀歸詩　禁院對生臺尋師到緑槐寺
高猿看講鐘動鳥知齋拂石月盈箒濾泉花滿篩歸來
逢聖節吟歩上堯堦
許渾和友人送僧歸桂州靈巖寺詩　楚客送僧歸故
鄉海門帆勢落瀟湘碧雲千里暮愁合白雪一聲春思
長滿院草花平講石遶龕藤葉盖禪牀憐師不得隨師
去已戴儒冠事素王(一本後四句異栁絮擁堤添衲軟/松花浮水注瓶香南宗長老幾年)
(别聞道半/嵓多影堂)
項斯寄石橋僧詩　逢師入山日道住石橋邊别後無
人見秋来幾處禪溪中雲隔寺夜半雪添泉生有天台
約應無却出緣
馬戴贈禪僧詩　弟子人天遍童年在沃洲開禪山木
長浣衲海沙秋振錫搖汀月持瓶接瀑流赤城何日上
鄙願從師逰
又贈别空公詩　雲門秋却入㣲徑乆無人後夜中峰
月空林百衲身寂寥寒磬盡盥漱瀑泉新履跡誰相見
松風掃石塵
顧非熊寄太白無能禪師詩　太白山中寺師居最上
方獵人偷佛火櫟鼠戯禪牀定久衣塵積行稀徑草長
有誰来問法林杪過殘陽
陳陶題贈高閒上人詩　薝蔔花間客軒轅席上珍筆
江秋菡萏僧國瑞麒麟内殿初招隠曹溪得後塵龍蛇
驚粉署花雨對金輪白馬方依漢朱星又入秦劇談凌
鑿齒清論倒波旬拂石先天古降龍舊國春珠還合浦
老先(疑/)去玉州貧鴛鷺輸黄絹塲壇遶白蘋鼎湖閒入
夢金閣靜通神海氣成方丈山泉落净巾獼猴深愛月
鷗鳥不猜人拂岳蕭蕭竹垂空澹澹津漢姝難覔對荆
璞夲来真伊傅多聨璧劉雷競買隣江邊有國寳時為
劚(疑/)星辰
司空圖贈圓昉公詩　天階讓紫衣冷格鶴猶卑道勝
嫌名出身閒覺老遲曉香延宿火寒碧度高枝毎説長
松寺他年與我期
張喬聞仰山禪師歸曹溪因贈詩　曹溪松下路猿鳥
重相親四海求𤣥理千峰遶定身異花天上堕靈草雪
中春自惜經行處焚香禮舊真
張蠙送南海僧逰蜀詩　真修絶故鄉一衲度暄凉此
世能先覺他生豈再忘定中船過海臘後路沿湘野迥
鴉隨笠山深虎背囊瀑流垂石室蘿蔓盖銅梁却後何
年㑹西方有上房
錢起送外甥懐素歸覲詩　釋子吾家寳神清慧有餘
能翻梵王字妙盡伯英書逺鶴無前侣孤雲寄太虚往
來輕世界醉裏得眞如飛錫離江久寧親喜臘初故池
殘雪滿寒栁霽烟疎夀酒還嘗藥晨飡不薦魚遙知禪
誦外健筆赴(疑賦/字)閒居
周庾信送靈法師葬詩　龍泉今日掩石洞即時封玉匣
摧談柄懸河落辯鋒香爐猶是栢麈尾更成松郭門未
十里山迴已數重尚聞香閤梵猶憶竹林鐘送客風塵
擁寒郊霜露濃性靈如不滅神理定何從
唐楊炯和旻上人傷杲禪師詩　凈業初中日浮生大小
年無人夲無我非後亦非前簫鼓旁喧地龍蛇直映天
法門摧棟宇覺海破舟船書鎭秦王餉經文宋國𫝊聲
華周百億風烈破三千蕪沒青園寺荒凉紫陌田徳音
殊未逺拱木已生煙
張謂哭護國上人詩　昔喜三身凈今悲萬刼長不應
歸北斗多是向西方舎利衆生得袈裟弟子將鼠行殘
藥椀蟲網舊繩牀别起千花塔空留一草堂支公何處
在神理竟茫茫
陳陶哭寶月三藏大禪師詩　五峰習聖罷乾竺化身
歸帝子𫝊真印門人哭寳衣一囊窮海沒三藏故園稀
無復天花落悲風滿鐡圍
李商隠上河東公啟(全/)　周朝貝葉列妙引于王褒梁
日枳園灑芳詞于沈約必資乎鴻筆麗藻刻乎真金翠
珉然後可以充足天人發揮龍象茍其曖昧即匪莊嚴
爰託亨塗夙聞妙喻雖從幕府常在道塲猶恨出俗情
㣲破邪工少二百日斷酒有謝蕭綱十一年長齋多慙
王奐仰戀東閤未歸西林近者財俸有餘津梁是念適
依勝絶㣲復經營伏以妙法蓮華經者諸經中王最尊
最勝始自童幼常所䕶持或公幹漳濵有時疾疹或謝
安海上此日風波恍惚之間感騐非少今年于此州長
平山慧義精舎經藏院特創右壁五間金字勒上件經
七卷既成勝果思託其音伏惟尚書有夫子之文章備
如来之行願不逢慧逺已飛廬岳之書未見簡栖便制
頭陁之頌是敢右繞三匝仰希一言庶使鵞殿増輝龍
宫發色流𫝊沙界震動風輪報恩于蓮目果脣奪美于
江毫蔡絹伏希道念得降神鋒瞻望旌幢携持碪斧曝
身晞髪以俟還辭
周庾信秦州天水郡麥積崖佛龕銘序　方之鷲島迹遁
三禪譬彼鶴鳴虚飛六甲鳥道乍窮羊膓或斷雲如鵬
翼忽已垂天樹若桂華翻能拂日是以飛錫遥来英杯
逺至疏山鑿洞鬱為净土拜燈王于石室乃假馭風禮
花首于山龕方資控鶴　似刻浮檀如攻水玉從容滿
月照耀青蓮影現須彌香聞忉利如斯塵野還開説法
之堂猶彼香山更對安居之佛
唐盧照鄰相樂夫人檀龕讚序　青蓮皓月爭華蚊睫之
端寳樹天倡競爽鴻毛之際納須彌于纎芥嘗謂徒言
置由旬于方丈今過其實
僧皎然畫藥師琉璃光佛讃序　光射金扉日月不開
于天上影朧珠綴煙霄自出于壁間
盧照隣益州長史胡樹禮為亡女造畫讚序　徴竒綃
于水府採妙色于霞莊月面澄華疑金雲之夜敞蓮毫
吐照狀珠浦之晨開花寳參差眺鶴林其非逺仙雲肹
蠁登鷲巖其可望窮形盡相陋燕壁之含丹寫妙分容
嗤呉屏之墜筆
王勃四分律宗記序　仰揚垢路之業以疆理情田闡
導毗尼之藏以隄防性海二邊雲徹方知實相之尊十
刹風行乃識真如之貴將使龍象緇服維明克允鶖鷺
𤣥明有恥且格　故能莊嚴百福粉繪三身摧憍慢山
拔生死樹覆簣菩薩之道濫觴正覺之源除惑箭而斷
愛枝銷恚刀而解疑網　其後卑摩覃思猶沈赤水之
輝恵逺研精尚玷𤣥巖之彩遂使瓊編浩汗利涉迷于
要津瑤軸紛綸登高暗于飛陛　所以禆助三明抑揚
四謗𢎞八正之道成一家之言庶使衆善雷奔羣疑霧
歛照歡戚之兩鏡蕩欣憂之二瓶憑此戒由方躋定境
豈直功周沙甸道制鐡圍而已哉
(闕/)　　宗鏡録序　從此遺真失性執相徇名積滯著
之塵情結相續之識浪鏁真覺于夢夜沈迷三界之中
瞽智眼于昏衢匍匐九居之内　向不遷境上虛受輪
迴扵無脱法中自生繫縛　然後違順想風動搖覺海
貪癡愛水資潤苦芽一向徇塵罔知反本發狂亂之知
見翳于自心立幻化之色聲認為他法從此一㣲涉境
漸成戛漢之髙峰滴水興波終起吞舟之巨浪　復有
邪根外種小智機權不了生死之病源罔知人我之見
本唯欲厭喧斥動破相析塵雖云味靜㝠空不知埋真
拒覺如不辨眼中之赤眚但滅燈上之重光㒺窮識内
之幻身空避日中之虚影　豈知重光在眚虚影隨身
除病眼而重光自消息幻質而虚影當滅若能迴光就
已反境觀心佛眼明而業影空法身現而塵跡絶以自
覺之智刃剖開纒内之心珠用一念之慧鋒斬斷塵中
之見網　了萬物由我明妙覺在身可謂搜抉𤣥根磨
礱理窟剔禪宗之骨髓標教網之紀綱餘惑㣲瑕應手
圎净𤣥宗妙旨舉意全彰能摧七慢之山永塞六衰之
路塵勞外道盡赴指呼生死魔軍全消影響　法性山
髙頓落羣峰之峻醍醐海濶横吞衆派之波　神珠在
手永息馳求覺樹垂隂全消影跡獲眞寶于春池之内
拾礫渾非得本頭于古鏡之前狂心頓歇　或離此别
修隨他妄解如㜌角取乳緣木求魚徒歴三祇終無一
得　無一色非三摩鉢地無一聲非陀羅尼門嘗一味
而盡變醍醐聞一香而皆入法界風柯月渚並可傳心
煙島雲林咸提妙旨步步蹈金色之界念念齅薝蔔之
香掬滄海而已得百川倒須彌而皆同一色煥兮開觀
象之目盡復自宗寂爾道求珠之心俱還本法遂使邪
山落仞苦海收波智檝以之安流妙峰以之高出
呂温藥師如来繡像贊　貞元二十年余西使吐蕃辭
高堂而出萬死介單車而馳不測國故遽至戎情猜閉
坎險一遇星霜再周夫人盥饋之餘膏鉛不御日亂蓬
首坐銷蕣華異域無期良時自晚書委塵篋跡淪苔階
漸昧音容孰知存沒黷龜不告因夢難徴觸慮成端沿
情多緒黄昏望絶見偶語而生疑清旭意新聞疾行而
誤喜　是用濬發慧根妙求真相斷鳴機躬織之素染
懿筐手繢之絲纒苦心于香縷注精意于針鋒指下而
露洗青蓮思盡而雲開白日遂得慈舟宻濟覺路潛引
當道塲發念之日是荒裔来歸之晨幽贊冥符一何昭
焯乃知織迴文之錦無補離憂登望歸之臺空為廢日
獨孤及洪州大雲寺銅鐘銘　徘徊乎霜天凌厲乎清
夜千門徹萬户警魚龍皆奮蟲豸不蟄于是聆其音者
貪騃遷善聾盲知方識浪安流地獄清凉吒王解形刀
輪摧藏嚴乎心者聞聲以知受觀受以悟法若露清耳
根鏡照身業彼金鼓聲氣木鐸徇路整衆孚號方斯陋
矣
費冠卿九華山化成寺記　丹素交彩層層倚空嵒巒
隊起于前面松檜陣横于後嶺日月晦明以増其色雲
霞聚散而變其狀松聲猿嘯相與斷續都非人間也
夏則食兼土冬則衣半火(山居/苦行)
于頔潭州法華院記　佛説九部法華為最其逗機也
韜靈珠于髻上指衆寳于藏内藥草沐莖葉之雨諸子
悦羊鹿之車
歐陽詹福州南澗寺上方石像記　斯石象者其珍慶
歟始孕靈韞質朕兆未見則峩峩巨石巖峭山立鎭郡
城之前阜壓蓮宫之上界海若鞭而莫動天時泐而終
固皇唐天寳八年五月六日清晝忽騰雲傍湧驟雨来
集驚飇環駭軒訇杳冥雄雄者雷騞然中震迸火噴野
大聲殷空岑嶺躨跜潭洞簸盪須臾風雨散雲雷收激
辟輪囷斬焉中闢南委地以梯(集作/柿)落北干霄而碣(一/作)
(掲/)樹不上不下不西不東亭亭厥心隠出真像三十二
相具八十種好備列侍環衛品覺有序莊嚴供養文物
咸秩融然慈面儼矣儀形似倚雪山而授法如開月殿
以趺坐
韋臯再修成都府大聖慈寺金銅普賢菩薩記　真如
常寂色相假名法本無緣誠感必應儀合天表制侔神
工蓮開慈顔月滿毫相
釋真言大唐金剛般若石經記　夫先佛者法法空則
境證後佛者教教離則言亡雖至徳而無形亦假名而
有後繇是脱靈之源流重華于漢土慧命之懸解載頌
于魯文
李華故中岳越禪師塔記　雨寳之珠伏于泥下燎原
之火隠在木中　智月開瞽法雷破聾
周庾信陜州𢎞農郡五張寺經藏碑　如来説法萬萬恒
沙菩薩轉輪生生世界豈直優波提舍祇夜修多而已
哉是以熙連禪河質多羅樹七處八㑹三清四説皮紙
骨筆木葉山花象負之所未勝龍藏之所不盡雖復銀
函東度金疊南翻秦景遙𫝊竺蘭私記譬猶得海水之
一珠不下崐山之片玉
唐王勃益州徳陽縣善寂寺碑　太昊奉檝截若海而横
流風伯扶輪歴邪山而效駕騰燭龍于慧炬俯鏡重昏
奏鳴鳯于天歌下清羣籟摩珍在握遙臨七寳之宫正
覺為心俯闢三乘之路湛衢罇于忍地品藻鷄園推水
砥于言河扶持象化
王勃梓州通泉縣恵普寺碑　爾其譯雉林之寳偈詮
鷲嶺之真圖抽紫玉于禪山朗𤣥珠于智水不生不滅
光臨妙物之津無去無来濬發乘時之契仗三明而獨
運施洽平分據二諦而同歸功超邃古故能使三千法
界向風知袵席之師百億大王聞道失巖廊之貴非釋
迦之神化其孰能與于此乎既而正法將隠㣲言不嗣
應身既沒遺儀間起恒星夜掩西天銜風霧之悲夢日
宵成東漢肅壇塲之禮由是鹿園曾敞像教旁流宣妙
奨于希夷範靈蹤于顯晦瑤龕寳座光華震旦之墟鳯
刹蜺裳斧藻閻浮之域　覃機色外練迹塵間浴甘露
于身田集祥風于性宇栖情不二頓起初地之權授手
大千猶擁彌天之具
王勃廣州寳莊嚴寺舍利塔碑　寶瓶宵注則雨露隨
軒玉柄朝揮則風霜滿席　魚峰多讚唄之懽虎溪有
送迎之限紫蘿山徑居藏勝記青松磵户坐諧幽致
楚鐸淪照擢紫靄以衝星周鼎沈華吐黄雲而噴景
翰飛般若之林髙步檀那之舍慈衿宻洞散明月于談
筵智鍔相輝化繁霜于寳刃
王勃梓州𤣥武縣福㑹寺碑　身持寳印口出神珠心
動巴南化行蜀右法羅潛舉馴鳥性于慈林慧鏡旁開
息猿心于定水亦有情鈎五縛遙騰解脱之川想瘞六
塵迴㧞沈迷之域名臣長者締玉珮于銀庭苦女靈姬
落金環于寶地貪機霧滌法施泉流林衡掄杞梓之材
班匠獻鈞繩之巧　望逺連規攀澄襲矩
張文成滄州弓高縣實性寺釋迦像碑　妙覺常身本
無顔色至人垂教遂有形儀開滿月之竒姿韞中天之
異相髻銜龍髪頂秀螺文萬印生于瑞手千花發于神
足蓮開青目毫光照于四天花艶丹唇頂彩周于十地
　鵞珠護戒標苦節于堅林龍鏡澄空照真歸于靜域
　鎔金範素寫雘圖青斵象浦之靈珠瑑龍泉之羽璧
鮫人水織競送霜縑蛾客抽絲爭投雪線七重交映百
寶莊嚴實相端凝睟容圎備蜂王獻蜜紛飛紫紺之樓
龍女持華出入珊瑚之殿諸天獻果芙蓉生寶座之前
居士焚香栢葉起金爐之上千軀聖像據六地而揚音
八部龍神下三天而奏樂
李嶠洛州昭覺寺釋迦牟尼佛金銅瑞像碑　百工獻
技九牧輸琛瑞雀棲鑪仙人鍊火觀秘影于龍窟得真
形于鷲山一輪千輻之偉姿七滿八圎之殊相青毛紺
髮蓮目晬容珠纓大士登䕶法之筵金杵神王夾降魔
之座罄崐岑之瑤碧窮蜀道之丹青黼繢周施莊嚴具
足　于時人天盡室法俗傾都衆有稻葉之多地無針
鋒之隟並睎玉鏡咸仰珠輪莫不注目䖍心稽首禮足
慶薝蔔之還嗅悦優曇之更開咸訝難思得未曽有爾
乃寳坊四敞銀關雙闢地如龜甲山似龍鱗羽騎銜枚
列萬隊而清警天龍按部總八神而環衛威容儼其既
肅中外寂而無譁然後借座燈王請飯香士大乘法匠
開不住之宗耆儒禮官獻無遮之式傾中藏之寶貨移
大官之玉厨衣鉢分行簮居聨事流三川之水未足方
油渠酪池興二室之榮(疑作/雲)不能嫓香烟花雨大樂驚
于寳刹高幢入于梵宫誦經則上界遙聞彈指則下方
俱動用慈悲而行喜捨以清净而為功徳初中之布施
寧比其多南北之虚空未量其果方見如来種智化成
于天寳之基菩薩慧明利建乎維城之業寧止百千聞
法咸蒙離垢億萬同㑹俱證無生
蘇頲唐長安西明寺塔碑　約身利牧維忍辱之行全
信役仁守毗尼之律明猶染壘壑比持綖摧伏魔障弼
成學徒
張説荆州玉泉寺大通禪師碑　仰佛日之再中慶優
曇之一現然處都邑婉其秘旨毎帝王分座后妃臨席
鴛鷺四匝龍象三遶時熾炭待礦故對黙而心降時診
飢投味故告約而義領一雨溥霑于衆緣萬籟各吹于
本分非夫安住無畏應變無方者孰能至爾乎　三界
火心四部氷背
元黄之潤州江寧縣瓦棺寺維摩詰畫像碑　毛孔之
内鼓大海之波濤芥子之中鬱須彌之巘崿擲世界于
恒沙之外不覺不知攝高堂于大㑹之前同瞻同仰嵐
風動地口吸莫以為難猛火燃天腹(一作/膓)貯但聞其一
　由是騁自在之力縱無礙之威破煩惱而繫慳貪斬
毒蛇而擒醉象朦憧暫建面縛四魔智劔纔揮心降六
賊故使波旬震讋不能變帝釋之容外道摧殘不能竊
真如之業若迺上棟下宇空寂為輪奐之資净服名衣
慙愧入裁縫之用開八正之路則衆馬交馳坐四禪之
牀則身心不動智惠之果秋繁無漏之林凈妙之花春
發摠持之苑禪悦為味詎假珍羞解脱充漿寧思玉液
奏法音之樂則絲竹藏聲燒異品之香則栴檀罷郁
岑勛西京千福寺多寳佛塔感應碑　夜夢諸佛覺而
有娠是生龍象之徴無取熊羆之兆誕彌厥月炳然殊
相岐嶷絶于葷茹齠齔不為童逰道樹萌芽聳豫章之
楨幹禪池畎澮涵巨海之波濤　舟遷夜壑無變度門
刼筭墨塵永垂貞範　譬滿月麗天螢光列宿山王映
海蟻垤羣峰
李邕大唐泗州臨淮縣普光王寺碑　徳水五瓶霑濡
紫極甘露一斗福潤蒼生
李華杭州餘杭縣龍泉寺故大律師碑　至若齋塲星
列談座雲繞四衆仰山王之髙萬里赴龍宫之㑹逺夷
逾海而来聴長老順風而請益至仁生滅至辨成簡判
析疑問若陽和解氷𢎞敷妙理如止水觀月化童蒙為
上智伏我慢為調柔引諸佛戒定之池浴衆生輕重之
垢垢自流去池常湛然　儒墨者般若之笙簧詞賦者
伽陀之鼓吹
李華荆州南泉大雲寺故蘭若和尚碑　質孤晴山神
瑩澄海妙聲宣布而剛强悽感慈眼運照而濁惱清凉
李華潤州天鄉寺故大徳雲禪師碑　南方以殺害為
事北方多豪右犯法故大通在北能公在南至慈救愍
曲無不至其餘則澄公威神止石羯之虐惠始定力悛
赫連之暴凈檢尼部之初曇柯律藏之始道安垂範羅
什詮譯恵逺道生闡教于廬匡杯渡寶誌著異于江浙
吕温南嶽彌陀寺承逺和尚碑　七尺全軀峨岷與瞻
教之狀九漏懸解江漢資清凈之源
蘇頲唐河南龍門天竺寺碑　每熙春載陽具物和暢
此都人士則填城隘陌自北而南遺光相涉羣聽相接
震聞乎數十里外無不舉袂隂峰揚橈沸水潔誠而徃
修禮而去
王維大唐大安國寺故大徳净覺師碑銘　禪師嘆曰
昔我太師尚以菩提釋位今我小子欲以恩澤為侯仁
逺乎哉行之即是裂裳裹足以宵遁乞食餬口以兼行
入太行山削髪受具尋某禪師故蘭若居焉猛虎䑛足
毒蛇熏體山神獻果天女散花澹爾宴安曾無喜懼先
有涸泉枯柏至是布葉跳波東魏神泉應焚香而怱湧
北天衆果候飛錫而還生禪枝必復之徴法水再興之
象聞東京有頥大師乃脫履户前摳衣座下天資義性
半字敵于多聞宿植聖胎一瞬超于累刼九次第定乘
風雲而不留三解脱門掲日月而常照雪山童子不顧
芭蕉之身雲地比丘欲成甘蔗之種大師委運遂廣化
緣海澄而龍額珠明雷震而象牙花發外家公主長跪
獻衣薦紳先生却行擁篲乞言于無説請益于又損天
池杯水遍含秋月之輝草葉樹根皆霑宿雨之潤不窺
世典門人與宣父中分不受人爵廪食與封君相比至
于律儀細行由来護持經典深宗毫釐剖析窮其二翼
即入佛乘趣得一毛亦成僧寶于是同凡現疾處順將
終忽謂衆人有疑皆問我于是夜當入無餘開口萬言
音和水馬踴身七樹光映天人如蹔如行冺然趺坐香
油細㲲用以茶毗合璧連珠為之葬具城門至于谷口
幡盖相連法侣之與都人縞素相半叩膺拔髮灑水坌
塵升堂入室之徒數踰七十破山㴻海之哭聲振三千
或行如白雪或名詎紅蓮或為勝鬘夫人或稱毗邪居
士二空法外何處進求七覺分中誰當决釋猶依舍利
冀獲菩提身塔不出虎溪淚碑有同羊峴
王維能禪師碑　舉足下足長在道塲是心是情同歸
性海商人告倦自息化城窮子無疑直開寳藏　泉館
卉服之人去聖歴刼塗身穿耳之國航海窮年皆願拭
目于龍象之姿忘身于鯨鯢之口駢立于戶外趺坐于
牀前林是栴檀更無雜樹花惟薝蔔不嗅餘香皆以實
歸多離妄執九重延想萬里馳誠思布髪以奉迎願叉
手而作禮則天太后孝和皇帝並勅書勸諭徴赴京城
禪師子牟之心敢忘鳯闕逺公之足不過虎溪固以此
辭竟不奉詔遂送百衲袈裟及錢帛等供養天王厚禮
獻玉衣于幻人女后宿因施金錢于化佛尚徳貴物異
代同符彈指不留水流燈熖金身永謝薪盡火滅山崩
川竭鳥哭猿啼諸人唱言人無眼目列郡慟哭世且空
虚擇吉祥之地不待青烏變功徳之林皆成白鶴故能
五天重跡百越稽首修虵雄虺毒螫之氣銷跳殳彎弓
猜悍之風變畋漁悉罷蠱酖知非多絶羶腥效桑門之
食悉棄罟網襲稻田之衣
梁王巾頭陀寺碑文　彼岸者引之于有則高謝四流推
之於無則俯𢎞六度名言不得其性相随迎不見其終
始不可以學地知不可以意生及　宅生者緣業空則
緣廢存軀者惑理勝則惑亡　于是民以悦来工以心
競亘丘被陵因高就逺層軒延袤上出雲霓飛閣逶迤
下臨無地夕露為珠網朝霞為丹雘九衢之草千計四
照之花萬品崕谷共清風泉相渙金姿寳相永藉閒安
息心了義終焉游集
宋劉辰翁趙良傑落髮題度牒疏　五陵蕭索覺空門
氣味之長十地逍遙在一宅塵勞之外然雖如是未免
有求盖摩頂放踵而悲絲須榨蔗摶泥而成佛聞説諸
方善誘尚參一語全題鎮州蘿蔔濮州鐘何須刻削仰
山藤條徳山棒一任承當
趙抃定業禪院請慧覺長老住持開堂疏　夫如來
法無異同衆生根有利鈍上焉者純一不雜下焉者餘
二非真大慈則舍實從權頓悟則離凡即聖舉黄葉則
小兒之啼暫止詢白練則先師之意愈明古有宗門今
𫝊法要覺師長老機先電事行企山高輟由鷲嶺之禪
林来應龜城之使旨門外榜子湖之犬神力復興堂中
示南山之蛇禪魔競伏
　　道術部(藝術/)
唐何據射楊葉百中賦　寢石遇而洞啓蹲甲徹而激勢
張友正射已之鵠賦　啼猿散繞飛鴈雙中
白居易射中正鵠賦　及夫觀者坌入射者挺立矢既
挾弓既執抗大侯次决拾指正則掌内必取料鵠乃彀
中所及雕弧乍滿當晝而明月彎彎銀鏑忽飛不夜而
流星熠熠其一發也騞若徹札其再中也􁝅如貫笠玉
霜降而弓力調金氣勁而弦聲急恢羣心而踴躍駭衆
目而翕習若然者安知不能空彎而鴈落虚引而猿泣
者也
隋薛道衡和許給事善心戯塲轉韻詩　京洛重新年復
屬月輪圎雲間璧獨轉空裏鏡孤懸萬方皆集㑹百戯
盡来前臨衢車不絶夾道閣相連驚鴻出洛水翔鶴下
伊川艶質回風雪笙歌韻管絃佳麗儼成行相携入戯
塲衣類何平叔人同張子房髙髙城裏髻峩峩樓上粧
羅帬飛孔雀綺帶垂鴛鴦月映班姬扇風飄韓夀香竟
夕魚負燈徹夜龍銜燭歡笑無窮已歌吹還相續羌笛
隴頭吟胡舞龜茲曲假面飾金銀盛服搖珠玉宵深戯
未䦨競為人所讙臥馳飛玉勒立騎前銀鞍縱横既躍
劔揮霍復跳丸抑揚百獸舞盤跚五禽戯狻猊弄斑足
巨象垂長鼻青羊跪復跳白馬回旋駛忽見羅浮起俄
看鬱島至峰嶺既崔嵬林叢亦青翠麏䴥下騰倚猴猿
或蹲跂金徒列舊刻玉律動新灰甲荑垂陌栁殘花散
苑梅繁星漸寥落斜月尚徘徊王孫猶勞戯公子未歸
来共酌瓊蘇酒同傾鸚鵡杯普天逢盛日兆庶喜康哉
唐元稹酬段丞與諸碁流㑹宿弊居見贈詩　鳴局寜虚
日閒牕任廢時琴書甘盡棄園井詎能窺運石疑填海
爭籌憶坐帷赤心方苦鬬紅燭已先施蛇勢縈山合鴻
聨度嶺遲堂堂排直陣衮衮逼羸師懸刼偏深猛迴征
特險巇旁攻百道進死戰萬般為異日𤣥黄隊今宵黒
白碁斫營看一㸃對壘重相持善敗雖稱怯驕盈最易
欺狼牙當必碎虎口禍難移乘勝同三捷扶顛望一搘
希因送目便敢恃指蹤竒退引防邊䇿雄吟斬將詩眠
牀都浪置通夕共忘疲曉雉風𫝊角寒叢雪堕枝繁星
收玉版殘月耀氷池僧請聞鐘粥賔催下藥巵獸炎餘
炭在臘淚短光衰俛仰嗟陳跡殷勤卜後期公私牽去
住車馬各支離分作終身癖兼從是事隳此中無限興
唯怕俗人知
盧藏用折滯論　夫環城自守接陣重圍無闗地形不
乖天道若兵强将智粟積城堅雖復屢轉魁剛頻移太
歳坐推白武行計貪狼自符雞鬬之祥多移蟻附之困
故曰任賢使能則不時日而事利法審令正則不卜筮
而事吉養勞貴功則不禱祀而得福此所謂天時不如
地利地利不如人和故太公犯雨逆天時也韓信背水
乖地利也並存人事俱成大業削樹而斬龎涓舉火而
屠張郃未必暗同嵗徳冥㑹日逰俱運三門並占四殺
杜郵齒劍抑惟計沮垓下悲歌實階刓印若以並資厭
勝不事良圗則長平盡坑固須恒濟襄城無噍亦可常
保是知拘而多忌終喪大功百姓與能必違小數金雞
樹上(一作/玉鶴)方為楚國之殃萬畢枕中適搆淮南之禍刻
符止(一作/指)盜反更亡身被髪邀神翻招夷族吁嗟威斗
占星不禳赤伏之運築城斷岡何救素靈之哭火災不
騐禆竈無力以窺天超乘階凶王孫取監于觀徳
　
　
　古儷府卷八
欽定四庫全書
　古儷府卷九
　　　　　　　　　　　　明　王志慶　編
　　文學部(經典/總)
太學壁經賦　國家誕敷文命建學崇政置六經於屋
壁作羣儒之龜鏡剪遺文以辨謬俾雅誥以詳正是以
儒業益敷皇風載盛斆學既闡廓宇斯分飾素壁而照
月搆丹梁而結雲於是集青衿之侣延鴻都之羣貞八
索起三墳採典謨之淪翳次編簡之繽紛稽古至今從
百家之正義歸真背偽俾四海之同文於是博考羣臣
宣明舊典既蝌斗之互缺亦魚魯之相舛依鳥跡而難
從訪蛇形而莫辨定茲金簡規程邈之隸書遵彼古文
參史籀之大篆然後命鍾張之藝詔文學之官界四壁
以繩直揮五色之毫端粲爾其彩昭然可觀雖一勞之
克定乃千載之不刋
太學剏置石經賦　由是雕鎪之功備矣文質之義昭
然鑿寒光而嶄嶄迭映駢古色而字字相宣儼彼貞規
韞玉之姿益壯窮諸墨妙崩雲之勢彌堅　旁分鳥跡
且非精衛之銜來逺映天光有若媧皇之補出
許堯佐五經閣賦　於是六籍咸萃百代無遺恭儉之
敎比事之辭虞夏商周之五典國風雅頌之四詩旣精
微之與廣博莫不森羅而在茲文移蝌斗之質字别魯
魚之疑軸星攢而花散帶蜺舒而草滋櫺檻風來動芸
香之苾苾綺疏日映見鉛槧之纍纍覽彼縑緗請披記
𫝊或崇其臺以邀非望之福或邃其榭以逞荒怠之讌
未若事惟師古政以化成樸斵之勤每弛怠於儒學黼
藻之飾不加賁於檐楹
李端送耿拾遺使江南括圖書詩　驅𫝊草連天凉風
滿樹蟬將過夫子宅亦問孝㢘船漢史收三篋周書採
百篇别來將有淚不是怨流年
劉勰宗經　尚書則覽文如詭而尋理即暢春秋則觀
辭立曉而訪義方隱　故論説詞序則易統其旨詔䇿
章奏則書發其源賦頌歌贊則詩立其本銘誄箴祝則
禮總其端紀傳移檄則春秋為根並窮髙以樹表極逺
以啟疆所以百家騰躍終入環内者也若禀經以製式
酌雅以富言是仰山而鑄銅煑海而為鹽也
李令琛書史百家　日月經天星辰助其明耀江河紀
地畎澮資其廣深俱麗於乾綱同歸於坤(一作/坎)軸況六
經旣出百子並騖萬卷五車七畧四部組織仁義琢磨
道德雖非全璧之珍亦是連珠之寳當有求書之官逺
探禹穴近開汲塜之文具修蠧簡或隂陽不謬朱紫自
分仲任叢殘之譏並非通論稚川翡翠之喻實得大方
豈重以芟夷加之翦截敢申直筆以塞異端則有百兩
之篇張霸所喜七分之術京房獨精陳農訪天下之書
荀朂决塜中之䇿識二簡者束皙觀四轍者穆王京兆
耆舊之篇創於光武陳留神仙之傳起自阮蒼劉向修
孝子之圖梁鴻首逸人之記
　　文學部(經/)
梁簡文帝請右將軍朱异奉述制旨易義表　疑闗永
闢踰𢎞農之洞啟辭河旣吐邁龍門之已鑿
宋洪邁謝賜御書周易表　法始四營莫辨乎易文兼五
典皆聚此書續東魯之韋編發先秦之竹簡意廣大而
莫測辭灝噩以難窺其在累朝以為古訓顧宣帝立梁
丘之學豈革荄茲之談彼明皇覩洪範之篇徒改陂頗
之字未有留神乙夜探賾前經刪妄論於九師掇微言
於四代寫之㡘帙示於縉紳體飛動於龍鸞義昭回於
日月月將日就彰聖學於祇勤墨妙筆精竦侯籓之瞻
戴　識際道真行髙世表垂衣裳而致治盖取乾坤廣
視聽以御圖一似堯禹故此躬行之至見於心畫之間
敎兼備於臣隣賜不殊於中外秘書深刻已參神化之
孝經方國咸頒逺陋漢光之手札
孔穎達周易正義序　夫易者象也爻者效也聖人有
以仰觀俯察象天地而育羣品雲行雨施效四時以生
萬物若用之以順則兩儀序而百物和若行之以逆則
六位傾而五行亂故王者動必則天地之道不使一物
失其性行必協隂陽之宜不使一物受其害故能彌綸
宇宙酬酢神明宗社所以無窮風聲所以不朽非夫道
極𤣥妙孰能與於此乎斯乃乾坤之大造生靈之所益
也若夫龍出於河則八卦宣其象麟傷於澤則十翼彰
其用業資九聖時歴三古及秦亡金鏡未墜斯文漢理
珠囊重興儒雅其傳易者西都則有丁孟京田東都則
有荀劉馬鄭大體更相祖述非有絶倫唯魏世王輔嗣
之注獨冠古今所以江左諸儒並傳其學河北學者罕
能及之(已上/易)
孔穎達尚書正義序　夫書者人君辭誥之典右史記
言之策古之王者事總萬幾發號出令義非一揆或設
教以馭下或展禮以事上或宣威以肅震曜或敷和而
散風雨得之則百度惟貞失之則千里斯謬樞機之發
榮辱之主絲綸之動不可不慎所以辭不茍出君舉必
書欲其昭法誡慎言行也其泉源所漸基於出震之君
黼藻斯彰郁乎如雲之后勲華揖讓而典謨起湯武革
命而誓誥興先君宣父生於周末有至德而無至位修
聖道以顯聖人芟煩亂而翦浮辭舉宏綱而撮機要上
斷唐虞下終秦魯時經五代書總百篇採翡翠之羽毛
㧞犀象之牙角罄荆山之石所得者連城窮漢水之濵
所求者照乗巍巍蕩蕩無得而稱郁郁紛紛於斯為盛
斯乃前言往行足以垂法將來者也暨乎七雄已戰五
精未聚儒雅與深穽同埋經典共積薪俱燎漢氏大濟
區宇廣求遺逸採古文於金石得今書於齊魯　但古
文經雖然早出晚始得行其辭富而備其義𢎞而雅故
復而不厭久而愈亮江左學者咸悉祖焉近至隋初始
流河朔其為正義者蔡大寳巢猗費甝顧彪劉焯劉炫
等焯乃織綜經文穿鑿孔穴詭其新見異彼前儒非險
而更為險無義而更生義　斯乃鼓怒浪於平流震驚
飈於靜樹使教者煩而多惑學者勞而少功過猶不及
良為此也炫嫌焯之煩雜就而刪焉雖復微稍省要又
好改張前義義更太畧辭又過華雖為文筆之善乃非
開奬之路(已上/書)
梁簡文帝請尚書左丞賀琛奉述制旨毛詩義表　東
魯夢周窮茲刪採西河紹魏著彼纘述叶星辰而建詩
觀斗儀而命禮以為陳徐雅頌膏肓匪一燕韓篇什痼
疾多端北海鄭君徒逢箋釋南郡太守空為異序庶令
中和永播碩學知宗大胥負師國子咸紹孝敬之德化
洽天下多識之風道行比屋(已上/詩)
宋景德二年頒行公羊傳勑　國家欽崇儒術啟廸化
源眷六籍之垂文實百王之取法著於緗素皎若丹青
乃有前修詮其奥義為之疏釋播厥方來頗索隱於微
言用撃蒙於後學流傳旣久譌舛遂多爰命校讎俾從
刋正歴歲時而盡瘁探簡䇿以惟精載嘉稽古之功允
助好文之理宜從雕印以廣頒行
春秋第一問　孔聖屬詞丘明同恥裁成義類比事繫
年居體元之前已有先傳在獲麟之後尚列餘經豈脱
簡之難徴復絶筆之云誤子産遺愛也而賂伯石叔向
遺直也而戮叔魚吳季札附子臧而吳衰宋宣公捨與
夷而宋亂陣為鵝鸛戰豈捷於魚麗詛以犬雞信寜優
於牛耳子(集有/之字)所習也為予言之
左氏傳第一道　問魯史之文先師用明於王道漢武
之代左氏不列於學官誠義例之可觀(集作/徵)終誣豔而
多失鳳凰啟兆陳氏不得不昌鸜鵒成謡季氏不得不
叛旣未然而前定於立教而謂何同恥釋經豈其如是
夏五之闕雖繫月而何嫌艮八之占於兼山為何象因生因
諡未詳命氏之殊德命類命請數制名之義(集作/一)生旣
充賦無辭説經
吕溫代國子陸博士進集註春秋表　庻因儀鳳之辰
永洗獲麟之恨　憫世降而托始於東遷悲道窮而絶
筆於西狩一十二公之事炳若日星二百餘年之權凜
乎衮鉞道名分於一統為斷例於五經　操典禮命討
之權謹王伯夏夷之辨　傳之者失短失俗而失誣擬
之者或僭或亂而或散　子夏不能措詞元凱猶其成
癖
齊謝朓謝隋王賜左傳啟　昭晰殺靑近發中汗恩勸
挾冊慈朂下帷脁未睹山笥早懵河籍業謝專門説非
章句庻得旣困而學括羽瑩其䝉心家藏賜書籝金耻
其貽厥披覽神勝吟諷知厚
晉范甯春秋穀梁傳序　昔周道衰陵乾綱絶紐禮壞
樂崩彞倫攸斁弑逆簒盜者國有淫縱破義者比肩是
以妖災因釁而作民俗染化而遷隂陽為之愆度七曜
為之盈縮川岳為之崩竭鬼神為之疵厲故父子之恩
缺則小弁之刺作君臣之禮廢則桑扈之諷興夫婦之
道絶則谷風之篇奏骨肉之親離則角弓之怨彰君子
之路塞則白駒之詩賦　幽王以暴虐見禍平王以微
弱東遷征伐不由天子之命號令出自權臣之門故兩
觀表而臣禮亡朱干設而君權喪下陵上替僭逼理極
天下蕩蕩王道盡矣孔子覩滄海之横流於是就太師
而正雅頌因魯史而修春秋列黍離於國風齊王德於
邦君所以明其不能復雅政化不足以被羣后也　該
二儀之化育贊人道之幽變舉得失以彰黜陟明成敗
以著勸誡拯頽綱以繼三五鼓芳風以扇逰塵一字之
褒寵踰華衮之贈片言之貶辱過市朝之撻德之所助
雖賤必申義之所抑雖貴必屈故附勢匿非者無所逃其
罪潛德獨運者無所隱其名信不易之宏軌百王之通
典也　春秋之傳有三而為經之旨一臧否不同褒貶
殊致盖九流分而微言隱異端作而大義乖左氏以鬻
拳兵諫為愛君文公納幣為用禮穀梁以衛輒拒父為
尊祖不納子紏為内惡公羊以祭仲廢君為行權妾母
稱夫人爲合正以兵諫為愛君是人主可得而脅也以
納幣為用禮是居喪可得而婚也以拒父為尊祖是為
子可得而叛也以不納子紏為内惡是仇讎可得而容
也以廢君為行權是神器可得而闚也以妾母為夫人
是嫡庻可得而齊也　漢興以來瓌望碩儒各信所習
是非紛錯凖裁靡定故有父子異同之論石渠分爭之
說廢興由於好惡盛衰繼之辨訥斯盖非通方之至理
誠君子之所歎息也左氏豔而富其失也誣穀梁清而
婉其失也短公羊辨而裁其失也俗若能富而不誣清
而不短裁而不俗則深於其道者也(已上春秋/并三傳)
梁簡文帝謝勑賫中庸講疏啟　若睹𤣥珪如觀金板
洽日九披流光照灼慶雲五色垂彩氤氲　周武上聖
問五行於箕子宣尼照極訪六儛於萇𢎞未有懸鏡獨
曉仰均神鑑方知始畫八卦風羲有慙正名百物軒轅
為陋
唐歐陽詹大學博士講禮記記　没階雲來即席鱗居
攢弁如星連襟成帷公先申有禮之本次陳用禮之要
正三代損益得失定百家疏義長短鎔乎作者之意注
乎學者之耳河傾於懸風落於天淸泠灑蕩幽逺無泥
所昧鏡徹於靈臺所疑氷釋於心泉
禮記第二問　三代之弊或樸或薄六經之失或愚或
誣夫以殷周之理道詩書之述作施於風俗豈皆有所
未至耶輟祭納書誠為追逺執戈桃茢無乃傷恩何二
者之相反耶兩楹坐奠歎有切於宗子九齡魂交數能
移於與爾何二者之不一耶山節藻棁豚肩狐裘皆大
夫也又何相逺耶檀弓袒免子游衰麻何如直諒而忠
告之耶各以經對(已上/三禮)
唐明皇孝經序　嗟乎夫子没而微言絶異端起而大
義乖況冺絶於秦得之者皆煨燼之末濫觴於漢傳之
者皆糟粕之餘故魯史春秋學開五傳國風雅頌分為
四詩去聖逾逺源流益别近觀孝經舊註蹖駁尤甚至
於迹相祖述殆且百家業擅專門猶將十室希升堂者
必自開户牖攀逸駕者必騁殊軌轍是以道隱小成言
隱浮偽且傳以通經為義義以必當為主至當歸一精
義無二安得不翦其繁蕪而撮其樞要也韋昭王肅先
儒之領袖虞翻劉邵抑又次焉劉炫明安國之本陸澄
譏康成之註在理或當何必求人今故特舉六家之異
同㑹五經之旨趣約文敷暢義則昭然分註錯經理亦
條貫寫之琬琰庶有補於將來且夫子談經志取垂訓
雖五孝之用則别而百行之源不殊是以一章之中凡
有數句一句之内意有兼明具載則文繁略之又義闕
今存於疏用廣發揮
晉郭璞爾雅序　夫爾雅者所以通詁訓之指歸敘詩
人之興詠總絶代之離詞辨同實而殊號者也誠九流
之津涉六藝之鈐鍵學覽者之潭奥摛翰者之華苑也
　盖興於中古隆於漢氏豹䑕旣辨其業亦顯英儒贍
聞之士洪筆麗藻之客靡不欽玩耽味為之義訓璞不
揆檮昧少而習焉復綴集異聞㑹萃舊說考方國之語
采謡俗之志錯綜樊孫博闗羣言剟其瑕礫搴其蕭稂
事有隱滯援據徵之其所易了闕而不論别為音圖用
袪未寤輒復擁篲清道企望塵躅者以將來君子為亦有
涉乎此也
宋孫奭孟子正義序　夫總羣聖之道者莫大乎六經
紹六經之教者莫尚乎孟子自昔仲尼旣没戰國初興
至化陵遲異端並作儀衍肆其詭辨楊墨飾其淫辭遂
致王公納其謀以紛亂於上學者循其踵以蔽惑於下
猶洚水懷山時盡昏墊繁蕪塞路孰可芟夷惟孟子挺
名世之才秉先覺之志㧞邪樹正髙行厲辭𨗳王化之
源以救時弊開聖人之道以斷羣疑其言精而贍其旨
淵而通致仲尼之敎獨尊於千古非聖賢之倫安能至
於此乎(已上/雜經)
　　文學部(史/)
裴松之上三國志注表　臣聞智周則萬物自賔鑒逺
則物無遺照雖盡性窮微深不可識至於緒餘所寄則
必接乎粗迹是以體備之量猶曰好察邇言畜德之厚
在於多識往行　壽書銓序可觀事多審正誠㳺覽之
苑囿近世之嘉史然失在於畧時有所脱漏臣奉旨尋
詳務在周悉上搜舊聞旁摭遺逸按三國雖歴年不逺
而事闗漢晉首尾所涉出入百載注記紛錯每多舛互
其壽所不載事宜存録者則罔不畢取以補其缺或同
說一事而辭有乖雜或出事本異疑不能判並皆抄内
以備異聞若乃紕繆顯然言不附理則隨違矯正以懲
其妄其時事當否及夀之小失頗以愚意有所論辨自
就撰集已垂期月寫校始訖謹封上呈竊惟繢事以衆
色成文蜜蠭以兼采為味故能使絢素有章甘踰本質
臣實頑乏顧慙二物雖自罄勵分絶藻繪旣謝淮南食
時之敏又微狂簡斐然之作淹留無成祗穢翰墨不足
以上酬聖旨少塞愆責愧懼之深若墜淵谷
宋曾公亮進新唐書表　竊惟唐有天下幾三百年其
君臣行事之始終所以治亂興衰之迹與其典章制度
之英宜其粲然著在簡册而紀次無法詳畧失中文采
不明事實零落盖又百有五十年然後得以發揮幽昧
補輯闕亡黜正偽謬克備一家之史以為萬世之傳成
之至難理若有待　以為商周以來為國長久惟漢與
唐而不幸接乎五代衰世之士氣力卑弱言淺意陋不
足以起其文而使明君賢臣雋功偉烈與夫昏虐賊亂
禍根罪首皆不得暴其善惡以動人耳目誠不可以垂
勸戒示久逺甚可歎也乃因邇臣之有言適契上心之
所憫於是云云並膺儒學之選悉發秘府之藏俾之討
論共加刪定凡十有七年成二百二十五卷其事則增
於前其文則損於舊至於名篇著目有革有因立傳紀
實或增或損義類凡例皆有依據纎悉綱條具載别録
臣公亮典司事領徒費日月誠不足以成大典稱明詔
(歐陽修宋祁范鎮王疇/宋敏求吕夏卿劉義叟)
司馬光進資治通鑑表　伏念臣性識愚魯學術荒踈
凡百事為皆出人下獨於前史粗常盡心自幼至老嗜
之不厭每患遷固以來文字繁多自布衣之士讀之不
徧况於人主日有萬幾何暇周覽臣嘗不自揆欲刪削
冗長舉撮機要取闗國家興衰係生民休戚善可為法
惡可為戒者為編年一書使先後有倫精粗不雜私家
力薄無由可成伏遇英宗皇帝資睿知之性敷文明之
治思歴覽古事用恢張大猷爰詔下臣俾之編集臣夙
昔所願一朝獲伸踴躍奉承惟懼不稱先帝仍命自選
辟官屬於崇文院置局許借龍圖天章閣三館秘閣書
籍賜以御府筆墨繒帛及御前錢以供菓餌以内臣為
承受眷遇之隆近古莫及不幸書未進御先帝違棄羣
臣陛下紹膺大統欽承先志寵以冠序錫之嘉名每開
經筵常令進讀臣雖頑愚荷兩朝知待如此其厚隕身
喪元未足報塞茍知力所及豈敢有違㑹差知永興軍
以衰疾不任治劇乞就冗官陛下俯從所欲曲賜容養
差判西京留守御史臺提舉嵩山崇福宫前後六任仍
聽以書局自隨給之禄秩不責職業臣既無他事得以
研精極慮窮竭所有日力不足繼之以夜徧閱舊史傍
採小説簡牘盈積浩如淵海抉擿幽隱較計毫釐上起
戰國下終五代凡一千三百六十二年修成二百九十
四卷又畧舉事目年經國緯以備檢尋為目錄三十卷
又參羣書評其同異俾歸一塗為考異三十卷合三百
五十四卷自治平開局迨今始成嵗月淹久其間牴牾
不敢自保罪負之重固無所逃重念臣違離闕庭十有
五年雖身處於外區區之心朝夕寤寐何嘗不在陛下
左右顧以駑蹇無施而可是以專事鉛槧用酬大恩庻
竭涓塵少禆海岳臣今筋骸癯瘁目視昏近齒牙無幾
神識衰耗目前所為旋踵遺忘臣之精力盡於此書伏
望陛下寛其妄作之誅察其願忠之意以清閒之燕時
賜省覽監前世之興衰考當今之得失嘉善矜惡取是
捨非足以懋稽古之盛德躋無前之至治俾四海羣生
咸蒙其福則臣雖委骨九泉志願永畢矣
李燾進續通鑑長編表　臣竊聞司馬光之作資治通
鑑也先使其寮採摭異聞以年月日時為叢目叢目旣
成乃修長編唐三百年范祖禹實掌之光謂祖禹長編
寜失於繁無失於畧今唐紀取祖禹之六百卷刪為八
十卷是也臣今所纂義例悉用光所創立錯綜銓次皆
有依憑顧臣此書詎可便謂續資治通鑑姑謂續資治
通鑑長編可也旁采異聞補實錄正史之闕畧參求真
是破巧説偽辨之紛紜益以昭明祖宗之豐功盛德區
區小忠或在可録　紀一祖八宗之盛德至善義寜止
於百篇聚九朝三世之各見殊聞事必傳於兩説惟折
諸聖廼得其真臣網羅收拾垂四十年綴葺穿聨踰一
千卷牴牾何敢自保精力幾盡此書非仰托大君之品
題懼難逃衆人之指目漢孝宣稱制决疑故事最髙於
甘露我神考錫名冠序治鑑莫毁於元符豫席恩言比
迹先正臣死且不朽
元歐陽𤣥進宋史表　臣等編劘分局彚萃為書起自
東都迄於南渡紀載餘三百載始終纔一再期考夫建
隆淳化之經營景定咸平之潤色慶厯皇祐以忠厚羙
風化元豐熙寜以聰明紊憲章馴致紹聖紛紜崇寜荒
亂治忽昭陳於方册操存實本於宫庭若乃建炎紹興
之圖存乾道淳熙之保乂正直用則人存政舉邪佞進
則臣辱主憂光寜之朝僅守宗社理度之世日蹙封疆
顧乃拘信使以渝盟納叛臣而侵境由姦權之擅命啟
事釁以召兵厥後瀛國歸朝吉王航海齊亡而訪王蠋
乃存秉節之臣楚滅而諭魯公堪矜守禮之國載惟貞
元之㑹合屬當泰道之熙明衆言殽亂於當時大誼昭
宣於今日矧先儒性命之説資聖代表章之功先理致
而後文辭崇道德而黜功利書法以之而矜式彞倫賴
是而匡扶雖微董狐直筆之可稱庻逃司馬寡識而輕
信至若論其有弊亦惟斷以至公大槩聲容盛而武備
衰論建多而成効少且辭之煩簡以事而文之今古以
時舊史之傳述旣多雜記之蒐羅又廣於是參是非而
去取權豐約以損增事嚴敢計於疾徐日積亦虞於玩
愒臣等忝司當揆實預提綱周詢在局之言靡不究心
乃職第述作之才有限而報効之志無窮倘垂清燕之
觀尚助緝熙之益曰若帝堯曰若帝舜惟聖心稽古之
功鑒于有夏鑒于有殷乃臣子告君之道
栁虬上周太祖書　且著述之人宻書其事縱能直筆
人莫之知何止物議横生亦自異端互起故班固致受
金之名陳壽有求米之論著漢魏者非一氏造晉史者
至數家後代紛紜莫知凖的
唐羅衮謝監修相公啟　固以時屬叡文事當修舉列
聖之青編再輯盛朝之鴻藻將鋪是宜對季札以歌唐
求孟堅而述漢然後可以昭彰一代舄奕千齡如衮之
才非此之任誠欲奉身而退瀝懇以辭無傷棫樸之風
自適輪轅之用　一家之言莫就空慕馬遷三國之志
未聞實慙陳壽　乍簪筆於宸軒復和鉛於綸閣中書
肄入寜同著作之郎相府依棲乃類司徒之掾分誠已
過恩亦太隆既辭讓以難諧但憂兢而㒺寘穀梁清婉
休校力於短長王隱混淆預甘心於譏誚
劉知幾史通斷限篇　若四裔本係種落所興北貊起
自淳維南蠻出於槃瓠髙句麗以鼈橋獲濟吐谷渾因
馬鬭徙居諸如此説者求之厯代何書不有而作之者
曾不知前撰已著而後修宜輟遂乃百世相傳一字無
改盖駢指在手不加力於千鈞附贅居身非廣形於七
尺為史之體有若於斯茍濫引他事豐其部帙以此稱
博異乎吾黨之所聞
　　文學部(子/)
梁劉勰諸子　至鬻熊知道而文王諮詢餘文遺事錄
為鬻子子自肇始莫先於茲及伯陽識禮而仲尼訪
問爰序道德以冠百氏然則鬻惟文友李實孔師聖賢
並世而經子異流矣逮及七國力政俊乂蠭起孟軻膺
儒以罄折莊周述道以翺翔墨翟執儉确之教尹文課
名實之符野老治國於地利騶子養政於天文申商刀
鋸以制理鬼谷唇吻以䇿勲尸佼兼總於雜術青史曲
綴以街譚承流而枝附者不可勝筭並飛辨以馳術饜
禄而餘榮矣暨於暴秦烈火勢炎崐岡而煙燎之毒不
及諸子逮漢成普思子政讎校於是七略芬菲九流鱗萃
殺青所編百有八十餘家矣迄今魏晉作者間出讕言
兼存璅語必錄類聚而求亦充箱照軫矣　研夫荀孟
所述理懿而辭雅管晏屬篇事覈而言練列禦冦之書
氣偉而采奇鄒子之説心奢而辭壯墨翟隨巢意顯而
語質尸佼尉繚術通而文鈍鶡冠綿綿亟發深言鬼谷
渺渺每環奥義情辨以澤文子擅其能辭約而精尹文
得其要眘到析宻理之巧韓非著博喻之富呂氏鑒逺
而體周淮南泛採而文麗斯則得百氏之華彩而辭氣
文之大畧也
　　文學部(集/)
盧照隣駙馬都尉喬君集序　痛乎王澤旣竭諸侯為
麋鹿之塲帝圖伊梗天下作豺狼之國秦人一㓕舊章
大愚黔首羣書赴火化崑岳之髙煙儒士投坑變蓬萊
之巨壑樂沈於海河間王初睠睠於古篇禮適諸夷齊
叔孫乃區區於綿蕝
又南陽公集序　含毫顧盼漢家之城闕風烟逸韻縱
横秦地之林泉魚鳥黄山羽獵幾奏瓊篇汾水樓船參
聞寳思南津弔屈去逐蒼梧之雲西路悲昂來挽葱巖
之雪江湖廊廟造次不忒其儀沙塞朝廷顛沛必歸於
漢是使名流俱至親翰闐門愛客相尋雞談滿席嚶嚶
好鳥花欲白兮栁將菲􁀙􁀙逰魚蓮欲紅兮蘋可望緑
樽恒湛齊閣臨霞綺札逾新園亭坐月
　　文學部(政書/)
唐吕温代百寮進農書表　臣聞不愛牲玉祈穀于圜
丘可以致誠未足以勸農躬秉耒耜籍田於千畝可以
示勸未足以教人必也殷天地之和順隂陽之理利其
器用精厥法式行之而不倦動之而不勞四海靡而風
行百姓迷其日用𢎞我政本實惟農書伏惟睿聖文武
皇帝陛下德茂生成道光慈儉捐金而寳穀菲食而粒
人考堯典以授時稽禹貢而任土潔粢盛而大事在祀
銷劍㦸而盡力為農豐年屢薦於郊歌嘉瑞繼書於國
史而不自滿假惟懷永圖每至獻歲載陽仲春初吉俯
察土膏之候仰視晨正之祥經始歲功𨗳揚生德徵有
司之舊典奉先后之遺文深居穆淸親覽奥妙匪崇朝
而盡更田畞不出户而遍洽人情見捽草坯土之艱知
寒耕熱耘之苦宸心感念甽畞昭蘇一歎而時雨先飛
三復而春雷自起臣等業慙學稼禄過代耕親承務本
之風日奉在勤之訓三時不害觀玉燭於氤氲九扈孔
修賀生靈於富庻
唐栁宗元進農書表　平秩東作虞書立制俶載南畞
周雅垂文此皆奉天時以授人盡地力而豐食　惟新
令節益厲農功旣立典於可傳每陳書而作則耕鑿之
利敷帝力於嘉謨稼穡之難動天心而睿覽勤勞率下
超邁古先
曾鞏謝賜唐六典表　繼貞觀之造邦維開元之稱治
財成唐典本庻務於尚書則象周官綴舊聞於經禮行
之當世垂及方來　接五聖之休期振千齡之絶業號
令風采卑秦漢而不言綱紀文章體唐虞而特起爰因
廣覽俯逮遺編俾加鏤板之傳賜及在廷之士　竊典
故之緒餘少禆寡陋審官儀之委曲益勵疲駑
竇儀進刑統表　虞帝聰明始恤刑而御物漢髙豁達
先約法以臨人盖此丹書輔於皇極禮之失則刑之得
作於涼而弊於貪百王之損益相因四海之凖繩斯在
如銜勒之持逸駕猶郛郭之域羣居　哀矜在念欽恤
為懷網欲自宻而踈文務從微而顯乃詔執事明啟刑
書俾自我朝彌隆大典貴體時之寛簡使率土以遵行
國有常科吏無敢侮　刑統前朝創始羣彦規為貫彼
舊章采綴已從於撮要屬茲新造發揮愈合於執中
幸偶文明謬參憲法金科奥妙比虧洞達之能丹筆重
輕徒竊討論之寄將塵睿覽唯俟嚴誅
上官儀為李秘書上祖集表　臣聞漢朝中葉陳農求
訪於圖書魏厯初基袁渙請收於篇籍遂使容臺增餙
丹府載輝雅道照於前古風流被於末裔陛下睿德緯
天神功光表截海班朔益地延圖垂衣視典探羣玉之
幽賾虚已緣情動兼金之歌咏由是芸香秘室青簡具
陳璧水上庠漆書咸集
宋陳瓘進四明尊堯集表　畎畝愛君精誠雖至芻蕘
議政迂濶難行葵向不習而常傾芹陋敢期於得獻獨
因睿斷許貢危衷　愚公老矣益堅平險之心精衛𦕈
然未捨填波之願殁而後已志不可踰望雖隔於戴盆
夢不忘於馳闕丹誠上格天語遥詢要觀尊主之恭緩
議奸時之罪　天大普容日明徧照覽熈豐記動之史
倣虞夏採詩之官咨輿議於多方證私書之百毁舜纂
堯緒孜孜乎善繼之勤武廣文聲斤斤乎丕承之羙茲
所謂一人之慶可以得萬國之歡　宣宗當紹獻之時
寜容德裕之奮語武帝以述景為事忍事馬遷之短辭
父子至情古今一揆不懲謗史之罪則何以謝過於宗
廟不毁坐像之悖則何以示順於華夷國是方强勢難
遽改大器至重要在深思庻乎苖莠之分始於冠履之
辨至羙成於剛健大患生乎因循儒宗數人自是一家
之説聖主獨斷乃為我宋之休天心篤愛之甚明人情
企想而有待
　　文學部(説/)
顧況戴氏廣異記序　大鈞播氣不滯一方檮杌為黄
熊彭生為大豕萇𢎞為碧舒女為泉牛哀為虎黄母為
黿(一作/鱉)君子為猿鶴小人為蟲沙武都婦人化為男成
都男子化為女周娥殉墓十載却活嬴諜(一作/姬)暴市六
日而蘇蜀帝之魂曰杜鵑炎帝之女曰精衛洪荒窈窕
莫可紀極古者靑烏之相冢墓白澤之窮神姦舜之命
䕫以和神湯之問革以語怪音聞魯壁形鏤夏鼎玉牒
石記五圖九籥説者紛然故漢文帝召賈誼問鬼神之
事夜半前席志怪之士劉子政之列仙葛稚川之神仙
王子年之拾遺東方朔之神異張茂先之博物郭子潢
(一作/横)之洞㝠顔黄門之稽聖侯君素之精(一作/旌)異其中
神奥顧君真誥周氏之𡨕通而異苑搜神山海之經幽
𡨕之録襄陽之耆舊楚國之先賢風俗所通歲時所記
吳興陽羡南越西京注引古今辭標淮海裴松之盛𢎞
之陸道瞻等諸家之説蔓延無窮國朝燕梁四公傳唐
臨㝠報記王度古鏡記孔慎言神怪志趙自勤定命錄
至如李庾成張孝舉之徒互相傳説
　　文學部(藏書/)
髙士㢘文思博要序　爰自卦起龍圖文成鳥篆墳典
開其緒丘索𨗳其流虞夏之書猶旭日之始旦殷商之
誥若覆簣之為山及曲阜佐周攝政踐祚而又闕里自
衛將聖多能損益禮樂極乎天而蟠乎地祖述堯舜繫
星辰而振河海郁郁焉鼓王風於九合誾誾焉闢儒門
於百代旣而雅道雖廢學者未衰挾册如林遂偶縱横
之運懷經成市俄屬坑焚之灾下土怨咨上天廻睠咸
洛基命懸賞而崇儒術曹馬御紀疏爵而啟膠庠人拾
青紫家握鉛素求古文於孔壁專門者重闡收竹書於
汲冢異説者無遺逮乎有隋失御羣凶競逐辟雍蔓於
荆棘延閣殫於煨燼孟堅九流與川瀆而俱竭𢎞(一作/尹非)
度四部隨岳敦而分崩淹中稷下博古洽聞之生盡殄
散矣蘭臺藏室金簡玉匱之文咸殘逸矣皇帝仰膺靈
命俯叶萌心智周乾坤之表道濟宇宙之外操征伐而
清天歩横崑海而紐地維櫜弓矢於靈臺執贄者萬國
張禮樂於太室受職者百神蒼旻降祥黔黎禔福置成
均之職劉董與馬鄭風馳開崇文之館揚班與潘江霧
集搢紳先生聚蠧簡於内輶軒使者採遺篆於外刋正
分其朱紫繕寫埒於坵山外史所未錄既盈太常之藏
中經所不載盛積秘室之府比夫軒皇宛委穆滿羽陵
炎漢之廣内有晉之秘閣何異乎牛宫之水爭浮天於
谷王蟻垤之林競拂日於若木也帝聽朝之暇屬意斯
文精義窮神微言探賾紆樓船於學海獲十城之珍駐
羽盖於翰林搴三珠之寳以為觀書貴要則十家並馳
觀要貴博則七略殊致自非總質文而分其流混古今
而共其轍則萬物雖衆可以同類千里雖遥可以同聲
然則魏之皇鑒登巨川之濫觴梁之遍畧標崇山之增
構嵗月茲多論次逾廣類苑耕錄齊玉軑而並馳要畧
御覽揚金鑣而繼路雖草創之指義在㢘也而編錄之
内猶多遺闕並未能絶雲而負蒼天杜罻羅之用激水
而縱溟海息鈎餌之心帝乃親縈聖情曲留𤣥覽垂權
衡以正其失定凖繩以矯其違頓天網於蓬萊綱目自
舉馳雲車於䇿府轍跡可尋述作之義坦然筆削之規
大備
楊盈川登秘書省閣詩序　若夫麒麟鳳凰之署三臺
四部之經周王羣玉之山漢帝蓬萊之室觀星文而考
南北大象入於機衡披帝冊而質龍神負圖出於河洛
司先王之載籍掌制書之典謨劉向沈研揚雄寂寞之
士於茲翰墨馬融該博傅毅文章之才此焉㳺處
周庾信漢武聚書贊　獻書路廣藏書柱開秦儒山谷
漢聞吹灰芝泥印上玉匣封來坐觀風俗不出蘭臺
　　文學部(好學/)
晉束皙讀書賦　耽道先生澹泊閒居藻練精神呼吸
清虛抗志雲表戢形陋廬垂帷帳以隱几被紈素而讀
書抑揚嘈囋或疾或徐優㳺藴藉亦卷亦舒頌卷耳則
忠臣喜詠蓼莪則孝子悲稱碩䑕則貪民去唱白駒而
賢士歸是故重華詠詩以終已仲尼讀易於終身原憲
潛吟而㤀賤顔囬精勤以輕貧倪寛口誦而芸耨買臣
行吟而負薪賢聖其猶孳孳況中才與小人
蔣防螢光照字賦　士有閱簡䇿尚專精恒俾夜而作
晝每聚螢以襲明期照燭於無隱俟沈研而有成縹帙
時開玉篆共丹輝並耀銀鈎下映繁星與片月俱生帷
幌之際微明舒蔽或熠熠以光吐復離離而珠綴俯而
察煥乎呈科斗之文靜而觀烱爾見雕蟲之藝諒依人
以明道匪韜光以自衛
任昉為蕭揚州薦士表　集螢映雪編蒲緝栁先言往
行人物雅俗甘泉遺儀南宫故事畫地成圗抵掌可述
豈特豹䑕有必對之辨竹書無落簡之謬　瑩襟靈於
藝圃散耳目於書林　下帷覃思穿林嗜古蓬山雲觀
之書羣玉懸金之記魯宫藏篆汲冢遺編無不日覽萬
言暗藏三箧
陸㳺江西到任謝表　臣禀資迂愚立身羇藐偶竊犁
鉏之餘暇妄窺述作之淵源纍然自力於簡編老之將
至過矣見稱於流輩轉而上聞
晁補之答賀李祥改宣德啟　粤從幼學夙有俊聲下
帷未省窺園持竿寜悟流麥其精如此故資之深
梁劉孝標答劉之遴借類苑書　九冬有隟三餘暇時
多逰書圃代樹萱蘇若夫采亹亹於緗紈閱微言於殘
竹嗢飫膏液咀嚼英華不知地之為輿天之為葢靡測
廻塘莫辨輿馬烏足以言乎是用周流墳索詳觀圖牒
搦管聨冊纂茲英奇蛩蛩之謀止於善草周周之計利
在銜翼故鳩集斯文盖自綴其漏耳豈冀藏之名山播
於士大夫哉
梁王僧孺太常敬子任府君傳　恥一物之不知惜寸
隂之徒靡下帷閉户投斧懸梁雖𤣥晏書淫文勝經溢
康成之忽㤀所往公叔之顛墜硎岸無以異也
宇文逌庾信集序　穿壁未勤映螢逾甚若乃德聖兩
禮韓魯四詩九流七畧之文萬卷百家之説名山海上
金匱玉版之書魯壁魏墳縹帙緗囊之記莫不窮其枝
葉誦其篇簡豈止仲任一見之敏世叔五行之速
任昉王文憲序　淵角殊祥山庭異表望衢罕窺其術
觀海莫際其瀾宏覽載籍博㳺才義若乃金版玉匱之
書海上名山之旨沉鬱澹雅之思離堅合異之談莫不
總制清衷遞為心極
王僧孺伏海府君集序　至於神經怪牒緑笥丹筒金
版玉箱錦文緹帙並藏諸靈府秘在瑶臺而君莫不徧探
𠖇賾具閱局檢常以前賢往學亟與聖違賈馬盧鄭非
無紕越荀郭何王彌多蹐謬二義可辨未値髙卿之疑
九事非難不逢平叔之問
庾信髙鳳讀書不知流麥贊　髙鳳好學專心不廽留
連經笥對玩書臺石門雲度銅梁雨來麥流雖逺書卷
猶開
楊烱楊去盈墓誌銘　朱穆將學中食忘飱譙周研精
欣然獨笑張華四海之内若指諸掌班固百家之言無
不窮究
　　文學部(講論/)
浩虚舟解議圍賦　王子猷之延賔暇時偶切磋於經
史遂交戰於言詞出竒而彼力方壯向敵而吾矛莫持
阻辨口而不通去來都絶閉赤城之深固中外生疑既
而謝婦側聆翠帷潛至察攻討之餘勢知勝敗之有自
情甲遂闢縱堂上之竒兵靈府忽開出身中之利器是
用自伐期乎不爭因漁獵之近習得籌謀之至精縱吟
嘯為鼔鼙之雄倍增其勇察顔色為風雲之候暗識其
情　俄執訊於折角將犒師於重席驗運輸而經笥不
窮察苞裹而智囊猶積是以扞格斯闢書文必同逆無
不服滯無不通義櫓罷持倒載於德車之上仁寳悉獲
横行於王道之中故得學海長清言讎不起百家咸湊
其軌轍六籍各分其疆理
　　文學部(文章/)
晉陸機文賦　佇中區以𤣥覽頥情志於典墳遵四時
以歎逝瞻萬物而思紛悲落葉於勁秋喜柔條於芳春
心懍懍以懷霜志眇𦕈而臨雲詠世德之駿烈誦先人
之清芬慨投篇而援筆聊宣之乎斯文其始也皆收視
反聽耽思傍訊精騖八極心㳺萬仞其致也情曈曨而
彌鮮物昭晳而互進傾羣言之瀝液漱六藝之芳潤浮
天淵以安流濯下泉而潛浸於是沈辭怫悦若㳺魚銜
鈎而出重淵之深浮藻聨翩若翰鳥纓繳而墜曾雲之
峻收百世之闕文探千載之遺韻謝朝華於已披啟夕
秀於未振觀古今於須㬰撫四海於一瞬然後選義按
部考辭就班藏景者咸叩懷響者畢彈或因枝以振葉
或縁波而討源或本隱以之顯或求易而得難或虎變
而獸擾或龍見而鳥瀾或妥帖而易施或齟齬而不安
罄澄心以凝思眇衆慮而為言籠天地於形内挫萬物
於筆端　伊兹事之可樂固聖賢之所欽課虚無以責
有叩寂寞而求音函緜邈於尺素吐滂霈乎寸心言恢
之而彌廣思按之而愈深播芳蕤之馥馥發清條之森森
粲風飛而猋豎鬱雲起乎翰林　故夫夸目者尚奢惬
心者貴當言窮者無隘論達者唯曠詩縁情而綺靡賦
體物而瀏亮碑披文以相質誄纒綿而悽愴銘博約而
温潤箴頓挫而清壯頌優㳺以彬蔚論精微而朗暢奏
平徹以閑雅説煒曄而譎誑雖區分之在茲亦禁邪而
制放要辭逹而理舉故無取乎冗長其為物也多姿其
為體也屢遷其㑹意也尚巧其遣言也貴妍曁音聲之
迭代若五色之相宣　或仰逼於先條或俯侵於後章
或辭害而理比或言順而義妨離之則雙羙合之則兩
傷考殿最乎錙銖定去留於毫芒　立片言以居要乃
一篇之警策雖衆辭之有條必待茲而效績亮功多而
累寡故取足而不易或藻思綺合清麗芊眠爛若縟繡
悽若繁絃必所擬之不殊乃闇合乎曩篇雖杼軸於予
懷怵他人之我先茍傷㢘而愆義亦雖愛而必捐或苕
發穎䜿離衆絶致形不可逐響難為係塊孤立而特峙
非常音之所緯心牢落而無偶意徘徊而不能揥石韞
玉而山輝水懷珠而川媚彼榛楛之勿翦亦蒙榮於集
翠綴下里於白雪吾亦濟夫所偉或托言於短韻對窮
迹而孤興俯寂寞而無友仰寥廓而莫承譬偏絃之獨
張含清唱而靡應或寄辭於瘁音言徒靡而弗華混妍
蚩而成體累良質而為瑕象下管之偏疾故雖應而不
和或遺理以存異徒尋虚以逐微言寡情而鮮愛辭浮
漂而不歸猶絃幺而徽急故雖和而不悲或奔放以諧
合務嘈囋而妖冶徒悦目而偶俗固聲髙而曲下寤防
露與桑間又雖悲而不雅或清虚以婉約每除煩而去
濫闕大羮之遺味同朱絃之清汜雖一唱而三歎固既
雅而不豔若夫豐約之裁俯仰之形因宜適變曲有微
情或言拙而喻巧或理樸而辭輕或襲故而彌新或沿
濁而更清或覽之而必察或研之而後精譬猶舞者赴
節以投袂歌者應弦而遣聲是盖輪扁所不得言亦非
華説之所能精普辭條與文律良予膺之所服練世情
之常尤識前修之所淑雖濬發於巧心或受嗤於拙目
彼瓊敷與玉藻若中原之有菽同橐籥之罔窮與天地
乎並育　若夫應感之㑹通塞之紀來不可遏去不可
止藏若影滅行猶響起思風發於胸臆言泉流於唇齒
紛葳㽔以馺遝唯豪素之所擬文徽徽以溢目音泠泠
而盈耳及其六情底滯志往神留兀若枯木豁若涸流
覽營魂以探賾頓精爽而自求理翳翳而愈伏思軋軋
其若抽是故或竭情而多悔或率意而寡尤雖兹物
之在我非余力之所勠故時撫空懷而自惋吾未識夫
開塞之所由伊兹文之為用固衆理之所因配霑潤於
雲雨象變化乎鬼神被金石而德廣流管絃而日新
杜甫寄李十二白詩　昔年有狂客號爾謫仙人筆落
驚風雨詩成泣鬼神聲名從此大汨没一朝伸文彩承
殊渥流傳必絶倫龍舟移棹晚獸錦奪袍新白日來深
殿清雲滿後塵乞歸優詔許遇我夙心親未負幽栖志
兼全寵辱身劇談憐野逸嗜酒見天真醉舞梁園夜行
歌泗水春才髙心不展道屈善無隣處士禰衡俊諸生
原憲貧稻粱求未足薏苡謗何頻五嶺炎蒸地三危放
逐臣幾年遭鵩鳥獨泣向麒麟蘇武先還漢黄公豈事
秦楚筵辭醴日梁獄上書辰巳用當時法誰將此義陳
老吟秋月下病起暮江濵莫怪恩波隔乗槎與問津
王建寄上韓愈侍郎詩　重登太學領儒流學浪詞鋒
壓九州不以雄名殊野賤唯將直氣折王侯詠傷松桂
青山痩取盡珠璣碧海愁序述異篇經總核鞭驅險句
物先投碑文合遣貞魂謝史筆應令諂骨羞清俸探將
還酒債黄金旋得起書樓客來擬設官人禮朝退多逢
月下逰見向雲泉求住處若為知薦一生休
羅隱感德叙懷寄上羅鄴王詩　盛業𫝊家有寳刀况
聞餘力更揮亳腰間印佩黄金重卷裏詩裁白雪髙宴
罷嘉賔吟鳳藻獵廻諸將問龍韜分茅列土纔三十猶
擬囘頭賭錦袍　脉散源分歴幾朝縱然官宦只賔僚
正憂末𣲖淪滄海忽見髙枝拂絳霄百萬貔貅趨玉帳
三千賔客冠金貂良時難得吾宗少應念衰門久寂寥
張子容贈司勲蕭郎中詩　作相開黄閣為郎奏赤墀
君臣道合體父子貴同時國以推賢答家無内舉疑鳳
池真水鏡蘭省得華滋未睹風流日先聞所賦詩江山
清謝朓花木媚丘遲吏部來何暮王言念在兹丹青無
不可霖雨亦相期昔我投荒處孤烟望島夷羣鷗終日
狎落葉數年悲漁父留歌詠江妃入興詞今將獻知已
相感勿吾欺
唐代宗答王縉詔　卿之伯氏位歴先朝名髙希代抗
行周雅長揖楚辭調六氣於終篇正五音於逸韻泉飛
藻思雲散襟情詩家者流時論歸羙誦於人口久鬱文
房歌以國風宜登樂府眎朝之後乙夜將觀石室所藏
殁而不朽柏梁之㑹今也則亡乃眷棣華克成編録聲
猷益茂歎息良深
王勃上九成宫頌表　臣聞帝機無朕道洽則時邕靈
化不言功成則頌顯伏惟陛下體元纂極模神建隧棟
梁三氣庭衝六合松軒夜警杳𠖇姑射之心茅殿晨凝
寥廓峒山之駕臣霑風太上庇影華胥仰衢室而無階
候襄城而有地雖望卑平叔空勤景福之詞而文謝子
雲願竭甘泉之思謹憑天造輒貢九成宫頌二十四章
攀紫墀而絶望呌丹闕而累息
李嶠謝撰德懿太子哀䇿文降勑褒揚表　昨奉勑令
臣撰懿德太子哀䇿文臣術異懷蛟藝非吞鳥四科函
丈多謝於文學士子登筵有慙於詞賦恭聞聖旨輒奏
庸音豈足以褒敘重離激揚三善宣睿慈之惻愴述天
顧之綢繆曲降絲綸猥垂剪拂諭之以雲間日下方之
以陸海潘江飾嫫母之容加其粉澤瑩碔砆之質發其
光彩雖宋玉大言見褒於楚國公孫下策蒙賞於漢朝
無以比此揄揚方斯恩渥欽戴紫紱伏銘𤣥造仰髙天
而發悸顧短札而成羞
唐李善進注文選表　道光九野縟景緯以照臨德載
八埏儼山川以錯峙垂象之文斯著含章之義聿宣協
人靈以取則基化成而自逺故羲繩之前飛葛天之浩
唱媧簧之後掞叢雲之奥詞步驟分途星躔殊建球鐘
愈暢舞詠方滋楚國詞人御蘭芬於絶代漢朝才子綜
鞶帨於遥年虚𤣥流正始之音氣質馳建安之體長離
北度騰雅詠於圭隂化龍東騖煽風流於江左爰逮有
梁宏材彌劭昭明太子業膺守器譽貞問寢居肅成而
講藝開博望以招賢搴中葉之詞林酌前修之筆海周
廵緜嶠品盈尺之珍楚望長瀾比徑寸之寳故撰斯一
集名曰文選後俊英髦咸資凖的伏惟陛下經緯成德
文思垂風孰可撮壤崇山𨗳涓宗海臣蓬衡蕞品樗散
陋姿汾河委筴夙非成誦崇山墜簡未議澄心握玩斯
文載移凉燠有欣永日實昧通津故勉十舎之勞寄三
餘之暇弋釣書部願言註輯殺青甫就輕用上聞敝帚
自珍緘石知繆敢有塵於廣内庻無遺於小説
庾信謝滕王集序啟　伏覽制垂賜集序紫微懸映如
傳闕里之書青鳥遥飛似送層城之璧若夫甘泉宫裏
玉樹一叢𤣥武闕前明珠六寸不得譬此光芒方斯照
燭有節有度即是能平八風愈昌愈髙殆欲去天三尺
殿下雄才盖代逸氣横雲濟北顔淵闗西孔子譬其毫
翰則風雨爭飛論其文采則魚龍百變蒲桃繞館新開
碣石之宫修竹夾池始作睢陽之苑琉璃汎酒鸚鵡承
杯鳳穴歌聲鸞林舞曲况復行雲逐雨廻雪隨風湖陽
之尉既成為喜之因舂陵之侯便是積慶之地某本乏
材用無多述作加以建業陽九劣免儒硎江陵百六幾
從士隴至如殘編落簡並入塵埃赤軸青箱多從灰燼
比年痾恙彌留光隂視息桑榆已逼蒲栁方衰不無秋
氣之悲實有窮途之恨是以精采瞀亂頗同宋玉言辭
蹇吃更甚揚雄一吟一咏其可知矣好事者不求知音
者不用非有班超之志遂已棄筆未見陸機之文久同
燒硯至於凋零之後殘缺所餘又已雜用補袍隨時覆
醬聖慈憐愍遂垂存録始至揄揚過差君子失辭比擬
從横小人迷惑荆玉抵鵲正恐輕用重寳龍淵削玉豈
不徒勞神慮匠石廻顧朽材變於彫梁孫陽一言奔蹄
成於駿馬故知假人延譽重於連城借人羽毛榮於尺
玉溟池九萬里無踰此澤之深華山五千仞終愧斯恩
之重即日金門細管未動春灰石壁輕雷尚藏冬蟄伏
願聖躬與時納豫南陽寳雉幸足觀瞻酈縣菊泉差能
延壽伏遲至鄴可期從梁有日同杞子之盟㑹必欲瞻
仰風塵共薛侯而來朝謹當逢迎冠盖魚腹尺素鳳足
數行書此謝辭終知不盡
唐王勃上武侍極啟　某聞𤣥螭掩耀光銷赤堇之芒
白鶴摧輝影滅青胡之寳由是紫氛霄耿指牛漢而忘
歸丹水神迷道驪泉而罔悔其有龍文已逺輕圗剸兕
之功魚目濫持自疑靈虵之色循榮覽分朝聞夕可君
侯締華椒閣席寵芝扄粲貂冕於金軒藻龜章於玉署
月開鸞鏡懷精鑑以分形霜湛虬鐘蘊希聲而待物吞
九溟於筆海若控牛涔抗五岳於詞鋒如臨蟻垤馳魂
露谷忻逢紫岫之英驛思霞坵佇接青田之響某北巖
曲藝東臯下節攀翰苑而思齊傃文風而立至迹疲千
里未陪丹轂之逰葉契三英尚隔黄衣之夢謹憑洪貸
輒録舊文輕敢上呈列之如右涓波有託望日谷以馳
誠鐘鼓無施伏雷門而假息
駱賔王上兖州刺史啟　縟綺蕚於詞林綷仙花於筆
苑文江翻浪織玉㶑以韜霞學海驚瀾綴珠連於濯錦
李商隱為李貽孫上李德裕啟　提枹於絶藝之塲班
揚掃地鞠旅於無前之敵江鮑輿尸　詞窮體物律變
登髙文星留伏於筆間綵鳳翺翔於夢裏
李商隱為舉人上翰林蕭侍郎啟　當時人物何戢唯
效於褚公邇日風流杜乂難方於衛玠加以𢎞成與石
郭璞𫝊毫渙水儻來皆逢藻繪荆峰若至只有球琳合
沓縑緗縱横筆硯三都作序不勞皇甫士安萬乗為僚
只有東方曼倩
温庭筠上鹽鐵侍郎啟　素勵顓䝉常耽比興未逢仁
祖誰知風月之情因夢惠連或得池塘之句莫不𠖇搜
刻骨黙想勞神未嫌彭澤之車不歎萊蕪之甑其或嚴
霜墜葉孤月離雲片席飄然方思獨往空亭悄爾不廢
閒吟强將麋鹿之情欲學鴛鴦之性遂使幽蘭九畹傷
謡諑之情多丹桂一枝竟攀援之路斷
梁簡文與湘東王論文書　握瑜懷玉之士瞻鄭邦而
知退章甫翠履之人望閩鄉而歎息詩既若此筆又如
之徒以煙墨不言受其驅染紙札無情任其揺襞甚矣
哉文之横流一至於此
徐陵與李那書　獲殷公所借陪駕纔南入重陽閤詩
及荆州大乗寺宜陽石像碑四首鏗鏘並奏能驚趙鞅
之魂輝煥相華時瞬安豐之眼山澤晻靄竹松參差若
見三峻之峯依然四皓之廟甘泉鹵簿盡在清文扶風
輦路悉陳華簡昔魏武虚帳韓王故臺自古文人皆為
詞賦未有登茲舊閣歎兹幽宫標句清新發言哀斷豈
止悲聞帝瑟泣望羊碑一詠歌梁之言便掩盈懐之淚
至如披文相質意致縱横才壯風雲義深淵海方今二
乗斯悟同免化城六道知歸皆踰火宅宜陽(縣/名)之作特
㑹幽襟所覩黄絹之詞彌懐白雲之頌但恨賒逺擅特
髙峰閒上羅浮康公懸溜不獲銘兹雅頌耀彼幽巖循
環諷詠用忘飢渴握之不置恒如趙璧翫之不足同於
玉枕京師長者好事才人争造蓬門請觀髙製軒車滿
路如看太學之碑街巷相填無異華隂之市但豐城兩
劒尚不阻來韓子雙環必皆希見莫不以好龍無别木
雁可嗤載望瓊瑶因乏行李金風已勁玉質宜調書不
盡言但聞爻繫
李那答書　僕世傳經術才謝劉歆家有賜書學匪班
嗣弱年有志頻愛雕蟲歲月三餘無㤀肄業户牖之間
時安筆硯嚬睂難巧學步非工恒經牧孺之譏屢被陳
思之誚羞逢仲子類君山之鼓琴屢見子將同本初之
車服不謂殷侯虚談成價遂同布鼓輕響雷門燕石空
雕終慙比德楚軍雖拂實愧棲桐豈若邯鄲舉袖唯聞
變曲協律飛塵必應不顧是以日南寳貝遥望歸秦合
浦文犀更希還漢芳春行獻鸎其鳴矣懸豫章之床置
長安之驛厚築墻垣思逢鄭僑之聘工歌周頌佇奏延
陵之樂書繒有復道意無伸
梁簡文帝答張纘謝示集　纘好文章於今二十五載
矣竊嘗論之日月參辰火龍黼黻尚且著於𤣥象章於
人事而況文辭可止詠歌可輟乎不為壯夫揚雄實小
言破道非謂君子曹植亦小辨破言論之科刑罪在不
赦至如春庭落景轉蕙承風秋雨且晴檐梧初下浮雲
生野明月入樓時命親賔乍動嚴駕􁫶璖屢酌鸚鵡驟
傾伊昔三邊久留四載胡霧連天征旗拂日時聞塢笛
遥聴塞笳或鄉思悽然或雄心噴薄是以沈吟短翰補
綴庸音寓目寫心因事而作
又答新渝侯和詩書　垂示三首風雲吐於行間珠玉
生於字裏跨躡曹左含超潘陸雙鬢向光風流已絶九
梁插花步揺為古髙樓懐怨結眉表色長門下泣破粉
成㾗復有影裏細腰令與真類鏡中好面還將畫等此
皆性情卓絶新致英奇故知吹簫入秦方識來鳳之巧
鳴瑟向趙始覩駐雲之曲手持口誦喜荷交并也
周庾信趙國公集序　竊聞平陽擊石山谷為之調大
禹吹筠風雲為之動與夫含吐性靈抑揚詞氣曲變陽
春光廻白日豈得同年而語哉柱國趙國公發言為論
下筆成章逸態横生新情振起風雨争飛魚龍各變方
之珪璧塗山之㑹萬重譬似雲霞赤城之巖千丈文參
厯象即入天官之書韻涉絲桐咸歸總章之觀論其壯
也則鵬起半天語其細也則鷦巢蚊睫豈直熊熊旦上
增城抱日月之光燄燄宵飛南斗燭蛟龍之氣昔者屈
原宋玉始於哀怨之深蘇武李陵生於别離之世自魏
建安之末晉太康以來雕蟲篆刻其體三變人人自謂
握靈蛇之珠抱荆山之玉矣公斟酌雅頌諧和律吕若
使言乖節目則曲臺不顧聲止操縵則成均無取遂得
棟梁文囿冠冕詞林大雅扶輪小山承盖
梁劉孝綽昭明太子集序　編綈緗於七閣彈竹素於
九流　於是淹中稷下之生金華石渠之士莫不過衢
樽而挹多少見斗極而曉西東　屬文之體鮮能周備
長卿徒善既累為遲少孺雖疾俳優而已子淵淫靡若
女工之蠧子雲侈靡異詩人之則孔璋詞賦曹祖勸其
修今伯喈答贈摯虞知其頗古孟堅之頌尚有似贊之
譏士衡之碑猶聞類賦之貶深乎文者兼而善之能使
典而不野逺而不放麗而不淫約而不儉獨擅衆羙斯
文在斯
楊烱王勃集序　先鳴楚舘孤峙齊宫乗忌側目應劉
失步　於是鼓舞其心發洩其用八埏馳騁於思緒萬
代出沒於毫端契將往而必融防未來而先制動揺文
律宫商有奔命之勞沃蕩詞源河海無息肩之地以兹
偉鑒取其雄伯壯而不虚剛而能潤雕而不碎按而彌
堅大則用之以時小則施之有序徒縱横以取勢非鼔
怒以為資長風一振衆萌自偃遂使繁綜淺術無籓籬
之固粉繪小才失金湯之險積年綺碎一朝清廓翰苑
豁如辭林増峻反諸宏博君之力焉　於是窮蓍蔡以
象告考爻彖以情言既乗理而得𤣥亦研精而徇道虞
仲翔之盡思徒見三爻韓康伯之成功僅踰兩繫君之
所注見光前古與夫發天地之秘藏知鬼神之情狀者
合其心矣　陳羣稟太丘之訓時不逮焉孔伋𫝊司冦
之文彼何功矣
晉書機雲𫝊論　髙詞逈映如朗月之懸光疉意廻舒
若重巖之積秀千條析理則電折霜開一緒連文則珠
流璧合其詞深而雅其義博而顯故足逺超枚馬髙躡
王劉百代文宗一人而已
沈約謝靈運傳論　周室既衰風流彌著屈平宋玉𨗳
清源於前賈誼相如振芳塵於後英辭潤金石髙義薄
雲天自兹以降情志愈廣王褒劉向揚班崔蔡之徒異
軌同奔遞相師祖雖清辭麗曲時發乎篇而蕪音累氣
固亦多矣若夫平子豔發文以情變絶唱髙蹤久無嗣
響至於建安曹氏基命三祖陳王咸蓄盛藻甫乃以情
緯物以文被質自漢至魏四百餘年辭人才子文體三
變相如工為形似之言二班長於情理之説子建仲宣
以氣質為體並標能擅羙獨映當時是以一世之士各
相慕習原其飈流所始莫不同祖風騷徒以賞好異情
故意製相詭降及元康潘陸特秀律異班賈體變曹王
縟旨星稠䌓文綺合綴平臺之逸響采南皮之髙韻遺
風餘烈事極江右在晉中興𤣥風獨扇為學窮於柱下
博物止乎七篇馳騁文辭義殫於此自建武暨於義熈
歴載將百雖比響聨辭波屬雲委莫不寄言上德託意
𤣥珠遒麗之辭無聞焉耳仲文始革孫許之風叔源大
變太元之氣爰逮宋氏顔謝騰聲靈運之興㑹標舉延
年之體裁明宻並方軌前秀垂範後昆若夫敷衽論心
商榷前藻工拙之數如有可言夫五色相宣八音協暢
由乎𤣥黄律吕各適物宜欲使宫羽相變低昂舛節若
前有浮聲則後須切響一簡之内音韻盡殊兩句之中
輕重悉異妙達此旨始可言文至於先士茂制諷髙歴
賞子建函京之作仲宣灞岸之篇子荆零雨之章正長
朔風之句並直舉胷情非傍詩史正以音律調韻取髙
前式自靈均以來多歴年代雖文體稍精而此秘未覩
至於髙言妙句音韻天成皆暗與理合匪由思至張蔡
曹王曾無先覺潘陸顔謝去之彌逺世之知音者有以
得之此言非謬
劉勰文心雕龍原道　自鳥跡代繩文字始炳炎皥遺
事紀在三墳而年世渺邈聲采靡追唐虞文章則煥乎
始盛元首載歌既發吟咏之志益稷陳謨亦垂敷奏之
風夏后氏興業峻鴻績九敘惟歌勲德彌縟逮及商周
文勝其質雅頌所被英華日新文王憂患繇(音/宙)辭炳曜
符采複隱精意艱深重以公旦多材振其徽烈剬(音/端)詩
緝頌斧藻羣言至夫子繼聖獨秀前哲鎔鈞六經必金
聲而玉振雕琢情性組織辭令木鐸起而千里應席珍
流而萬世響寫天地之輝光曉斯民之耳目矣
詮賦　觀夫荀結隱語事數自環宋發巧譚實始淫麗
枚乗兎園舉要以㑹新相如上林繁類以成豔賈誼鵩
鳥致辨於情理子淵洞簫窮變於聲貌孟堅兩都明絢
以雅贍張衡二京迅發以宏富子雲甘泉構深瑋之風
延夀靈光合飛動之勢凡此十家並詞賦之流也及仲
宣靡宻發端必遒偉長博通時逢壯采太冲安仁䇿勲
於鴻規士衡子安底績於流制景純綺巧縟理有餘彦
伯梗槩情韻不匱亦晉魏之賦首也
頌讚　原夫頌惟典雅辭必精鑠敷寫似賦而不入華
侈之區敬慎如銘而異乎規戒之域揄揚以發藻汪洋
以樹義　容體底煩勲業垂讃鏤影螭文聲理有爛年
積逾逺音徽如旦降及品物炫辭作翫
祝盟　漢之羣祀肅其㫖禮既總碩儒之儀亦參方士
之術所以秘祝移過異於成湯之心侲(真/)子毆疫同於
越巫之祝
誄碑　論其人也曖乎若可覿道其哀也悽焉如可傷
　寫實追虚碑誄以立銘德慕行文采允集觀風似面
聽詞如泣石墨鐫華頹影豈忒
哀弔　必使情性㑹悲文采引泣乃其貴耳
諧隱　華元棄甲城者發睅目之謳臧紇喪師國人造
侏儒之歌並嗤戲形貌内怨為俳也又蠶蠏鄙諺貍首
淫哇茍可箴戒載於禮典故知諧詞隱言亦無棄矣
昔還社求拯於楚師喻眢井而稱麥麴叔儀乞糧於魯
人歌被玉而呼庚癸伍舉刺荆王以大鳥齊客譏薛公
以海魚莊姬托辭於龍尾臧文謬書於羊裘
詔䇿　故兩漢詔誥職在尚書王言之大動入史䇿其
出如綍不反若汗是淮南有英才武帝使相如視草隴
右多文士光武加意於文書是豈直取羙當時亦敬慎
來葉矣　夫王言崇秘大觀在上所以百辟其刑萬邦
作孚故授官選賢則義炳重離之輝優文封策則氣含
風雨之潤敕戒恒誥則筆吐星漢之華治戎爕伐則聲
有荐雷之威𤯝灾肆赦則文有春露之滋明罰勑法則
辭有秋霜之烈此詔䇿之大畧也
檄移　夫兵以定亂莫敢自專天子親戎則稱恭行天
罰諸侯御師則云肅將王誅故分閫推轂奉詞罰罪非
惟致果為毅亦且厲辭為武使聲如衝風所擊氣似欃
槍所掃奮其武怒總其罪人懲其惡稔之時顯其貫盈
之數揺姦宄之膽訂信慎之心使百尺之衝摧折於咫
書萬雉之城顛墜於一檄者也　凡檄之大體或述此
休明或敘彼苛虐指天時審人事筭强弱角權勢標蓍
龜於前騐懸鞶鑑於已然雖本國信實參兵詐譎詭以
馳旨煒曄以騰説凡此衆條莫或違之者也
封禪　茲文為用盖一代之典章也構位之始宜明大
體樹骨於訓典之區選言於宏富之路使意古而不晦
於深文今而不墜於淺義吐光鋩辭成㢘鍔則為偉矣
章表　左雄奏議臺閣為式胡廣章奏天下第一
奏啟　後之彈事迭相斟酌惟新日用而舊凖弗差然
函人欲全矢人欲傷術在紏惡勢必深峭詩刺讒人投
畀豺虎禮疾無禮方之鸚猩墨翟非儒目以豕彘孟軻
譏墨比諸禽獸詩禮儒墨既其如茲奏劾嚴文孰云能
免是以世人為文競於詆訶吹毛取瑕次骨為戾復似
善罵多失折衷若能濶禮門以懸規標義路以植矩然
後踰垣者折肱捷徑者滅趾何必躁言醜句詬病為功
哉是以立範運衡宜明體要必使理有典刑辭有風軌
總法家之式秉儒家之文不畏强禦氣流墨中無縱詭
隨聲動簡外乃絶稱席之雄直方之舉耳
議對　夫動先擬議明用稽疑所以敬慎羣務弛張治
術故其大體所資必樞紐經典採故實於前代觀通變
於當今理不謬揺其枝字不妄舒其藻又郊祀必洞於
禮戎事必練於兵佃穀先曉於農斷訟務精於律然後
標以顯義約以正辭文以辨潔為能不以繁縟為巧事
以明覈為羙不以深隱為奇此綱領之大要也若不達
政體而舞筆弄文支離構辭穿鑿㑹巧苟空騁其華固
為事實所擯設得其理亦為㳺辭所埋昔秦女嫁晉從
文衣之媵晉人貴媵而賤女楚珠鬻鄭為薫桂之櫝鄭
人買櫝而還珠若文浮於理末勝其本則秦女楚珠復
在於兹矣　漢飲博士而雉集乎堂晉䇿秀才而麏興
於前無他怪也選失之異耳
書記　詳總書體本在盡言言以散鬱陶託風采故宜
條暢以任氣優柔以懌懐文明從容亦心聲之獻酬也
　意少一字則義闕句長一言則辭妨　才冠鴻筆多
踈尺牘譬九方歅之識駿足而不知毛色牝牡也言既
身文信亦邦瑞翰林之士思理實焉
神思(全/)　古人云形在江海之上心存魏闕之下神思
之謂也文之思也其神逺矣故寂然凝慮思接千載悄
焉動容視通萬里吟咏之間吐納珠玉之聲眉睫之前
卷舒風雲之色其思理之致乎故思理為妙神與物㳺
神居胸臆而志氣統其闗鍵物沿耳目而辭令管其樞
機樞機方通則物無隱貌闗鍵將塞則神有遯心是以
鈞陶文思貴在虚静䟽瀹五藏澡雪精神積學以儲寳
酌理以富才研閱以窮照馴致以懌辭然後使𤣥解之
宰尋聲律而定墨獨照之匠闚意象而運斤此盖馭文
之首術謀篇之大端夫神思方運萬途競萌規矩虚位
刻鏤無形登山則情滿於山觀海則意溢於海我才之
多少將與風雲而並驅矣方其搦翰氣倍詞前暨乎篇
成半折心始何則意翻空而易奇言徴實而難巧也是
以意授於思言授於意宻則無際踈則千里或理在方
寸而求之域表或義在咫尺而思隔山河是以秉心養
術無務苦慮合章司契不必勞情也人之稟才遲速異
分文之制體大小殊功相如含筆而腐毫揚雄輟翰而
驚夢桓譚疾感於苦思王充氣竭於思慮張衡研京以
十年左思練都以一紀雖有巨文亦思之緩也淮南崇
朝而賦騷枚臯應詔而成賦子建援牘如口誦仲宣舉
筆似㝛構阮瑀據案而制書禰衡當食而草奏雖有短篇
亦思之速也若夫駿發之士心總要術敏在慮前應機
立斷覃思之人情饒岐路鑒在疑後研慮方定機敏故
造次而成功慮疑故愈久而致績難易雖殊並資博練
若學淺而空遲才踈而徒速以斯成器未之前聞是以
臨篇綴慮必有二患理鬱者苦貧辭溺者傷亂然則博
聞為饋貧之糧貫一為拯亂之藥博而能一亦有助乎
心力矣若情數詭襍體變遷貿拙辭或孕於巧義庸事
或萌於新意視布於麻雖云未費杼軸獻功煥然乃珍
至於思表纎旨文外曲致言所不追筆固知止至精而
後闡其妙至變而後通其數伊摯不能言鼎輪扁不能
語斤其微矣乎
體性　是以賈生駿發故文潔而體清長卿傲誕故理
侈而辭溢子雲沈寂故志隱而味深子政簡易故趣昭
而事博孟堅雅懿故裁宻而思靡平子淹通故慮周而
藻宻仲宣躁鋭故頴出而才果公幹氣褊故言壯而情
駭嗣宗俶儻故響逸而調逺叔夜儁俠故興髙而采烈
安仁輕敏故鋒發而韻流士衡重矜故情繁而辭隱觸
類以推表裏必符
風骨(全/)　詩總六義風貫其首斯乃化感之本原志氣
之符契也是以怊悵述情必始乎風沉吟鋪辭莫先於
骨故辭之待骨如體之樹骸情之含風猶形之包氣結
言端直則文骨成焉意氣駿爽則文風清焉若豐藻充
贍風骨不飛則振采失鮮負聲無力是以綴慮裁篇務
盈守氣剛健既實輝光乃新其為文用譬征鳥之使翼
也故練於骨者析辭必精深乎風者述情必顯捶(朶/)字
堅而難移結響凝而不滯此風骨之力也若瘠義肥辭
繁雜失統則無骨之徴也思不環周索莫乏氣則無風
之騐也昔潘朂錫魏思摹經典羣才韜筆乃其骨髓峻
也相如賦仙氣號凌雲蔚為詞宗乃其風力遒也能鑒
斯要可以定文茲術或違無務繁采故魏文稱文以氣
為主氣之清濁有體不可力强而致故其論孔融則云
氣體髙妙論徐幹則云時有齊氣論劉楨則云時有逸
氣公幹亦云孔氏卓卓信含異氣筆墨之性殆不可勝
並重氣之旨也夫翬(輝/)翟備色翾(緩/)翥百步肌豐而力
沉也鷹隼乏彩翰飛戾天骨勁而氣猛也文章力才有
似於此若風骨乏采則鷙集翰林采乏風骨則雉竄文
囿惟藻耀而髙翔固文筆之鳴鳳也若夫鎔鑄經典之
範翔集子史之術洞曉情變曲昭文體然後能孚甲新
意雕畫奇辭昭體故意新而不亂曉變故辭奇而不黷
若骨采未圓風辭未練而跨畧舊規馳騖新作雖獲巧
意危敗亦多豈空結奇字紕繆而成輕矣周書云辭尚
體要弗惟好異盖防文濫也然文術多門各適所好明
者弗授學者弗師於是習華隨侈流遁㤀反若能確乎
正式使文明以健則風清骨峻篇體光華能研諸慮何
逺之有哉
通變　確而論之則黄唐淳而質虞夏質而辨商周麗
而雅楚漢侈而豔魏晉淺而綺宋初訛而新從質及訛
彌近彌淡何則競今踈古風味氣衰也今才穎之士刻
意學文多畧漢篇師範宋集雖古今偹閱然近附而逺
踈矣夫青生於藍絳生於蒨雖踰本色不能復化桓君
山云予見新進麗文羙而無採及見劉揚言辭常輒有
得此其騐也故練青濯錦必歸藍蒨矯訛翻淺還宗經
誥斯斟酌乎文質之間而隱括乎雅俗之際可與言變
通矣　采如宛鴻之奮鬐光若長離之振翼乃穎脱之
文矣若乃齷齪於偏解矜激乎一致此庭間之廻驟豈
萬里之逸步哉
定勢　勢者乗利而為制也如機發矢直澗曲湍囬自
然之趣也　漪水不激槁木無陰
情采(全/)　聖賢書辭總稱文章非采而何夫水性虚而
淪漪結木體實而花蕚振文附質也虎豹無文則鞹同
犬羊犀兕有皮而色資丹漆質待文也若乃綜述性靈
敷寫氣象鏤心鳥跡之中織辭魚網之上其為彪炳縟
采名矣故立文之道其理有三一曰形文五色是也二
曰聲文五音是也三曰情文五性是也五色雜而成黼
黻五音比而成韶夏五情發而為辭章神理之數也孝
經垂典喪言不文故知君子常言未嘗質也老子疾偽
故稱羙言不信而五千精妙則非棄羙矣莊周云辨雕
萬物謂藻餙也韓非云豔采辨説謂綺麗也綺麗以豔
説藻飾以辨雕文辭之變於斯極矣研味孝老則知文
質附乎性情詳覽莊韓則見華實過乎淫侈若擇源於
涇渭之流按轡於邪正之路亦可以馭文采矣夫鉛黛
所以飾容而盼倩生於淑姿文采所以飾言而辨麗本
於情性故情者文之經辭者理之緯經正而後緯成理
定而後辭暢此立文之本源也昔者詩人什篇為情而
造文辭人賦頌為文而造情何以明其然盖風雅之興
志思蓄憤而吟咏情性以諷其上此為情而造文也諸
子之徒心非鬱陶茍馳夸飾鬻聲釣世此為文而造情
也故為情者要約而寫真為文者淫麗而煩濫而後之
作者採濫忽真逺棄風雅近師辭賦故體情之製日踈
逐文之篇愈盛故有志深軒冕而汎詠臯壤心纒幾務而
虚述人外真宰弗存翩其反矣夫桃李不言而成蹊有
實存也男子樹蘭而不芳無其情也夫以草木之微依
情待實況乎文章述志為本言與志反文豈足徵是以
聨詞結采將欲明經采濫詞詭則心理愈翳固知翠綸
桂餌反所以失魚言隱榮華殆謂此也是以衣錦褧衣
惡文太章賁象窮白貴乎反本夫能設模以位理擬地
以置心心定而後結音理正而後摛藻使文不滅質博
不溺心正采耀乎朱藍間色屏於紅紫乃可謂雕琢其
章彬彬君子矣
鎔裁　規範本體謂之鎔剪截浮詞謂之裁裁則蕪穢
不生鎔則綱領昭暢　凡思緒初發辭采苦雜心非權
衡勢必輕重是以草剏鴻筆先標三凖履端於始則設
情以位體舉正於中則酌事以取類歸餘於終則撮辭
以舉要　思贍者善敷才覈者善刪善刪者事去而意
留善敷者辭殊而意顯昔謝艾王濟西河文士張駿以
為艾繁而不可刪濟畧而不可益若二子者可謂鍊鎔
裁而曉繁畧矣
聲律　古之教歌先揆以法使疾呼中宫徐呼中徵夫
商徵響髙宫羽聲下抗喉矯舌之差攅唇激齒之異㢘
肉相凖皎然可分今操瑟不調必知改張摘文乖張而
不識所調響在彼絃乃得克諧聲萌我心更失和律其
故何哉良由内聴難為聰也故外聴之易絃以手定内
聴之難心與聲紛可以數求難以辭逐凡聲有飛沈響
有雙疉雙聲隔字而每舛疉韻雜句而必暌沈則響發
而斷飛則聲颺不還並轆轤交往逆鱗相比迂其際㑹
則往蹇來連亦文家之吃也
章句　其控引情理送往際㑹譬舞容廻環而有綴兆
之位歌聲靡曼而有抗墜之節也　尋詩人擬喻雖斷
章取義然章句在篇如繭之抽緒原始要終體必鱗次
啟行之辭逆萌中篇之意絶筆之言追勝前句之旨故
能外文綺交内義脉注跗蕚相銜首尾一體若辭失其
明則羈旅而無友事乖其次則飄寓而不安
夸飾　是以言峻則嵩髙極天論狹則河不容舠説多
則子孫千億稱少則民靡孑遺襄陵舉滔天之目倒戈
立漂杵之論辭雖已甚其義無害也且夫鴞音之醜豈
有泮林而變好荼味之苦寜以周原而成飴並意深褒
讃故義成矯飾大聖所錄以垂憲章孟軻云説詩者不
以文害辭不以辭害志也自宋玉景差夸飾始盛相如
憑風詭濫愈甚故上林之舘奔星與宛虹入軒從禽之
盛飛㢘與鷦鷯俱獲又子雲校獵鞭宓妃以饟屈原張
衡羽獵困𤣥冥於朔野孌彼洛神既非魑魅惟此水怪
亦非魍魎而虚用濫形不其踈乎
事類　故魏武稱張子之文為拙然學問膚淺所見不
博專拾掇崔杜小文所作不可悉難難便不知所出斯
則寡聞之病也夫經典沉深載籍浩瀚實羣言之奥區
而才思之神臯也揚班以下莫不取資任力耕耨縱意
漁獵操刀能割必列膏腴是以將贍才力務在博見狐
腋非一皮能溫雞蹠必數千而飽矣　故事得其要雖
小成績譬寸轄制輪尺樞運闗也或微言羙事置於閒
散是綴金翠於足脛靚粉黛於胸臆也
養氣　若夫器分有限智用無涯或慚鳬企鶴瀝辭鐫
思於是精氣内銷有似尾閭之波神志外傷同乎牛山
之木怛惕之盛疾亦可推矣至如仲任置研以綜述叔
通懷筆以專業既暄之以嵗序又煎之以日時是以曹
公懼為文之傷命陸雲歎用思之困神非虛談也夫學
業在勤故有錐股自勵至於文也則申寫鬱滯故宜從
容率情優柔適㑹若銷鑠精膽蹙迫和氣秉牘以驅齡
灑翰以伐性豈聖賢之素心㑹文之直理哉且夫思有
利鈍時有通塞沐則心覆且或反常神之方昏再三愈
黷是以吐納文藝務在節宣清和其心調暢其氣煩而
即捨勿使壅滯意得則舒懷以命筆理伏則投筆以卷
懷逍遥以針勞譚笑以藥倦常弄閒於才鋒賈餘於文
勇使刃發如新湊理無滯雖非胎息之邁術斯亦衛氣
之一方也
附㑹　是以四牡異力而六轡如琴馭文之法有似於
此去留在心修短在手齊其步驟總轡而已故善附者
異㫖如肝膽拙㑹者同音如胡越改章難於造篇易字
艱於代句此已然之騐也昔張湯疑奏而再却虞松草
表而履譴並理事之不明而辭旨之失調也及倪寛更
草鍾㑹易字而漢武歎奇晉景稱善者乃理得而事明
心敏而辭富也
物色　是以詩人感物聨類不窮流連萬象之際沈吟
視聴之區寫氣圖貌既隨物以宛轉屬采附聲亦與心
而徘徊故灼灼狀桃花之鮮依依盡楊栁之貌杲杲為
出日之容瀌瀌擬雨雪之狀喈喈逐黄鳥之聲喓喓學
草蟲之韻皎日嘒星一言窮理參差沃若兩字連形並
以少總多情貌無遺矣雖復思經千載將何易奪及離
騷代興觸類而長物貌難盡故重㳫舒狀於是嵯峨之
類聚葳㽔之羣積矣及長卿之徒詭勢瓌聲模山範水
字必魚貫所謂詩人麗則而約言辭人淫麗而繁句也
　山㳫水匝樹雜雲合日既往還心亦吐納春日遲遲
秋風颯颯情往似贈興來如答
　　文學部(書問/)
劉褘之酬鄭沁州詩　麒閣一代良熊軒千里躅緝圖
昭國典按部留宸矚匪厭承明廬佇兼司隸局芸書暫
輟載行使方臨俗節變風緒髙秋深露華溽寒山歛輕
靄霽野澄初旭已覺長年悲誰堪岐路促遥林征馬迅
别舘嘶驂跼雅贈響摐金索居暌倚玉悽斷離鴻引勞
歌思足曲
楊烱和酬虢州李司法詩　唇齒標形勝闗河壯邑居
寒山抵方伯秋水面鴻臚君子從逰宦忘情任卷舒風
霜下刀筆軒盖擁門閭平野芸黄遍長洲鴻雁初菊花
宜泛酒蒲葉好裁書昔我芝蘭契悠然雲雨踈非君重
千里誰肻惠雙魚
李白代佳人寄翁參樞先輩詩　等閒經夏復經寒夢
裏驚嗟豈暫安南國風光當世少西陵波浪過江難周
旋小字挑燈讀重疉遥山隔霧看直是為君飡不得書
來莫説更加飡
劉長卿奉寄婺州李使君舎人詩　建隼罷鳴珂初傳
來暮歌漁樵識太古草樹得陽和東道諸生從南依逺
客過天清婺女出土厚絳人多永日空相望流年復幾
何崖開當夕照葉去逐寒波眼闇經難受身閒劍懶磨
似鵩占賈誼上馬識㢘頗窮分安藜藿衰容稱薜蘿只
應隨越鳥南翥託髙柯
包佶酬于侍郎湖南見寄詩　桂嶺千崖斷湘江一派
通長沙今賈傅東海舊于公章甫經殊俗離騷繼雅風
金閨文作字玉匣氣成虹翰墨時無侣丹青夙在工主
恩留左掖人望積南宫巧拙循名異浮沉顧位同九遷
歸上畧三已契愚衷責謝庭中吏悲寛塞上翁楚材欣
有適燕石愧無功山曉重嵐外林春若霧中雪花翻海
鶴波影倒江楓去札頻逢信廽帆早挂空避賢方有日
非敢愛微躬
周賀投江州張郎中詩　要地無閒日仍容冒謁頻借
山年涉閏寝郡月踰旬驛徑曾衝雪公泉省滌塵隨行
溪路細接話草堂新減藥痊餘癖飛書問苦貧噪蟬離
宿殻吟客寄秋身鍊句盈箱箧懸圖視蜀閩静居匡阜
近終作社中人
崔峒書情寄上蘇州韋使君兼呈吳縣李明府詩　數
年湖上謝浮名竹杖紗巾遂性情雲外有時逢寺宿日
西無事傍江行陶潛縣裏看花發庾亮樓中對月明誰
念獻書來萬里君王深在九重城
梁簡文帝與劉孝綽書　執别灞滻嗣音沮濶合璧不
停旋灰屢徙玉霜夜下旅雁晨飛想凉燠得宜時候無
爽既官寺務煩簿領殷湊等張釋之條理同于公之明
察雕龍之才本博靈虵之譽自髙頗得暇逸於篇章從
容於文諷頃擁旄西邁載離寒暑曉河未落拂桂棹而
先征夕鳥歸林懸孤帆而未息足使邊心憤薄鄉思邅
廻但離濶已久載勞寤寐行聞還驛以慰相思
又答湘東王書　暮春羙景風雲韶麗蘭葉堪齅沂水
可浴苐邵南寡訟時輟甘棠之隂冀州為政暫止褰襜
之務唐景薦大言之賦安汰述連環之辯盡逰玩之羙
致足樂乎吾春初卧疾極成委弊雖西山白鹿懼不能
愈子預赤丸尚憂未振髙卧六安每思扁鵲之問静然
四屋念絶修都之香皇上慈被率土甘露聿宣鳴銀鼓
於寳坊轉金輪於香地法雷驚夢惠日暉朝道俗輻湊
逺近畢集獨以疾障致隔聞道豈止楊僕有闗外之傷
周南起留滯之恨
又與蕭臨川書　零雨送秋輕寒迎節江楓曉落林葉
初黄登舟玉河(一作/已積)殊足勞止解維金闗定在何日八
區内侍厭直御史之廬九棘外府且息官曹之務應分
竹南川剖符千里但黑水初旋未申十千之飲桂宫既
啟復乖雙闕之宴文雅縱横即事分阻清夜西園𦕈然
未克想征艫而結歎望桂席而霑襟若使𢎞農書疏脱
還鄴下河南口占儻歸鄉里必遲青泥之封且觀朱明
之詩白雲在天蒼波無極瞻言岐路眷慨良深愛䕶波
潮敬朂光彩
李嶠與雍州崔錄事司馬錄事書　伏惟公等思侔天
假道合神契清襟與秋水俱映縟藻共春葩競發風雲
感其聲律牆仞深其閫奥羽陵湘簡遥開博綜之門洞
庭金石近入鏗鏘之韻固以重規坐右連華史筆深思
匠之真筌畢文心之能事嶠學術蕪淺才藝寡薄弓冶
遺業獨事斯文而衣冠後進多慙接武頃以三餘暇景
四時風月斗酒娛樂嚶鳴感召春還江北時興楚客之
謡木落淮南乍動潘生之思有同狂簡無近雅什不意
頻降德音猥垂訪逮恭承嘉惠揣摹虚寡鑒淄水而慙
容遵壽陵而恧步但以螢燭光耀尚增輝於暘谷畎澮
微流且朝宗於水府敢縁斯義上呈如别大夫攄思空
擬登髙小子裁章顧羞調下
又上廵察覆囚使歴城張明府書　伏冀晰鑒蘭苖綴
思茅茹俾夫集螢收曜攀若華而翳景射鮒堙流泝扶
津而飲液野籟叶編鐘之韻甘黎味和鼎之滋則樹李
其緘反抛知執昔鯷濵據地抗嘉言於直指龍門蹈閫
邀逺好於司隸兩賔不嫌於黷進二主無忤於歡接並
雕芳憲序灼羙清流然則古之望今亦猶今之視昔矣
投翰魄沮授簡心馳
又上雍州髙長史書　河陽春樹開四照於詞林洞庭
秋水清九流於心鏡　夫引往納來江海所以深廣損
上益下乾坤所以光大是故虚已之求有屈位而伸道
汎接之愛或開懷而受物若乃崇峻宫垣扄鑰閫奥使
屬睇之目隔愈深而照窮仰止之心限彌髙而望絶仰
賔以之失位篲客以之亡門將恐慕義之夫思為黄鶴
之舉企景之客不作真龍之逰願君侯垂古人之風申
國士之分假其白璧之契接以黄金之言不忽當年要
之卒歲則重如熊掌府中饒取義之賔輕若鴻毛節下
有徇生之士矣
王勃上絳州上官司馬書　下官者康衢之賤耳嘗聞
闕里之言頗挂平輿之目豈不知塵形俗狀㳺水鏡而
多慙枹鼓援鼙偶雷門而自失而欲刻鵠飾鳬唐突扄
餘者邪徒以登山泛海庻測髙深執炬𫝊螢希增日月
　君侯極天分構振瓊樹而韜霞帶地疏源握珠胎而
冠月鱗軒羽殿瑶臺降卿相之榮鵲印蟬簮金社發公
侯之始青臯獨唳望鴻漸而翻霞丹穴髙鳴對鵷池而
矯霧嚴助以賢良待詔未厭承明汲黯以方正拾遺終
榮卧里藩維克振旣參來暮之歌邦國不空自有康沂
之相加以雄材廣度散琬琰於胸懷逸氣遒文運風霜
於掌握迫青㝠而構合煙霞之涯涘莫尋振滄渤以流
謙江漢之波瀾未測耀靈桂於趙席垂棘知歸辨羣籟
於莊軒懸匏自記賔階夕敞清河銷驥贄之虞虚榻晨
披心禮得龍驅之地方當翊賛宸極羽儀台屏豈徒偃
仰州縣勞事藩庭而已哉借如僕者言不滿於鄉黨聲
不出於堂閾東海取樂於簞瓢南山畢志於文史飡花
佩葉入蘭室而談𤣥挹露攀霞坐松扄而嘯逸揚子雲
之澹泊心竊慕之嵇叔夜之逍遥真其好也未嘗露才
揚已飾小智以驚愚假勢憑時託中人而樹迹遍逰天
下寒心於將相之門獨守太𤣥側身於名利之境嘗謂
奉琴巵於北牖詠詩禮於南陔坐商洛而折雲英臨江
湖而採煙液生願畢矣而屬鸞扄停逸頻虚不次之階
鶴板徵賢累發非常之詔天下有道吾豈匏𤓰承達人
一顧之榮辱公車再辟之禮平津侯之博物終屈奉常
賈大夫之才名猶逢絳灌况庸者而可免於此乎君侯
要津先據圗海盛於當時下官覆簣方勤為山始於今
日雖陵深谷變終非入室之賔而晝詠宵吟敢預升堂
之列夫以幽明不測尺標見天下之心巨細相傾寸管
合羲舒之度豈非道存斯貴理在必亨霸略近發於輿
歌皇圗不隔於芻議故有榮枯絶等奉推轂而欣然年
勢不侔受分庭而罔愧風規可接惟君侯體之今古未
殊則下官願矣常恨霜松列澗萬尋無罩月之期露草
滋山寸莖有梢雲之望斯則聲實困於兼濟才位難於
俱立况乎地勢不足以誇俗容貌不足以動人遑遑藪
澤安足以奉髙明之咳唾也所冀蠅階賤質附雲足而
追飈蚋序輕姿託霜毛而絶海委名勵已蛟鐔申獨斷
之能偶跡當仁驪珠鮮闇投之懼天衢可望指鵬程而
三休巨壑難遊伏龍門而一息
又為人與蜀城父老書　韓信之無津也昌亭之一餓
夫耳馬卿之失路也臨卭之一食客耳武不足以服衆
文不足以動時長劒屈於無知洪筆淪於不用洎乎雄
圗躡運至尊納背水之謀麗藻昇朝天子賞凌雲之作
威加海岳聲振廟廊彼淮隂之俠少成都之遺老也又
焉能知逺近哉是以鑒物於肇不於成賞士於窮不於
達是知卞和之得玉也精存於岸谷之間張華之得劒
也氣發於星辰之際夫豈琢磨成器然後知其寳剸斷
為能然後知其用哉　劉仲文之逺識不以乾沒詣梁
城閔仲叔之髙風不以口腹累安邑雖其已没生氣猶
存　方今白藏紹序朱律謝期天髙而林野踈候肅而
江山静輕蟬送夏驚晚吹於風園旅雁乗秋動宵吟於
露渚　蜀都廣鎭岷㠊奥壤山分玉宇水向金陵　歸
雲止雁流曙響於東津落照開鴻寫晴規於北岸螢踈
夕砌蟬促朝林　昔者虞公再見懸光白璧之前季布
一言猶定黄金之諾況乎交已成於杵臼道已茂於金
蘭希照窮途遠流嘉貺若使恩裁口腹空留安邑之賔
惠闕始終取恨昌亭之客
史祥答隋太子廣書　身在邊隅情馳魏闕每至清風
夜起朗月孤照想鳴笳之啟路思託駕於後車塞表京
華山川悠逺瞻仰浮雲伏增澘結
王孝籍上牛𢎞書　夫以一介貧人七年直省課税不
勉慶賞不沾賣貢禹之田供釋之(一作/氏)之費有弱子之
累無强兄之親加以老母在堂光隂遲暮寒暑違侍闗
山迢遥齧臂為期前途邈矣倚閭之望朝夕已勤謝相
如之病無官可以免發梅福之狂非仙所能避愁疾甚
乎厲鬼人生異夫金石營魂且散恐筮予無徵齎恨入
冥則虚縁恩顧此乃王稽所以致言應侯為之不樂也
駱賔王上吏部裴侍郎書　僕誠鄙人也頗覽前事每
讀古書見髙堂九仞曾輿有北向之悲積粟萬鍾季路
起南逰之歎未嘗不廢書輟卷流涕霑衣何者情蓄自
衷事符則感形潛於内迹應斯通
又上兖州崔長史啟　心波湛漢詠魄曜於黄陂情岳
干天韞風雲於稽巘龍津共濟競忻登御之車蕪室欽
賢必攬澄清之轡　是以佐龜隂而演化務肅萬城翼
麟壤以宣風恩覃千里
又上兖州張司馬啟　言阿激箭浴紫貝以飛湍情岳
驚峰蔽丹霄而傑峻文條擢秀馥長坂之幽蘭筆苑揚
葩燦小山之丹桂松飈結韻縉紳藉以雌黄巖電流光
通賢資其月旦　緝諧麟甸下白鶴於仙庭輔弼鳬郊
重黄金於帝里　所冀分其末照惠以餘波得預觀光
全由唾咳儻雲鑣釋絏申其潄玉之音霜匣開輝照以
盤蛟之影則隂山之雀敢懷飡蘂之心漢東之虵期致
投珠之報
又上齊州張司馬啟　金波離畢零陵之石自飛瑶光
建寅蕭坵之火暫爇
又上吏部侍郎帝京篇啟　楚翬丹質在荆南以懷慙
遼豕白頭望河東而載恧賔王散財易朽蟠木難容雖
少好讀書無謝髙鳳而老不曉事有類揚雄徒以易象
六爻幽賛通乎政本詩人五際比興存乎國風故體物
成章必寓情於小雅登髙能賦豈圗榮於丈夫盖欲樂
道遺榮從心所好非敢希聲刻鵠竊譽雕蟲
又上司列太常伯啟　至若峰秀學山列三墳而仰止
瀾清筆海疏四瀆以朝宗登小魯之巖辨練光於曳馬
臨大吳之國識寳氣於連牛垂秋實於譚叢絢春華於
詞苑辨河飛箭激流翻白馬之津文江散珠圎波潄驪
龍之穴是用德茂麟趾削桐葉以分珪道煥鵷池映桃
花而曵綬
王勃上皇甫常伯啟　龍鑣就路駑駿相懸鵲鏡臨春
妍媸自逺亦有飛霜匝地蘭蕭銜共盡之悲烈火埋岡
玉石抱俱焚之慘然則知音罕嗣流水空存至寳不同
荆山有淚君侯飾揚芻議提奬蕪詞白圭成再見之榮
黄金定一言之重鵬飈旣接仰雲逕而將趨龍阪可登
指星臺而有望循襟佩德撫事知恩山岳有輕河漢無
極
又上明員外啟　金烏聳轡俯圎燧而抽光瑶兎浮輪
候方諸而吐液斯則洪纎異數㝠符造化之津髙下相
懸精契陶鈞之表故知聲同義合存長幼於三州理隔
氣殊置山川於一面神交可託風雲於杵臼之間道不
虚行涇渭於簪裾之列　榮加從袂上清蘭府之逰寵
奪攀輪更掌蓬山之務麟圗緝諡定榮辱於三泉鵷閤
裁書考薫蕕於四部既鶴鳴雲路望偃朝端鴻漸星臺
俯諧僉議㢘平譽號李宣伯之當官雅操繩時山巨源
之稱職　情源九派士流欣滿腹之期德宇千門詞人
有庇身之望
李商隱獻河東公啟　有志為文無資就學雖雜賦八
首或庶於馬遷而讀書五車逺慙於惠子　是以艮背
却行求心自處羅含蘭菊仲蔚蓬蒿見芳草則怨王孫
之不歸撫髙松則歎大夫之虚位
又為張周封上楊相公啟　某雖忝伊人亦惟華胄比
王謝之子弟誠有重輕在嵇吕之交朋夙嘗連接而獨
分光隣女貸潤監河野鶴天麟絶比倫於朝右髯參短
簿困擬議於軍前竊聴重言嘗興深歎是以願馳蹇步
誓奉光塵儻或厠錯薪之斯翹詠歸荑於自牧少窺上
路試睨重霄擊水三千暫隨鵬運澄流十二免使魚勞
猶能賛敘爕調謳歌鎔範
又為栁珪謝京兆公啟　伏思相公直以大人頃居班
列獲奉恩私羅照乗於驪淵覬歸昌於鳳穴未見其可
處之不疑曾不念木朽石頑雕鐫莫就榆暝豆重性分
難移古人所以有以榮為憂受恩如敵斯言之作珪也
有焉
又上尚書范陽公啟　成名踰於一紀旅宦過於十年
恩舊凋零路岐悽愴薦禰衡之表空出人間嘲揚子之
書僅盈天下去年逺從桂海來返玉亰無文通半頃之
田乏元亮數間之屋隘傭蝸舎危託燕巢春畹將逰則
蕙蘭絶逕秋庭欲掃則霜露沾衣勉調天官獲昇甸壤
歸惟却掃出則卑趨仰燕路以長懷望梁園而結慮
又上崔相公啟　某荆氏凡材雕陵散質謬𫝊清白實
守幽貞矍圃彎弓何能中鵠孔門用賦尋恥雕蟲常患
荒蕪殊非挺㧞依劉薦禰素乏梯航慕吕攀嵇全無等
級分甘終老莫有良期旣而竊仰洪鈞來窺皎鏡墳壚
下土敢望頒形甕盎頑姿寜希鑒貌豈謂不遺孤拙曲
假生成㧞於泥滓之中致在煙霄之上
又為山南薛從事謝辟啟　頃者湮淪孤賤綿隔音塵
其後從事梓潼經塗天漢初筵末席披霧睹天自邇以
來懷恩莫極鄭𤣥之腰腹若掛丹青崔琰之鬚眉常存
夢寐方思捧持杖屨厠列生徒豈望便上仙舟遽塵蓮
府
又為舉人上翰林蕭侍郎啟　重以惠劣禰生專非董
氏殊顔囘之易鑄若宰我之難雕徒欲萬卷咸披且乏
五行俱下叨從歲賦勉致文編户户醤瓿唯聞見辱人
人虀臼不肯留題再困於魚登一慙於雁序然天付直
氣家𫝊義方雖在顓蒙不茍述作廣絶交之論抑有旨
焉移太常之書非無為也
又為舎人絳郡公上李相公啟　圍減帶緩髪稀弁傾
窅然向風目極心往
又為舉人獻韓郎中琮啟　不授綵毫未吞瑞鳥馳名
江左陸機莫及於才多擅譽鄴中王粲終聞於體弱
捧爝火以干日御動已光銷抱布鼓以詣雷門忽然聲
寢不謂郎中搜才路廣登客門寛望犬附書冀雞談易
特垂題目曲賜丹青　以卞和為玉人無不收之瓊玖
得蹇修為媒氏無不嫁之娉婷　伏惟郎中與先輩賢
弟價重兩劉譽髙二陸比李膺則仙舟對棹方馬融則
絳帳雙褰若某者雖陋若左思痩同沈約無庾信之腰
腹乏崔琰之鬚眉然至於感分識歸銜誠議報將酬楊
寳則就雀求環欲答孔愉則從龜覓印推其異類不後
他人
又為先輩獻集賢相公啟　伏惟相公日觀同光天球
並價揚鋒露鍔則武庫常開散藻摛華則文星鎮見一
言悟主三接承恩季孟伊繇友朋蕭邴漢皇發論十萬
常愧於淮隂齊后推誠一二皆歸於仲父百度旣已貞
矣九流又復諳焉牆東竈北隱淪者咸欲呈材猿飲鳥
言僻陋者皆思入貢莊生獻臂楊子㧞毛三百篇之詩
更無諷刺二百年之史永絶譏嫌
杜牧謝周相公啟　當受震駭神魂飛揚撫已自驚喜
過成泣藥肉白骨香返逰魂言於重恩無以過此雖買
臣懷紱郡邸蕭育召拜扶風楊僕三組垂腰蘇秦六印
在手較於榮忝無以為踰
張元晏謝時相啟　蒙虎皮於下駟抑以騰驤綷鵠羽
於寒鴟教之騫翥
又未召試先與奉常啟　念及孤沈奬兹顓僻遇孔梨
之津潤别借齒牙因姜被之包容俯明肝膈
羅衮謝史館裴相公啟　發言為褒貶之經廻顧是寒
暄之律　雖復毛慙腹背角困藩籬何嘗不砥礪公方
琢磨文術竟以長沙地窄難呈宛轉之姿南郡鬼逢每
受揶揄之恥
又謝宰相啟　暄臨黍谷方知律吕之聲調境入蓬山
孰謂風飈之道阻
胡曾劒門寄上路相公啟　伏惟相公神資重器天縱
偉才邦國金城朝廷玉燭文髙庾月詞峻謝山纔見紫
髯便居黄閣陶鈞百辟啟沃一人議平吳皓之時雖云
推局報破秦堅之日不廢圍碁故能早執化權久司政
柄今則暫辭龍闕求鎮龜城將軍之細栁雖新丞相之
鹽梅仍舊不煩壯士自伏雄圖揚麾而氛祲晨銷按節
而妖星夜落
又謝賜錢啟　伏惟相公英風獨振偉量孤標推葛亮
之秤心負姜維之斗膽内安宗廟外却蠻夷魚水賢良
塤篪骨肉桃李滿於衢路金帛遍於風塵六合之中一
人而已
栁宗元謝李相公示手札啟(全録/)　省錄狂瞽收撫羈
縲沐以含𢎞之仁忘其進越之罪感深益懼喜極增悲
五情交戰不知所措宗元質性庸塞行能無取著書每
成於廢疾進德且乏其馨香常願操篲醫門掬溜蘭室
良辰不與夙志多違昨者踴躍殘魂奮揚蓄念激以死
灰之氣陳其敝箒之詞致之煙霄分絶流盼今則垂露
在手清風入懷華衮濫褒於赭衣龍門俯收於埳井藻
鏡洞開而秋毫在照文律傍暢而寒谷生輝化幽鬱之
志若覿清眀換兢危之心如承撫薦非常之幸豈獨此
生伏以淮海劇九天之遥瀟湘參百越之俗傾心積念
長懸星漢之上流形委骨永瀹魑魅之羣何以報恩唯
當結草
劉禹錫謝中書張相公啟　身侔蟬翼何以受恩死輕
鴻毛固得其所
溫庭筠上令狐相公啟　藐是流離自然飄蕩呌非獨
鶴欲近商陵嘯類斷猿況隣巴峽光隂詎幾天道如何
又上宰相啟　儻張禹尊髙猶為戴榮説禮鄭𤣥嚴毅
便令服愼聞詩敢歎朝飢誠甘夕死
又投憲丞啟　古者窮士求知孤臣薦㧞或三嵗未嘗
交語或一言便許忘年奇偶之間彼何相逺則運租船
上便獲甄才避雨林中俄聞託契此又無由自致不介
而親者也
又上裴舎人啟　今則阮路興悲商歌結恨牛衣夜哭
馬柱晨吟一笈徘徊九門深阻敢持幽欵上訴隆私
又上學士舎人啟　荀鐸揺車邕琴入爨委悴輿人之
末殘摧膳宰之前不遇知音信為棄物
又上杜舎人啟　物乗其勢則嘒紀畫塗(王褒傳忽若/慧記畫塗英)
(華訛作/嘒紀)才戾於時則荷戈入棘必由賢達之門乃是坦
夷之逕是以陸機行止惟繫張華孔闓文章先投謝朓
遂得名髙洛下價重江南
羅隱投湖南王大夫啟　間者龍門掌貢馬帳搜遺泉
客號咷只憂寳盡地靈惆悵不覺山空
又謝江都鄭長官啟　於半郊半郭之中有一詠一觴
之趣為謀甚逸所得何多芳草逺山纔供掇拾晴陽媚
景别受指撝登臨則光禄寒山悲歎則雍丘明月　將
風霜委地之姿值兵革滔天之日正平刺滅屢窘輿臺
叔夜燈殘頻逢鬼魅
顧雲投顧端公啟　儻蒙少借餘波微廽誕説當見長
房之竹亦可為龍則知莊叟之魚終能化羽
又投户部裴德符郎中啟　加以秦吳路阻煙水程遥
甘滑多違問安常闕中宵夢到星漢俄沈萬里書廻槐
檀遽改
又投户部鄭員外啟　某聞栁文暢之遇王融初因雅
韻劉嗣芳之逢沈約實自片辭或兩句可嘉或一篇堪
奬則題於團扇寫在郊居遂使西邸流芳南朝溢羙時
名愈大紙價彌髙今也故事具存清風盡在每因投卷
竊賀伊人雖有負於斯文幸遭逢其至鑒
又投翰林劉學士啟　時或嚴霜届節脱葉辭枝曲突
無煙幽窗有雪飛文月殿欲擬謝莊染翰蘭臺思齊宋
玉
又謝下第後使人存問啟　收燼枝於烈熖必假良知
出埋刃於重泉當資至鑒　委訪窮居曲𫝊芳訊側聆
尊旨跪聽玉音竊聞俯降咨嗟深垂憫惻初疑夢覺終
謂風傳方當退鷁之時忽得攀龍之便
又謝徐學士啟　某嘗徧閱縑緗亦聞先達時接後來
逺則沈隱侯之奬何伯言纔聞發論近則韓文公之知
李長吉始議及門未有曲示恩私顯留翰墨才微往彦
遇倍昔時仰戴恩榮已增銘篆
又投刑部趙郎中啟　一别楚山四凋秦葉進惟角觸
退則羈棲望化羽之期烏頭詎白困龍門之險魚尾將
頳近者輒以荒蕪上干裁鑒實慚小道不副至公或自
朋游竊聆風㫖潘江陸海曲借品流繡段金聲仍加緣
飾今則將臨筆陣潛逼掄材旣乏先容惟憂㸃額絃哀
柱促風勁葉危輒寫丹誠仰塵清鑒儻蒙特分餘潤微
假末光朽枿生荑寒灰發熖纔沾慰薦便是輝華
羅隱投禮部鄭員外啟　道薄而魚腮易曝計踈而鳬
脛難加所以甯戚叩歌不惟長夜魏舒對䇿近至中年
丹霄無獨上之期雙鬢有相輕之色而員外芝田養秀
桂苑摛華口裏雌黄旋成典故座中薤白早避風流敢
因誘善之初仰冀嘘枯之便儻一掬華陰之土聊拭蘇
文則數升涇水之泥永依清濟
鼂補之亳州上李中書啟　賦分薄而造物不能厚禀
資拙而匠石無由工開籠鵠失而始驚捩手羮空而自
笑迷途未反壯日已賒惟激烈之素懐則蕭條而長在
每羞王宻謁楊震之意猶鄙谷永謝王鳳之詞使愚無
似有宣光不比之稱則賢我公乃獻子可賀之舉然而
志闊事迕才踈效遲下若戰國公子之市名當時羣豪
之赴義猶可蒯緱彈鋏預三千客而有魚或能左手捧
盤招十九人而俱歃此自不果他復何言第依庇姑存
逭疵悔念虚死不如立節而止謗莫若自修鶴鳴遠而
終聞蘭生幽而亦佩誠足動金石則有不誠無不動信
可行蠻貊則有不信無不行奔踶可馴千里要煩於良
御鉛刀且弊一割更繄於善操　若唐兩生奏記當路
至願為燎供席蒸之效祥顧有義焉何至是也
　　文學部(詩/)
白居易宣武令狐相公以詩寄贈傳播吳中聊奉短章
用申酧謝詩　新詩傳詠忽紛紛楚老吳娃耳徧聞盡
解呼為好才子不知官是大將軍詞人命薄多無位戰
將功髙少有文謝朓篇章韓信鉞一生雙得不如君
李羣玉寄長沙許侍御詩　二年文㑹許追隨和遍南
朝雜體詩未以綵毫還郭璞乞留殘錦與丘遲竹齋琴
酒歡成夢水寺煙霞相對誰今日秋風滿湘浦只令搔
首詠瓊枝
羅隱淮南李僕射借示近詩因有投獻詩　朝論國計
暮論兵餘力猶隨鳳藻生語繼盤盂抛俗格氣通河岳
帶商聲閒尋綺思千花麗靜向髙吟六藝清文柄已持
堯典在更堪回首向縁情
又贈湖州裴郎中詩　貴提金印出咸秦瀟灑江城兩
度春一𣲖水清疑見膽數重山翠欲留人望崇早合歸
黄閣詩好何妨戀白蘋自是受恩心未足却垂雙翅羡
吳均
又寄前宣州竇常侍詩　往年西謁謝𤣥暉樽酒留歡
醉始歸曲檻栁濃鶯未老小園花暖蝶初飛噴香瑞獸
金三尺舞雪佳人玉一圍今日亂離尋不得滿簔風雨
釣魚磯
又贈宣武盧從事詩　前年帝里望行塵記得仙家第
四人泉煖舊諳龍偃息露寒初見鶴精神歌聴上榻梁
園晚夢遶殘鐘汜水春知有箧中編集在只應從此是
經綸
陳子昂為陳御史進奉和秋景觀競渡詩表　天文爰
䧏品彚咸亨金簡潜開珍圖斯見臣聞白雲興詠漢逰
汾水之詞黄竹申歌周舞瑶池之駕然而志崇逺轍事
式勞人故文思之化未光太清之道猶闕伏惟聖母神
皇陛下太虹齊聖感月含神𤣥德茂於皇陛文明照於
天下用能提玉斗把旋衡百神景從三靈叶賛青雲出
洛爰開受命之符赤甲縈河終御興王之寳非窮神之
至德者其孰能格於是哉旣而黄屋務閒紫極時暇洞
庭張樂思接軫於軒遊媯水披圖想同參於堯輦然而
逺而勞物者未若近而安人動而勤已者豈比靜而神
泰於是徙金蹕鳴玉鑾清禁林御池殿肅波臣而戒事
命舟子為水嬉彩鷁蓮歌乍起吳江之引青龍桂檝時
謳越女之風鳥逝虯驚沸珠潭而競逐雪飛電集横玉
浦而流光信可以娱樂性靈發揮文物皇歡允洽白日
俄光於是奏薫風於管絃詠炎雲於林籞帝歌爰作天
藻遐彰黼帳帷宫縟文房之繡綵祥烟瑞景霏翰苑之
榮光信探賾於𤣥苞得斯文於紫極太平允矣元首康
哉方欲朝明堂之官輯羣后之瑞尊崇顯籙光啟聖圖
封玉嵩丘以接千年之統泥金少室攸增萬嵗之規卓
哉煌煌聖君之表也微臣曲學蓬尸竊位蘭臺未聞驄
馬之謡非有雕龍之思鞠躬霜署謬覩於天章逖聽鈞
臺側聞於帝樂天文尊貴不逺於下臣帝寳殊崇曲宣
於近貴竊以為君唱臣和固不隔於尊卑宫變商從方
允諧於金石輒用齋心扣寂假翰求詞將以攀日月之
末光繼螢爝之微照
錢珝為史舘王相公進和詩表　臣聞在心為志發言
為詩志通而若啟源流詩作而自合律吕伏惟陛下道
惟恭黙禀在文思永圖欲漸於無為睿覽且明於多暇
因臨丹壑遂躡金繩喜象物之澄清假咏歌而放曠聲
傳天籟韻合霜鐘篇殊黄竹之名辭掩白雲之羙臣等
逢時竊位敢並韋平應詔屬詞文非顔謝徒偶昭融之
運舊聞雅正之音傾聽不知愧延陵之季子試吹必濫
比南郭之先生但思忝列輔臣安敢首違聖旨輒同擊
壤仰和貫珠誠懐鄭衛之慙但感宫商之説星辰自轉
難參旭日之光鼙鼔空鳴莫續春雷之響
唐李羣玉進詩表　以居住沅湘宗師屈宋楓江蘭浦
蕩思揺情蕪纇之餘過於諷野天文不到徒窺星漢之
髙滄海攸歸豈阻潢汙之陋然爨桐不爆俄成曲突之
煙埋劍無光永作幽泉之鐡巴濮下調塵觸天聴螻蟻
之微伏待刑戮
宋(闕/)　進嘉泰頌表(見翰苑新/書失名)　自古帝王之功雖卓
犖奇偉而不可及必得名世文學之士益鋪張潤色以
垂無窮載之簡冊則炳炳如丹播之管絃則洋洋盈耳
商之猗那周之清廟固以跨越千古而巍乎漢之燕然唐
之磨崖抑欲追倣三代之作者於昭駿命肇啟鴻休閎儀
已七於六經懿鑠可三於二典何人筆老再賡慶厯之
詩有士管窺借陳嘉泰之頌　顧未有鏤白玉以告名
山汗青竹以絢華藻缺焉鉅典鬱若輿情臣猥以謏聞
親承曠舉倣穆如之作頌輙斐然而成章雖敲金戞玉
無容瓦釡之雷鳴然擊壤歌衢共和簫韶之獸舞
晏殊進兩制三館牡丹詩歌表　昔者虞舜膺期有臯
陶之賡載周宣繼業聞吉甫之誦章盖黙相以謨猷不
專工於辭翰迨於漢室尤好藝文别館離宫多命從臣
之制作倡優鄭衛已無前古之箴規中葉以還其風未
冺永平神雀之頌孝明稱羙者五人貞元重九之篇德
宗考第於三等並垂編簡式著熙隆洪惟聖運之㑹昌
可以繼重華之輝耀然於衆製未復前修思諷諭者隱
其誠而靡宣局聲律者豔其言而罕實不足以上禆睿
覽下達民情效明良喜起之音續雅頌清微之範姑用
登髙而能賦庻幾博奕之猶賢罔協精求豈任多愧臣
首當庸濫實玷恩華興寤以思靦惶無極
李嶠上髙長史述和詩啟　雕文将錦繡同羙惠氣與
芝蘭等馥用迴秦肆懸輕吕氏之金持入周京即貴洛
陽之紙足使兩都賔主羞談翰墨二陸兄弟恥論詞賦
死者可作賈生為入室之徒來者難誣潘子得扶輪之
地
駱賓王和閨情詩啟　竊惟詩之興作兆基邃古唐歌
虞詠始載典謨商頌周雅方陳金石其後言志緣情二
京斯盛含毫瀝思魏晉彌繁布在縑簡差可商畧李都
尉鴛鴦之辭纒綿巧妙班婕妤霜雪之句發越清廽平
子桂林理在文外伯喈翠鳥意盡行間河朔詞人王劉
為稱首洛陽才子潘左為先覺若乃子建之牢籠羣彦
士衡之藉甚一時並文苑之羽儀詩人之龜鏡爰逮江
左謡詠不輟非有神骨仙才專事𤣥風道意顔謝特挺
戕罰典麗自兹已䧏聲律稍精其間沿改莫能正本
李商隱謝河東公和詩啟(全錄/)　前因暇日出次西溪
旣惜斜陽聊裁短什盖以徘徊勝境顧慕佳辰為芳草
以怨王孫借羙人以喻君子思將玳瑁為逸少裝書願
把珊瑚與徐陵駕筆斐然而作曾無足觀不知誰何仰
達尊重果煩屬和彌復驚惶某曾讀隋書見楊越公地
處親賢才兼文武每舒錦繡必播管絃當時與之握手
言情披襟得侣者惟薛道衡一人而已及觀其唱和乃
數百篇力鈞聲同德隣義比彼若陳葛天氏之舞此必
引穆天子之歌彼若言太華三峰此必曰潯陽九派神
功古跡皆應物無疲地理人名亦爭承不缺後來酬唱
罕繼聲塵嘗以斯風望於哲匠豈知今日屬在所天坐
席行衣分為七覆煙花魚鳥置作五衡詎能狎晉之盟
實見取鄫之易不以釁鼓惠莫大焉
又獻侍郎鉅鹿公啟　夫𤣥黄備綵者繡之用清越為
樂者玉之奇固以慮合元機運清俗累陟䧏於四始之
際優游於六義之中竊計前時承榮内署栢臺侍宴熊
舘從畋式以風騷仰陪天籟動沛中之舊老駭汾水之
佳人非首義於論思實終篇於潤色光𫝊樂錄道煥詩
家況屬詞之工言志為最自魯毛兆軌蘇李揚聲代有
遺音時無絶響雖古今異制而律吕同歸我朝已來此
道尤盛皆陷於偏巧罕或兼材枕石潄流則尚於枯槁
寂寞之句攀龍附翼則先於驕奢艷佚之篇推李杜則
怨刺居多效沈宋則綺靡為甚至於秉無私之刀尺立
莫測之門牆自非託於䧏神安可定夫衆製
昭明太子答湘東王求文集詩苑書　或日因陽春具
物韶麗樹花發鶯鳴和春泉生暄風至陶嘉月而熙㳺
藉芳草而眺矚或朱炎受謝白藏紀時玉露夕流金風
時扇悟秋士之心登髙而逺託或夏條可結倦於邑而
屬詞冬雪千里覩紛霏而興咏宻親離則手為心使昆
弟宴則墨以歡露
顧雲唐風集序　髙宗朝拾遺陳公作詩出繼(杜集/作沒)二
雅馳驟建安削苦澀僻碎略淫靡淺切破豔冶之堅陳
擒雕巧之酋帥皆摧撞(杜集/作幢)折角崩潰解散掃蕩詞塲
廓清文祲
韋莊又𤣥集序　謝𤣥暉文集盈編止誦澄江之句曹
子建詩名冠古唯吟清夜之篇是知羙稼千箱兩岐奚
少繁絃九變大濩殊稀入華林而珠樹非多閱衆籟而
紫簫惟一所以擷芳林下拾翠巖邊沙之汰之始辨辟
寒之寳載雕載琢方成瑚璉之珍故知頷下採珠難求
十斛管中窺豹但取一斑自國朝大手名人以至今之
作者或百篇之内時紀一章或全集之中微徵數首但
掇其清詞麗句録在西齋莫窮其巨𣲖洪瀾任歸東海
總其記得者才子一百五十人誦得者名詩三百首長
樂暇日陋巷窮時聊撼膝以書紳匪攅心而就簡盖詩
中鼓吹名下笙簧擊鳬氏之鐘霜清日觀淬雷公之劍
影動星津雲間分合璧之光海上運摩天之翅奪造化
而雷雲湧起役鬼神而風雨奔馳但思其食馬留肝徒
云染指豈慮其烹魚去乙或至傷鱗自慙乎鼴腹易盈
非嗜其熊蹯獨羙然則律者旣採繁者自除何知黑白
之鵝强識淄澠之水左太冲十年三賦未必無瑕劉穆
之一日百函焉能盡麗是知班張屈宋亦有蕪辭沈謝
應劉猶多累句雖遺妍可惜而備載斯難亦由執斧伐
山止求嘉木挈瓶赴海但汲井泉等同於風月煙花各
是其樝梨橘柚昔姚合所撰極𤣥集一卷傳於當代已
盡精微今更採其𤣥者勒成又𤣥集三卷記方流而目
眩閱麗水而神疲魚兎雖存筌蹄是棄所以金盤飲露
惟採沆瀣之精花界食珍但享醍醐之味非獨資於短
見亦可貽於後昆
王勃入蜀紀行詩序　出褒斜之隘道扺岷峨之絶徑
超𤣥溪歴翠阜迨彌月而臻焉若乃採江山之俊勢觀
天地之奇作丹壑爭流青峰雜起陵濤鼔怒以伏注天
壁嵯峨而横立亦宇宙之絶者也
鍾仲偉詩評序　楚臣去境漢妾辭宫或骨横朔野或
魂逐飛蓬或負戈外戍或殺氣雄邊塞客衣單霜閨淚
盡文士有解珮出朝一去忘返美女有揚蛾入寵再盼傾
國凡斯種種感蕩心靈非陳詩何以展其義非長歌何
以釋其情　臣聞七聲無主律吕綜其和五采無章黼
黻交其采故言者志之所之文者物之相雜然則心不
可藴故發揮以形容詞不可陋故錯綜以潤色京師紙
貴天下家藏調移齊右之音韻改河西之俗
劉勰眀詩　詩者持也持人性情三百篇之蔽義歸無
邪持之為訓有符焉爾　自王澤殄竭風人輟采春秋
觀志諷誦舊章酬酢以為賓榮吐納而成身文逮楚國
諷怨則離騷為刺秦皇滅典亦造仙詩漢初四言韋孟
首唱匡諫之義繼軌周文孝武愛文柏梁列韻嚴馬之
徒屬詞無方至成帝品錄三百餘篇朝章國采亦云周
備而辭人遺翰莫見五言所以李陵班婕妤見疑於後
代也按召南行露始肇半章孺子滄浪亦有全曲暇豫
優歌逺見春秋邪徑童謠近在成世閱時取證則五言
久矣又古詩佳麗或稱枚叔其孤竹一篇則傅毅之詞
比采而推兩漢之作乎觀其結體散文直而不野婉轉
附物怊悵切情實五言之冠冕也至於張衡怨篇清曲
可味仙詩緩歌雅有新聲暨建安初五言騰踴文帝陳
思縱轡以騁節王徐應劉望路而爭驅並憐風月狎池
苑述恩榮敘酣宴慷慨以任氣磊落以使才造懷指事
不求纎宻之巧驅辭逐貌唯取昭晰之能此其所同也
乃正始明道詩雜仙心何晏之徒率多浮淺唯嵇旨清
峻阮旨遥深故能標焉若乃應璩百一獨立不懼辭譎
義貞亦魏之遺直也晉世羣才稍入輕綺張潘左陸比
肩詩衢采縟於正始力柔於建安或析文以為妙或流
靡以自妍此其大畧也江左篇製溺乎𤣥風嗤笑徇務
之志崇盛亡機之譚袁孫已下雖各有雕采而詞趣一
揆莫與爭雄所以景純仙篇挺㧞而為俊矣宋初文詠
體有因革莊老告退而山水方滋儷采百篇之偶争價
一句之竒情必極貌以寫物辭必窮力而追新此近世
之所競也
又樂府　武德興乎髙祖四時廣於孝文雖摹韶夏而
頗襲秦舊中和之響閴其不還暨武帝崇禮始立樂府
總趙代之音撮齊楚之氣延年以㬅聲協律朱馬以騷
體製歌桂華雜曲麗而不經赤雁羣篇靡而非典河間
薦雅而罕御故汲黯致譏於天馬也　至於魏之三祖
氣爽才麗宰割詞調音靡節平觀其北上衆引秋風列
篇或述酣宴或傷羈戍志不出於滔蕩辭不離於哀思
雖三調之正聲實韶夏之鄭曲也　好樂無荒晉風所
以稱逺伊其相謔鄭國所以云亡　雅詠温恭必欠伸
魚睨奇辭切至則撫髀雀躍
　　文學部(騷/)
劉勰辨騷　故其陳堯舜之耿介稱湯武之祗敬典誥
之體也譏桀紂之昌披傷羿澆之顛隕規諷之旨也虬
龍以喻君子雲蜺以譬䜛邪比興之義也每一顧而掩
涕歎君門之九重忠怨之詞也觀兹四事同於風雅者
也至於托雲龍説迂怪豐隆求宓妃鴆鳥媒娀女詭異
之詞也康囬傾地夷羿彈日木天九首土伯三目譎怪
之譚也依彭咸之遺則從子胥以自適狷狹之志也士
女雜坐亂而不分指以為樂娱酒不廢沈湎日夜舉以
為歡荒淫之意也摘此四事異乎經典者故論其典誥
則如彼語其夸誕則如此　觀其骨鯁所樹肌膚所附
雖取鎔經意亦自鑄偉詞故離騷九章朗麗以哀志九
歌九辨綺靡以傷情逺遊天問瓌詭而惠巧招魂招隱
耀豔而深華卜居標放言之志漁父寄獨往之才故能
氣往轢古辭來切今驚采絶豔難與並能矣
　　文學部(書/)
梁庾肩吾謝東宫古跡啟　竊以仙巖遺傳入握成塵
孔壁藏文隨開已蠧石書有暗厨畫猶飛豈有跡經四
代年踰十紀芝英雲氣之巧未損松鉛鵲反鸞驚之勢
不侵蒲竹必使酒肆來人池流色變将損北海之績還
代西河之簡
梁元帝上東宫古跡啟　師宜八分之巧元帝三體之
妙史籀李斯之篆梁鴻曹喜之書莫不總萃桂宫盈滿
甲館竊以鸞驚之勢旣聞之於索靖鷹時之巧又顯之
於蔡邕是以遊霧重雲𫝊敬禮之法鳥頡魚頏表揚泉
之賦頗好六文多慙三禮尚方大篆既其牢落柱下方
書何曾彷彿空慕河間之聚書竟徵東平之獻表齊攸
尺牘顧已缺然北海楷隸終成難擬
梁簡文帝答湘東王上王羲之書　試筆成文臨池染
墨疏宻俱巧真草皆得以望城扉如瞻星石不營雲飛
之散何待曲辱之丹方當奉彼筐中置之帳裏乍楷銅
鉤時懸欹案戢意之深良不能已
唐太宗論書　煙霏露結狀若斷而還連鳳翥龍蟠勢
如斜而反正　巧同懸露妙等崩雲　雖秃千兎之翰
聚無一毫之筋窮萬穀之皮歛無半分之骨
衛恒字勢　皇帝之史沮誦倉頡眺彼鳥跡始作書契
紀綱萬事垂法立制帝典用宣質文著世爰暨暴秦滔
天作戾大道既冺古文亦滅魏文好古世傳丘墳歴代
莫發真偽靡分大晉開元𢎞道敷訓天垂其象地耀其
文其文乃耀粲矣其章因聲㑹意類物有方日處君而
盈其度月執臣而虧其傍雲委虵而上布星離離以舒
光禾卉苯䔿以垂頴山嶽嵳峨而連崗蟲跂跂以若動
鳥似飛而未揚觀其錯筆綴墨用心精專勢和體均發
止無間或守正循檢矩折規旋或方圓靡則因事制權
其曲如弓其直如弦矯然特出若龍騰於川森爾下頹
若雨墜於天或引筆奮力若鴻鴈髙飛邈邈翩翩或縱
肆阿那若流蘇懸羽靡靡緜緜是故逺而望之若翔風
厲水清波漪漣就而察之有若自然信黄唐之遺跡為
六藝之範先籀篆盖其子孫隸草乃其曾𤣥覩物象以
致思非言辭之所宣
衛恒隸勢　鳥跡之變乃惟佐隸蠲彼繁文崇此簡易
厥用既𢎞體象有度煥若星陳鬱若雲布其大徑尋細
不容髪隨事從宜靡有常制或穹隆恢廓或櫛比鍼列
或砥平繩直或蜿蜒繆戾或長邪角趣或規旋矩折修
短相副異體同勢奮筆輕舉離而不絶纎波濃㸃錯落
其間若鐘簴設張庭燎飛烟嶄巖嶻嵯髙下屬連似崇
臺重宇增雲冠山逺而望之若飛龍在天近而察之心
亂目眩奇姿譎詭不可勝原研桑所不能計宰賜所不
能言何草篆之足筭而斯文之未宣豈體大之難覩將
秘奥之不傳聊俯仰而詳觀舉大較而論旃
蔡邕篆勢　鳥遺跡皇頡循聖作則制斯文體有六篆
為真形要妙巧入神或龜文斜列櫛比龍鱗紆體放尾
長短副身頽若黍稷之垂頴藴若蟲蛇之棼蘊揚波振
激鷹跱鳥震延頸脅翼勢似凌雲或輕舉内投微本濃
末若絶若連似霧緣絲垂凝下端從者如懸衡者如編
抄者邪趣不方不圜若行若飛跂跂翾翾逺而望之象
鴻鵠羣遊絡繹遷延迫而察之端澄不可得見指撝不
可勝原研桑不能數其詰屈離婁不能覩其隙間般倕
揖讓而辭巧籀誦拱手而韜翰處篇籍之首目粲粲斌
斌其可觀摛華豔於紈素為學藝之範圓嘉文德之𢎞
懿舉大體而論旃
崔瑗草書勢　書契之興始自頡皇寫彼鳥跡以定文
章爰暨末葉典籍彌繁時之多僻政之多權官事荒蕪
勦其墨翰惟作佐隸舊字是刪草書之法盖又簡略應
時諭指用於卒迫兼功并用愛日省力純儉之變豈必
古式觀其法象俯仰有儀方不中矩圓不副規抑左揚
右望之若崎竦企鳥峙志在飛移狡獸暴駭將奔未馳
或􁀙􁘔㸃􁩜狀似連珠絶而不離畜怒怫鬱放逸生奇
或凌䆳惴慄或據槁臨危旁㸃邪附似蜩螗挶枝絶筆
收勢餘綖糾結若杜伯㨗毒緣巇螣蛇赴穴頭沒尾垂
是故逺而望之􁝸焉若沮岑崩崖就而察之一畫不可
移機微要妙臨時從宜略率大較髣髴若斯
索靖草書狀　草書之為狀也婉若銀鉤漂若驚鸞舒
翼未發若舉復安蟲蛇虬蟉或往或還類阿那以嬴嬴
歘奮興而桓桓及其逸遊盻嚮乍正乍邪騏驥暴怒逼
其轡海水窊隆揚其波芝草蒲陶還相繼棠棣融融載
其華𤣥熊對距於山嶽飛燕相追而差池舉而察之又
似乎和風吹林偃草扇樹枝條順氣轉相比附窈嬈㢘
苫隨體散布紛擾擾以猗靡中持疑而猶豫𤣥螭狡獸
嬉其間騰猨飛鼺相奔趣陵魚奮尾蛟龍反據投空自
竄張設牙距或若登髙望其類或若旣往而中顧或若
俶儻而不羣或若自檢於常度
劉邵飛白書勢　鳥魚龍蛇龜獸仙人蚊脚偃波楷隸
八分世施常妙索草鍾真爰有飛白之麗貌豔勢珍若
乃敷析毫芒纎手和㑹素幹氷解蘭墨電掣直准箭馳
屈擬蠖勢繁節參譚綺靡循殺有若烟雲拂蔚交紛刻
繼韓盧接飛宋鵲遊逝
　　文學部(畫/)
孫逖奉和李右相中書壁畫山水詩　廟堂多暇日山
水契中情欲寫髙深趣還因藻繪成九江臨户牖三峽
遶檐楹花栁窮年發煙霞逐意生能令萬里近不覺四
時行氣染荀香馥光含樂鏡清詠歌齊出處圖畫表冲
盈自保千年遇何論八載榮
栁宗元觀慶雲圖　設色方成象卿雲示國都九天開
秘旨百辟賛嘉謨抱日依龍衮非烟近御爐髙標連汗
漫廽望接虚無裂素雲光發舒華瑞色敷恒將配堯德
垂慶代河圖
李翺代李尚書進畫馬屏風狀　觀其體閒色浮氣逸
神駿練影吳浦指山川而不揺花攅上林若雨露之新
洗或屈膝千里或長鳴九霄昔以負圖為寳今願捍蔽
成功形影不殊効用何别謹裁成十二扇隨狀奉進若
以時從啟閉猶足靖於埃塵倘將用以馳驅庻可効其
筋力
王維為畫人謝賜表　猥以賤伎得備衆工誤㸃屏風
乏成蠅之巧偶持團扇無事牸之能徒以職官不敢貳
事顧惟時論有慚三絶伏惟皇帝陛下撥亂反正受命
中興俯協龜圖傍觀鳥跡卦因於畫畫始生書知微知
彰惟聖體聖臣奉詔㫖令寫功臣適遇鳳翔之初無非
鷹揚之士燕頷猿臂裂眥奮髯髪衝鶡冠力舉龍鼎骨
風猛毅眸子分明皆就筆端别生身外𫝊神寫照雖非
巧心審象求形或皆暗識姸蚩無枉敢顧黄金取舎惟
精時憑白粉且如日磾下泣知其孝思于禁懷慚媿此
忠節乃無聲之箴頌亦何賤於丹青宣父之似臯繇元
子之類越石不待或人之説無煩故妓之言此又一奇
誠為可尚臣得䑛筆麟閣繼踵虎頭頻蒙奨敎之恩益
用精誠自勵勤以補拙雖未仙飛感而遂通實因聖訓
况賜衣服累問官資中使相望屢加宣慰微臣戰灼無
答恩私之至
梁元帝謝上畫蒙勅褒賞啟　臣簿領餘暇竊愛丹青
雲臺之像終微髣髴宣室之圖更難擬議成蠅罕術畫
馬踈文人非世將恩深晉帝之賞跡愧景山寵踰魏皇
之詔
又謝東宫賚陸探微畫啟　工踰畫馬巧邁圖龍試映
玉池即看魚動還傍金屏復疑蠅集史遷暫睹懸識留
侯之貌漢帝一瞻便見王嬙之像
唐張彦逺畫記　許詢逸少經年共賞山泉謝傅戴逵
終日惟論琴畫　萬卷之書盡歸王粲一厨之畫惟寄
桓𤣥　只如田僧亮楊子華楊契丹鄭法士董伯仁展
子䖍孫子尚閻立德立本並祖述顧陸僧繇田則郊野
柴荆為勝楊則鞍馬人物為勝契丹則朝廷簮組為勝
法士則游宴豪華為勝董則臺閣為勝展則車馬為勝
孫則羙人魑魅為勝閻則六法該備萬象不失李嗣真
云三休輪奐董氏造其微六轡沃若展生居其駿　吳
道子畫仲由便帶木劒閻令公畫昭君已著幃㡌殊不
知木劒創於晉代幃㡌興於國朝舉此凡例亦畫之一
病也且如幅巾𫝊於漢魏羃離起自齊隋幞頭始於北
朝巾子創於武德胡服靴衫豈可輒施於古像衣冠組
綬不宜長用於今人芒屩非塞北所宜牛車非嶺南所
有詳辨古今之物商較土風之宜指事繪形可騐時代
　姚最評湘東王云時過揮毫造化驚絶足使荀衛閣
筆袁陸韜翰
　
　
　
　
　
　古儷府卷九
欽定四庫全書
　古儷府卷十
　　　　　　　　　　　　明　王志慶　編
　　武功部(論兵/)
唐李商隠為李貽孫上李徳裕啟　既赫斯而貽怒乃密
勿以陳謀管氏將来屢發新柴之井留侯每入便聞借
箸之籌羣帥受成中樞獨運前軍露板方事於羽馳清
禁夀觴旋聞於月捷仍其貴種慕我華風或辨姓冩誠
推諸右校或釋兵伏義列在周廬潞子離狄而春秋書
徐夷朝周而大雅詠其餘􁈹驚烏散風去雨還亘絶漠
以銷魂委窮沙而喪膽胡琴公主已出於襜襤毳幕天
驕行遺其湩酪向若非薛公料敵先陳三䇿充國為舉
甞通四夷則何以雪髙廟稱臣之羞全肅祖復京之好
此廟戰之功一也　袁熈因累葉之資衛朔拒大君之
詔人將自棄鬼得而誅蛙覺井寛蟻言樹大招延輕險
曾微呉國之錢藏匿罪亡又乏江陵之粟所謀者河朔
遺事所恃者巖險偷生今則趙魏俱攻燕秦併入奉規
於帷幄遵命於指縱亞夫拒呉驚東南而備西北韓信
擊魏艤臨晉而渡夏陽百道無飛走之虞一縷見傾危
之勢計其反接當不踰時是則陳曲逆之六䇿翻成屑
屑葛武侯之八陳更見區區此廟戰之功三也
王勃上劉右相書　昔明王之制國也自近而及逺先
仁而後罰徴實則效存徇名則功淺是以農疏千里僅
踰重石之鄉禹截九州不叙流沙之境豈才不及而智
有遺哉將以辨離方而存正功也雖聖人無外甲兵曜
天子之威王事有征金鼓發將軍之氣而長城在界秦
漢所以失全昌巨海横流天地所以限殊俗闢土數千
里無益神封勒兵十八萬空疲帝卒驚烽走𫝊駭秦洛
之甿飛芻挽粟竭淮海之費於是乗奸放命者出繩纒
以生威因公挾私者入閭閻而競法雖一物失所太階
延旰食之憂而百戰方雄中國鮮終年之樂圖得而不
圖失知利而不知害移手足之病成腹心之疾征税屈
於東西威信蹇於表裏語曰勝之不武不勝為辱天下
之責四而至矣誠可逺凝髙䇿上薦忠言决人事於去
就合天情於終始遂令囬麾轉檄背青韭而騖列障分
亭廵蒼波而守昔者齊侯以力方城為楚國之辭虞帝
崇文苗人失洞庭之險况乎伏徳綏亂以直乗邪明逆
順之端聳華夷之望雖復舳艫沸海旌旗觸天鐡山四
面金城千里亦不能為敵人計矣
沈諒賢良方正䇿　大哉武之為功赫矣師之所處象
震耀而舉垂雲雷以揚宣威而山河蕩容訓誓而煙塵
動色
　　武功部(講武/)
唐胡瑱大閲賦　長楊草落鄠杜霜明既不虞而作式亦
因狩而治兵大田獲之以三品和門樹之以兩旌抱木
之猿見矯矢而遙泣傷弦之鴈聞虚弓而已驚且夫設
席張幕蒙盾負羽獸之大小既公私而殊獲野之險易
亦人車而各主　遵蘭防而合禮罷艽野而作鎮
李子卿飲至賦　蒲海長清匈奴已聞於㫁臂槀街初
列戎王正見於懸首舞干且在於舜階挾纊更聞於堯
酒
喬彛立走馬賦　輪寶刀以直視拔長劍而端揖奔鯨
絶海旋巨浪以尚遲餓鶻翻身冩長風而未急於是神
仙惝恍鬼怪呼吸擺金甲而作寒噴玉花而半濕膂力
既剛雄鋒莫當擲紅旌以顛倒按白刄以熒煌霍􁝘滅
沒離披頡䀪引山河之奔走隨簸蕩以低昻　雲旗一
簸翻古塞而半飛畫㦸雙盤冩長風而自冷
王起轅門射㦸枝賦　若嗤同失鵠我藝自忝其疊雙
儻妙等麗龜爾心固宜乎如一　蹲甲非敵措杯不倫
梁沈約從齊武帝瑯琊講武應詔詩　九功播祧墠七徳
陳武懸展事昌國圖息兵由重戰皇情咨閲典出車迨
辰選飾徒映寒隰翻綏臨廣甸颯㳫佩呉戈參差腰夏
箭風斾舒復卷雲霞清以轉輕舞信徘徊前歌且遥衍
秋原嘶代馬朱光浮楚練虹壑冩飛文巖阿藻餘絢發
震岳靈從揚旌水華變憑髙訓武則中天起遐眷鳳葢
掩洪河珠旗掃長汧方待翠華舉逺適瑤池宴
周庾信從駕觀講武詩校戰出長楊兵欄入鬬場置陣
横雲起開營鴈翼張門嫌磁石礙馬畏鐡菱傷龍淵出
牛斗繁弱駭天狼落星奔驥騄浮雲上驌驦急風吹戰
鼔髙塵擁貝裝駭猿時落木驚鴻屢㫁行樹寒條更直
山枯菊轉芳豹畧推全勝龍韜揖所長小臣欣寓目還
知奉㑹昌
唐李嶠奉和杜員外扈從教閲詩　杪冬嚴殺氣窮紀送
頽光薄狩三農隙大閲五戎場萊田初起燒蘭野正開
防夾岸虹旗轉分朋獸罟張燕弧帶曉月呉劍動秋霜
原啟前禽路山縈後騎行雲區墜日羽星苑斃天狼禮
振軍容肅威宣武節揚神心體殷祝靈兆叶姬祥幸陪
仙駕末欣採翰林芳
宋之問為人讓羽林將軍表　天衛嚴凝北軍清切風
霜劍騎頓𤣥武之仙闈龍鳥旌旗環紫微之帝座
孫逖伯樂川記　戈如林羽若月少長有禮賔主不悖
蚩尤衂其五兵若敖慙其六卒洸洸乎信可以慴穹廬
而震髙闕也　於是地主致餼以昭饗宴之禮君子有
儀以訓上下之則歌蔓草之相遇笑投壺之失辭大庖
既盈釃酒有藇胥樂周於卒乗屬厭及於輿臺
獨孤及風后八陣圖記　乃有力吞八荒爭截九有大
者天柱折地維絶小者作慝盧山負阻中冀上帝憑怒
下土是恤乃眷武徳黄帝受之始順殺氣以作兵法文
昌以命將於是乎征不服討不庭其誰佐命曰元老風
后葢戎行之不修則師律用爽隂謀之不作則凶器何
恃故天命聖者以廣戰術俾懸衡於未然察變於竒獸
(集作/倚數)握機制勝作為陣圖夫八宫之位正則數不愆神
不忒故八其陣所以定位也衡抗於外軸布於内風雲
附其四維所以備物也虎翼張以進蛇向敵而蟠飛龍
翔鳥上下其勢所以致用也至若疑兵以固其餘地遊
軍以按其後列門具將發然後合戰弛張則二廣迭舉
犄角則四竒皆出必使陷堅陣拔深壘若星馳天旋雷
動山破彼魏之鶴列鄭之魚麗周武之熊羆昆陽之虎
豹出匪以律我異於是既而圖成樽俎帝用經畧北逐
獯鬻南平蚩尤戡黎於版泉省方於崆峒底定萬國旁
羅七曜鼎成龍至去而上僊於是遺風𡨕𡨕時亡而圖
在
符載保安鎮陣圖記　紅旗拉風長㦸如倚晨暮三接
朱殷谿瀆
　　武功部(田獵/)
漢司馬相如上林賦　列卒滿澤罘網彌山掩兔轔鹿射
麋脚麟騖於鹽浦割鮮染輪射中獲多矜而自功　楚
王乃駕馴駁之駟乗雕玉之輿靡魚鬚之撓旃曳明月
之珠旗陽子參乗孅阿為御按節未舒即凌狡獸蹵蛩
蛩轔巨虚軼野馬􁖥騊駼乗遺風射遊騏弓不虚發中
必決眥洞胸逹掖絶乎心繫　於是離宫别館彌山跨
谷髙廊四注重坐曲閣華榱璧璫輦道纚屬步櫩周流
長途中宿俛杳眇而亡見仰攀橑而捫天奔星更於閨
闥宛虹拖於楯軒　背秋涉冬天子校獵乗鏤象馭玉
虬拖蜺旌靡雲斿前皮軒後道游孫叔奉轡衛公驂乗
扈從横行出乎四校之中江河為阹太山為櫓車騎雷
起殷天動地生貔豹搏豺狼手熊羆足野羊箭不茍害
解脰陷腦弓不虚發應聲而倒然後侵淫促節儵夐逺
去流離輕禽蹵履狡獸擇肉後發先中命處拂鷖鳥捎
鳳凰捷鵷雛掩鷦䳟蹷石闕歴封巒過鳷鵲望露寒下
棠梨息宜春西馳宣曲濯鷁牛首登龍臺掩細栁於是
遊戲懈怠置酒乎顥天之臺張樂乎膠葛之㝢撞千石
之鐘立萬石之虡建翠華之旗樹靈鼉之鼓奏陶唐氏
之舞聽葛天氏之歌千人唱萬人和巴渝宋蔡淮南干
遮文成顛歌族居遞奏金鼔迭起鏗鏘闛􁨪洞心駭耳
荆呉鄭衛之聲韶濩武象之樂隂淫案衍之音鄢郢繽
紛激楚結風若夫青琴宓妃之徒絶殊離俗妖冶嫺都
靚粧刻飾嫵媚孅弱皓齒燦爛宜笑的皪色授魂與心
愉於側酒中樂酣天子曰嗟乎此大奢侈於是歴吉日
以齋戒襲朝服乘法駕建華旗鳴玉鑾遊於六藝之囿
馳騖仁義之途修容乎禮園翺翔乎書圃
揚雄羽獵賦　荷垂天之罼張竟野之罘靡日月之朱
竿曳彗星之飛旗渙若天星之羅浩如濤水之波淫淫
與與前後要遮立歴天之旗曳捎星之旃霹靂列缺吐
火揚鞭車騎雲㑹登降闇藹泰華為旒熊耳為綴木仆
山還漫若天外於是鳥不及飛獸不得過軍驚師駭刮
野掃地禽殫中衰相與集於靖𡨕之館以臨珍池灌以
岐梁溢以江河東瞰目盡西暢亡涯隨珠和氏焯爍其
陂方椎夜光之流離剖明月之胎珠
班固東都賦　由基發射范氏施御弦不睼禽轡不詭
遇飛者未及翔走者未及去指顧倐忽獲車已實樂不
極盤殺不盡物馬踠餘足士怒未㳿
又西都賦　爾乃盛娯遊之壯觀奮大武乎上囿因兹
以威戎夸狄耀威靈而講武事命荆州使起鳥詔梁野
而驅獸毛羣内闐飛羽上覆接翼側足集禁林而屯聚
水衡虞人修其營表種别羣分部曲有署罘網連紘籠
山絡野列卒周匝星羅雲布於是乗鑾輿備法駕帥羣
臣披飛亷入苑門遂繞酆鄗歴上蘭六師發逐百獸駭
殫震震爚爚雷奔電激草木塗地山淵反覆蹂躪其十
二三乃拗怒而少息爾乃期門佽飛列刄攅鍭要趹追蹤
烏驚觸絲獸駭值鋒機不虚掎弦不再控矢不單殺中
必疊雙颮颮紛紛矰繳相纒風毛雨血洒野蔽天平原
赤勇士厲猨狖失木豺狼懾竄　禽相鎮壓獸相枕藉
然後收禽㑹衆論功賜胙陳輕騎以行炰騰酒車以斟
酌割鮮野食舉烽命釂
應瑒西狩賦　乃擇吉日練嘉辰清風矢戒屏翳收塵
於是魏公乃乗雕輅駟飛黄擁簫鉦建九斿按轡清途
颯沓風翔於是圍網周合雷鼓天振千乘長羅萬表星
陳雙翼抗旌八校祖分長燧電舉髙烟蔽雲爾乃徒輿並
興方軌連質驚飈四駭衝禽驚溢騁獸塞野飛鳥蔽日
爾乃赴𤣥谷陵崇巒俯掣奔猴仰捷飛猿雲幕被於廣
野京燎照乎平原醴炰充給洪施普宣
魏王粲羽獵賦　旌旗雲繞鋒刄林錯揚輝吐火曜野
蔽澤山川於是搖蕩草木為之摧撥禽獸振駭魂亡氣
奪舉首觸網搖足遇撻陷心裂胃潰腦破頰鷹犬競逐
奕奕霏霏下鞲窮緤搏肉噬肌墜者若雨僵者若坻清
野滌原莫不殱夷
唐路季登皇帝冬狩一箭射雙兔賦　若乃整鈎陳嚴羽
衛星旄燭野雲旗拂曀周長楊而為阹屬甘泉以為綴
騁六龍而電發顧雙兔而飇逝性毚狡而不恭足輕迅
而靡制爰從聖射乃觀神藝鑾鑣却轉引柘月而隨圓
金鏃斜飛疊霜毫而俱斃既絶系而達臆亦洞胸而裂
背岐陽之美不獨稱於周王上林之雄未可論於漢帝
蘇頲扈從鳳泉和崔黄門喜恩㫖解嚴罷圍詩　輦路
岐山曲儲胥渭水濵教成提將鼓禮備植虞旗不取從
畋樂先流去殺詞舜韶同舞日湯祝盡飛時物應陽和
施人知雨露私如何穆天子七萃幾勞師
晉張協七命若乃白商素節月既授衣天凝地閉風厲
霜飛柔條夕勁密葉晨稀將因氣以效殺臨金郊而講
師爾乃列輕武整戎剛建雲髦啟雄芒駕紅陽之飛燕
驂唐公之驌驦屯羽隊於外林縱飛翼於中荒爾乃布
飛羉張修罠凌黄岑挂青巒畫長壑以為限帶流谿以
為闗既乃内無䟽蹊外無漏跡叩鉦散校舉麾贊獲彀
金機馳鳴鏑翦剛豪落勁翮連騎競騖駢武齊轍翕忽
揮霍雲逥風烈聲動響飛形移影發舉戈林聳揮鋒電
滅仰傾雲巢俯殫地穴乃有圓文之豜斑題之豵鼓鬛
風生怒目電瞛口齩霜刄足撥飛鋒齀林蹶石扣拔幽
叢於是飛黄奮鋭賁育逞伎䠞封狶㩌馮豕拉甝虪挫
獬廌鉤爪摧踞牙捭瀾漫狼藉傾榛倒壑隕胔挂山僵
踣掩澤藪為毛林隰為丹薄於是徹圍頓網卷斾收鳶
虞人數獸林衡計鮮論最犒勤息馬韜弦肴駟連䮽酒
駕方軒千鍾電釂萬燧星䌓陵阜沾流膏谿谷厭芳烟
歡極樂殫逥節而旋
後漢傅毅七激　駟驥騄乗輕軒麾旄旗鳴八鸞陳衆
車於廣隰散列騎乎平原屬罘網以彌野連罻羅以營
山部曲周匝風動雲旋合圍促陣禽獸駭殫仆不暇起
窮不及旋擊不待刄骨解肉離摧牙碎首分其文皮流
血丹野羽毛翳日於是下蘭臯臨流泉觀通谷望景山
酌㫖酒割芳鮮
魏曹植七啟　駕雲龍之飛駟飾玉輅之繁纓垂宛虹
之長緌抗招搖之華旌於是曳文狐掩狡兔捎鷫鸘拂
振鷺當軌見藉值足遇踐飛軒電逝獸随輪轉騰山赴
壑風厲飇舉形不抗手骨不隠拳野無毛類林無羽羣
積獸如陵飛翮成雲
梁何遜七召　嵗晩農休時閒務隙山火已燎野霜初
白聊效殺於秋冬乃從禽於艸澤蜀地五丁齊國二子
氣動山漂汗揮雨起渥洼流赬蘭池照血躡飛影於未
形赴奔星於欲滅革車隠隠轂騎闐闐鼔噪喧而振地
烝徒駭而聒天割玉之刀飲石之箭罝羅布其一目網
罟周及三面犬號驤螭鷹名奔電蹔離已合忽隠仍見
赴逈超危衝林䟦援草隨足起山從眼轉跨躡岡澗電
舉陵陸鳥不及飛獸不遑伏既前轥而後赴亦左排而
右蹴蹠實駭而自救騰虚亂而相撲視灑血之丹地見
飛毛之暗目傍窮刼剞勢極搜求文皮坐裂膬尾生抽
手覊鐡頂足批銅頭象折牙而陵遽貊拉齒而夷猶擒
髙樓之度索走大樹之神牛雁聞弦而蹔墜猨抱木而
啾啾笑楚王之雲夢恥漢帝之中流
昭明太子七契　輕繳纔飛則連鴻解羽微纎始放則
並鱗失波豈論𤣥泉之則寧願將遨之歌
　　武功部(征伐/)
魏陳琳神武賦　建安十有二年大司空武平侯曹公
東征烏丸六軍被介雲輜萬乘治兵易水次於北平可
謂神武奕奕有征無戰者也佇盤桓以淹次乃申命而
後征覲狄民之故土追大晉之遐踪惡先縠之懲寇善
魏綘之和戎受金石而弗伐葢禮樂而思終陵九城而
上濟起齊軌乎玉繩車軒轔於雷室騎浮厲乎雷宫暉
曜連乎白月旂旐繼於電光斾既軼乎白狼殿未出乎
盧龍威逼天地勢括十衝單鼓未伐虜已潰崩克俊馘
首梟其魁雄爾乃總輯瓌珍茵氈幕幄攘瓔帶佩不飾
彫琢華璫玉瑤金麟牙琢文貝紫瑛縹碧𤣥緑黼錦繢
組罽毼皮服
又武軍賦　漢季世之不辟青龍紀乎大荒熊狼競以
挐攫神寳播乎鎬京於是武臣赫然颺炎天之隆怒呌
諸夏而號八荒爾乃擬北落而樹表睎壘壁以結營百
校羅峙千部列陳彌方城掩平原於是啟明戒旦長庚
告昏火烈具舉鼔角並震千徒從唱億夫求和聲訇隠
而動山光赫奕以燭夜其刄也則楚金越冶棠谿名工
清堅皓鍔修刺鋭鋒陸陷蘂犀水截輕鴻鎧則東胡闕
鞏百煉精剛函師振旅韋人制縫弩則幽都筋角恒山
檿榦通肌暢骨崇緼曲煙其弓則烏號越耗繁弱角端
象弭繡質哲拊文身矢則申息肅慎箘簵空疏焦銅毒
鐡麗轂撻輈馬則飛雲絶景直鬐騧駵駁龍紫鹿文的
􁑼魚若乃清道整列按節徐行龍姿鳳峙灼有遺英
魏繁欽征天山賦　素甲𤣥燄皓旰流光左駢雄㦸右
攅干將彤玈朱矰丹羽絳房望之如火燄奪朝陽華旗
翳雲霓聚刄曜日鋩於是轒輼雲趨威弧雨發鉦鼔雷
鳴猛火風烈躍刄霧散虜鋒摧折呼吸無聞醜類剥滅
晉左思魏都賦　至乎勁敵糺紛庶土罔寧聖武興言將
曜威靈介胄重襲旌旗躍莖弓珧解檠矛鋋飄英三屬
之甲縵胡之纓控弦簡發妙擬更嬴齊被練而銛戈襲
偏裻以䜋列畢出征而中律執竒正以四伐碩畫精通
目無匪制推鋒積紀鋩氣彌鋭三接三㨗既晝亦月尅
剪方命呑滅咆咻雲撤叛換席卷䖍劉祲威八紘荒阻
率由洗兵海島刷馬江洲振旅䡘䡘反斾悠悠凱歸同
飲疏爵普疇朝無刓印國無費留
梁沈約憫國賦　育素蟣於𤣥胄垂葆髪於縵胡
王筠侍宴餞臨川王北伐應詔詩　金版韜英玉牒藴
精帝徳乃武王威有征軒習弧矢夏陳干戚周騖戎車
漢馳羽檄我皇駿聖千年踵武徳洞千門威加八柱金
正圮徳水行失道駟馬南牧戎徒西保荐食伊瀍整居
豐鎬金闕揚塵銅臺茂草命彼膳夫受詔恊律樂賦出
車絃操吉日玉饌駢羅瓊漿泛溢聖徳温温賔儀秩秩
周庾信奉報寄洛州詩舟師㑹孟津甲子陳東隣雷轅
驚戰鼔劍室動金神幕府風雲氣軍門闗塞人長旍析
鳥羽合甲抱犀鱗星芒一丈焰月暈七重輪黎陽水稍
緑官渡栁應春無庸奉天睠驅傳牧南秦繁詞勞簡牘
雜俗弊風塵上洛逢都尉商山見逸民留滯終南下唯
當一史臣
庾信奉報趙王出師在道賜詩　上將出東平先定下
江兵彎弧伏石動振鼔沸沙鳴横海將軍號長風駿馬
名雨歇殘虹㫁雲偏一鴈征暗巖朝石濕空山夜火明
低橋澗底渡狹路花中行錦車同建節魚軒異伯榮軍
中女子氣塞外夫人城小人乖攝養岐路阻逢迎幾月
芝田熟何年金竈成哀笳闗塞曲嘶馬别離聲王子身為
寶深思不倚衡
唐李嶠軍師凱旋自邕州順流舟中詩　鳴鞞入嶂口汎
舸歴川湄尚想江陵陣猶疑下瀨師岸逥帆影疾風送
鼔聲遲萍葉沾蘭槳林花拂桂旗弓鳴蒼隼落劍動白
猿悲芳樹吟羌管幽篁入楚詞全軍多勝䇿無戰在明
時寄謝山東妙長纓徒自期
沈佺期夏日都門送司馬員外逸客孫員外佺北征詩
　二庭追虜騎六月動周師廟畧天人授軍麾相國持
復言徴二妙才令重當時畫省連征橐横門共别詞雲
迎出塞馬風卷渡河旗計日方夷寇旋聞杕杜詩
又李乂詩　日逐滋南寇天威撫北垂析珪行仗節持
印且分麾羽檄雙鳬去兵車駟馬馳虎旗懸氣色龍劍
抱雄雌候月期戡剪經時念别離坐聞闗隴外無復引
弓兒
唐蘇頲命吕休璟等北伐制　莫不運其長䇿悉心而
効六竒接以短兵指掌而論七縱使天陣齊舉雲罝備
設賈勇於飲醪之夫一以當萬揚威於汗血之騎左縈
右拂咸繫黿斬蛟曳牛佩豕必能力簸窮海聲壓大荒
刈谷蠡之庭拔祅渠之壘不遑渭橋之拜已見隂山之
哭
又命姚崇等北伐制　統燕犀冀馬之雄屯斬蛟繫黿
之勇鼓鼙沸野旌旗彗雲豈式遏於河塞方震驚於沙
漠於是乎善醪以信之芳餌以賞之戮揚干之僕必行其
令持穰苴之兵不枉其法堅壁清野則投石而有餘追
奔逐北則掃塵而無類
又命薛納等伐黙啜制　呉鈎楚練照曜隂山之峯冀
馬燕犀張皇窮漠之地
梁劉孝儀臨川王奉詔班師表　臣自受脤廟堂申威
塞表既驅熊羆之衆兼稟帷幄之謀登濟河山夷滅趙
魏將繫軹道之頸且屈渭橋之膝而𤣥隂届節祁寒方
始降此慈𢎞愍兹介胄使燕然之石願勒而不刋函谷
之土將封而莫遂雖荷杕杜之恩終慙采薇之㫖
宋唐庚賀進築表臣竊以要荒之叛服係乎制馭之是
非有蠢西羌久羈天討當元豐之願治將議剪除逮元
祐之偷安務從姑息養成其惡以迄於今屬神聖之嗣
興起師徒而進築逺攻近取日削月侵城堙漸逼其腹
心刁斗相聞於巢穴天都形勝既歸掌握之中靈武勢
孤自有唇亡之懼
楊億駕幸河北起居表　毳幕稽誅鑾輿順動羽衛方
離於象魏天威已震於龍荒慰編甿徯后之心增壯士
平戎之氣臣聞涿鹿之野軒皇所以親征單于之臺漢
帝因之耀武用消弭於侵侮遂底定於邊陲五材並陳
葢去兵之未可六龍時邁因犯順以必誅矧朔漠揚氛
窮荒恃險敢因膠折之候輙為鳥舉之謀固已命將出
師擒俘獻馘雖奪名王之帳未焚老上之庭是用親御
戎車躬行天討勞軍細栁之壁巡守常山之陽師人多
寒感恩而皆同挾纊匈奴未滅受命而孰不忘家行當
肅靜邊垣削平夷落梟冒頓之首收督亢之圖使遼陽
八州之民得聞聲教榆闗千里之地盡入提封蛇豕之
穴悉降干戈之事永戢
齊王融勸髙帝北伐啟　雖窮鳥必啄固等命於良鶉
困獸斯騖終並懸於厨鹿若藉巫漢之歸師騁士卒之
餘憤取函河如反掌凌闗塞若摧枯
後漢班固竇將軍北征頌　於是雷震九原電曜髙闕
金光鏡野武旗冒日衝雞鹿超黄磧輕選四縱所從莫
敵
唐薛稷應臨難不顧徇節寧邦科䇿第二道　持人
之術地著為本應敵之道糗糧為先故李悝盡地
力而創謀本能强魏衛鞅開阡陌而急戰終以霸秦
當今三壤既平九税有職倉庾陳積秷秸充牣山川
効正而咸叙隂陽感化而致和狡戎黠羌不討之日
久矣天有星象以分其區地有山河以致其險素野
遐曠𤣥國寒凉塞下三春未辨重重之樹河邉九月
已落青青之草吾后惻隠巖廊之下垂拱祍席之上
聖智備天地神武動山岳悠然逺覽白露凉秋建日
月朱鳥之旗樹風雨蒼龍之斾將帥良猛謀慮深長
猶重息人未修伐鬼而彊梁無檢時驚邊柝定逺侯
之功畧還出玉門戊校尉之七營更連金郡麻奴小
醜敢懐凌斥之心榆鬼殘祅仍延晷刻之命結山豪
而嘯聚驅榖馬而陸梁百萬之師糗糧易盡空磧之
地轉餉難集良可追蹤墾草取彼大田修充國之舊
圖採威明之逺筭將軍素勵爰興㫁河之術都尉乘
强畢盡通溝之利舉農夫而休戰士息轉輸而用耕
牛智効其謀勇奮其力資窖金之如粟藉邊馬之如
羊賞士犒師選騎館穀或休垣罷障城滅途殫然
後坐鳯凰之臺驗麒麟之貢王旅凱入豈不休
哉
祖君彦檄洛州文　遼水之東朝鮮之地禹貢以為荒
服周王棄而不臣示以羈縻達其聲教茍欲愛人非求
拓土又强弩末矢不能穿於魯縞衝風餘力非敢動於
鴻毛石田得而無堪雞肋食而奚用恃衆怙强窮兵黷
武務在吞併不思長䇿夫兵猶火也不戢則自焚遂使
億兆夷人隻輪莫返夫差喪國實為黄池之盟苻堅滅
身良由夀陽之役欲捕鳴蟬於前不知黄雀於後復矢
相顧髽吊成行義夫切齒壯士扼腕其罪七也(黷武/附)
　　武功部(將畧/)
周王褒從軍行　兵書久閑習征戰數曾經講戎平樂觀
學戲羽林亭西征度疎勒東驅出井陘牧馬濵長渭營
軍毒上涇平雲如陣色半月類城形羽書封信璽詔使
動流星對㟁流沙白縁河栁色青將幕恒臨斗旌門常
背刑勲封瀚海石功勒燕然銘兵勢因麾下軍圖送掖庭
誰憐下玉筯向暮掩金屏
又庾信詩　河圖論陣氣金匱辨星文地中聞鼔角天上
下將軍函犀恒七屬絡鐡本千羣飛梯聊度綘合弩蹔
凌汾寇陣先中㫁妖營即兩分連烽對嶺度嘶馬隔河
聞箭飛如疾雨城崩似壊雲英王於此戰何用武安君
隋陳子良讚徳上越國公楊素詩　君侯稱上宰命世挺
才英本超騏驥足復藴風雲情攄藻掞錦綺育徳潤瑤
瓊已踵四知舉非無三傑名濟世同舟檝匡政本阿衡
雍容入青璅肅穆侍丹楹桂宫擅鳴珮槐路獨飛纓髙
門羅虎㦸綺閣麗彫甍金罇酌湛湛歌扇掩盈盈匈奴
軼燕薊烽火照幽并天子命薄伐受脤事專征七徳播
雄畧十萬騁行兵鴈行蔽大漠魚貫出長城交河方飲
馬瀚海盛揚旌拔劍倚天外象犀耀日精彎弧穿伏石
揮戈斬大鯨鼔鼙朝作氣刁斗夜便鳴六郡多壯士三
邊豈足平嶺雲朝合陣山月夜臨營胡塵暗馬色芳樹
動笳聲闗雲未盡㪚塞霧常自生川長蔓草緑峰廽雜
花明小人愧王氏雕文慙馬卿濫此叨書記何以謝過
榮髙山徒仰止終是恨才輕
唐張説送趙頥貞郎中試安西副大都䕶詩　絶鎮功難
立懸軍命匪輕復承遷相後彌重任賢情將起神仙地
才稱禮樂英長心堪繫虜短語足論兵日授休門法星
教置陣名龍泉㤙已著燕頷相終成月窟窮天逺河源
入塞清老夫操别翰承㫖頌營平
蘓頲同餞陽將軍兼原州都督御史中丞詩右地接
龜沙中朝任虎牙然明方改俗去病不為家將禮登壇
盛軍容出塞華朔風搖漢鼓邊月思胡笳旗合無邀正
冠危有觸邪當㸔榮旋日及此御溝花
杜甫投贈哥舒開府翰詩　今代麒麟閣何人第一功
君王自神武駕馭必英雄開府當朝傑論兵邁古風先
鋒百勝在畧地兩隅空青海無飛箭天山早挂弓亷頗
仍走敵魏綘已和戎每惜河湟棄新兼節制通知謀垂
睿想出入冠諸公日月低秦樹乾坤遶漢宫胡人愁逐
北宛馬又從東受命邊沙逺歸来御席同軒墀曾寵鶴
畋獵舊非熊茅土加名數山河誓始終䇿行宜戰伐契
合動昭融勲業青𡨕上交親氣槩中未為珠履客已是
白頭翁壯節初題柱生涯獨轉蓬幾年春草歇今日暮
途窮軍事留孫楚行間識吕蒙防身一長劍聊欲倚崆
峒
李白送羽林陶將軍詩　將軍出塞擁樓船江上旌旗
拂紫烟萬里横戈探虎穴三杯拔劍舞龍泉莫道詞人無
膽氣臨行將贈繞朝鞭
又贈張相鎬詩　神器難竊㺯天狼窺紫宸六龍遷白
日四海暗紅塵昊穹䧏元宰君子方經綸澹然養浩氣
歘起持天鈞秀骨象山岳英謀合鬼神佐漢解鴻門興
唐思退身擁旄秉金鉞伐鼔乗朱輪虎將如電霆總戎
向東巡諸侯拜馬首猛士騎鯨鱗澤被魚鳥悦令行草
木春逢聖不失時建功及良辰醜虜安足紀可貽幗與
巾倒㵼溟海珠盡為入幕珍馮異獻赤伏鄧生歘來臻
庶同昆陽舉再覩漢儀新昔為管將鮑中奔呉隔秦一
生欲報主百代期榮親其事竟不就哀哉難重陳卧病
古松滋蒼山空四隣風雲激壯志枯槁驚常倫聞君自
天来目張氣益振亞夫得劇孟七國空無人捫虱對桓
公願得論悲辛大塊方噫氣何辭鼓青蘋斯言儻不合
歸老漢江濵
又贈郭將軍詩　將軍豪蕩有英威昔掌銀臺䕶紫微
平明拂劍朝天去薄暮垂鞭醉酒歸愛子臨風吹玉笛
美人嬌月舞羅衣今日相逢俱失路何年灞上弄春輝
孟匡明餞王將軍赴雲中詩　二師憑廟畧分閫佐元
戎勢亞彤弓寵時推金印雄闗山横代北旌節壯河東
日轉前茅影春生細栁風飲氷君命速揮涕餞筵空佇
聽隂山静誰爭萬里功
劉長卿代邊將有懐詩　少年辭魏闕白首向沙場瘦
馬戀秋草征人思故鄉暮笳吹塞月曉甲帶胡霜自到
雲中郡於今百戰强
又湖南使還留辭辛大夫詩　王師勞近甸兵食仰諸
侯天子無南顧元勲在上游大才生間氣盛業拯横流
風景隨搖筆山川入運籌羽觴交餞席旄節對歸舟鸎
識春深恨猿知日去愁别離花寂寂南北水悠悠唯有
家將國終身共所憂
又獻寧淮軍節度使相公詩　建牙吹角不聞喧三十登
壇衆所尊家散萬金酬士死身留一劍答君恩漁陽老
將多逥席魯國諸生半在門白馬翩翩春草細邵陵西
去獵平原
又觀校獵上淮西相公詩　龍驤校獵邵陵東野火初
燒楚澤空師事黄公千戰後身騎白馬萬人中笳隨曉
吹經邊草箭入青雲落塞鴻三十擁旄誰不羨周郎少
小有竒功
盧綸雪謗後書事上皇甫大夫詩　盛徳緫羣英髙標
仰國楨獨安巡狩日曾掩趙張名業就難辭寵朝逥更
授兵曉川分牧馬夜雪覆連營長策威殊俗嘉謀翊聖
明畫圖規陣勢夢筆紀山行綬拂池中影珂搖竹外聲
賜歡徴伎樂陪酒間公卿却意經前事翻疑得此生分
深存歿感恩在子孫榮覽鏡愁將老捫心喜復驚豈言
沈族重但覺殺身輕有淚沾墳典無家集弟兄東西遭
世難流浪識交情閲古宗文舉推才慕正平應憐守貧
賤又欲事躬耕
劉禹錫贈澧州髙大夫司馬霞寓詩　前年牧錦城馬
踏血泥行千里追戎首三軍許勇名殘兵疑鶴唳空壘
辨烏聲一誤雲中繳南遊湘水清
韓翃贈劉將軍詩　明光細甲照錏鍜昨日承恩拜虎
牙膽大欲欺姜伯約功多不讓李輕車青巾校尉遙相
許黒矟將軍莫大誇闕下来時親伏奏胡塵未盡不為
家
韓翃雜言贈哥舒僕射詩　萬里長城家一生唯報國
腰垂紫艾綬手控黄金勒髙視黒矟翁遙吞白騎賊先
麾牙門將轉鬭黄河北帳下親兵皆少年錦衣承日繡
行纒轆轤寶劍初出鞘宛轉角弓爭上弦步叉抽箭大
如笛前把兩矛後雙㦸左盤右射紅塵中鶻入鵶羣有
何敵殺將破軍白日餘逥船舞斾北風初羣公楯鼻好
磨墨走馬為君飛羽書
耿湋上裴行軍中丞詩　胡塵已滅天山外閉閣隂隂
日復曛櫪上驊騮嘶鼔角門前老將識風雲旌旗四面
髙秋見絲竹千家靜夜聞莫道古来多計策功成唯有
李將軍
楊巨源贈侯侍御詩　步逸辭羣迹機真結逺心敦詩
揚大雅映古酌髙音逃禍栖蝸舍因醒解豸簪紫蘭
秋露濕黄鶴晩天隂舊葉餘荒草寒山出逺林月明多
宿寺世亂重悲琴霄漢時應在詩書道未沈坐期閶闔
霽雲暖一開襟
又懐徳抒情寄上信州座主詩　五馬江天郡諸生淚
共垂讌餘明主徳恩在侍臣知悵望緘雙鯉龍鍾假一
枝玉峯遥寄夢雲海暗傷離幢葢全家去琴書首路随
滄洲值康樂明月向元規鵷鳳終凌漢蛟龍㑹出池蕙
香因暖發松色肯寒移舉世瞻風藻當朝揖羽儀加飡
門下意溪水緑逶迤
又贈隣家老將詩　白首羽林郎丁年戍朔方隂天瞻
磧落秋日渡遼陽大漠寒山黒孤城夜月黄十年依蓐
食萬里帶金瘡拂雪陳師祭衝風立教場箭飛瓊羽合
旗動火雲張虎翼分營勢魚鱗擁陣行誓心清塞色鬭
血雜沙光戰地晴輝薄軍門曉氣長寇深爭暗襲闗迥
勒春防身賤竟何訴天髙徒自傷功成封寵將力盡到
貧鄉雀老方悲海鷹衰却念霜空餘孤劍在開匣一霑
裳
張佑送王昌涉侍御詩　十里指東平軍前首出征諸
侯青服舊御史紫衣榮入陣梟心死分圍虎力生畫時
安楚塞刻日下齊城號令朝移暮偷蹤夜斫營雲梯曾
險上地道慣深行舉斾招降將投戈趂敗兵自慙居處
者當此立功名
楊䕫送張相公出征詩　得意在當年登壇秉國權漢
推周勃重晉讓趙宣賢儒徳尼丘降兵鈐太白傳援毫飛
鳳藻發匣吼龍泉歴火金難耗凌霜桂益堅從来稱玉
潔此更讓珠妍鴛鷺臻門下貔貅擁帳前去知清朔漠
行不費陶甄獻畫符中㫖推誠契上𤣥願將班固筆書
頌勒燕然
韋莊贈邊將詩　昔因征逺向金微馬出榆闗一鳥飛
萬里只携孤劍去十年空逐塞鴻歸手招都䕶新降虜
身着文皇舊賜衣只待烟塵報天子壯心無事别無機
元閻復丞相阿珠贈諡制　鳶瘴揮戈萬里若衽席之上
龍驤飛渡三呉歸掌握之中
宋汪藻除韓世忠兩鎮節度使麻　稟剛故俗甘陳兼
六郡之良決勝重圍關張有萬人之敵蚤備師干之試
旋膺齋鉞之除豈惟蹇蹇以匪躬每見多多而益善
見無禮於君爾既殫於忠藎歸飲至於廟我何愛於寵
褒
播芳大全韓世忠加恩麻　先人有奪人之心進則
奮沈雄之畧尚賢無自賢之行退而皆名義之談
唐栁宗元為南承嗣請從軍狀　臣聞周官考藝國子置
車甲之司漢道推恩孤兒備羽林之用千秋思奮於事
越仲孺期死於奔呉義激君親名髙竹帛臣雖無似有
慕昔人雖身塗草野死而不朽
顧雲投西邊節度使啟　九天九地之法夜受於神姝
金箱金櫃之書曉傳於靈叟故得拔劍龍吼彎弧鴈驚
使夷落無喧干戈盡偃邊烽息焰塞柝沈聲為天子之
長城㫁匈奴之右臂加以文通三變學洞九流郭璞神
毫每通於夢想羅含彩羽素貯於心誠時或月滿青樓
風清畫閣謝𤣥暉之理郡不廢謳吟杜元凱之禦戎何
妨講讀
宋王邁賀陳提刑兼安撫啟　披肝許國掉舌籌邊雪
衣貂裘慷慨辨太原之檄風聲鶴唳笑談却淮甸之兵
草木知其威名夷狄問其年貌屬當鼪鼯之為梗羣然
鴻雁之離居嗟懦俗之脂韋伏元戎之斧鉞毅然以身
任朝廷責誓不以賊為君父憂卯受命辰即行有崇文
之勇決申上奏寅報可從充國之便宜南丹嚴保障之
雄西帥習號令之素如毉師之治廢疾半劑而蘇如國
手之救危棋一著即活
唐張仲宣智合孫呉可以運籌決勝䇿　玉弩垂芒耀明
威於紫緯金方戒序凝殺氣於丹霄然則負扆登樞規
七衡而立辟垂旒御辨法四選以詳刑是故黄運披圖
靜妖氛於涿鹿丹陵啟業耀佳兵於洞庭
王昻沈謀祕畧科䇿　國家授武秩設邊防東自榆林
西連蒲海可謂制度祕逺典章大備而猶以遼靄未清
湟烽或照者但未得其人耳今若垂旌揚之期崇奬激
之道用不求備任惟其材舉呉起則捨其貪推穰苴則
畧其賤務升智術勿限資年則將得其人矣
晉書羊祜𫝊論　泰始之際人祗呈貺羊公起平呉之策其
見天地之心焉昔齊有黔夫燕人祭北門之鬼趙有李
牧秦王罷東并之勢桑枝不競𤓰潤空慙垂大信於南
服傾呉人於漢渚江衢如砥襁袂同歸而在乎成功弗
居幅巾窮巷落落焉其有風飈者也
唐吕温凌烟閣勛臣頌　洸洸鄂公百鍊龍泉沈翳未宣
氣沖斗間佩非其人躍入大川神武獲焉提之上天天
地之内指揮無前(右尉遲鄂/公敬徳)　虎来風壯鼇轉山没
翕如鶚聳縱若鯨𡨕(右秦胡/公叔寶)
周庾信大將軍崔説神道碑　觀虎於檻齠髪不驚稱
象於船勝衣能對　地似伏龍城如飛鳥燉煌實録宛
在胸襟玉門亭障無勞圖畫有馬如羊不以入廏有金
如粟不以入懐
又柱國大將軍紇干𢎞神道碑　學不專經畧觀書籍
兵無師古自得縱横青烏甲乙之占白馬星辰之變九
宫推步三門起伏天弧射法太乙營圖並皆成誦在心
若指諸掌鹵青犢之兵甚有祕計燒烏巢之米本無遺
䇿西零賊退屈指可知南郡兵逥挿標而待
又車騎大將軍賀婁慈神道碑　六郡良家西河鼎族
地壯金行人雄塞氣兵書七卷河水浮来射法三篇天
弧夜下鋒旗不息刁斗恒驚猶得馬上讀書軍中習禮
　五車行簡不取博士之名一卷兵書即以將軍自許
角端在手必無齊魯之侵蓮花挿腰甚得蛟龍之氣
又大將軍襄城公鄭偉墓誌銘　公蹔臨江界已悉南
越之兵裁御樓船即善昆明之戰
又驃騎大將軍開府侯莫陳道生墓誌銘　讀書馬上
清談劍端
又上柱國齊王憲神道碑　管絃入耳則溪谷俱調文
雅沿心則煙霞並韻養由百發落雁吟猿應奉五行綈
緗縹帙　少有壯志頗校兵書𤣥水降靈糓城授䇿飛
風長栁月角星眉莫不吟誦在心撰成於手所著兵法
凡有五卷六韜九法(一作/地)不用呉起舊書三令五申無
勞孫武先誡
唐張説撥川郡王神道碑　公之理兵也堅三甲利五刄
偶拳勇齊足力信賞罰分甘苦六轡如手千夫一心接
獯獫猶蚊蚋卧沙塞如袵席荐居露食垂二十年雨畢
而成師氷泮而休卒寒氣入於肌骨夜霜入於鬢鬚人
不堪其勤公不改其節
又冠軍大將軍郭知運神道碑　金皷登壇隠如敵國
麾幢指塞自比長城　沈謀可以掩著蔡雄㫁可以奪
鬼神故常糟粕韜鈐芻狗風角　感知已之主陳必死
之力皇情西顧則九羌釁皷詔書北代則六狄焚旗上
成聖君之𤣥鑒下効武臣之素節　介士送塟即封征
虜之墳單于入朝當祭度遼之墓
又贈太尉裴行儉神道碑　百城故老望塵而雅拜四
鎮酋渠連營而獻酒一言召募萬騎雲集公乃解嚴以
反諜託獵以訓旅誤之多方間其無備裹糧十日執郅
支於帳前破竹一呼鉗遮匐於麾下
楊炯唐昭武校尉曹君神道碑　陶謙性好於幡旗王
濬志在於長㦸
又唐右將軍魏哲神道碑　乃有心如鐡石氣若風雲
洛䜟書名河圖祕象青聨雷燭歴大塊以三休碧羽霜
凄倚渾天而一息岑彭許允征南鎮北之名馮異王昌
大樹中軍之號杜太行而泥函谷猛氣無前戮封豕而
斬長鯨雄圖不測元戎十乗驅衛霍於前矛甲士三千
列孫呉於後殿秋風白露執金鼔而齊六軍太山黄河
析銅符而光百代　營雄對日兵氣横天開玉堂而按
部坐金城而勒陣闕鞏之甲犀兕七重艅艎之船舳艫
千里駕鼉梁於聖海秦皇息鞭石之威泛鼇釣於仙洲
愚叟罷移山之力然後風行電卷斬將屠城塞丹浦之
遙源伐黒林之奥本王孫公子名霑皂𨽻之臣深谷大
山境入樵漁之囿　軍井未建如臨盜水之源軍竈未
炊似對嗟来之食
又左武衛將軍成安子崔獻行狀　斬大風之翼霧卷
青丘卧長鯨之鱗煙銷碧海　仰觀於天值三軍之星
落俯察於地逢五將之山崩詔書來北斗之門圖象在
南宫之壁　孤虚向背則雖女子之衆可以當於丈夫
前後折旋則雖婦人之兵可以陷於湯火兔起而鳬舉
龍驤而鳳飛無戰不平無城不尅有如馮異羞言大樹
之功宛似魯連不受黄金之賞
栁宗元唐故特進贈開府儀同三司揚州大都督南府
君睢陽廟碑　急病讓夷義之先圖國忘死貞之大利合而
動乃市賈之相求恩加而感則報施之常道睢陽所以不
階王命横絶凶威超千祀而挺生奮百代而特立者也
時惟南公天與拳勇神資機智藝窮百中豪出千人不
遇興辭鬱龎眉之都尉數竒見惜挫猿臂之將軍天寶
末冦劇憑陵隳突河華天旋虧斗極之位地圮積狐狸
之穴親賢在庭子駿陳謨以佐命元老用武夷甫委師
而勸進惟公與南陽張公巡髙陽許公逺義氣懸合訏
謨大同誓鳩武旅以遏横潰裂裳而千里来應左袒而
一呼皆至柱厲不知而死難狼瞫見黜而奔師忠謀朗
然萬夫齊力公以推讓且專奮擊為馬軍兵馬使出戰
則羣校同强入守則百雉齊固初據雍丘謂非要害將
保江淮之臣庶通南北之奏復拔我義類扼於睢陽前
後捕斬要遮凶氣連沮漢兵已絶守疏勒而彌堅虜騎
雖强頓盱眙而不進賊徒乃棄疾於我悉衆合圍技雖
窮於九攻志益專於三板偪陽懸布之勁汧城鑿穴之竒
息意牽牛羞鄭師之大臨甘心易子鄙宋臣之病告諸
侯環觀而莫救國命阻絶而無歸以有盡之疲人敵無
已之强寇公乃躍馬潰圍馳出萬衆抵賀蘭進明乞師
進明乃張樂侑食以好聘待之公曰敝邑父子相食而
君辱以燕禮獨何心與乃自噬其指曰噉此足矣遂慟
哭而返即死孤城首碎秦庭終懵無衣之賦身離楚野
徒傷帶劍之辭至徳二年十月城陷遇害無傅燮之嘆
息有周苛之慷慨聞義能徙果其初心烈士抗辭痛臧
洪之同日直臣致憤惜蔡恭於累旬　塟刻鮑信之形
陵圖龎徳之狀納官其子見勾踐之心羽林字孤知孝
武之志舉門闗於周典徴印綬於漢儀王猷以光寵錫
斯備嗚呼睢陽之事不惟以能死為勇善守為功所以
出竒以恥敵立慬以怒寇俾其專力於東南而去備於
西北力專則堅城必陷備去則天討可行是故即城陷
之辰為尅敵之日世徒知力保於江淮而不知功靖乎
醜虜論者或未之思與　廟貌斯存碑表攸託洛陽城
下思鄉之夢倘来麒麟閣中即圖之辭可繼　梯衝外
舞缶穴中偵鈐馬非艱析骸猶競
謀韜玉帳寄重金壇　將星明則英豪用靈旗指則妖
祲銷勁草可以受疾風盤根然後見利器　璧玉持身
嬰兒撫士(俱見/孫子)　軍井未達將不言渴軍幕未辨將不
言倦軍竈未炊將不言饑(三畧/軍䜟)　將軍之心淊淊如春曠
曠如夏湫漻如秋慘惻如冬(淮南/子)
　　武功部(賀捷/)
唐明皇平戎詩　雜㓂忽猖狂無何敢亂常羽書朝繼
入烽火夜相望將出凶門勇兵因死地强蒙輪皆突騎
按劍盡鷹揚鼓角雄山野龍蛇入戰場流膏潤沙漠濺
血染鋒鋩霧廓清𤣥塞雲開靜朔方武功今已立文徳
愧前王
裴灌奉和御製詩　𤣥漠聖恩通由来書軌同忽聞窺
月滿相聚寇雲中廟畧占黄氣神兵出綘宫將軍行逐
北使者亦知戎一舉轒輼減再麾沙朔空直將威禁暴
非用武為雄飲至明軍禮疇勲錫武功干戈還載戢文
徳在唐風
周庾信賀平鄴都表　伏惟陛下握天樞秉地軸駕馭風
雲驅馳龍虎沈雄内㫁不勞謀於力牧天䇿勇決無待
問於容成是以威風所振烈火之遇鴻毛旗鼔所臨衝
風之卷秋葉竊聞伊洛戎夷幽并僭偽抱圖載籍已歸
丞相之府銜玉繫綬並詣中軍之營百年逋誅遂窮巢
窟三代敵怨俄然掃蕩昔周王鮪水之師尚勞再駕軒
轅上谷之戰猶須九伐未有一朝指麾獨決神慮平定
㝢内光宅天下二十八宿止餘呉越一星千二百國裁
滿麟洲小水若夫咸康之年四方始定建武之代諸侯
並朝不得同年而語矣雖復八風並唱未足頌其英聲
六樂俱陳無以歌其神武坐鈞臺而誓衆姒啓繼夏禹
之功入南郊而問罪姬發成周文之志此無改之道大
孝也歟
北齊邢邵百官賀平石頭表　大江設險實限夷華前
魏觀濤而退後魏登山而返聲教不通多歴年代今蒼
雉奉職靈鼉自梁折葦為舟憑力可渡始知徳通於物
孟門失險道清將順劍閣自開行舉洞庭之樂放畜長
洲之苑㑹玉帛於塗山樹銅柱於南極
唐吕温代李侍郎賀收成都表　當挾纊之時賜戰士
悉出内府開食椹之路賞降者曽不踰辰遂使昏迷革
心義勇增氣江山自拔雷雨長驅渠魁假息而逃威士
衆順風而捨仗市不易肆巷無驚犬人蒙骨肉户解倒
懸旌旗導長飬之風金鼓動發生之氣
常衮為李採訪賀收西京表　及清秋戒節太白方髙
爰整軍容順乎殺氣龔行天罰掃彼妖氛千里貔虎之
營百里龍蛇之陣沸若雲海聚如雪山壘掲終峯塹逥
渭水闞軍聲而丘陵簸蕩煬兵氣而天地晦𡨕蠢兹凶
徒猶敢旅拒鼓譟白刄來聚么麽之羣旗靡黄塵旋就
鯨鯢之戮渠魁不漏噍類無遺枝梧者面縛中軍顛背
者頭懸後殿敗苻融於淝水自可慙功破王邑於昆陽
未云快意遂封尸於京觀旋振旅於王城啓闢千門掃
除九陌祓氛埃於宫闕洗毒螫於閭閻耆艾歡迎久思
周徳衣冠雨泣還睹漢儀謳吟變噢咻之聲氣象逥嚴
凝之慘
李商隠為滎陽公賀幽州破奚寇表　天聲逺疊廟畧
遐宣白虜獲於寧臺赤夷俘於燕路臣竊窺舊史逖聽
前朝有天子憂邊清宵輟寐將軍出塞白首言歸至乃
或勝或奔一彼一此竟困塞郊之柝那停絶漢之烽猶
欲叙烈旂常告功祧廟用其蹔勝謂曰難能况幽朔巨
都全燕重地荐臻奚寇猾亂華人田讓之䕶鮮卑莫能
深入祭彤之軍遼水唯遣相攻近嵗以来為患滋甚是
單于偵邏之路懐駒支漏泄之姦張仲武重感國恩習
知邊事同三師而肄楚侔五餌以開戎乗其囂惰之時
俄得剪除之便燕犀密掛冀馬潜羈超距拔石者動過千
羣㦸手科頭者畧踰萬計坎三皷而河流自却聲六校
而屋瓦皆飛自使鴞懼喪林兔忙迷穴無舟掬指有地
僵屍未驚紫陌之烏前軍已蹙不唳淮山之鶴後隊仍
窮遂分袁尚之頭顱仍裂蚩尤之肩髀穹廬落燼同甲
揚灰山積雲屯大收其車乗角羸耳濕盡獲其牛羊栁
水載澄桑河無事爰施吉語入解皇威此皆陛下功格
上𤣥運膺下武授兹成筭於彼當仁震肅九圍歡呼萬
國昔艱難云始寇塵首起於盧龍今開泰有期漢將先
清於涿鹿人謀允若靈貺昭然固已上慶祖宗下光編
䇿籙圖洪範競三古之殊猷玉檢金泥有百神之靈祐
臣雖當防遏不介邊陲空増氣於懦夫實叨榮於下將
日圍千里天葢九重奉一月之捷書唯知抃蹈獻萬年
之壽酒尚隔班行念風水於遐藩寄夢寐於宣室
令狐楚賀靈武破吐蕃表　兵既落於天上羌乃陷於
彀中箝口之馬僨車而縶者千蹄辮髪之人輿屍為俘
者萬指　遙知水赤坐想風腥
杜牧為中書門下請追尊號表　北絶梓領西過榆溪
壯中夏起塞之雄奪西戎埋弓之地至使强㓂不敢觸
鋒山鏁七闗地闢千里歌狸首而息射詠杕杜以勞旋
　蓄睿算於雲漢之表畫聖謀於造化之先捕虜將軍
射聲校尉羽林突陣之騎酒泉校射之兵親自指縱同
時受命信星効祉靈旗呈祥壁壘言言而洞開渠魁纍
纍而面縛解辮削袵投戈委弓怛攝威靈歡呼冠帶破
種徙域空漠淨邊指北海而封燕然中西域而立幕府
鄭吉之理烏壘班超之鎮西域大庇生人一寛天下
王維賀神兵助收石堡城表　天丁力士潜結鸛鵞星
劍雲旗暗充貔虎遂殱逆命之㓂果屠難㧞之城
栁宗元栁州賀破東平表　伏惟陛下威使百神徳消
六沴天降寳運時歸太平自克夏擒蕃剪蜀平蔡殊類
稽顙羣疑格心惟此兇妖尚聞悖慢庭議既得廟謨必
臧旌旗燭耀於洪河金鼓震驚於靈嶽鄆城自潰寧同
莒魯之爭齊地悉平無俟耿陳之戰五兵永戢七徳無
虧含生比堯舜之仁率土陋成康之俗介丘霧息已望
翠華之来沂水風生更起舞雩之詠千嵗之統實在於
斯
又為裴中丞賀破東平表　臣聞負恩干紀者鬼得而
誅犯順窮兇者天奪其魄不自妖孽曷彰聖功伏惟陛
下先天弗違與神合契掩周宣中興之業陋漢光再造
之勛靈旗四臨氛沴皆散凡在臣庶盡覩升平伏以師
道席祖父以作威包海岳而專禄恃東秦十二之險誘
臨淄三七之兵竊據一方嵗踰五紀朝宗之地曠若外
區封祀之山隔成異域累聖垂徳曾未悛心餘孽滔天
果聞折首遂使云亭有主知玉牒之將封遼海無虞見
石砮之已至此皆陛下神籌獨得廟畧無遺授任推盡
力之誠縱捨有感心之化金石可貫龜筮必從克成不
戰之功遂洽無為之理臣謬司戎旅逺守方隅愧無横
艸之功坐見覆盂之泰抃蹈歡慶萬倍恒情
令狐楚賀行營破賊狀　今者將從天落兵若山行
濟溵水而不濡隔偃城而欲㫁長蛇之首尾如截應接
自難狡兔之窟穴已焚死亡無所方當破竹猶繋苞桑
剰鋭氣以長驅抗威稜而直指困雖猶鬬亂不能軍既
摧衆惡之鋒必喪元兇之膽
又狀　逆賊呉少誠用己之愚刦人為惡唯日不足謂
天可逃　羸師之骸罣罥穢草而腥林疲馬之命委離
裝壕而咽塹
(闕/)　　　前鋒都督平兖青州露布　敢行稱亂不戢
自焚師克在和雖武騎無所用天助者順聞風鶴皆為
兵一戰成淝水之勲三捷取夀陽之境匹馬觭(音/起)輪無
反乃滅而亡簞食壺漿以迎曰徯予后謳吟思漢震動
附周　齊變至魯魯變至道載戢干戈汶達于濟濟達
于河底慎財賦遂鼓行于司豫汔盪穢于羌髳時靡爭
而心載寜君之訓而臣何力斯皆帝徳廣運聖武布昭
歸鄆讙田用儒無敵揚文武烈圖功攸終
唐于公異破朱泚露布　指麾而貙兕作威感激而風
雲動色遂先登進擊深入合攻七擒連發而星馳兩翼旁
張而雲合霜刃交光而霍耀鼉鼓騰聲而隠轔賊方土
崩我乃霆擊乗其踣藉遂至於上蘭取彼鯨鯢直通於
中禁　惡鳥將墜尚顧危巢妖狐就擒猶守舊穴　讙
譟之聲山傾而河泄鼓鼙之氣霆鬬而雷馳屏翳發向
敵之風囘禄扇燎原之焰馬逸未止士怒未舒既自北
而徂南竟輿尸而折首
韋臯破吐蕃露布　連連執訊矯矯獻囚不然我薪
而自焚有如破竹之立解拂廬魚潰甌脱兔犇谷靜山
空行就焉耆之僇區殫域滅汔聞智盛之降　明見萬
里運竒堂上之兵守在四夷制勝目中之虜勒功須池
之柱植表赤嶺之碑一怒安民文之勇也三軍用命克
何力焉
駱賔王兵部奏姚州道破逆賊楊䖍栁等露布　北辰
列象六合奉天子之尊南面乗乾一統成聖人之業是
知衣裳所會義有輯於殊隣霜露所均誠兼育於異類
故塗山萬國誅後至者防風丹浦一戎緩前禽者就日
然則陳弧矢以威天下法雷霆而震域中四時行焉天
道不能去殺五兵備矣皇業所以勝殘雖事切救焚茍
順時而濟物恩深祝網不獲已而用兵伏惟皇帝陛下
登翠媯以握圖憲紫微而正象𤣥功不宰混太始以凝
神至道無名佇華胥而得夢闡文教以清中夏崇武功
以制九夷環海十洲通波太液之水鄧林萬里交影甘
泉之樹反踵穿胸之域襲冠帶以来王竒肱儋耳之酋
奉正朔而請吏逆賊蒙儉和舍等浮竹遺𦙍沈木餘苗
邑殊禮樂之鄉人習貪殘之性日者皇明廣燭帝道遐
融頗亦削左袵而被朝衣解椎髻而弁華冕而豺狼有
性梟獍難馴遂敢亂我天常率九種而背誕負其地險
携七郡以稽誅騷動邊疆寇攘州縣是用三門援律長
驅無戰之師五月渡瀘深入不毛之地去月二十一日
軍次三朏崐崘鎮前後捕得生口知守捉山𦍑傍山連
結十部蠻首徒五萬衆此山即南郡中之巨防也岡巒
千里西通大荒之路谿谷萬重南極炎州之境聳喬林
而挿月隂兔有假道之標拔崇岩以隠天陽烏無囘翼
之地峯危束馬路絶懸車賊據臨岱之形乗建瓴之利
徴風召雨蝟起蜂飛驅雜種以挺妖封狐千里肆沈黎
而作孽雄虺九頭臣以為制敵以權柔逺者理或存於
徳教伐叛以義決勝者不必在於干戈於是廣布朝恩
恭宣帝徳申之以安撫曉之以存亡信重蠻陬無負黄
龍之約賞隆漢爵不踰白馬之盟地接冉駹詞屢殫於
喻蜀俗通盤瓠聲不輟於吠堯臣遣某銜枚逺襲卷甲
前驅偃危斾而設潜兵疑從天落乗間道而掩不備似
出地中又遣某渉南山之南衝其要害之路陵北山之
北絶其飛走之途賊首楊䖍栁等振螳蜋之力拒轍當
輪肆蚊蚋之羣彌山滿谷臣某等忠勤克著智畧逺聞
識明君之重恩輕生有地提太阿之雄劍視死無時彎
弧而兇黨土崩舉刃而妖徒瓦解雖危苕沸鼎未窮梟
首之誅救死扶傷猶致析骸之請二十二日臣遣某擁
貔豹之雄順天機而左轉驅象犀之卒乗地軸以右逥
總投石超距之材蹈中權而拊其背騰躍鐵噴金之騎
犯前茅而扼其喉横玉弩以髙臨縱金鉦而直進𤣥雲
結陣影密西郊赤堇揮鋒氣衝南斗颺煙塵而匝地白
日為之晝昏積氛祲以稽天蒼𡨕為之晦色兵交刃接
鳥散魚驚自卯及申追奔逐北斬首千餘級轉戰三十
里激流膏而為泉似變萇𢎞之血委亂骸而擠壑若沈
鼈靈之屍既而照盡髙舂光昏乙夜賊乃收集餘衆深
據重岩臣度彼游魂慮其宵遁使三軍齊進四面合圍
二十三日乗魚爛之危啟蛇形之陣揚麾誓衆杖節訓
兵一鼓先登賞必懸於芳餌九攻失律罪無赦於嚴誅
五都雄材三河俠少或生居燕地尤工即墨之圍或家
本秦人早習昆明之戰叱咤則江山搖蕩慷慨則林壑
飛騰舉鵬翼以揚威耀犀渠而鼓勇澄氛廓祲囘夏景
以潰春氷滅跡掃塵若霜風之卷秋籜戰踰百里時歴
三期前後生擒四千餘人斬首五千餘級諾沒弄楊䖍
栁等殞死行陣懸首旌門蒙儉和舍等委衆奔馳脱身
鋌險雖復刑以止殺丁壯咸伏於誅夷禮不重傷班白
必存於寛宥昔魏臣伐蜀徒聞蒟醬之竒漢使開卭纔
通竹杖之利豈若膺紫泥而弔伐指丹徼以臨戎一戰
而孟獲已擒再舉而哀牢授首斯顯皇威逺暢廟略遐
宣奉𤣥徳以配天徒知帝力掩黄輿而闢地豈曰臣功
又破賊設蒙儉等露布　七緯經天星墟分張翼之野
八紘紀地火洲限建木之鄉西距大秦雜金莖而孕氣
南通交阯枕銅柱以為隣俗帶白狼人習貪殘之性河
淪赤虺川多風雨之妖水積炎氛山涵毒霧竹浮三節
肇興外域之源木化九隆頗為中國之患年將千祀代
歴百王鄭純之化不追孟獲之風逾扇故三年疲衆徒
聞定笮之譏五月出師未息渡瀘之役然則大人拯物
上聖乗期法乾坤以握樞體剛柔而建極知仁義不能
禁暴設刑網以勝殘知揖讓不可濟時用干戈而靜亂
伏惟陛下祥摛載玉出地軸以登皇道契書繩掩天紘
而踐帝𤣥靈入户纂靈慶於丹陵蒼籙昇壇荐禎圖於
翠渚垂衣裳以朝萬國崇玉帛而禮百神昭儉防奢露
臺惜中人之産宣風布政明堂法上帝之宫致羣生於
太和登品物於仁夀四神踐雪五老飛星君囿祥麟樂
班文於仙卉女牀鳴鳳韻歸昌於帝梧四隩同文五風
異色鄧林萬里纔疏苑囿之原層城九重未浚池隍之
域合璧照臨之地候月歸琛大鑪覆載之所占風納賮
蠢茲蠻貊敢亂天常横赤熛以疏疆背朱提而設險石
林萬仞岩邑千重望秦阜以相傾崤陵失四塞之阻對梁
山而錯峙劍門成一簣之峰自謂絶壤幽荒中外足以
迷聲教憑深負固江河可以逃靈誅殊不知玉弩垂芒
汹水無九嬰之沴瑤階舞戚洞庭有三苗之墟臣等謬
以散材忝專分閫白招乗候順秋官以揚旌綘節臨邊
通夜郎而解辮自營開嶲穴斾轉卭山峻岐折坂之危
盡亡衿帶滇池㴜江之固曽莫藩籬唯逆賊設蒙儉等
未革狼心仍懐豕突陸梁放命旅拒偷安地接祠雞竟
無心於改旦山多神鹿終未息於擇音臣以大帝宣威
有征無戰明王仗順先徳後刑𢎞聖澤於中孚緩天誅
於大造庶南薰解愠仰雲闕以翔魂東律和音扣轅門
而頓顙祝禽疎網徒開三面之恩毒虺挺妖愈肆九頭
之暴乃鳩集餘衆蟻結兇徒儋耳椎髻之渠千里霧合
鑿齒雕題之孽一呼雲集疊石菌以開營拒巖椒而峻
壘崇巒切漢若登珤藏之山絶壑憑霄似瞰封泥之谷
以前月十七日連營布陣據險揚兵東西三十餘里馬
步二十餘萬聚蚊蚋而合響聲若雷霆縱虵豕以為羣
氣稽宇宙臣遣中郎將令狐智通等擁拔山超海之師
當其步陣遣銀州刺史李大志等以躍景騰雲之騎乗
其馬軍遣嶲州都督府長史行軍司馬梁待壁等領勁
卒二千絶其飛走之路遣臨源府果毅馬仁靜等勒精
兵九百㫁其潜伏之軍臣率行軍長史韓餘慶等負霜
戈而直指掃雲陣以長驅庶令斬馘七擒將士挾雷公
之怒伏屍百里蠻夷識天子之尊於是三畧訓兵五申
誓衆先登陷敵惟標大樹之功後拒亂行必致曲梁之
罰楚人三户蜀郡五丁氣擁𤣥霜精貫白日喑嗚則乾
坤搖蕩呼吸則海岳沸騰列旗影以雲舒似長虹之東
指横劍鋒而電轉疑大火之西流刃接兵交洞胸達臆
自辰踰未魚爛土崩沸殘息於層峰更切守陴之哭積
圓顱於重阜殆成京觀之形惟賊帥夸干未悟傾巢之
兆敢懐拒轍之心猶率馬軍平川轉鬬驚塵亂起六合
為之寢光殺氣相稽四溟為之變色副總管李大志忠
惟徇國義則忘軀臨危而貞節愈明制敵而機謀獨逺
丹誠自守雖九死其如歸白刃交前豈三軍之可奪投
袂則妖徒霧廓搴旗而逆黨兵摧於是乗利追奔因機
深入困獸猶鬭似化廩君之魂窮鳥尚飛如驚杜宇之
魄斬甲卒七千餘級獲裝馬五千餘匹僵屍蔽地臨赤
坂而非遙流血洒途視丹徼而不逺首領和舍等並計
窮力屈面縛軍門寛其萬死之誅𢎞以冄生之路唯蒙
儉脱身鋌險委命窮山顧巢穴以靡依延晷漏其何幾
况妖徒革面荒外非復他人部落離心舟中皆為敵國
瞻言梟首指日可期凡所歸䧏隨事招撫與之更始復
其故業首丘懐戀疑臨舊國之墟安堵如歸似入新豐
之市然後班師薩水振旅禺山建鴻業於武功暢𤣥猷
於文教庶荒陬襲中邦之禮邊疆息外寇之虞華人祝
堯兆皇基於千嵗夷歌頌漢美王澤於三章宜與夫天
帝前星廣賜秦公之冊坤元益地遙開王母之圖古亦
有云曾何足紀斯並𤣥謀廣達妙畧遐覃一戰而荒景
肅清再鼔而邊隅底定豈臣等提戈擐甲克全百勝之
功杖節揚麾能通九變之䇿謁藁街而獻捷大帝成規
聞杕杜以勞還小臣何力
張説為河南郡王武懿宗平冀州賊契丹等露布　陛
下震赫斯之怒援決勝之符天地合謀鬼神助伐六狄
舉國百蠻整衆運欃槍而掃除縱列缺而焚蕩臣引兵
受斧指日揚麾雖謝河間之學竊慕任城之勇誓將首
冒鋒刃躬先士卒上假神兵之威下定鬼方之罪　其
餘部散校分離綱别緒兵車星布巡太行而綴碣石介
馬雲羅挾衡漳而聨海浦山川積雨盡銷胡騎之塵艸
木長風咸有王師之氣　巢穴是空胎卵皆覆　蓄鋭
淵渟乗機電發援枹作氣則山岳動揺書箭一飛則酋
渠相滅兵纔接刃元兇授首舂喉蔽野京觀起於中州
積甲成山組練收於外府　二載逋誅一朝泯滅數州
肆毒俄然清弭舞溢河冀歌達塞垣截風浪以息滄溟
廓氛埃而睹白日卻縠何力敢推羣帥之勞叔向有言
實在明君之徳臣憑藉睿畧忝當戎政神機密運不待
横艸之功天賛冥符恭承破竹之勢
梁元帝討侯景檄　斬馘凶渠不可勝筭沙同赤岸水
若綘河
宋袁豹伐蜀檄　盛如盧循强如容超陵威南海跨制北
岱樓船萬艘掩江葢汜鐡馬千羣充原塞隰然廣固之
攻陸無完雉左里之戰水靡全舟或顯戮京畿或傳首
萬里故知順逆有勢難以力抗斯又目前殷監深切著
明者也
後漢班固封燕然山銘　惟永元元年秋七月有漢元
舅曰車騎將軍竇憲寅亮聖皇登翼王室納於大麓惟
清緝熈乃與執金吾耿秉述職巡禦治兵於朔方鷹揚
之校螭虎之士爰該六師暨南單于東胡烏桓西戎氐
羌侯王君長之羣驍騎十萬元戎輕武長轂四分雷輜
蔽路萬有三千餘乗勒以八陣莅以威神𤣥甲耀日朱
旗綘天遂陵髙闕下雞鹿經磧鹵絶大漠斬温禺以釁
鼓血尸逐以染鍔然後四校横徂星流彗掃蕭條萬里
野無遺寇於是域滅區殫反斾而旋考傳騐圖窮覽其
山川遂踰涿邪跨安侯乗燕然躡冒頓之區落焚老上
之龍庭將上以攄髙文之宿憤光祖宗之𤣥靈下以安
固後嗣恢拓境宇振大漢之天聲兹可謂一勞而久
逸蹔費而永寧也(漢書左右日逐王左右温禺鞮王/皆單于子弟次第當為單于者也)
周庾信上柱國齊王憲神道碑　馬陵削樹魏將路窮
平隂聽烏齊師其遯　馬邑星飛(一作/逥)龍城月動撓留
犁之酒經略不前失煙支之山下馬而去(留犁出漢書/匈奴傳一作)
(蒲桃/非)
唐盧照隣歌東軍　遐哉廟略赫以台臣横戈碣石倚劍
浮津風兵拂籜日域清塵鳬夷復祀龍伯來賔休兵㝢縣
獻馘天闉斾海凱入耀輝震震
　　武功部(兵餉/)
唐盧綸寄贈庫部王郎中時充折糴使詩　諤諤漢名臣
從天令若春叙辭皆詔㫖稱使即星辰草木承風偃雲
雷施澤均威懲治粟尉恩洽讓田人泉貨方將散京坻
自此陳五營俱益竈千里不停輪未逺金門籍旋清玉
塞塵碩儒推慶重良友頌功頻鶴髪逢新鏡龍門躍舊
鱗荷君偏有問深感浩難申
錢起送劉相公江淮催轉運事詩　國用資戎事臣勞
為主憂將徴任土貢更發濟川舟擁𫝊星還去過池鳳
不留唯髙飲氷節稍淺别家愁落葉籬邊雨孤山海上
秋遙知謝公興微月在江樓
梁元帝上糓充軍糧啟　臣聞金城千仞必資守粟革
車千乗其在饋食願武軍綏旌列飛鴻之行陳奉辭受
脤揜摯獸於貙虎賈逵渠水雖曰難蹤梁習勸農竊知
自勉
唐張説河州刺史冉君神道碑　地壯伏龍城雄飛烏
位居半刺吏總全邊公仍利溝洫懋藨蓘庤茭藁積糗
糧均轉輸程力役寛御悦使授方任能人胥忘其久勞
兵不怨其長戍雖金方氣候風雨不交之地磧路沙霾
艸木不植之所莫不豐滯穗於埛牧猒甘𤓰於戍時
　　武功部(邊防/)
唐徐彦伯登長城賦　嵗次單閼我行窮髪眇嘿雞田
幽隂馬窟土色紫而闗逥川氣黄而塞沒調噪鼓於海
風咽愁笳於隴月試危坐以側聽孰不魂銷而㫁骨哉
況復日入青波堅氷峩峩危蓬殞蔕森木靜柯羣峰雪
滿連峴霜多龍北卧而銜燭雁南飛而渡河載馳載驟
彼亭之候惟見𤣥洲無春隂壑罷晝鷙烏爭擊哀猱直
透饑鹿夜咆乳虎晨鬭蟄熊䑛掌寒龜縮殻悲壯圖之
夭遏憫勞生之艱遘
梁蕭子顯燕歌行　風光遲暮出青蘋蘭條翠鳥鳴發春
洛陽梨花白如雪河邊細草青如茵桐生井底葉交枝
今㸔無端雙燕離五重飛樓入河漢九華閣道暗清池
遙㸔白馬津上吏傳道黄龍征戍兒明月金花徒照妾
浮雲玉葉君不知思君昔去栁依依至今八月避暑歸
明珠蠶蠒登杼機鬱金春蘤持香衣洛陽城頭鷄欲曙
丞相府中烏未飛夜夢征人縫狐貉私憐織婦裁錦緋
呉刀鄭錦絡寒閨夜被薄芳年海上水中鳬日寒暮夜
空城雀
又周王褒　初春麗景鶯欲嬌桃花流水沒河橋薔薇開
花百里葉楊栁覆池數千條隴西將軍號都䕶樓蘭校
尉稱嫖姚自惜别如春燕分經年一去無相親不復漢
地闗山月唯有漠北薊城雲淮南鏡中明月影流黄機
上織成文充國行軍屢築營楊史討虜陷平城城下風
多能却陣沙中雪淺詎停兵屬國小婦猶年少羽林輕
騎數征行遙聞陌上採桑曲猶勝邊地胡笳聲笳聲向
暮使人泣還使閨中空竚立桃花落地杏花舒桐生井
底寒葉疎試為来看上林雁應有遙寄隴頭書
又唐髙適　漢家烟塵在東北漢將辭家破殘賊男兒本
自重横行天子非常賜顔色摐金伐鼔下榆闗旌旗逶
迤碣石間校尉羽書飛瀚海單于獵火照狼山山川蕭
條極邊土胡騎憑陵雜風雨戰士軍前半死生美人帳
下猶歌舞大漠窮秋塞草衰孤城落日鬭兵稀身當恩
遇恒輕敵力盡闗山未解圍鐡衣逺戍辛勤久玉筯應
啼别離後少婦城南欲㫁膓行人薊北空逥首邊風飄
颻難可越絶域蒼茫無所有殺氣三時作陣雲寒風一
夜傳刁斗相看白刃血紛紛死節從来豈顧勲君不見
沙場征戰苦至今猶憶李將軍
梁簡文帝鴈門太守行　隴暮風恒急闗寒霜自濃櫪
馬夜方飼邊衣秋未重潜師夜接戰略地曉摧鋒悲笳
動胡塞髙旗出漢墉勤勞謝功業青白報迎逢非頒主
人賞寧期定逺封單于如未繫終夜慕前蹤
唐徐彦伯邉詞　十月繁霜下征人逺鑿空雲遥錦旄
節海照角端弓暗磧埋沙樹衝飇卷塞蓬方随膜拜入
歌舞玉門中
李白塞下曲　塞虜乗秋下天兵出漢家將軍分虎竹戰
士卧龍沙邊月隨弓影胡霜拂劍花玉闗殊未入少婦
莫長嗟
周王褒出塞詩　飛蓬似征客千里自長驅塞禽惟有鴈
闗樹但生榆背山看故壘繫馬識餘蒲還因麾下騎来
送月支圖
隋楊素詩　漠南猶未空漢將復臨戎飛狐出塞北碣
石指遼東冠軍臨瀚海長平翼大風横虎落陣氣抱龍
繞城虹横行萬里外卜運百年窮兵寢星芒落戰解月
輪空嚴譙息夜斗騂角罷鳴弓北風嘶朔馬胡霜切塞
鴻休明大道暨幽荒日用同方就長安邸来謁建章宫
又薛道衡詩　邊庭烽火警挿羽夜徴兵少昊騰金氣
文昌動將星長驅鞮汗北直指夫人城絶漠三秋暮窮
隂萬里生寒夜哀笳曲霜天斷鴈聲連旗下鹿塞疉鼓
向龍庭妖雲墜後陣暈月遶中營左賢皆頓顙單于已
繫纓絏馬登𤣥闕釣鯤臨北溟當知霍驃騎髙第起西
京
唐于鵠詩　單于驕愛獵放火到軍城乗月調新馬防
秋置逺營空山朱㦸影寒磧鐡衣聲逄著降人説沙隂
有伏兵
鄭愔塞上詩　荒壘三軍夕窮郊萬里平海隂凝獨樹
月氣下連營戎斾霜凝重邊裘寒更輕將軍猶轉戰都
尉不成名折栁悲春曲吹葭㫁夜聲明年漢使返猶築
受降城
梁王訓度關山詩　關山度曉月劍客還從征雲中出逥
陣天外落竒兵輪摧偃去節樹倒礙懸旌沙場折坂暗
雲磧榆溪明馬倦時銜草人疲屢看城寒隴胡笳澁空
林漢鼓鳴還嗟幽咽水併切㫁腸聲
又戴暠詩　馬肥苜蓿葉劍瑩鸊鵜血初征心未息復
值鴈飛入山頭看月髙草上知風急笛揭曲難成笳繁
響還澁武帝信承平東伐復南征薊門海作塹榆塞氷
為城催令四校出倚望三邊平箭箙朝来動刀環臨陳
鳴將軍一百戰都尉五千兵
唐司空曙關山月詩蒼茫明月上夜久光如積野幕冷
胡霜闗樓宿邊客隴頭秋露暗磧外寒沙白唯有故鄉
人霑裳此聞笛
梁簡文帝從軍行(二首/)　雲中亭障羽檄驚甘泉烽火
通夜明貳師將軍新築營嫖姚校尉初出征復有山西
將絶世愛雄名三門應遁甲五壘學神兵白雲隨陣色
蒼山答鼓聲先平小月陣却滅大宛城善馬還長樂黄
金付水衡小婦趙人能鼓瑟侍婢初笄解鄭聲迤邐觀
鵞翼參差覩鴈行庭前栁花飛欲合必應紅粧起見迎
　貳師惜善馬樓蘭貪漢財前年平右地今嵗討輪臺
魚雲望旗聚龍沙隨陣開氷城朝浴鐡地道夜銜枚將
軍號令密天子璽書催何時反舊里遙見下機来
又梁元帝　寶劍飾龍淵長虹畫彩旃山虚和鐃管水
靜瀉樓船連雞隨火度燧象帶烽然洞庭曉風急瀟湘
夜月圓荀令多文藻臨戎賦雅篇
又陳張正見　雄兵屯薊北漢將起山西故人輕百戰聊
欲定三齊風前噴畫角雲上舞飛梯鴈塞秋風逺龍沙
雲路迷燕然自可勒函谷詎須泥
又唐虞世南　塗山烽候警弭節度龍城冀馬樓蘭將燕
犀上谷兵劍寒花不落弓曉月逾明凛凛嚴霜節氷壯
黄河絶蔽日卷征蓬浮天散飛雪全兵傎月滿精騎乘
膠折結髪早驅馳辛苦事旌麾馬凍重闗冷輪摧九折
危獨有山西將年年屬數竒
又楊烱　烽火照西京心中自不平牙璋辭鳳闕鐡騎
遶龍城雪暗凋旗畫風多雜鼓聲寧為百夫長勝作一
書生
又駱賔王　平生一顧重意氣溢三軍野日分戈影天
星合劍文弓弦抱漢月馬足踐胡塵不求生入塞唯留
死報君
又賀朝清　朔風乗月寇邊城軍書挿羽刺中京天子
金壇拜飛將單于玉塞振佳兵騎射先鳴推任俠龍韜
決勝佇時英聞有河湟客愔愔理帷帟常山啟霸圖汜
水先天䇿銜珠浴鐡向桑乾疊旗膏劍指烏丸鳴鷄已
報闗山曉来鴈遙傳沙塞寒直為甘心從苦節隴頭流
水長嗚咽邊樹蕭蕭不覺春天山漠漠長飛雪魚麗陣
接塞雲平鴈翼營通海月明始看晉幕飛鵞入旋聞齊
壘鳴烏聲自從一戍燕支山春光幾度晉陽闗金河未
轉青絲騎玉筯應啼紅粉顔鴻歸燕相續池邊芳草緑
已見氛清細栁營莫更春歌落梅曲烽沈竈減靜邊亭
海晏山空肅已寧行望鳳京旋凱捷重来麟閣畫丹青
又李約(二首/)看圖閒教陣畫地靜論邊烏壘天西戌鷹
娑塞上川路長唯算月書逺每題年無復生還望翻思
未别前　栅壕三面鬭箭盡舉烽頻營栁和煙暮闗榆
帶雪春邊城多老將磧路少歸人殺盡金河卒年年添
塞塵
王貞白古悔從軍行　憶昔仗孤劍十年從軍威論兵
親玉帳逐虜過金微隴水秋先凍闗雲暵不飛辛勤功
業在麟閣志猶違
駱賔王行路難　君不見玉闗寒色闇邊庭銅鞮雜虜
寇長城天子按劍征餘虜將軍受脤事横行七徳龍韜
開玉帳千里龜壘動金鉦隂山苦霧埋髙壘交河孤月
照連營連營去去無窮極擁斾遙遙過絶國陣雲朝結
晦天山寒沙夕漲迷疎勒龍鱗水上開魚貫馬首山前
振鵬翼長驅萬里讋祁連分麾三令武功宣百發烏號
遙碎栁七尺龍文逥照蓮春来秋去移灰琯蘭閨栁市
芳塵㫁鴈門迢遞尺書稀鴛被相思雙帶緩行路難誓
令氛祲靜臯蘭但使封侯龍額貴詎隨中婦鳳樓寒
唐太宗於北平作詩　翠野駐戎軒盧龍轉征斾遙山
麗如綺長流縈似帶海氣百重樓巖松千丈葢兹焉可
遊賞何必襄城外
杜審言贈蘇味道詩　北地寒應苦南庭戍未歸邊聲
亂羌笛朔氣卷戎衣雨雪闗山暗風霜草木稀胡兵戰
欲盡漢卒尚重圍雲靜妖星落秋深塞馬肥據鞍雄劍
動挿筆羽書飛輿駕還京邑朋遊滿帝畿方期乗獻凱
歌舞共春輝
張説奉和餞王晙巡邊應制詩　六月歌周雅三邊念
夏卿欲施攻戰法先作簡稽行禮樂知謀帥春秋識用
兵一勞堪定國萬里即長城䇿有和戎利威傳破虜名
軍前雨洒道樓上月臨營别藻瑤華降同衣錦襮榮闗
山由義近戈甲為恩輕絲竹路傍散風雲馬上生朝廷
為吉甫邦國望君平
李嶠奉和幸望春宫送朔方軍大總管張亶詩　玉塞
懲驕子金符命老臣三軍張武斾萬乗餞行輪猛氣陵
𤣥朔崇恩降紫宸投醪還約士辭第本忘身露下鷹初
擊風髙鴈欲賔方銷塞北祲還靜漠南塵
鄭愔塞外詩　塞外蕭條望征人此路賒邊聲亂朔馬
秋引動胡笳遙障侵歸日長城帶晩霞㫁蓬飛古戍連
鴈聚寒沙海暗雲無葉山春雪作花丈夫期報主萬里
獨歸家
孫逖送趙都䕶赴安西詩　外域分都䕶中臺命職方
欲傳清廟略為取劇曹郎已佩登壇印猶懐伏奏章百
壺開祖餞駟牡結戎裝青海連西夐黄河帶北涼闗
山瞻漢月戈劍宿胡霜體國才先著論兵䇿復長果持
文武術還繼晉當陽
唐明皇送張説巡邊詩　端拱復垂裳長懐御逺方股
肱申教義戈劔靜要荒命將綏邊服雄圖出廟堂三台
入武帳八座起文昌寶胄匡朝主華宗輔漢王茂先慚
博物平子謝文章盡節恢時佐輸誠禦寇場三軍臨朔
野駟馬即戎行鼓吹威夷狄旌軒溢洛陽雲臺先著美
今日更貽芳
又張嘉貞奉和詩　天賜我宗盟元戎付夏卿多才兼
將相必勇獨横行經緯稱人傑文章作代英山川看是
陣草木想為兵不待河氷合猶防塞月明有謀當繫醜
無戰且綏氓閫外傳三略雲中冀一平感恩同義激悵
别屢魂驚直視前旌掣遙聞後騎鳴還期方定日復此
出郊迎
又宋璟奉和詩　帝道薄存兵王師尚有征是闗司馬
法爰命總戎行畫閫崇威信分麾盛寵榮聚觀方結轍
出祖遂傾城聖酒江河潤天詞象緯明徳風邊草偃勝
氣朔雲平宰國推良器為軍挹壯聲至和嘗得體不戰
即忘精以智泉寧竭其徐海自清遲還廊廟座贈别故
人情
又王光庭奉和詩　賢相得符充朝推文武雄海波先
若鏡闗草預從風鉞助將軍勇威成天子功瓊章九霄
發錫宴五衢通玉輾龍盤帶金裝鳳頸騘虎貔分儗儗
河洛振熊熊戈劍千霜白旌旃萬火紅示刑夷狄變流
惠鬼神同寇息軍容偃塵銷朔野空用師敷禮樂非是
為獯戎
又張九齡奉和詩　宗臣事有征廟算在休兵天與三
台座人當萬里城朔南方偃革河右蹔揚旌寵錫從仙
禁光華出漢京山川勤逺略原隰軫皇情為動薰琴唱
仍題寶劍名聞風六郡勇計日五戎平山甫歸應疾留
侯功復成歌鐘旋可望枕席豈難行四牡何時入吾君
憶履聲
又賀知章奉和詩　荒景盡懐忠梯航已自通九攻雖
不戰五月尚持戎遣戍徴周牒恢邊重漢功撰車命元
宰授律取文雄胄出天弧上謀成帝幄中詔旂分夏物
專討錫唐弓帳宿伊川右鉦傳晉苑東饔人籍蕡實樂
正理絲桐岐陌涵餘雨離川照晚虹恭聞咏方叔千載
舞皇風
杜甫奉送郭中丞兼太僕卿充隴右節度使詩　詔發
山西將秋屯隴右兵凄涼餘部曲燀爀舊家聲鵰鶚乗
時去驊騮顧主鳴艱難須上䇿容易即前程斜日當軒
葢髙風卷斾旌松悲天水冷沙亂雪山清和虜猶懐惠
防邊詎敢驚古来於異域鎮靜示專征燕薊奔封豕周
秦觸駭鯨中原何慘黷餘孽尚縱横箭入昭陽殿笳吟
細栁營内人紅袖泣王子白衣行宸極妖星動園陵殺
氣平空餘金盌出無復繐帷輕毁廟天飛雨焚宫火徹
明罘罳朝共落棆桷夜同傾三月師逾整羣胡勢就烹
瘡痍親接戰勇決冠垂成妙譽期元宰殊㤙且列卿幾
時逥節鉞戮力掃攙搶圭竇三千士雲梯七十城恥非
齊説客甘似魯諸生通籍微班忝周行獨坐榮隨肩趨
漏刻短髪寄簮纓徑欲依劉表還疑厭禰衡漸衰那此
别忍淚獨含情廢邑狐狸語空村虎豹爭人頻墜塗炭
公豈忘精誠元帥調新律前軍壓舊京安邊仍扈從莫
作後功名
又送陵州路使君赴任詩　王室比多難髙官皆武臣
幽燕通使者岳牧用詞人國待賢良急君當拔擢新佩
刀成氣象行葢出風塵戰伐乾坤破瘡痍府庫貧衆寮
宜潔白萬役但平均霄漢瞻佳士泥塗任此身秋天正
搖落逥首大江濵
李益過五原飲馬泉詩　緑楊著水宛如煙舊是胡兒
飲馬泉幾處吹笳明月夜何時倚劔白雲天從来凍合
闗山路今日分流漢使前莫遣行人照容鬂恐驚憔悴
入新年
郎士元送李將軍赴定州詩　雙旌漢飛將萬里獨横
戈春色臨闗盡黄雲出塞多鼓鼙悲絶漠烽戍隔長河
莫㫁隂山路天驕已請和
楊巨源和呂舍人喜張員外自北畨逥至境上寄詩
割愛天文動敦和國步安仙姿歸舊好戎意結新歡並
命瞻鵷鷺同心揖蕙蘭玉簫臨祖帳金牓引征鞍廣陌
雙旌去平沙萬里看海雲侵鬢起邊月向眉殘突兀隂
山逈蒼茫朔野寛毳廬同甲帳韋橐比琱盤義著親胡
俗儀全識漢官地隣氷鼠淨天映燭龍寒節異蘇卿執
絃殊蔡女彈磧分黄𣺌𣺌塞極黑漫漫歡味羶腥列徴
聲佅僸攅歸期先鴈候登路劇鵬搏上客離心逺西宫
草詔殫麗詞傳錦綺珍價掩琅玕百兩開戎壘千蹄入
御欄瑞光麟閣上喜氣鳳城端尚徳曾辭劔柔凶本舞
干茫茫斗星北威服古来難
又贈史開封詩　天低荒草誓師壇鄧艾心知戰地寛
鼓角逥臨霜野曙旌旗髙對雪峯寒五營向水紅塵起一
劍當風白日看曾從伏波征絶域磧西蕃部怯金鞍
張喬書邊事詩　萬里沙西寇已平犬羊羣外築空城
分營夜火燒雲逺教獵秋鵰掠草輕秦將力隨胡馬竭
蕃河流入漢家清羌戎不識干戈老須賀明時聖主明
韓宗涼西即事詩　秋草河蘭起陣雲凉州唯向管絃
聞豺狼毳幕三千帳貔虎金郊十萬軍候騎北来驚有
説戍樓西望悔為文昭陽亦待平安火誰握旌旗不見
勲
張蠙過蕭闗詩　出得蕭闗北儒衣不稱身隴狐来試
客沙鶻下欺人曉戌殘衙火晴原起獵塵邊戎莫相忌
非是霍家親
李義甫和邊城秋氣早詩　金微凝素節玉律應清葭
邊馬秋聲急征鴻曉陣斜闗樹凋涼葉塞草落寒花霧
暗長川景雲昏大漠沙溪深路難越川平望超忽極望
斷煙飄遙落驚蓬沒霜結龍城吹水照龜林月日色夏
猶冷霜華春未歇睿作髙紫宸分明映𤣥闕
許渾獻鄜坊丘常侍詩　詔選將軍䕶北戎身騎白馬
臂彤弓栁營逺識金貂貴榆塞遙知玉帳雄秋檻鼓鼙
驚朔雪曉階旗纛起邊風蓬莱每望平安火應奏班超
定逺功
趙嘏降蕃詩　廣武溪頭降宼稀一聲寒角怨金微河
湟不在春風地歌舞空裁雪夜衣鐡馬半嘶邊草去狼
煙髙映塞鴻飛揚雄尚白相如吃今日何人從獵歸
陳陶贈容南韋中丞詩　普寧都䕶軍威重九譯梯航
壓要津十二銅魚尊畫㦸三千犀甲擁朱輪風雲已靜
西山寇閭井全移上國春不獨来蘇發歌詠天涯半是
泣珠人
又贈江南李階副使詩　世禄三朝壓鳳池桂陵公子
漢庭知雷封始賀棠溪劍花府尋邀玉樹枝幾日坐談
誅叛逆列城歸美見歌詩從軍莫厭千場醉即是金鑾
寵命時
梁簡文帝七勵　夫氛氲構象純雜不同共工折柱雖
播英風自古而然曾何足道但吹沙役寇抑自犧年吐
霧藏妖聞之堯日　至如𤣥蹄外境紫舌頑人悖而無
禮不沬皇仁於是騰三泉之窅漫戴五旗之飄揚引玉
車於西隴鳴金鼔於北邙拭龍泉之雄劔瑩魏國之寶
刀銛踰巨闕利擬豪曹至如牽鈎壯氣斗膽豪心縁腰
白玉帶珮黄金酬恩報死尅逺長岑騕褭白鷰耀躍青
離五玉察善十相無遺連腰錦帶半足塵飛標威於鴈
門之境振旅於龍突之鄉若乃驚沙絶岸苦霧綿長秋
河曉碧落蕙山黄紅顔素改𤣥鬂斑霜征夫抵掌而飲
膳壯士憤氣而沸腸逥雲鳥之密陣背却月而相望旗
才轉而漂杵鋒未至而驂傷前鋒紛其易幟後騎決其
沙囊何湯雪之能比豈拾塵之可方於是呼韓頓顙龜
兹銜璧羊牽既袒熊山已積九截同文八極齊軌
唐杜牧賀平党項表　自古處夷狄於中華未有不為患
者春秋時長狄攻魯北戎病齊破衛陵燕侵秦撓晉西
漢趙充國納先零於内地東朝馬文泉(淵/)致當煎於三
輔自後熾大侵亂闗中戰爭十年騷擾四海凌逼京邑
發掘園陵段熲不生終不能滅後至曹公因匈奴衰弱
分為五部處在汾晉散而居之元海傑出首亂華夏中
原喪沒凡數百年國朝貞觀之初突厥破滅太宗惑彦
博之利口忽文貞之成算處其降衆置於河南不數十
年果殘燕趙　比以逥鶻未殄吐蕃正强且須羈縻未
可重撅於是邊疆日駭種類嵗繁每至勁弓折膠種馬
免乳以魁健之質張忿鷙之兇刼饋穀以焚舟殺軺車
而閉道衆虺盤結羣犬呌牙依據深山出沒險逕近在
宇下游於彀中艱難以成不能剷削　潛運睿算獨決
神機箕宿禡牙狼星歛角戊日禱馬太白揚眉按鎖而
邊事無遺聚米而兵形盡見披其要地擣以竒兵獸窮
搏人鹿急走險囊封赤白雜沓繼来雉走檄書逺近同
至蘇辛李蔡傅鄭甘陳十萬齊呼四面同入行軍猶枕
席之上敗虜於險阻之中或以利戈舂喉或以長矛挾
脅僵屍積疊千山之草木盡腥霆電轟喧萬里之威靈
大震
元稹進西北邊圖經狀　所冀袵席之上欹枕而郡邑
可觀游幸之時倚馬而山川盡在
宋播芳大全上史丞相啟　竊惟國家閒暇之時當思
文武長久之術况外夷之雲擾貴内治之日嚴詎云行
李之通可緩苞桑之慮國虚難動民困易揺豈特謀國
之數公知諱用兵之兩字然能應則乃可謂定故欲翕
者未始不張今徒千里而畏人未思四境之不治一氣
先竭百為弗開羣材付之乍佞以乍賢正論聽其自鳴
而自息耳目之受既狹心腹之委亦偏為赤子為龍蛇
未始得敵情之實以皮幣以犬馬但云量自力之宜軍
籍既隠於蔽蒙將材又阨於媢嫉舟師未練馬政不修
鑿斯池築斯城豈可無九攻之具鍛乃戈厲乃刃孰能
遏再鼓之衰仰而思之無非事者上作而下不應朝廷
每有是言外呼而内不聞郡國亦為此論惟事事備乃
可無患言人人殊何以成功周得上漢得中䇿將安決
蠡治内種治外責恐宜分試考先朝立四總管之謀及
觀諸儒分三大鎮之説皆欲取之人望從而假以事權
一用孔明陸遜之規模力行晁錯充國之論議移江上
之屯於淮上實闗表之粟如闗中使權守禦之方漸講招
懐之略衆犬方狺則養威持重兩虎既傷則取亂侮亡
是為屈羣䇿以共圖奚至無寸功之可論與其待一朝
之患始出於兹孰若折千里之衝早為之所若任人而
疑疑人而任則聞事不實實事不聞何恠草野之私言
動違槐棘之成算日月逝矣風雨萃之無謂天變不足
慮人言不足從庶幾君子有所恃小人有所畏　用藥
莫先於無病止車當在於未奔相亦惟終邦其無斁
仰勤大播盍進小忠敢輸肺腑之微誠盡告腹心之元
老一毫有補萬死亦甘平津之招賢有三惜難受汲生
之戅洛陽之太息者六實欲全周勃之功
陳徐陵與周冢宰宇文䕶論邊境事書　灌𤓰之美久敇
邊吏拾橡之尤想應無忽
　　武功部(檄書/)
梁元帝伐侯景檄　粤若梁興五十餘載平壹㝢内徳
惠悠長仁育羣生義征不服左伊右瀍咸皆仰化濁涇
清渭靡不向風建翠鳯之旗則六龍驤首擊靈鼉之鼓
則百神警肅風牧方邵之賢衛霍辛趙之將羽林黄頭
之士虎賁緹騎之夫叱咤則風雲興起鼔動則嵩華倒
拔自桐栢以北孤竹以南碣石之前流沙之後延頸舉
踵交臂屈膝胡人不敢牧馬秦士不敢彎弓叶和萬邦
平章百姓十堯九舜曷足云也　董率臯貔躬擐甲胄
霜戈照日則晨離奪暉龍騎蔽野則平原掩色信與江
水同流氣與寒風俱憤　咸以義旗既建宜須總一共
推幕府實用主盟粤以不佞謬董連率逺惟國艱不遑
寕處中權後勁恭行天罰提戈蒙險隕越以之天馬千
羣長㦸百萬驅賁獲之士資智勇之力大楚踰荆山淺
原渡彭蠡舳艫泛水以掎其南輜軿委輸以衝其北華
夷百濮贏糧影從雷震風駭直指建業按劍而咤江水
為之倒流抽戈而揮皎日為之退舍方駕長驅百道俱
入夷山殄谷充原蔽野挾輈曳牛之侣拔距磔石之夫
騎則逐日追風弓則吟猿落鴈捧崑崙而壓卵傾渤海
而灌熒如駟馬之載鴻毛奔牛之觸魯縞以此衆戰誰
能禦之
梁簡文帝答穰城永和移文　屬彼數及侮亡運逢瓦
解石言水鬭實驗地凶飛絮雨粟還符天怪故淪俗駿
奔遺黎南請所以皇略北征事同拯溺愍百姓之未安
傷一物之失所故餘民負襁掃地来王而向化之黨忽
覽今移咸以陶兹禮樂重睹衣冠已變伊川之髪兼削
呼韓之袵寜當生入玉闗死歸建業民情若此匪我求
蒙行人逺届實亦勞止想近察時機逺詳圖緯早去中
原遽還桑梓旋地脈而北移越天渠而南指然後三姓
二賢可存十半如其遂固守株不達𤣥象將恐衛將之
師復有狼居之戰應侯之討更睹隂山之哭
梁任昉答魏初和移文　值魏氏紛綸亟離星晷競尋
干戈爭以興廢王無卒嵗相不浹辰隻馬泣師月陳庭闕
裹糧請救日欵闗扉故屢動雲旗再驅蒼兕同小白之
存亡等任好之繼絶匹婦是讐尺土非利然百戰百勝
猶苦民情九拒九攻終勞萬姓納隍之念無忘日昃李
陵失律蹔摧羽鱗同孟明之返秦似荀罃之歸晉并賚
来移聞之委曲知彼當璧得人兆龜有主欲掩兵戈式
敦雅好鶴鳴九臯唳天已響出其言善良以欣然輙勒沿
邊屯戍各息烽警旌旗晝巻刁斗夜停混雞犬於四隣
接桑麻於二境
又為汝南王檄魏文　董卓稱亂徒藉羣雄之手王莽
偷安卒成光武之業故市耀臍膏府傳飲器
陳徐陵為䕶軍長史王質移文　比金風已勁玉露方
漙宜及窮秋幸踰髙塞當使孤旌不返隻騎無還非止
湯羅豈知堯徳其比年民墊仍嵗藴隆粒粟貴於隨珠
分糜乏於齊鼎且氐羌旅拒已跨伊瀍胡羯馮陵方踰
汾潞刺虎之勢時期卞生拾蜯之譏彌騐蘇子但國家
體兹明信有同皎日豈惟風雨之旦猶救匹夫宵夢之
言無欺幽壤　逆豎浮舟同趣夏浦王師􁑾櫂素在中
流羣帥争驅應時殱蕩𦍑胡寶馬縱横七澤之中荆楚
樓船彌滿三江之上俘禽所獲水陸無遺
又移齊文　夫天綱之大固無微而不擒文武之師本
無征而不克至如戎王傾其部落逆豎導其鄉闗非厥
英圖殆難戡戮况復洞庭遐曠兵食殷阜西窮板屋北
罄氊廬聲冠姚苻勢兼聰勒庸蜀寶馬彌山不窮巴漢
樓船凌波無際我之元戎上將恊力同心承禀朝謩致
行明罰為風為火殪彼蒙衝如雷如霆擊其舟艦羌兵
楚賊越水沈沙棄甲則兩㟁同奔横屍則千里相枕江
川盡滿譬睢水之無流原隰窮胡等隂山之長哭於是
黒山叛邑諸城洞開白虜連羣投戈請命長沙鵩鳥靡
復為妖湘川石燕自然還儛克剪無算縲擒不貲欲計
軍俘終難巧厯所獲龍駒驥子百千其羣更開苜蓿之
園方廣騊駼之廏於是衛霍甘陳虬髭瞋目心馳隴路
志飲河源乗勝長驅未知所限豈如桓温不武弃彼關
中殷浩無能長兹羌賊方且西踰酒郡抵我境而置邊
亭東略鹽池為齊朝而反侵地
後魏魏收檄梁文　强弩衝城長㦸指闕徒探雀鷇無
用府藏之虚空請熊踏詎延晷刻之命外崩中潰今實
其時鷸蜯相扼我乗其敝方使鍾山渡江青葢入洛荆
棘生於建業之宫麋鹿遊於姑蘇之館但恐革車之所
轥轢劒騎之所蹂踐椅梓於焉傾折竹箭以此摧殘若
呉之王孫蜀之公子順時以動見機而作歸欵軍門委
命下吏當使焚櫬而出拂席相俟必以楚材終為晉用
也
隋盧思道為北齊檄陳文　聖主以軒開萬國屬盡九
州一隅不庭宜置天討爰詔六軍分閫受鉞西征秦隴
之鋭北引燕代之英五校雄兒超乗俱起三河猛氏援
距争奮虎夫萬隊豹騎千羣並骨勇肉飛風驤霧合憬
彼江黄之衆逖矣彭濮之民巨艦髙艫順流東指江都
夀春之域扼喉撫背之兵飛龍赤馬絶水南越漢后昆
明未足方其訓旅魏王𤣥武不能比其𨽻師　扛鼎蒙
輪之卒事均驅兕三禮四義之將俛視韓白　上稟廟
堂之謀下資素抱之氣使張悌之魂先遊北斗吕嘉之
級逺至新鄉漂櫓溺驂孱然已至亂麻積莽可謂寒心
唐祖君彦為李密檄洛州文　復有蒙輪挾輈之士拔
距投石之夫冀馬追風呉戈照月　於是熊羆角逐貔
虎争先因爾倒戈之心乗我破竹之勢曽未旋踵瓦解
氷消坑卒則長平未多積甲則熊耳為少達等助紂為
虐嬰城自固梯衝亂舞徒設九拒之謀鼔角齊鳴空凭
百樓之險鷰巢衛幕魚游宋池殄滅之期匪朝伊夕
栁宗元為裴中烝伐黄賊轉牒　黄少卿等歴稔逋
誅舉宗肆暴恃狡兔之穴跧伏偷安憑孽狐之丘跳踉
見怪以為威弧不射天網可逃侵逼使臣隳犯王略恣
其毒虐速我誅鋤敵國盡在於舟中還師已期於席上
謂宜投戈頓顙面縛乞身歸郡邑於王官效黎獻於天
吏而乃繕兵補卒增壘閉塗正當天討之辰更積鬼誅
之罪衆輕鬭蟻勇劣怒蛙纎縞當强弩之初孤豚僨肥
牛之下事同拾芥力易摧枯杪忽蜂腰虚見辱於齊斧
突梯鼠首濫欲寄於旄頭勦絶有時不索何獲某拱稽
致命執鋭忘生車中既備於小戎鯨鯢豈逃於誅戮竊
觀上略總制中權戰士義激於身心列校勢成於臂指
蹶張之技盡出於山林拔距之材徧征於川洞賞懸香
餌令布疾雷莫不鼔舞戎行䖍恭師律投軀不愆於羽
檄跂足惟俟於牙璋今月某日奏事官米蘭逥捧受詔
命神飛骨勇足蹈心馳懽聲洽於萬夫勝氣横於千里
國容不入屨且及於寢門家事勿闗土已填於左闔
南則浮海濟師共集堂堂之陣東則横江誓衆用成善
善之功以此鼓行坐觀盡敵刑惟勿喜誅有可哀徴側
之勇冠一方竟就伏波之僇吕嘉之威行五嶺終摧下
瀨之師嗟此陋微自貽擒滅勉成良畫速致殊勛雖荒
徼之地固不勞於有征而昇平之年將自此而何事
(闕/)　　諭晉隰慈州檄　天保以上采薇以下内撫外
從濮鉛於北視粟於南徳洋風普神旌遞列窫窳咸誅
堯治時雍猶有青丘之梗舜仁天幬未除丹浦之凶李
懐光奮渤海之俘授蒲洋之節始謂狙之作使不虞鷹
之易颺犇命醴泉粗展勤王之績請朝行闕輙衷犯上
之謀猶念前勲屢縻好爵張萌芽於霜雹悖木水之本
原升鸞之諜肆行巢父之使弗返奪二軍而殱良將剽
三輔而翦近畿豕心莫悛鴞音不革已復漢京之日月
載揚周旅之霆雷　風雲助氣草木為兵詔參伐以清
氛命招搖而繕怒不竣前茅之遏即成獨栁之誅惟爾
三州之士夫夙被累朝之徳澤嶠從處仲適受逆汙遵
事隗囂豈為賊守鼎魚假息穴兔阽危犯大義者衆必
擕作不善者神弗赦歴數古今所記未聞叛逆獲全惟
岳阻兵汔膏齊斧朱泚竊號亦梟藁街矧兹狄孥敢干
天罰犬馬猶有主覆載不容鯨鯢取以封脅從罔治聖
上禹湯罪已文武行仁凡鳴狐假王之妖首鼠觀釁之
將莫不匿瑕宥戾􁀙垢滌郵雖三子猶存蓬艾之間豈
太陽不囘葵藿之照尚式王命共惟帝臣勿相依於輔
車以俱焚於玉石
鄭畋討黄巢檄　爛羊頭而拜爵續狗尾以命官鷰
巢幕以誇安魚在鼎而猶戲殊不知五侯拗怒期分項
羽之屍四塜既成待葬蚩尤之骨
　　武功部(勞師/)
唐駱賔王軍中贈先還知已詩　蓬轉俱行役𤓰時獨
未還魂迷金闕路望㫁玉門關獻凱多慙霍論封幾謝
班風塵催白首嵗月損紅顔落雁低秋塞驚鳬起暝灣
胡霜如劍鍔漢月似刀鐶别有邊亭樹相思幾度攀
令孤楚為人賜行營將士襖子及弓弩狀　特班星使
猥降天波衣絮八蠶之綿暖如狐腋弓纒九牛之角勁
若烏號　遙知被服皆不憚於兵鋒緬想操張盡將穿
於膚骨
又賀破賊兼優䘏將士狀　臣伏以雖忠不烈戰士所
羞視死如歸武夫之志伏惟陛下𢎞天覆幬為日照臨
載激怒肝爰收膚骨漢世徒頒其槥櫝義闕送終周師
縱裏其餱糧賞延非嗣以今觀古奮一當千
　　武功部(外夷向化/)
後漢班固東都賦　目中夏而布徳瞰四裔而抗稜西盪
河源東瞻海漘北動幽崖南耀朱垠殊方别區界絶而不
鄰自孝武之所不征孝宣之所未臣莫不陸礱水慄奔走
而来賔遂綏哀牢開永昌春王三朝㑹同漢京是日也
天子受四海之圖籍膺萬國之貢珍内撫諸夏外綏百
蠻
晉左思魏都賦於是東鯷即序西傾順軌荆南懷憓朔
北思韙綿綿迥塗驟山驟水襁負賮䞇重譯貢篚髽首
之豪鐻耳之傑服其荒服歛袵魏闕置酒文昌髙張宿
設其夜未遽庭燎晰晰有客祁祁載華載裔岌岌冠縰
纍纍辮髪清酟如濟濁醪如河凍醴流澌温酎躍波豐
肴衍衍行庖皤皤愔愔醧讌酣湑無譁延廣樂奏九成
冠韶夏冒六英嘈響起疑震霆天宇駭地廬驚億若大
帝之所興作二嬴之所曾聆金石絲竹之恒韻匏土革
木之常調干戚羽毛之飾好清謳微吟之要妙世業之
所日用耳目之所聞覺雜糅紛錯兼該汜博鞮鞻所掌
之音韎昧任禁之曲以娯四夷之君以睦八荒之俗
唐裴度漢宣帝冠帶單于賦　亦何必貺玉帛之資空成
耗國錫金石之樂用表和戎
張隨耀徳不觀兵賦　素翟南来而越裳重譯白狼西
入而荒服来歸
李嶠安輯嶺表事平罷歸詩　雲端想京縣帝鄉如可
見天涯望越臺海路幾悠哉六月飛鵬去三年瑞雉来
境遙銅柱出山險石門開自我違瀍洛瞻途屢揮霍朝
朝寒露多夜夜征衣薄白簡承朝憲朱方撫夷落既𢎞
天覆廣且諭皇恩博皇恩溢外區憬俗詠来蘇聲朔臣
天子壇場拜老夫綘宫韜將畧黄石寢兵符返斾收龍
虎空營集鳥烏日落澄氛靄憑髙視衿帶東甌抗於越
南斗臨呉㑹春色遶邊陲飛花出荒外卉服紛如積長
川思遊客風生丹桂晚雲起蒼梧夕去舳艤清江歸軒
趨紫陌衣裳㑹百蠻賝賮委重闗不學金刀使空持寶
劍還
劉禹錫蠻徼歸降寄嚴司空詩　蠻水阻朝宗兵符下
渚宫前籌得上䇿無戰已成功漢使星飛入夷心草偃
同歡謠開竹棧拜舞擲桑弓就日知氷釋投人念鳥窮
網羅三靣觧章奏九重通卉服聨操袂雕題盡鞠躬降
幡秋練白驛騎晝塵紅火號休傳警機橋罷亘空登山
不見虜振斾自生風江逺煙波靜軍逥氣色雄佇看聞
喜後金石賜元戎
王若嵒越裳獻白翟詩　素翟宛昭彰遙遙自越裳氷
睛朝映日玉羽夜含霜嵗月三年逺山川九譯長来從
碧海路入見白雲鄉作瑞興周后登歌美漢皇天朝資
孝理惠化且無疆
齊王融䇿秀才文　闗洛動南望之懐獯夷遽北歸之念
夫危葉畏風驚禽易落無待干戈聊用辭辯片言而求
三輔一説而定五州
王融三月三日曲水詩序　侮食來王左言入侍離
身反踵之君髽首貫胸之長屈膝厥角請受纓縻文鉞
碧砮之琛竒幹善芳之賦紈牛露犬之玩乗黄兹白之
駟盈衍儲邸充牣郊虞匭牘相尋鞮譯無曠一尉候於
西東合車書於南北暢轂埋轔轔之轍緌旌卷悠悠之
斾四方無拂五戎不距偃革辭軒銷金罷刃
梁元帝職貢圖序　竊聞職方氏掌天下之圖四夷八
蠻七閩九貉其所由来久矣漢氏以来南羌旅距西域
慿陵創金城開玉闗絶夜郎討日逐覩犀甲則建朱崖
聞蒲萄則通大宛以徳懐逺異乎是哉皇帝君臨天下
之四十載垂衣裳而賴兆民坐巖廊而彰萬國梯山航
海交臂屈滕占雲望日重譯至焉自塞以西萬八千里
路之峽者尺有六寸髙山尋雲深谷絶景雪無冬夏與
白雲而共色氷無早晩與素石而俱貞踰空桑而歴昆
吾度青丘而跨丹穴炎風弱水不革其心身熱頭痛不
改其節故以明珠翠羽之珍細而弗有龍文汗血之驥
卻而不乗尼丘乃聖猶有圖人之法晉帝君臨實聞樂
賢之象甘泉寫閼氏之形後宫玩單于之圖臣以不佞
推轂上游夷歌成章胡人遙集欵關蹶角沿泝荆門瞻
其容貌訴其風俗如有来朝京輦不涉漢南别加訪採
以廣見聞
梁簡文帝南郊頌　龍光之地日浴之鄉紫舌黄支頭
飛鼻飲自西自南無思不服欵闗質子稱臣内向珠樹
素禽越火枝之地銀甕卭杖踰沈羽之涘出赤野而連
翩度𤣥洲之泱漭
唐王勃乾元殿頌　龍闗靜柝鶴塞投弦歌呈豹尾舞進
鳶肩銅橈疑月斥鐡輞星懸繩幽架險驛霧馳煙
隋許善心神雀頌序　月棲日浴熱坂寒門吹鱗沒羽之
荒赤虵青馬之裔解辮請𨽻削袵承風豈止呼韓北埸
逺頌(一作/頫勒)狼居之岫息慎南境遙表不耐之城
梁簡文帝蜀父老問　月竁來庭風丘欵塞
　　武功部(奉使/)
北齊裴讓之公館讌詶南使徐陵詩　嵩山表京邑鍾
嶺對江津方域殊風壤分野各星辰出境君圖事尋盟
我恤隣有才稱竹箭無用忝絲綸列樂歌鐘響張旃玉
帛陳皇華榮受命垂譽本無因韓宣將聘楚申胥欲去
秦方當飲河朔翻屬卧漳濵禮酒盈三獻賔筵盛八珍
嵗稔鳴銅爵兵戢坐金人雲来朝起葢日落晩推輪異
國猶兄弟相知無舊新
裴訥之奉使至鄴館詩　晉楚敦盟好僑札同心賞禮
成罇俎陳樂和金石響朝雲駕馬進曉日乗龍上雙闕
表皇居三臺映仙掌當堦篁篠密約岸荷蕖長束帶盡
忻娯誰言騖歸兩
周庾信將命至鄴詩　大國修聘禮親隣自此敦張旃
事原隰賔序報成言西過犯風露北指度轘轅交歡值
公子展覿遇王孫何以譽嘉樹徒欣賦采蘩四牢盈折
俎三獻盡罍樽人臣無境外何由欣此言風俗既殊阻
山河不復論無因旅南館空欲祭西門眷然惟此别風
期幸共存
庾信將命至鄴酬祖正員詩　我皇臨九有聲教洎
無堤興文盛禮樂偃武息氓黎承乏驅騏驥旌旗事琬
珪古碑文字盡荒城年代迷被隴文𤓰熟交塍香穗低
投瓊實有慰報李更無蹊
唐盧綸逢南中使因寄嶺外故人詩　見説南来處蒼梧
接桂林過秋天更暖邊海日長隂巴路縁雲出蠻鄉入
洞深信逥人自説夢到月應沈碧水通春色青山寄逺
心炎方難久客為爾一霑襟
錢起送陸珽侍御使新羅詩　衣冠周柱史才學我鄉
人受命辭雲陛傾城送使臣去和滄海月歸思上林春
始覺儒風逺殊方禮樂新
錢起重送陸侍御使日本詩　萬里三韓國行人滿目
愁辭天使星逺臨水簡霜秋雲斾迎仙島虹旌過蜃樓
定知懐魏闕逥首海西頭
顧况送從兄使新羅詩　六氣銅渾轉三光玉律調河
宫清奉賮海嶽晏来朝地絶提封入天平賜貢饒揚威
輕破虜柔服恥征遼曙色黄金闕寒聲白鷺潮樓船非
習戰驄馬是嘉招帝女飛銜石鮫人賣淚綃管寧雖不
偶徐福儻相邀獨島縁空翠孤霞上泬寥蟾蜍同漢月
螮蝀異秦橋水豹横吹浪花鷹迥拂霄晨裝凌莽𣺌夜
泊記招搖幾路通員嶠何山是沃焦颶風晴汨起隂火
暝潛燒鬢髪成新髻人參長舊苗扶桑銜日近析木帶津
遙夢向愁中積魂當别處銷臨川思結網見彈欲求鴞
共散羲和厯誰差甲子朝滄波仗忠信譯語辨謳謠疊
鼓鯨鱗隠隂帆鷁首飄南溟垂大翼西海飲文鰩指景
尋靈草排雲聽洞簫封侯萬里外未肯後班超
李益送歸中丞使新羅册立吊祭詩　東望扶桑日何
年是到時片帆通雨露積水隔華夷浩𣺌風来逺虚明
鳥去遲長波靜雲月孤島宿旌旗别葉傳秋意迴潮動
客思滄溟無舊路何處問前期
劉禹錫送源中丞充新羅册立使詩　相門才子稱華
簮持節東行奉徳音身帶霜威辭鳳闕口傳天語到雞
林煙開鼇背千尋碧日浴鯨波萬頃金想見扶桑受恩
後一時西拜盡傾心
馬戴送和北國使詩　路始隂山北迢迢雨雪天長城
人過少砂磧馬難前日入流沙際隂生瀚海邊刀鐶向
月動旌纛冒霜懸逐獸孤圍合交兵一箭傳穹廬移斥
候烽火絶祁連漢將行持節胡兒坐控弦明妃應望闕
南送使臣旋
趙嘏送裴評事詩　塞垣從事識兵機只擬平戎不擬
歸入夜笳聲含白髪報秋榆葉落征衣城臨戰壘黄雲
晚馬渡寒沙夕照微此别不應書㫁絶滿天霜雪有鴻
飛
梁劉孝儀北使還與永豐侯書　足踐寒地身犯朔風暮
宿客亭晨炊謁舍飄颻辛苦迄届氊鄉雜種覃化頗慕
中國兵傳李緒之法樓擬衛律所治而毳幙難淹酪漿
易饜王程有限時及玉闗射鹿胡奴乃共歸國刻龍漢
節還持入塞馬銜苜蓿嘶立故墟人獲蒲萄歸種舊里
稚子出迎善隣相勞倦握蠏螯亟覆蝦椀未改朱顔略
多自醉用此終日亦以自娯
陳徐陵與王僧辯書　何圖釁咎災極蒼旻號慕煩寃
肝腸屠殞酷痛奈何無狀奈何維桑與梓翻作天涯植
栢栽松悠然長絶明明日月號呌無聞茫茫宇宙容身
何所窮劇奈何自忝膺嘉聘仍屬亂離上下年尊偏嬰
此酷昔人迎門請盜恒懐廢寢之憂當輓輿親猶有危
途之懼况乎逆寇崩騰京師播越興居動止長隔山河
朝夕饘􁏙誰經心眼程糜不繼原粟何資瞻望風雲朝
夕嗚咽固乃游魂已謝非復全生餘息空留非為全死
同氷魚之不絶似蟄蟲之猶蘇良可哀也良可哀也自
東都紹漢南亳興殷修好徴兵彌留星琯韓宣范武方
駕連鑣蘇秦張儀朱輪華轂而孤子三危是擯四罪同
科聽别馬而長號杖歸旍而永慟王稽返命既無托乗
之恩椒舉相逢誰為班荆之位昔人違齊處魯時降徴
求亡晉奔秦猶蒙招請問管寜於遼左追王朗於浙東並
物譽時賢卿門公族懸須應務深挾情祈斯豈庸賤之
儔耶非餘生之敢望也
又使東魏值侯景亂與北齊尚書令(一作僕射/楊遵彦)求還書
　夫一言所感凝暉落於魯陽一志𡨕通飛泉擁於疏
勒况復元首康哉股肱良哉隣國相聞風教相期者也
天道窮剥鍾亂本朝情計馳惶公私鯁懼而骸骨之請
徒淹嵗寒顛沛之折空盈卷軸是所不圖也非所仰望
也執事不聞之乎昔分鼇命鳸之世觀河拜洛之年則
有日烏流灾風禽騁暴天傾西柱地闕東門盛旱折三
洲長波含五岳我大梁膺金圖而有亢纂玉鏡而猶屯
何則聖人不能違時斯固窮通之恒理也至若荆州刺
史湘東王幾神之本元(一作/無)寄名言陶鑄之餘猶為堯
舜雖復六代之舞陳於總章九州之音登於司樂虞䕫
拊石晉曠調鐘未足頌此英華無以宣其盛徳者也若
使郊禋楚翼寜非祀夏之君龕定京師(一作戡/定艱難)即是匡
周之霸豈徒豳王徙雍期月為都姚帝遷河周年成邑
方今越裳𣺌𣺌馴雉北飛肅慎茫茫風牛南偃吾君之
子含識知歸而答㫖云何所不投身斯所未喻一也又
聞晉熈等郡皆入貴朝去我尋陽經途何幾至於鐺鐺
曉漏的的宵烽隔溆浦而相聞臨髙臺而可望泉流寶
葢(一作/盌)遙憶湓城峰號香爐依然廬岳日者鄱陽嗣王
範治兵滙派屯戍瀹波朝夕牋書春秋方物吾無從以
躡屐彼有路而齊鑣豈其然乎斯不然矣又近卲陵王
綸通和此國郢中上客雲聚魏都鄴下公卿風馳江浦
豈盧龍之逕於彼新開銅駝之街於我長閉何彼途甚
易非勞於五丁我路為難如登於九折地不私載何其
爽歟而答㫖云還路無從斯所未喻二也又晉熈廬江
義陽安陸皆云欵附非復危邦計彼中途便當靜晏自
斯以北桴鼓不鳴自此以南王靈未缺(一作封/疆未一)如其境
外脱殞輕軀幸非邊吏之羞何在匹夫之命又此賔遊
通無貨殖忝非韓起聘鄭私買玉環呉札過徐躬要寶
劍由来宴錫凡厥囊裝行役淹留皆已虚罄散有限之
微財供無期之久客斯可知矣且據圖刎首愚者不為
運斧全身流庸所鑒何則生輕一髪自重千鈞不以賈
盜明矣骨肉不任充鼎俎皮毛不足入貨財盜有道焉
吾無憂也又公家遣使脱有資頒本朝非隆平之時游
客豈皇華之勢輕裘獨宿非勞聚橐(一作/□)之儀微騎間
行寜望輶軒之禮歸人將從私具驢騾縁道亭郵惟希
蔬粟若曰留之無煩於執事遣之有費於官司或以顛
沛為言或云資裝可懼固非通論皆是外篇斯所未喻
三也又若以吾徒應還侯景侯景凶逆殱吾國家天下
含靈人懐憤厲既不獲投身社稷衛難乗輿四塜磔蚩
尤千臠割王莽安所謂俛眉頓膝歸奉寇讎佩弭腰鞬
為其皂𨽻又日者通和方敦曩睦兇人狙詐遂駭狼心
頗擬宋萬之誅彌懼荀罃之請所以奔蹄勁角專恣慿
陵凡我行人偏鍾讎憾正當葅筋醢骨抽舌探肝於彼
兇情猶當未雪海内之所知也君侯之所具焉又聞本
朝王公居人士女風行雨散東播西沈城闕丘墟菅蓬
蕭瑟偃師還望咸為艸莱霸陵逥首皆霑霜露此又君
之所知也彼以何義爭免寇讎我有何勲爭歸委質昔
鉅平貴將懸重於陸公叔向名流深知於鬷蔑吾雖不
敏常慕前修不圖明庶為懐翻其以此量物昔魏氏將
亡羣兇挺爭諸賢戮力想得其朋為葛榮之黨也(一作/邪)
為邢果之徒耶如曰不然斯所未喻四也又假使我徒
還為兇黨侯景生於趙代家自幽恒任則台司行為連
率山川形勢軍國彛章不勞請箸為籌便當屈指能算景
以逋逃小醜羊豕同羣身寓江臯家留河朔鄉井鄉邑
如鬼如神其不然乎抑又君之所知也且夫宫闈祕事
皆若雲霄英俊訏謨寜非帷幄或佯驚以定䇿或焚藁
而奏書朝廷之士猶難參預羈旅之人何偕耳目至於
禮樂沿革刑政寛猛謳歌已逺萬舞成風不知手之舞
之足之蹈之也安在搖其牙齒為間諜者哉若謂復命
西朝終奔東虜雖齊梁有隔尉候奚殊豈以河曲之難
浮而曰江闗之可濟河橋馬渡寜非宋典之奸闗路雞
鳴皆是田文之客何其通蔽乃爾相妨斯所未喻五也
又兵交使在雖著前經倘同狥僕之尤追恣韓山之怒
(一作/寒山)則凡諸元帥並釋纍囚爰及偏禆同加恩禮(一作/無剪)
(馘/)乃至鍾儀見赦朋咲遵途襄老蒙歸虞歌引路吾等
張􁉹拭玉修好尋盟渉泗之與浮河郊勞至於贈賄公
恩既備賔敬無違今者何諐翻蒙貶責若以此為言斯
所未喻六也若曰妖氛永久喪亂悠然哀悼奔波存其
形魄固已銘茲厚徳載此𢎞恩譬渤澥而俱深方嵩華
而猶重但山梁飲啄非有意於樊籠江海飛浮本無情
於鐘鼓况吾等營魂已謝餘息空留悲黙為生何能支
久是則雖蒙養䕶更夭天年若以此為言斯所未喻七
也若云逆䜿殱夷當聽返命髙軒繼路飛葢相随未解
其言何能善謔夫亨屯治亂豈有意於前期謝常侍今
年五十有一吾今年四十有四介已知命儐又杖鄉計
彼後生肩隨而已豈銀臺之要彼未從師金竈之方我
知其訣正恐南陽菊水竟不延齡東海桑田無由佇望
若以此為言斯所未喻八也足下清襟勝託書囿文林
凡曰洪荒終於幽厲如吾今日寜有其人爰至春秋微
宜商略夫宗姬殄墜霸道昏凶或執政之多門或陪臣
之涼徳故臧孫有禮翻囚與國之賔周伯無諐空怒天
王之使遷箕卿於兩館縶樂(一作/驥)子於三年斯匪貪亂
之風耶寧比當今之髙例也至於雙崤且帝四海爭雄或
構趙而侵燕或連韓而謀魏自永盟於楚殿躬奪璧於
㤗庭輸寶鼎以托齊王慿安車而誘梁客其膏唇販舌
分路揚鑣無罪無辜如兄如弟逮乎中陽受命天下同
歸巡省諸華無聞幽辱及三方之霸也孫甘言以娬媚
曹屈話以覊縻旌軫嵗到於勾呉冠葢年馳於庸蜀則
客嘲殊險賔戲已深共盡遊談誰云猜忤若使搜求故
實脱有前蹤恐是叔世之姦謀非為邦之勝畧也抑又
聞之雲師火帝澆淳乃異其風龍躍麟驚王霸雖殊其
道莫不崇君親以詔物敦敬養以治民預有邦家曾無
隆替吾奉違温凊仍屬亂罹冦虜猖狂公私播越蕭軒
靡御王舫誰持瞻望鄉闗何心天地自非生慿廪竹身
(一作/源)出空桑行路含情猶其相愍甞以擇官而事非曰
孝家擇事而趨非云忠國況乎欽承有道驂駕前王郎
吏明經鴟鳶知禮巡方省化咸問髙年東序西郊皆尊
耆耋吾以圭璋玉帛通聘来朝屬世道之屯期鍾生民之
否運兼年累載無申元直之祈銜泣吞聲長對公閭之
怒情理之訴翻同逆鱗忠孝之言皆應對(一作/齚)舌是所
不圖也非所仰望也且天倫之愛何得忘懐妻子之情
誰能無累夫以清河公主之貴餘姚書佐之家莫限髙
卑皆被驅掠自東南醜虜抄販饑民臺署郎官俱餒牆
壁况吾生離死别多歴暄寒孀室嬰兒何可言念如得
身還鄉土躬自推求猶冀提携俱免凶虐夫四聰不達
華陽君所謂亂臣百姓無寃孫叔敖稱為良相足下髙
才重譽參贊經綸非虎非貔聞詩聞禮而中朝大義曽
未經綸清禁嘉謨安能相及諤諤非周舍容容類胡廣
何其無爭臣哉嵗月如流人生何幾晨看旅雁心赴江
淮昏望牽牛情馳揚越朝千悲而下泣夕萬緒以逥腸
不自知其為生不自知其為死也足下素挺辭鋒兼長
理窟匡丞相解頥之説樂令君清耳之譚向所未疑誰
能曉諭若鄙言為繆来㫖必通分請灰釘甘從釡鑊何
但規規黙黙齰舌低頭而已哉若一理存焉猶希矜眷
何故期令吾等必死齊都足趙魏之黄塵加幽并之片
土遂使東平拱樹長懐向漢之悲西洛孤墳恒表思鄉
之夢干祈已屢哽慟增深
唐王維送晁監還日本國序　舜覲羣后有苗不格禹
㑹諸侯防風後至動干戚之舞興斧鉞之誅乃貢九牧
之金始班五瑞之玉　大道之行先天布化乾元廣運
涵育無垠若華為東道之標戴勝為西門之候豈甘心
於卭杖非徴貢於苞茅亦猶呼韓来朝舍於蒲萄之館
昆彌遣使報以蛟龍之錦犧牲玉帛以將厚意服食器
用不寶逺物百神受職五老告期况乎戴髪含齒得不
稽顙屈膝海東諸國日本為大服聖人之訓有君子之
風正朔本乎夏時衣裳同乎漢制歴嵗方達繼舊好於
行人滔天無涯貢方物於天子司儀加等位在王侯之
先掌次改觀不居蠻夷之邸我無爾詐爾無我虞彼以
好来廢闗弛禁上敷文教虛至實歸故人民雜居徃来
如市晁司馬結髪遊聖負笈辭親問禮於老耼學詩於
子夏魯借車馬孔丘遂適於宗周鄭獻縞衣李札始通
於上國名成太學官至客卿必齊之姜不歸娶於髙國
在楚猶晉亦何獨於由余宦游三年願以君羮遺母不
居一國欲其書錦還鄉莊舄既顯而思歸闗侯報恩而
終去於是稽首北闕裹足東轅篋命賜之衣懐敬問之
詔金簡玉字傳道經於絶域之人方鼎彛罇致分器於
異姓之國琅邪臺上逈望龍門碣石館前夐然鳥逝鯨
魚噴浪則萬里倒迴鷁首乗雲則八風却走扶桑若薺
鬰島如萍沃白日而簸三山浮蒼天而吞九域黄雀之
風動地黑蜃之氣成雲淼不知其所之何相思之可寄
嘻去帝鄉之故舊謁本朝之君臣詠七子之詩佩兩國
之印恢我王度諭彼蕃臣三寸猶存樂毅辭燕而未老
十年在外信陵歸魏而逾尊
　　武功部(水戰/)
唐王起昆明池習水戰賦　乃命搜舳艫徴卒伍剡檝棹
備金鼓得佽飛於荆江獲文身於越土榜人来萃水客
斯覩介夫仡仡將牽牛以交映畫鶂呀呀與石鯨而對
吐　列萬夫之貔豹雜五兩之雪霜躍彼漣漪見魚麗
之出游乎洲渚知雁翼之張
　　武功部(兵器/)
魏曹植寳刀賦　礪以五方之石礛以中黄之壤規圓景
以定環攄神功而造像陸斬犀革水㫁龍角輕擊浮截
刃不􁅰流踰南越之巨闕超西楚之泰阿實真精之攸
御永天禄而是荷
唐達奚珣豐城寳劔賦　鍛霆電明秋水殺氣森映光輝四
起歐冶失律風胡愕視
(闕/)　　秦客相劍賦　天氣得中而不易金精順理而
無逆翼乎秋水之欲波渙乎春氷之將釋陽㪚隂漫霜
鍔雪脊好勇者不能禦其折衝善説者不能離其堅白
賈餗太阿如秋水賦　原其極良冶之功出洪爐之裏
薛燭增駭風胡􁂚視千里萬里之斜漢耿耿方侔八月
九月之洞庭沈沈相似深淺難測精光不死磨越砥疑
穿石之泉淬葛溪如貫河之水氣晶熒而不息質瑩徹
而難比流影耀金精之上涯涘皆空涼飇鳴玉匣之中
波濤不起韜暎無慝埃塵不居澄曉峽黯清渠俯視則
孤光溢目横窺而一帶澄虚　龍泉非偶巨闕難儔蓮
影如植龜文若遊星綴明珠孰辨懐珠之浦環分圓月
終疑暎月之流
陳章斗牛間有紫氣賦　謂繞樞之電郁郁彌彰想干
吕之雲亭亭自異殊祥可驗直質不渝委照自歸乎有
晉藏鋒若避于亡呉對西掲之星望何勞於尹喜臨北
走之塞相寜藉於風胡　凌夾月之霞徘徊碧落透靄
空之露隠暎白榆永夕猶存其光未匿齊効珍之金景
鄙如虹之玉色
韋肇金劍出匣賦　發匣而覩爛然非常環啟蜯以吐
月刃披雲而降霜若金隄始開横秋水之漫漫如青天
欲倚散陽彩之煌煌
裴夷直觀淬龍泉劍詩　歐冶將成器風胡幸見逢發
硎思剸玉投水化為龍詎肯藏深匣終期用刜鐘蓮華
生寶鍔秋日厲霜鋒鍊質纔三尺吹毛過百重磨礲如
不倦提握願長從
晉張協七命　楚之陽劔歐冶所營耶谿之鋌赤山之精
銷踰羊頭鐷越鍛成乃鍊乃鑠萬辟千灌豐隆奮椎飛
亷扇炭神器化成陽文隂縵既而流綺星連浮彩豔發
光如散電質如耀雪霜鍔水凝氷刃露潔形冠豪曹名
珍巨闕指鄭則三軍白首麾晉則千里流血豈徒水截
蛟鴻陸灑奔駟㫁浮翮以為工絶重甲而稱利云爾而
已哉若其靈寶則舒辟無方竒鋒異模形震薛燭光駭
風胡價兼三鄉聲貴二都或馳名傾秦或夜飛去呉是
以功冠萬載威曜無窮揮之者無前擁之者身雄可以
從服九國横制八戎爪牙景附函夏承風
梁劉孝儀為晉安王謝賜玉環刀啟　苗峰珍鋌利極
鉤芒謹當擁以雄身藉而安體不令北海小雍孤擅穿
滕之寄廬江佩刀獨表不欺之驗
晉張協長鋏銘　五材並建金作明威長鋏陸離弭凶防
違素刃霜厲溢景横飛
又短鋏銘　器用多品詭制殊觀亦有短鋏清暉載爛
昔在先朝戢兵靜亂惟皇寶之優而弗玩
周庾信刀銘　風伯吹罏雲師煉冶鐡燄朝流金精夜
下價重十城名髙千馬　千金穎合百鍊鋒成光連斗
氣燄動山精身文水動刃古珠生　斗精遙降山靈下
從水文千曲蛇鱗百重燕砥歛刃蜀水開鋒氣生分景
環成屈龍
梁簡文帝馬槊譜序　馬槊為用雖非逺法近代相傳
稍已成藝鄧蔍榮魏后之廷武而猶質種馬入丹陽之
寺雄而未巧聊以餘暇復撰斯法捜採抑揚斟酌煩簡
至春亭落景秋臯晩静嚴霜盡降密雲初晴纎驪沃若
天馬半漢盼金精而轉態交流汗血愛連乾而自息不
畏衣香雕衢與白刃同暉翠眊與紅塵俱動足使武夫
憤氣觀者衝冠巴童留玩不待輕舟之楫越女踟蹰無
假如臯之箭
　　武功部(死事/)
唐張説為魏元忠祭石嶺戰亡兵士文　痛茲壯士翦為
國殤盍訴上帝降厲鬼方助氣金鼓復怨沙場虜血爾
酹虜醢爾嘗封屍死所招魂故鄉
程浩相州公宴堂記　百戰俠骨委於溪澗九遷殤魂
飛在草莽
唐太宗貞觀年為戰陣處立寺詔　有隋失道九服沸
騰朕親總元戎致茲明罰誓牧登陑曽無寜嵗其有桀
犬嬰此湯羅銜鬚義憤終乎握節各狥所奉咸有可嘉
日徃月来逝川斯逺雖復項籍致命封樹紀於丘墳鮑
信捐生丹青著於圖象猶恐九泉之下尚淪鼎鑊八難
之間永纒氷炭愀然疚懐用忘興寢所以樹其福田濟
其營魄可以建義以来交兵之處為義士兇徒殞身戎
陣者各建寺刹招延勝侣望法鼓所振變炎火於青蓮
清梵所聞易苦海於甘露
　古儷府卷十
欽定四庫全書
　古儷府卷十一
　　　　　　　　　　　　明　王志慶　編
　　居處部(宮殿/)
漢揚雄甘泉賦　洪臺崛其獨出兮㮹北極之嶟嶟列宿
乃施於上榮兮日月纔經於柍桭雷鬱律于巖窔兮電
倐忽於牆藩鬼魅不能自逮兮半長途而下顛歴倒影
而絶飛梁兮浮蠛蠓而撇天
班固西都賦　其宫室也體象乎天地經緯乎隂陽據
坤靈之正位放太紫之圓方樹中天之華闕豐冠山之
朱堂因瓌材而究奇抗應龍之虹梁列棼橑以布翼荷
棟桴而髙驤雕玉瑱以居楹裁金璧以飾璫發五色之
渥彩光爓朗以景彰于是左墄右平重軒三階閨房周
通門闥洞開列鐘虡于中庭立金人于端闈仍增崖而
衡閾臨峻路而啟扉徇以離宫别寢承以崇臺閒館煥
若列宿紫宫是環清凉宣溫神仙長年金華玉堂白虎
麒麟區宇若兹不可殫論增盤崔嵬登降炤爛殊形詭
制毎各異觀乗茵歩輦惟所息宴後宫則有掖庭椒房
后妃之室合歡增城安處常寧茝若椒風披香發越蘭
林蕙草鴛鸞飛翔之列昭陽特盛隆于孝成屋不呈材
牆不露形裛以藻繡絡以綸連隨侯明月錯落其間金
釭銜璧是為列錢翡翠火齊流耀含英懸黎垂棘夜光
在焉于是𤣥墀釦砌玉階彤庭碝磩綵緻琳珉青熒珊
瑚碧樹周阿而生紅羅颯纚綺組繽紛精曜華燭俯仰
如神　上反宇以蓋戴激日景而納光神明鬱其特起
遂偃蹇而上躋軼雲雨于太半虹霓廻帶于棼楣雖輕
迅與僄狡猶愕眙而不能階攀井幹而未半目眩轉而
意迷捨櫺檻而郤倚若顛墜而復稽魂怳怳以失度廵
廻途而下低既懲懼于登望降周流以徬徨歩甬道以
縈紆又杳窱而不見陽排飛闥而上出若遊目于天表
似無依而洋洋
張衡西京賦　惟帝王之神麗懼尊卑之不殊雖斯宇
之既坦心猶憑而未攄思比象于紫微恨阿房之不可
廬􁆣往昔之遺館獲林光于秦餘處甘泉之爽塏乃隆
崇而𢎞敷既新作于迎風增露寒與儲胥託喬基于山
岡直墆霓以髙居通天訬以竦峙經百常而莖擢上辬
華以交紛下刻陗其若削翔鶤仰而弗逮况青鳥與黄
雀伏櫺檻而頫聽聞雷霆之相激　神明崛其特起井
幹疊而百增峙遊極於浮柱結重欒以相承累層構而
遂隮望北辰而髙興消雰埃于中宸集重陽之清澂瞰
宛虹之長鬐察雲師之所憑上飛闥而仰眺正覩瑶光
與玉繩將乍往而未半怵悼慄而慫兢非都盧之輕趫
孰能超而究升　天梁之宫實開髙闈旗不脫扄結駟
方蘄櫟輻輕騖容于一扉
王延壽魯靈光殿賦　排金扉而北入宵藹藹而晻曖
旋室㛹娟以窈窕洞房叫窱而幽䆳西廂踟蹰以閒宴
東序重深而奥祕屹􁀙􁀙以勿罔屑黶翳以懿濞魂悚
悚其驚斯心􁘟􁘟而發悸于是詳察其棟宇觀其結構
規矩應天上憲觜陬倔佹雲起嶔崟離樓三間四表八
維九隅萬楹叢倚磊砢相扶浮柱岹嵽以星懸漂嶢􁖒
而枝柱飛梁偃蹇以虹指揭蘧蘧而騰湊層櫨􁍀垝以
岌峩曲枅要紹而環句芝栭攢羅以戢孴枝牚杈枒而
斜據傍夭嶠以横出互黝糾而搏負下岪蔚以璀錯上
崎嶬而重注摙獵鱗集支離分赴縱横駱驛各有所趣
爾乃懸棟結阿天窻綺疏圓淵方井反植荷蕖發秀吐
榮菡萏披敷綠房紫菂窋䆛垂珠雲楶藻梲龍桷彫鏤
飛禽走獸因木生姿奔虎攫拏以梁倚仡奮亹而軒鬐
虬龍騰驤以蜿蟺頷若動而躨跜朱鳥舒翼以峙衡騰
虵蟉虬而遶榱白鹿孑蜺于欂櫨蟠螭宛轉而承楣狡
兔跧伏于柎側猨狖攀椽而相追𤣥熊蚺䗊以齗齗却
負戴而蹲跠齊首目以瞪眄徒眽眽而狋狋
魏何晏景福殿賦　爾乃豐層覆之耽耽建髙基之堂堂
羅疎柱之汨越肅邸鄂之鏘鏘飛櫩翼以軒翥反宇䡾
以髙驤流羽毛之葳蕤垂環玭之琳瑯參旗九旒從風
飄揚皓皓旰旰丹彩煌煌故其華表則鎬鎬鑠鑠赫奕
章灼若日月之麗天也其奥祕則翳蔽曖昧髣髴退概
若幽星之纚連也既櫛比而攢集又宏璉以豐敞兼包
博落不常一象遠而望之若摛朱霞而耀天文迫而察
之若仰崇山而戴垂雲嗟瓌瑋以壯麗紛彧彧其難分
此其大較也若乃髙甍崔嵬飛宇承霓緜蠻黮䨴隨雲
融泄鳥企山峙若翔若滯峨峨嶫嶫罔識所屆雖離朱
之至精猶眩矅而不能昭晰也　于是蘭栭積重窶數
矩設㰇櫨各落以相承欒栱夭蟜而交結金楹齊列玉
舄承䟦青瑣銀鋪是為閨闥雙枚既脩重桴乃飾㮰梠
緣邊周流四極侯衛之班藩服之職溫房承其東序凉
室處其西偏開建陽則朱炎艶啓金光則清風臻故冬
不凄寒夏無炎燀鈞調中適可以永年
魏韋誕景福殿賦　瞻大厦之穹崇結層構而髙驤修
棟迪以虹指飛甍竦而鳯翔榱桷駢逼以星羅軒檻曼
延而悠長伏應龍于反宇乗流蘇以飄揚于是周覽升
降流目評觀叢楹負極飛檻承􁑱桁梧綺錯楶梲鱗攢
芙蓉側植藻井懸川望舒凉室羲和温房𤣥冬則煖炎
夏則凉總寒暑于區宇制天地之隂陽又有外城金狄
詭貌殊姿列于應門肅有容威若乃離殿別館粲如列
星安昌延休清宴永寧美百號之特居嘉休祥之令名
歩雕輦以逍遥時容與于蘭庭
北齊邢子才新宫賦　擬二儀而構路寢法三山而起
翼室何大厦之耽耽而斯干之秩秩豈西京之足偉故
東都之所匹爾其狀也則瓌譎屈奇瀾漫陸離嵳峩崔
嵬巉巖參差若宻雲之乍舉似鵬翼之中垂布菱華之
與蓮蔕咸反植而倒施若承露而將轉似含風而欲披
土成黼黻木化蛟螭布紅紫之融泄間朱黄之赫曦獸
狂顧而猶動鳥將鶱而中疲木神水怪海若山祗千變
萬化殊形異宜隂梁北注陽馬南施百楹列倚千櫨代
支或據險而形固或居安而勢危
唐梁洽晴望長春宫賦　倚萬楹以磊柯洞千門而陸離
玲瓏玉樹則偏澄霽色連騫繡檻則却映斜曦
樊鑄明光殿粉壁賦　守靜含虛上以隣貞明于千年
之主保純不汚下以範恬淡于萬國之臣煥北極而開
瓊室激南風而生玉塵月桂低檐失蟾暉于午夜御柳
垂砌惹絮色于三春則知粉壁之道齊乎𤣥造達上下
而明明通晝夜之杲杲日仄之後慰天勤而暝遲夙興
之時副聖恩而曙早　可使楚客具瞻羞持練而稱獻
荆人仰止恥懷寶而來朝豈止光動玉戸氣射金屋秋
露懷慙冬霜自伏蛾眉夜侍意瑶臺之已升玉顔曉臨
若瑞雲之相逐而已哉
髙蓋花蕚樓賦　然後層軒四敞聖情周顧遥窺函谷
之雲近識昆池之樹綠野初霽分渭北之川原青門洞
開覧山東之貢賦亦以崇友悌之德勸農桑之務豈止
唯臨鄠杜之郊空指邯鄲之路而已哉　壯麗難匹光
華匪一馮禁掖以孤明隱垂楊而半出
王諲花蕚樓賦　横邐迤而十丈上崚嶒而三休仰接
天漢俯瞰皇州百鄽之所廻合九逵之所夷猶總萬象
之多少極二曜之環周為棟宇之殊觀實崇髙之寡仇
　浮欄鬱律而却偃飛甍參差而前注連磴道而内屬
曳軒窻之横騖龍獸撫柱而相驚虹蜺亘薄而齊布塗
椒蘭以為馥銜明月而為炷牓題仲將之手頌登文考
之賦
張甫花蕚樓賦　維梓維匠爰謀爰度建彩旗規層閣
欒櫨拱翼以攢鬭枝掌杈牙而相搏凌兢雲垂嶪岌星
錯風恬氣隱雨霽煙廓中坐平望數香街之往來馮檻
下觀盡天京之郊郭厲丹鳯凌白鶴浮網玲瓏流光灼
爍隂移翠伏影碧潭之清泠日上金題照錦林之花蕚
李濯廣達樓賦　材露桐栢階駢碔砆應龍蜿蟺以驤
宇猛獸贔屭以乗桴明璫藻耀于懸井朱鳥鶱翻於薄
櫨旋題景曜銀牓霞鋪反麗譙而崛起疊井幹以相扶
月透榱璧星懸網珠莫不功侔造化妙盡洪纎雉堞相
望而闇連宫闕門闈廣達而俯接閭閻德陽傍倚少室
前瞻散春光于玉戸擁佳氣于珠簾桂棟連雲巢儀彩
鳯蓂枝擢秀影伴初蟾
李華含元殿賦　命徴般石之匠下荆揚之材操斧執
斤者萬人渉磧礫而登崔嵬擇一幹于千木規大壯于
喬枚聲坎坎于青雲若神踣而顛摧勢動連崖拉風碎
雷倒勁梢于窮谷斬巨柢于昭回時也山祗効靈波神
作氣為桴為栰羽疊鱗萃朝沈江漢夕出河渭雲奔山
横井構(一作/交積)于作宫之地　星鎚電交于萬堵霜鋸冰
解于千尋擁材為山攢杵如林乃占日月之吉以成帝
室雄梁勁于中極榱桷戢以礱宻析姑繇以為楹隳喬
山以為礩飛重簷以切霞烱素壁以留日神標峻樀鬼
疊曾楣髙卑迭作尋尺相持木從繩而後正棟操宇而
不危陛瑩冰級瓦敷鱗差蕩晶景而升降歘睒眥以交
輝聳大厦之奇傑勢將頓而復飛　深闈秘殿曼宇疎
楹瑞木交䕃𤣥墀砥平鮮風歴廡凌霰飄英　至若時
雨膏田九農恞(音夷/悅也)暢雲歸山穴儵以昭曠白日麗于
宫隅渾晶光而益壯于是風師斂威纎埃不升穎絶揺
芒葉無翻稜自中徂外鏡洗川澄弦直閭閈井畫溝塍
靡迆秦山陂陀漢陵知稼穡之艱難見皇王之廢興及
乎𤣥冥戒寒海神飛雪瑶城粉野琪樹森列玉宇璇階
雲門露闕天華爽霽朗日朝徹赤旌降庭朱柱艷月仰
白帝而金精開披河宫而銀燭發
陳張正見重陽殿成金石會竟上詩　周王興路寢漢后
式甘泉共知崇壯麗迢遞與雲連抗殿疏龍首峻陛激
天泉東西跨函谷左右矚伊瀍百常飛觀竦三休複道
懸拱烏遥造日攑虬遠架煙雲棟疑飛雨風窻似望仙
玉女臨方鏡金璫映彩椽梅梁横發蘂玉井倒披蓮榮
光開御宿佳氣屬祈年霜鴈排空斷寒花映日鮮負扆
憑宵極台司列象躔登臺諠大厦御氣響鈞天北斗承
三獻南風入五絃鸞歌鳷鵲右獸舞射熊前翔鶤仰不
見鷰雀徒聯翩
江總臨芳殿侍宴詩　鍾箭且徘徊皇堂薦羽杯橋平
疑水落石迥見山開林前暝色靜花處近香來西嵫傷
撫夕北閣濫游陪
唐蘇頲奉和春日幸望春宫詩　東望望春春可憐更逢
晴日柳含煙宫中下見南山盡城上平臨北斗懸細草
偏承廻輦處輕花故落捧觴前宸遊對此歡無極鳥弄
歌聲入管絃
又馬懷素詩　綵仗琱輿俯碧潯行春御氣發皇心揺
風細柳縈馳道映日輕花出禁林通野園林開帟幕連
堤草樹狎衣簪謬參西掖霑堯酒願沐南薰解舜琴
又李適詩　玉輦金輿天上來花園四望錦屛開輕絲
半拂朱門柳細纈全披畫閣梅舞蝶飛行飄御席鸎歌
度曲繞仙杯聖詞今日光輝滿漢主秋風莫道才
又沈佺期詩　芳郊綠野散春晴複道離宫烟草生楊
柳千條花欲綻蒲萄百丈蔓初縈林香酒氣元相入鳥
囀歌聲各自成定是風光牽宿醉來晨復得幸昆明
蘇頲奉和聖製至長春宫登樓觀稼穡詩　帝迹奚其
遠皇符之所崇敬時堯務作盡力禹稱功赫赫惟元后
經營自左馮變蕪秔稻實流惡水泉通國阜猶前豹人
疲詎昔熊黄圖廵沃野清次入離宫是閱京坻富仍觀
都邑雄憑軒一何綺積溜寫晴空禮節家安外和平俗
在中見龍垂渭北辭鴈指河東睿思方居鎬宸遊若飲
豐寧夸子雲從秪為獵扶風
李憕奉和御製從蓬萊宫向興慶閣道中詩　别館春
還淑氣催三宫路轉鳯凰臺雲飛北闕輕隂散雨歇南
山積翠來御柳遥隨天仗發林花不待曉風開已知聖
澤深無限更喜年芳入睿才
盧綸蚤秋望華清宫中樹成詠詩　可憐雲木叢滿禁
碧濛濛色潤虛泉近隂清輦路通玉壇標八桂金井識
雙桐交映凝寒露相和起夜風數枝盤石上幾葉落雲
中燕拂宜秋霽蟬鳴覺晝空翠屛更隱見珠綴共玲瓏
雲雨生成早樵蘇禁令雄野藤髙助綠仙果迥呈紅惆
悵繚垣暮兹山聞暗蛩
王維勅借岐王九成宫避暑之作應教詩　帝子遠辭
丹鳯闕天書遥借翠微宫隔窻雲霧生衣上捲幔山泉
入鏡中林下水聲喧笑語巖間樹色隱房櫳仙家未必
能勝此何事吹笙向碧空
又和太常韋主簿五郎温湯寓目詩　漢主離宫接露
臺秦川一半夕陽開青山盡是朱旗繞碧澗翻從玉殿
來新豐樹裏行人度小苑城邉獵騎廻聞道甘泉能獻
賦懸知獨有子雲才
王建上陽宫詩　上陽花木不曾秋洛水穿宫處處流
畵閣紅樓宫女笑玉簫金管路人愁幔城入澗橙花發
玉輦登山桂葉稠曾讀列仙王母𫝊九天未勝此中遊
司空曙長安晩望寄程補闕詩　迢遞山河擁帝京參
差宫殿接雲平風吹曉漏經長樂柳帶晴烟出禁城天
淨笙歌臨路奏日髙車馬隔塵行獨有淺才甘未達多
慙名在魯諸生
錢起闕下贈閻舍人詩　二月黄鸝飛上林春城紫禁
晩隂隂長樂鐘聲花外盡龍池柳色雨中深陽和不散
窮途恨霄漢長懸捧日心獻賦十年猶未遇羞將白髪
對華簪
戴叔倫長安早春贈萬評事詩　春風歸戚里曉日上
花枝清管新鶯發重門細柳垂經過千騎客調笑五陵
兒何事靈臺客狂歌自不知
杜牧華清宫詩　繡嶺明珠殿層巒下繚牆仰窺雕檻
影猶想赭袍光昔帝登封後中原自古强一千年際㑹
三萬里農桑几席延堯舜軒墀立禹湯雷霆驅號令星
斗煥文章釣築乗時用芝蘭在處芳北扉閒木索南面
富循良至道思𤣥圃平居厭未央鈎陳裹巖谷文陛壓
青蒼歌吹千秋節樓臺八月凉神仙髙縹緲環珮碎釘
鐺泉暖涵窻鏡雲嬌惹粉囊嫩嵐滋翠葆清渭照紅粧
帖泰生靈壽歡娛嵗序長月聞仙曲調霓作舞衣裳雨
露偏金穴乾坤入醉鄉玩兵師漢武廻首倒干將鯨鬛
掀東海胡牙揭上陽喧呼馬嵬血零落羽林槍傾國留
無路還魂怨有香蜀峰横慘淡秦樹遠微茫鼎重山難
轉天扶業更昌望賢餘父老花蕚舊池塘往事人難問
幽襟淚獨傷碧簷斜送日殷葉半凋霜迸水傾瑶砌疎
風罅玉房塵埃羯鼔索片段荔枝筐鳥啄摧寒木蝸涎
蠧畫梁孤烟知客恨遥起泰陵傍
溫庭筠過華清宫詩　憶昔開元日承平事勝遊貴妃
専寵幸天子富春秋月白霓裳殿風乾羯鼔樓鬭雞花
蔽膝騎馬玉搔頭繡轂千門妓金鞍萬戸侯薄雲欺雀
扇輕雪犯貂裘過客聞韶濩居人識冕旒氣和春不覺
烟煖霽難收澁浪和瓊甃晴陽上綵斿卷衣輕髩懶窺
鏡淡蛾羞屏掩芙蓉帳簾搴瑇瑁鈎重曈分渭曲纎手
指神州御案迷萱草天袍妬石榴深巖蔵浴鳯鮮隰媚
潛虬不料邯鄲蝨俄成即墨牛劒鋒揮太皥旗焰拂蚩
尤内嬖陪行在孤臣預坐籌瑤簪遺翡翠霜仗駐驊騮
艷笑雙飛斷香魂一哭休早梅悲蜀道髙樹隔昭丘朱
閣重霄近蒼崖萬古秋至今湯殿水嗚咽縣前流
(闕/)　　華清宫和杜舍人詩　五十年天子離宫仰峻
牆登封時正泰御宇日何長上位先名實中興事憲章
起戎輕甲胄餘地復河湟道帝𤣥元祖儒封孔子王因
緣百司署聚㑹一人觴渭水波揺綠秦郊草半黄馬馴
金勒細鷹健玉鈴鏘下箭朱弓滿鳴鞭皓腕攘畋思獲
吕望諫秪避周昌兔跡貪前逐梟心不早防幾添鸚鵡
酌先賜荔枝嘗月鎖千門靜風吹一笛凉細音揺羽珮
輕歩宛霓裳韜晦基潛結昇平意遽忘衣冠逃大虜鼙
鼓動漁陽外戚心殊迫中途事可量血埋妃子艷刃斷
祿兒腸近侍烟塵隔前蹤輦路荒益知迷寵佞遺恨喪
賢良北闕尊明主南宫遜上皇禁清餘鳯吹池冷睡龍
光祝壽山猶在流年水共傷杜鵑魂厭蜀蝴蝶夢悲莊
雀卵遺雕栱蟲絲罥畫梁紫苔侵壁潤紅樹閉門芳守
吏齊鴛瓦耕民得翠璫登年昔酺樂講武舊兵塲暮草
深巖翠幽花墜徑香不堪垂白叟行折御溝楊
章孝標古行宫詩　瓦烟疎冷古行宫寂寞朱門反鎖
空殘粉水銀流砌下墮環秋月落泥中鸎𫝊舊語嬌春
日花學嚴粧妬曉風天子時清不廵幸祗應鸞鳯集梧
桐
李商隠陳後宫詩(二首/)茂苑城如晝閶門瓦欲流還依
水光殿更起月華樓侵夜鸞開境迎冬雉獻裘從臣皆半
醉天子正無愁　漢武開新苑龍舟燕幸頻渚蓮參法
駕沙鳥犯勾陳夀獻金莖露歌翻玉樹塵夜來江令醉
别詔宿臨春
又隋宫詩　紫泉宫殿鎖烟霞欲取蕪城作帝家玉璽
不緣歸日角錦帆應是到天涯于今腐草無螢火終古
垂楊有暮鴉地下若逢陳後主豈宜重問後庭花
又楚宫詩　複壁交青瑣重簾掛紫繩如何一柱觀不
礙九枝燈扇薄常窺月釵斜只鏤冰歌成猶未唱秦火
入夷陵
晉張協七命蘭宫秘宇彫堂綺櫳雲屏爛汗瓊壁青葱
應門八襲旋臺九重表以百常之闕圜以萬雉之墉爾
乃嶢榭迎風秀出中天翠觀岑青彫閣霞連長翼臨雲
飛陛陵山望玉繩而結極承倒景而開軒赬素炳煥枌
栱嵯峨隂虬負檐陽馬承阿錯以瓊英鏤以金華方疏
含秀圓井吐葩重殿疊起交綺對榥幽堂晝宻明室夜
朗
梁沈約為柳兗州世隆上舊宫表　舊宫蘊靈千古合
祥百代萬祗相祉八神警室事超齊甸義邁譙宫故能
屬輦道于天階命帝闕于霄路宜樹闕疏壤寫極上穹
克播徽塵永光盛烈
王筠上太極殿表　繡栭鏤檻延耀光輝虬柱虹梁
杳㝠烟霧
唐王勃九成宫頌序　帝機無朕道洽則時雝靈化不
言功成則道顯伏惟陛下體元纂極模神建墬棟梁一
氣庭堦六合松軒夜警杳㝠姑射之心茅殿晨凝寥廓
峒山之駕臣霑風太上庇影華胥仰衢室而無階候襄
城而有地雖望卑平叔空勒景福之詞而文謝子雲願
竭甘泉之思謹憑天造輙上九成宫頌二十四章攀紫
墀而絶望呌丹闕而累息
又乾元殿頌序　鵬霄上廓瓊都開紫帝之庭鼇紀下
清珍野闢黄靈之館兼山配極照鸞闕于霞標洊水涵
元湛驪宫于霧壑斯則神徴語怪功潛鳥跡之初理涉
非經道昧鶉居之始授鳯書而稽碧落仙構罕存按龜
籙而質黄圖金模間起粤若風移處闇增巢恢火運之
機業拒嚮明上棟括河圖之奥三堦布政詠匪日于靈
臺百堵陳詩頌斯干于考室亦有黄軒瞰月樵門頺九
洛之功璿闥排烟牧野構三河之酷御燕臺而臨北極
缺王度于祈招列雲閣而拒南山隕皇謨于軹道然則
卑宫喪禮采椽輕四海之尊豐屋延災柏梁非萬乗之
有雖因時立事奢儉殊流而𢎞道在人興亡迭運靈光
末造不窺九室之榮景福宏規猶擁三方之釁聞風舊
史逮曹馬而無譏觀跡故墟歴周隋而未得　由是三
靈物覩扣蘭禁而棲誠九服子來詠蒿宫而騁力去奢
去甚不矜黄屋之隆匪樸匪雕方順丹墀之請宸規相
宅考周舊于靈都睿覽思和獲秦餘于正殿羣臣列陛
奏蕭相之遺模天子臨軒採荀卿之故事炎州八桂簉
仙栱于林衡層(一作/岱)畎五松委靈材于梓匠　衢宫記
範萬機抗九戸之尊海孽移琛千欒省十家之費飛亷
卷藹徹烟極而浮甍屏翳收津劃星墟而置𣙗瑶階百
雉光懸寶露之壇瓊壁萬尋影綷崇霞之閣拖虹梁而
四注星漢虧于上榮疊雲棟而三休寒暑隔于中霤雕
楣鶴企㳫勢分規繡桷虬奔殊形别起圓璫布藻罄羽
璧于狼泉方鏡披蓮孕明璣于蜃浦芝樓對幄重𫝊五
日之風芸閣列錢彩鍛三旬之霧文疏罩迥隂兔息肩
于綺寮翠幌籠霄陽烏鎩翼于珠網豐隆按節下複橑
而司階列缺施鞭低叢楹而假道溫房佇幸煦芳景于
佳辰凉室乗閒凛徂飇于火序金鋪夕照若帝圃之輝
瓊英寶綴晨懸類阿房之聚銀燭烟丘碧桂翊珉陛而
披香雨岫赬筠夾璿流而颺影九衢翻翠雜仙卉于中
逵四照霏紅間靈葩于右墄神禽率舞光浮肆夏之軒
瑞鳥相鳴響叶鈞天之樂鈎陳宿列儼雙碣于丹霄綺
繳霞周闢千門于紫露
漢王褒甘泉宫頌　徑落莫以差錯編玳瑁之文㮰鏤
螭龍以造牖採雲氣以為楣神星羅于題鄂虹蜺往往
而繞榱
唐王勃九成宫頌　雖南纒統序北室開榮凛勁氣于
叢楹起凄風于洞穴踆烏失轡出澗戸而無光金兔低
輪下山扉而變色隂庭徂夏祝融無竊據之因邃屋乗
春顓頊定忘歸之策飛廉扣響赴北闕而神寒屛翳收
津跼南端而股戰蒼蒼八桂白露為霜落落千松𤣥隂
昧景金人列陛來危砌而思裘玉女窺窻伏層巒而請
纊陽秋代駕不凋仙圃之華天地為爐未解幽陵之凍
陳徐陵太極殿銘　法氐象亢王者之位以尊左平右
墄天子之堂為貴　嵯峨容與若漢水之僊槎揺蕩波
濤似新亭之龍刹孤㧞靈山允彰天貺　植綠芰而動
微風舒丹蓮而制流火甘泉遠望觀正殿之崢嶸函谷
遥看美皇都之佳麗信可以齊三光而示宇宙㑹萬國
而朝諸侯
唐裴素重修漢未央宫記　嘗因勝日聖思閒遊倦大
厦之講習想鮮原之游衍乃命法駕備宫馭細草迎輦
神飇引衣超然肆行造適自得于是命工度材審曲
面勢裁成法度以就斯宫攢櫨栱宻玉石碧瓦龍錯層
軒鳥跂崇墉粉靜璇題月照舒廊四注以雲委隆臺分
據而山屹蟠虬蜿蜒鱗動梠桷蹲獸却騁姿雄欄檻宏
袤乎豁達跨臨乎涇渭綠竹凝遠繁松藹深奇樹流光
丹墀㢠繞于是闢戲馬之廣塲開遠目之閒館天地景
新山川勢重廻太華之秀氣列終南之翠屛九嵕􁊢􁦟
而固護八水分流以縈帶而又揚太液之波繚周帝之
垣原隰成文丹素含華翼樓杳以分張雄虹直而中跱
神機一發廓若懸㝢祥烟瑞彩鬱鬱葱葱瞻廻途(一作/逺)
以下濟撫璇璣而髙視見秦川風物漢原邐迤感前王
興廢知稼穡艱難吾君用此鏡是非閲思慮豈獨資耳
目縱游玩也
　　居處部(門闕/)
魏繁欽建章鳳闕賦　築雙鳯之重闕表大路以遐通上
規圜以穹隆下矩折而繩直長楹森以駢停修桷揭以
舒翼象𤣥圃之層樓肖華蓋之麗天當蒸暑之炎赫步
北楹而周旋鷦鵬振而不及豈歸雁之能翔抗神鳯以
甄甍似虞廷之鏘鏘櫨六翮以撫跱俟髙風之清凉華
鐘金獸列在南廷嘉樹蓊薆奇鳥哀鳴臺榭臨池萬種
千名周櫩輦道屈繞紆縈
梁陸倕石闕銘　象闕之制其來已遠春秋設舊章之教
經禮垂布憲之文戴記顯游觀之言周史書樹闕之夢
北荒明月西極流精海岳黄金河庭紫貝蒼龍𤣥武之
制銅爵鐵鳯之工或以聴窮省寃或以布治懸法或以表
正王居或以光崇帝里晉氏浸弱宋厯威夷禮經舊典
寂寥無記鴻規盛烈湮沒罕稱乃假天闕于牛頭託遠
圖于博望有欺耳目無補憲章乃命審曲直之官選明
中之士陳圭置臬瞻星揆地興復表門草創華闕于是
嵗次天紀月旅太蔟皇帝御天下之七載也構兹盛
則興此崇麗方且趨以表敬觀而知法物覩雙碣之容
民識百重之典作範垂訓赫矣壯乎爰命下臣式銘磐
石其辭曰惟帝建國正位辨方周營洛涘漢啟岐梁
居因業盛文以化光爰有象闕是惟舊章青蓋南洎黄
旗東指懸法無聞蔵書弗紀大人造物龍德休否建此
百常興兹雙起偉哉偃蹇壯矣巍巍旁映重疊上連翠
微布教方顯浹日初輝懸書有附委篋知歸鬱崫重軒
穹隆反宇形聳飛棟勢超浮柱色法上圓制模下矩周
望原隰俛臨烟雨前賔四㑹却背九房北通二轍南湊
五方暑來寒往地久天長神哉華觀永配無疆
魏温子昇閶闔門上梁祝文　大君有命髙門啟扉良辰
是簡穆卜無違雕梁乃架綺翼斯飛八龍杳杳九重巍
巍居宸納祐就日垂衣一人有慶四海攸歸
　　居處部(佛寺/)
陳江總遊棲霞寺言志詩　靜心抱冰雪暮齒逼桑榆
太息波川迅悲哉人世拘嵗華皆採穫冬晩共嚴枯濯
流濟八水開襟入四衢兹山靈妙合當與天地俱石瀬
乍深淺烟崖遞有無缺碑横古隧盤木卧荒塗行行備
履歴歩歩憐威紆髙僧迹共遠勝地心相符樵隱各有
得丹青獨不渝遺風佇芳桂比徳喻生芻寄言長往客
悽然傷鄙夫
又明慶寺詩　十五詩書日六十軒冕年名山極歴覽
勝地殊留連幽崖聳絶壑洞穴瀉飛泉金河知證果石
室乃安禪市朝霑草露淮海閱桑田夜梵聞三界朝香
徹九天山階歩皎月澗户聽凉蟬永言望鍾嶺更復切
秦川
周庾信同泰寺浮圖詩　岧岧陵太清照殿比東京長
影臨雙闕髙層出九城拱積浮雲礙幡揺度鳥驚花飛
如始落蓮合似初生輪重對月滿鐸韻擬鸞聲畫水流
全住圖雲色半輕烟露晚猶滴珠火朝更明雖連博望
苑還接銀沙城天香下殿桂仙梵入伊笙庶同八界樂
方遣六塵情
北齊蕭慤和崔侍中從駕經山寺詩　鈎陳夜驚徼河漢
曉參横遊騎騰文馬前驅轉翠旌野禽喧曙色山樹動秋
聲雲表金輪見巖端畫栱明塔疑從地涌蓋似積香成
泉髙下溜急松古上枝平儀容多壯思麗藻蔚縁情自
嗤非照廡何以繼連城
唐盧照鄰石鏡寺詩古墓芙蓉塔明神松柏烟鸞沈仙
鏡底花沒梵輪前銖衣千古佛寶月兩重圓隱隱香臺
夜鐘聲徹九天
駱賔王和王記室從趙王春日遊陀山寺詩　鳥旟陪
訪道鷲嶺洽棲真四禪明靜業三空廣勝因祥河疎疊
澗慧日皎重輪葉暗龍舟宻花明鹿苑春彫談筌奥㫖
妙論潄𤣥津雅曲終難和徒自奏巴人
沈佺期樂城白鶴寺詩　碧海開龍蔵青雲起鴈堂潮
聲應法鼔雨氣濕天香樹接前山暗溪承瀑水涼無言
謫居遠清淨得空王
宋之問遊韶州廣果寺詩　影殿臨丹壑香臺隱翠霞
巢飛銜象鳥砌蹋雨空花寶鐸揺初霽金池映晩沙莫
愁歸路遠門外有三車
又和九月九日登慈恩寺浮圖應制詩　鳯刹侵雲半
虹旌倚日邊散花多寶塔張樂布金鈿時菊芳仙醞秋
蘭動睿篇香街稍欲晩清蹕扈歸天
又奉和幸三㑹寺應制詩　六飛廻玉輦雙樹謁金仙
瑞鳥呈真宇神龍吐玉泉淨心遥證果睿想獨超禪塔
湧香花地山圍日月天梵音迎漏徹空樂倚雲懸今日
登仁壽長看法鏡圓
李嶠奉和幸大薦福寺詩　鴈沼開香域鸚林降綵旃
還窺圖鳯宇更坐躍龍川桂嶼朝羣辟蘭宫列四禪半
空銀閣斷分砌寶繩連甘雨申譙澤慈雲動沛篇獨慚
賢作礪空喜福成田(寺即中/宗舊宅)
又宋之問詩　香刹中天起宸遊滿路輝乗龍太子去
駕象法王歸殿飾金人影窻揺玉女扉稍迷新草木遍
識舊庭闈水入禪心定雲從寶思飛欲知皇刼遠初服
六銖衣
又鄭愔詩　舊邸三乗闢佳辰萬騎留蘭圖承葉偈芝
蓋拂花樓圖㑹人王法宫還天帝遊紫雲成寶界白水
作襌流雁塔昌基遠鸚林睿草抽欣承大風曲竊預小
童謳
宋之問遊法華寺詩(二首/)　薄遊京都日遥羡稽山名分
刺江海郡朅來徵素情松路洗心眷象筵敷念誠薄雲界
青嶂暾日鶱朱甍苔澗深不測竹房閒且清感真六象
見垂兆二烏鳴古今信靈跡中州莫與京林巘永棲業
豈伊在一生浮悟雖已久事試去來成觀念幸相續庶
幾最後明　髙岫擬耆闍真乗飲妙車空中結樓殿意
表出雲霞後果纒三足前因感六牙宴林薰寶樹水漏
溜金沙寒谷梅猶淺溫庭橘未華臺香紅藥亂塔影綠
篁遮果漸輪王族緣超梵帝家晨行蹋忍草夜誦得靈
花江郡將何匹天都亦未加朝來泛舟所應是逐僊查
又遊雲門寺詩　維舟探靜域作禮事尊經投跡一蕭
散為心自杳㝠龕交大禹穴樓倚少微星沓嶂圍蘭若
廻溪抱竹庭覺花塗砌白甘露洗山青鴈塔鶱金地虹
橋轉翠屏人天宵見影神鬼晝潛形理勝常虚寂縁空
自感靈入禪從鴿繞說法有龍聽刼累終期滅塵躬豈
暫寧揺揺不安寐待月詠嵓扃
張說清遠江峽山寺詩　流落經荒外逍遥此梵宫雲
峰吐日月石壁淡烟虹寶塔靈仙湧懸龕造化功天香
涵竹氣虛唄引松風簷牖飛花滿廊堦激水通猿鳴知
谷靜魚戲見江空靜黙將何貴所貴心鏡同
王維遊化感寺詩　翡翠香烟合琉璃寶地平龍宫連
棟宇虎穴傍簷楹谷靜唯松響山深無鳥聲瓊峰當戸
坼金澗透林明郢路雲端迥秦川雨外晴鴈王銜果獻
鹿女踏花行抖擻辭貧里歸依宿化城繞籬生野蕨空
館發山櫻香飯青菰米嘉蔬綠筍莖誓陪清梵末端坐
學無生
唐太宗過慈恩寺詩　日宫開百仞月殿聳千尋花蓋
飛員影幡虹曵曲隂霞綺遥籠帳叢珠細網林寥廓烟
雲表超然物外心
又許敬宗奉和詩　鳯閣臨金地龍旂拂寶臺雲楣將
葉並風牖送花來月宫清晚桂虹梁絢早梅梵鏡留宸
矚掞發麗天才
王縉遊悟真寺詩　聞道黄金地仍依白玉田擲山移
巨石呪嶺出飛泉猛虎同三逕愁猿學四禪買香燃綠
桂乞火蹋紅蓮草色揺霞上松聲泛月邊山河窮百二
世界滿三千梵宇聊平覽王城遂𣺌然霸陵纔出樹渭
水欲連天逺縣分朱郭孤城起白烟望雲思聖主披霧
憶羣賢薄宦慙尸素終身擬尚𤣥誰言草庵客曾和柏
梁篇
孟浩然題容山主蘭若詩　精舍買金地流泉繞砌廻
芰荷薰講席松柏繞香臺法雨晴飛去天花晝下來一
乗談未了歸騎夕陽催
丁仙芝和薦福寺英公新構禪堂詩　上人久棄世中
道自忘筌寂照出羣有了心清衆緣所成於此地築館
開青蓮果藥羅砌下烟虹垂戸前呪中灑甘露指處流
香泉神遠日無事體清宵不眠枳開廬山法松入漢陽
禪一枕四山外虚舟常浩然
宋昱題石窟寺即魏孝文之所置詩　梵宇開金地香
龕鑿鐵圍影中羣象動空裏衆靈飛簾牖籠朱旭房廊
鎖翠微瑞蓮生佛歩寶樹挂天衣邀福功雖在興王代
久非誰知雲朔外更覩化胡歸
楊衡宿陟岵寺雲律師院詩　像宇鬱參差寶林疎復
宻中有彌天子燃燈坐虚室心證紅蓮喻跡覊青眼律
玉鑪揚翠烟金經開縹帙肆陳堅固學破我夢幻質碧
水灑塵纓凉扇當夏日宿禽詎相保迸火烟欲失願廻
戚促勞趨隅事休逸
釋無可寄題廬山二林寺詩　廬岳東南秀香花惠遠
蹤名齊松嶺峻氣比沃洲濃積岫連何處幽崖越幾重
雙流湓隱隱九派棹憧憧山限東西寺林交旦暮鐘半
天傾瀑溜數郡見鑪峰巖並金繩道潭分玉像容江微
匡俗路日杲晉朝松㯶徑新苞拆梅籬故葉壅嵐光生
疊砌霞焰發髙墉窻籟虚聞狖庭烟黑過龍定僧仙嶠
起逋客虎溪逢濩落垂楊戸荒凉種杏封塔留紅舍利
池吐白芙蓉畫壁披雲見禪衣對鶴縫喧經泉滴瀝沒
履草丰茸翠竇欹攀乳苔橋側杖笻探奇盈夢想搜峭
滌心胸㝠奥終難盡登臨惜未從上方薇蕨滿歸去養
乖慵
盧肇題甘露寺詩　北固巖端寺佳名自上台地從京
口斷山到海門廻曙色烟中滅潮聲日下來一隅通雉
堞千仞聳樓臺林暗疑降虎江空想度杯福庭增氣象
仙磬落昭回覺路花非染流年景謾催隋宫凋綠草晉
室散黄埃西蜀波湍盡東溟日月開如登最髙處應得
見蓬萊
李羣玉登蒲澗寺後二巖詩　五仙騎五羊何代降兹
鄉澗有堯時韭山餘禹代糧樓臺籠海色草樹羡天香
吟嘯秋光裏浮溟興甚長
周庾信陜州𢎞農郡五張寺經蔵碑　𢎞農五張寺者南
陽張元髙寓居此地昔者千金之族見徙五陵大姓之
民移家六郡蓋其流也元髙五子負荷遺訓離經辨志
並是成名入室生光咸能顯德加以尊承慧業敬受法
門兄弟同居共捨為寺伽藍肇建即以五張為名是知
城居趙信仍名趙信之城殿入蕭何即號蕭何之殿加
以象馬無恡衣裘是捨春園柳路變入禪林蠶月桑津
迴成定水平輿雖盛豈可獨擅二龍扶風最良不得専
稱五馬　法水津梁得無砥柱之難香山轍迹非復終
南之險
唐王勃益州緜竹縣武都山淨惠寺碑　燭龍韜景避
堯日于幽都雲鵬斂翼候虞風于晏海　爰經寳地大
啟祥宫撫香象而髙視鳴法螺而再唱龍垣淨土連帝
道而重光鶴苑崇基脫皇居而首出况乎山積舊壤下
鎮偏隅天帝遺墟上干躔次王舎城之宫闕白玉猶存
給孤獨之園林黄金尚在法物由其大備盛德所以相
尋株兵奉天蔵之圖泉女獻山祗之籍離亭合榭因岸
谷之髙低疊觀連房就岡巒之曲直丹崖反照畫栱相
臨綠嶂斜烟雕簾間出豐隆曉震次復霤而棲遑列缺
晨奔望崇軒而愕眙千香寶樹自起風烟九乳仙鐘獨
鳴霜雪銀龕佛影遥承鴈塔之花石壁經文下映龍宫
之業虹生北澗即掛新幡鳯下東岑還棲舊刹若乃尋
曲􁖶歴崇隈周行數里直上千仞蒼松蓄吹臨絶徑而
疏寒黛篠防烟繞廻疆而結䕃春巖橘柚影入山堂秋
壑芙蓉光浮水殿亦有山童採葛入丹竇而忘歸野老
紆花向青溪而不返山神獻果送出菴園天女持花來
遊淨國實杳㝠之秘訣託幽深之逸境豈直淮南桂樹
暫得仙家江左桃源終迷故老而已　武都仙鎮靈墟
奥域邑動香城山開淨國澗流百道峰雲五色谷暗藤
斜山髙樹逼千楣鶴列萬栱星懸分林構趾接磴開㕓
臨階竹樹遶棟風烟龕前怪石塔下秋泉綠崖疏逕青
岑拒室霧道相縈烟房互出葉濃磎淨花深嶂宻鳥度
難尋猨驚易失簷分石竇地絡金沙丹丘抗月碧洞棲
霞松開野路桂列仙家仙鑪柏葉寶座蓮花砌因巖曲
橋隨峰返果出天厨香來仙苑玉鑄啟曙金鐺照晩谷
思鐘張山悲鐸遠閭閻踐勝銅墨髙情聲飛别邑望動
専城懸金道肆刻石山楹千載之後于嗟令名
又益州徳陽縣善寂寺碑　爾其碧雞仙宇分絶障于
金堤石兔遥源控長江于玉峽封畿四㑹龍坰舍衛之壇
里閈三分鹿野經行之地洎蒼鵝上擊銅馬交馳祗園
興版蕩之悲沙界積淪胥之痛火炎崑岳髙臺與鴈塔
俱平水浸天街曲岸與猴池共盡　于是林衡授矩周
官詮揆日之工梓匠揮斤荆客練成風之巧重楹畫栱
坐出天霄複樹文閨俛臨電宇　琱楣鶴翥洩珠網于
星津繡桷蚪伸吐璿璫于月徑綠房丹瑣彩綴晴霞紫
閣青疏光含薄霧春風瓊樹香飄席上之蘭秋水銀塘
影數軒中之芰晨光轉卉翻寶宇之龍花溽露低枝蕩
真文于貝葉　由是岷英蜀秀攀講序以雲趨帶鷰裙
鸞仰齊庭而霧合貪機火阻淨施旁流綺羅分解珮之
因軒蓋得捐金之所靈妃翳日捨翠幄于香筵仙客停
雲落霓裳于寶地
又梓州通泉縣惠普寺碑　重欒複棟霧緝霞張繡桷
琱楣鸞伸鶴跂珍臺控景羲和紆練轡之因綺榭裁氛
屏翳得停鑣之所連甍積翠交玉鎖于星衢洞戸流丹
綴金鋪于月竇垂珠網露傍傾漢浦之琛列鐸吟飇上
合鈞天之樂　清露花徑飛泉葉戸磵綠苔秋山蒼樹
古
又梓州郪縣兜率寺浮圖碑　巖花落沼近拂天衣澗
葉低隂斜籠寶座宵汀鶴警乗鼔吹而齊鳴曉峽猿清
挾霜鐘而赴節若乃廵碧磴歴崇階瑣窻澄綵瓊鋪洞
照神姿滿月疑臨石鏡之峰衆馥揚烟似登香爐之岳
信可下清人境上配天都為勝地之先鳴執名山之右
契者也　龍蟠萬栱䇿屛翳而髙驤鶴矯千楣冠扶揺
而獨運熏詹藹藹雲將反覆于櫺軒洞宇寥寥風伯栖
遑于戸牖仙娥去月旅方鏡而忘歸寶婺辭星攀圓璫
而未返𤣥甍湛䨴若鵬飛而戾九天丹楹聯鶱如鳯翔
之據千仞毎至韶光照野爽靄晴遥列郊墟于四野開
雲氣于千里風恬雨霽烟霧藻天地之容野曠川明光
景挾江山之助則有琱簾綉軸排淨域而停輪寶騎銀
鞍指珍臺而聳轡于是披岫幌抵巖扄攀翠椱而三休
歩𤣥梁而十憩廊軒外敞淑氣長延隂室中開鮮飇自
激俯環瀛而極野積蘇非逺出雲漢而髙踐靈槎可記
真福地之殊觀香城之巨麗者乎
張文成滄州弓髙縣實性寺釋迦像碑　芟毒樹而建
祗園㧞邪山而開福地平原控趙渤海臨齊上衡畢昴
之星下瞰衡漳之地浦稱駿瀆馬頰太史之遺蹤地號
弓髙龍頟將軍之舊業爰于此地廻構乾堂興八㑹之
香臺闢三休之妙觀龔遂解繩之邑寶線爭長(一作/將)曹
丕沈李之郊天花競落螺宫映水枕藕關于黄河魚梵
吟風接蜃樓于滄海實栖真之秘宅為毓善之神區者
哉　蓬萊之水三尺孤標碣館之前扶桑之日再中獨
立金臺之上俾夫天銷刼石瓊文寫而無窮地入微塵
寶字書而不滅
李嶠宣州大雲寺碑　星榆月桂汎河鼔之天津露柏
霜松出巴陵之地道山祗則讓夫荑境海若則輸其珍
蔵精衛銜石遇神營而中留靈蛇吐珠屬良緣而改獻
　内則香殿崛起若朱鳥舒翼冠南海之鵬雲前則涌
塔化成若皇媧振鱗立東維之鼇柱翕赩璀璨帶璧而
垂珠窈窕森沈蔵烟而吐霧瓊林幽其妙境珍衛嚴其
象設五通羅漢夾奉金山八部龍王分司玉砌窮壯麗
于天巧擬威神于帝室故能使外道摧伏異方歸向四
倒八謬瞻柰苑而心廻五蓋六纒經竹園而累盡
岑勛西京千福寺多寳佛塔感應碑　爾其為狀也則
岳聳蓮披雲垂蓋偃下歘崛以踊地上亭盈而媚空中
晻晻其靜深旁赫赫以𢎞敞礝磩承陛琅玕綷檻玉瑱
居楹銀黄拂戸重簷疊于畫栱反宇環其璧璫坤靈贔
屭以負砌天祗儼雅而翔戸肩架鷙鳥肘擐修蛇冠盤
巨龍帽抱猛獸勃如戰色有奭其容窮繪事之筆精選
朝英之偈賛若乃開扄鐍窺祕奥二尊分座疑對鷲山
千佛發題若觀龍蔵金碧晃耀環珮葳蕤
李邕五臺山清涼寺碑　其山也左溟渤右孟津恒岳
揭其前隂山屋其後五峯對聳四望崇崇蓄隂陽之神
秀含造化之奇特毎至丹霄出日俯拍雲霞清漢無波
下看星月可以侔鷲嶺可以闢蓮宫　寒暑隔閡于簷楣
雷風擊薄于軒牖星樓月殿憑林跨谷香窟花堂枕峯
臥嶺尊顔有睟像設無聲觀之者發惠而興敬居之者
應如而合道天花覆地積雪交輝梵響乗虚逺山相答
珍木靈草仰施而紛榮神鐘異香降祥而聞聽凄風烈
烈詎辨冬春奔溜潺潺不知晨暮
封演魏州開元寺新建三門樓碑　山不吝寶貞松大
來炎凉未再水濱如積驚和嶠之千丈恧慶氏之百車
陳㑹彭州九隴縣再建龍興寺碑　是知摩騰建寺豈
滯有為如來葺門寧妨無著以是因復寺而破性相者
以為空寂兩忘方歸真諦性相俱在未入妙塗如是則
理乖圓對法閡影從俾迷方者盡不得出于三塗溺川
者何緣極于五衍茫茫八表盡從心猿浩浩羣生誰調
意馬因知空寂與性相同途性相與空寂易軌非性相
無以臻空寂非空寂無以見性相是知性相為空寂之
筌蹄空寂因性相而超度如是則寺不得不復道不得
不𢎞捨之不可猶四教之在躬為之則無何三乗之别
載
　　居處部(道觀/)
陳隂鏗遊始興道館詩　紫臺髙不極青溪千仞餘壇邊
逢藥銚洞裏閱仙書庭舞經乗鶴池遊被控魚稍昏蕙
葉斂欲暝槿花疎徒教斧柯爛㑹自不凌虚
周𢎞正和庾肩吾入道士館詩　石橋看舊跡虚空儼
衆仙菊潭溜餘水丹竈起寒烟桃花經作實海水屢成
田逆愁歸里閈追問斧柯年
唐王勃秋日仙遊觀贈道士詩　石圖分帝宇銀牒洞靈
宫廻丹縈岫室複翠上巖櫳露濃金竈靜雲暗玉壇空
野花常捧露山葉自吹風林泉明月在詩酒故人同待
余逄石髓從爾命飛鴻
又尋道觀詩　芝㕓光分野蓬闕盛規模碧壇清桂閾
丹洞肅松樞玉笈三山記金箱五岳圖蒼虬不可得空
望白雲衢
楊炯和輔先入昊天觀星瞻詩　遁甲爰皇里星瞻太
一宫天門開奕奕佳氣鬱葱葱碧落三山外黄圖四海
中邑居環若水城闕抵新豐玉檻崑崙側金樞地軸東
上真朝北斗元始詠南風漢君祠五帝淮王禮八公道
書編竹簡靈藥灌梧桐草茂瓊階綠花繁寳樹紅石樓
紛似畫地鏡淼如空桑海年應積桃源路不窮黄軒若
有問三月住崆峒
李白尋雍尊師隱居詩　羣峭碧摩天逍遥不記年撥
雲尋古道倚樹聽流泉花暖青牛臥松髙白鶴眠語來江
色暮獨自下寒烟
孟浩然清明日宴梅道士房詩　林臥愁春盡開軒覽
物華忽逢青鳥使邀我赤松家丹竈初開火仙桃正落
花童顔若可駐何惜醉流霞
劉長卿過包尊師山院詩　賣藥曾相識吹簫此復聞
杏花誰是主桂樹獨留君潄玉臨丹井圍碁訪白雲道
經今為寫不慮惜鵝羣
韓翃同題仙遊觀詩　仙臺下見五城樓風景凄凄宿
雨收山色遥連秦樹晚碪聲近報漢宫秋疎松影落空
壇靜細草香開小洞幽何用別尋方外去人間亦自有
丹丘
盧綸過李尊師院詩　城闕望烟霞常悲仙路賒寧知
樵子徑得到葛洪家犬吠松間月人行洞裏花留詩千
載鶴送客五雲車訪世山空在觀碁日未斜不知塵俗
士誰解種胡麻
李益同蕭鍊師宿太一廟詩　微月空山曙春初謁少
君落花壇上掃流水洞中聞酒引芝童奠香餘桂女焚
鶴飛將羽節遥向赤城分
李端雲陽觀寄袁稠詩　花洞晩沈沈仙壇隔杏林潄
泉春谷冷𢷬藥夜窻深石上開仙酌松間對玉琴戴家
溪北住雪後去相尋
武元衡遊昊天觀詩　瑶圃髙秋㑹金閨奉詔辰朱輪
天上客白石洞中人珮響泉聲雜朝衣羽服親九重青
𤨏秘三秀紫芝新化藥秦方士餘桃漢侍臣玉笙王子
駕遼鶴令威身歎逝頺波逺緘詞麗曲春重將悽恨意
苔壁問遺塵
賈島過陽道士居詩　先生修道處茅屋逺囂氛叩齒
坐明月搘頥望白雲精神含藥色衣服帶霞紋毎語瀛
洲路多年别少君
許渾重遊蘇州玉芝觀詩　髙梧一葉下秋初迢遞重
來寄舊居月過碧窻今夜酒雨淋紅壁舊年書玉池露
冷芙蓉淺金井烟分薜荔疎從此扁舟更東去仙翁應
笑憶鱸魚
趙嘏早出洞仙觀詩　露濃如水灑蒼苔洞口烟蘿宻
不開殘月色低當戸後曉鐘聲迥隔山來春生藥圃芝
猶短夜醮齋壇鶴未廻愁是獨尋歸路去人間歩歩是
塵埃
羅隱聖真觀劉真師院詩　簾下嚴君卦窻間少室峯
攝生門已盡混跡世猶逢山藪師王烈簪纓友戴顒魚
跳介象鱠飯吐葛𤣥蜂紫飽垂新椹黄輕墮小松塵埃
金谷路樓閣上陽鐘野鶴鳶肩寄仙書鳥爪封支牀龜
縱老取箭鶴何慵别久曾牽念閒來肯壓重尚餘青竹
在試為剪成龍
梁沈約桐柏山金庭館碑銘　故仙學之秘上聖攸尊啟
玉笈之幽文貽金壇之妙訣駐景濛谷還光上枝吐吸
烟霞變煉丹液出沒無方升降自已下棲洞室上賔羣
帝覩靈岳之驟啟見滄波之屢竭望𤣥洲而駿驅指蓬
山而永騖芝蓋三重駕螭龍之蜿蜒雲車萬乗載旗斾
之逶迤此蓋棲靈五嶽未暨夫三清者也若夫上𤣥奥
逺言象斯絶金簡玉字之書𤣥霜絳雪之寶俗士所不
能窺學徒不敢輕慕且禁誓嚴重志業艱劬自非天禀
上才未易可擬　翹心屬念晚臥晨興餐正陽于停午
念孔神于中夜將五芝而延佇飛九丹而宴息　九重
嶢屼玉山璀璨日為車馬芝成宫觀虹旍拂月龍輈漸
漢萬春方華千齡始旦
周王褒靈臺館銘　雲橋啟館景曜開扉明庭朝禮仙
館羽衣鷰履霄去鳬舄晨歸鍊石三轉燒丹七飛昆吾
陶鑄丹陽鋈銑畫寫龍文圖開彫篆聲隨地氣調均天
辯九宫方應萬靈稱善
梁簡文帝招真館碑　夫東瀛淥水三變成田西岳靈
桃千載未子尚以星起牽牛苛首迢遞律生甲子氣數
杳㝠况復上遊玉清損之又損髙排金闕𤣥之又𤣥豈
言象之能筌非時節之所辨髙巖鬱起帶青雲而作峰
瀑水懸流雜天河而俱灑雖日門採藥之地楚望懷椒
之歌陽反流沙之魂錦識汾陽之鼎無以喻書銘曰玉
龜二始金書八㑹道浹地心功浮天外故帝可小惟貞
能大德起同塵善生塞兌保物自然人符交泰掩映綠
蘿穹隆紫蓋仙冶之美此焉為最雄柱千歩陽臺百丈
水均下矚山踰髙掌野寂雲興禽繁山響升虹夕棲豐
雷朝上書蔵玉柙藥蘊銀筒燒鉛雜鯉折桂和葱斧柯
雖朽碎石無窮
梁元帝衡山九貞館碑　簫鼔騰空烟霞相接星辰奪
采燈燭非明風牖雲梁千門萬戸樓施九柱已同瀬鄉
之地山帶五城復類𤣥洲之所玉版之經猶蘊金丹之
處存焉上月臺而遺愛登景雲而忘老欣欣然不知所
以而然日暉石瓦東眺靈夀之峰月䕃玉牀西瞻華蓋
之嶺竹類黄金既葳蕤而防露木似紅蓮且紛披而拂
日杯𫝊九醞隱淪之車晨至堂開四扇西楹之鐘夜響
唐盧照鄰益州至真觀主黎君碑　琳堂鬱其峙起星闈
忽以環周仰􁨦窱以嶙峋下崢嶸以廣朗隂娥假道窺
玉女于南軒陽烏廻轡招青禽于北閣
李湜唐江州冲陽觀碑　瑶林寶蕋髣髴三珠之麗邃
宇崇堂依稀七寶之飾真容式備道氣殊髙少華金童
捧金(疑/)鑪而入侍太清玉女捧真訣而來儀鑿沼營壇
宛在風塵之外藥堂經蔵蕭然松石之間
李觀道士劉宏山院壁記　馮山建基鑿石開戸墾磽
确以植靈草撥崢嶸以樹修竹苔駮松徑風吟歩虚巖
收(集作/生)夏雲林散秋色
　　居處部(道路/)
梁簡文帝長安道　神臯開隴右陸海實西秦推輪抵
赤縣複道向宜春落花依度幰垂柳拂行人金張與許
史夜夜尚留賔
又梁元帝　西接長楸道南望小平津飛甍臨綺翼輕
軒影畫輪雕鞍承赭汗槐路起紅塵燕姬雜趙女淹留
重上春
又庾肩吾　桂宫延複道黄山開廣路逺聽平陵鐘遥
識新豐樹合殿生光彩離宫起烟霧日落歌吹還塵飛
車馬度
又陳徐陵　輦道承雙闕豪雄被五都横橋象天漢法駕
應坤圖韓康賣良藥董偃鬻明珠喧喧擁車騎非但執
金吾
又梁庾肩吾洛陽道徼道臨河曲層城傍漢川金門纔出
柳銅井半含泉日起罘罳外車廻雙闕前潘生時未返
遥心從眷然
又陳江總　小平臨四逹長楸聽五鐘玉節迎司𨽻錦車
歸濯龍絃歌聲不息環珮響相從花障蕩舟笑日映下
山逢
又唐沈佺期詩　九門開洛邑雙闕對河橋白日青春道
軒裳半下朝乗羊稚子看拾翠美人嬌行樂歸恒晚香
塵撲地遥
唐歐陽詹棧道銘序　立巨衡而舉追氏縋懸纑以下
梓人猿垂絶𡨕鳥傍危岑鑿積翠以全力梁半空於木
棚斜根玉壘旁綴青泥截斷岸以虹矯繞翠屏而龍踠
堅勁膠固雲横砥平總庸蜀之通途繞岐雍之康莊都
邑之能歩山川之無脛若水决防如鴻嚮陽南之北之
踵武湯湯躋峨峨以自若臨蒼蒼而不懼
陳徐陵丹陽上庸路碑　至如月離金虎泥染石牛薈蔚
朝興滂沱晩至而清蹕纔動纎羅不揺髙閈將臨油雲
自闢陽烏馭日寧懼武賁之功飛雨蔽天無待期門之
蓋震維舉德非曰尚年若發居酆猶莊在漢濤如白馬
既凝廣陵之江山曰金牛用險梅湖之路専州典郡青
鳬赤馬之船皇子天孫鳴鳯飛龍之乗莫不欣斯利渉
玩此修渠乍擁節而長歌乃摐金而鳴籟斯實曠世之
奇功無疆之鴻烈者也
　　居處部(關梁/)
唐閻伯璵函谷闗賦　函谷天險𢎞農邦鎮南據二虢北
荒三晉洞開一軌壁立千仞徑薦雙合梯苔孤峻世濁
先封道康後順逺秦塞近崤陵幽泉脉脉斷峰稜稜增
陴霧杳聚柝烟凝髙卑異級坻崿相承靡届靡究不騫
不崩實隄防之樞轄為造化之緘縢
張翌潼關賦　柱史老聃擁仙雲而西邁終軍童子建
使節而東行文仲不仁廢六關而興誚王元有說封一
丸而永清若用備不虞取諸繫象作邦畿之襟帶杜奸
宄之來往長墉矗兮雲屯層樓赫以霞敞登臨者有知
其地雄踰越者無漏于天網亦有孟嘗奔走長宵未曙
何白馬之不談學雞鳴而乃去
王啟武關賦　縱下客之雞鳴將開莫可任公孫之馬
白欲度無由　蕭條古壘豈臧文之廢來寂寞空扉似
楊僕之遺後
杜顔灞橋賦　飛梁黙以霞起綵柱曄其星舒九陌咸
湊三條所如
閻伯璵河橋賦　却頓鐵牛駭浮川之魍魎旁飛畫鷁
驚入浪之黿鼉竹笮其維不虞于奔濤擘赫金鎖斯纜
何懼于層氷皚峨　豈比夫虹能象之不可以來往鵲
能填兮不可以經過　既似乎瀑布之界天台又似乎
蓬萊之横海島　華柱上征殊馬援之標界石臺中聳
若鼇力之負山　舟形崎嶬似火龍之飲川梁勢聨綿
疑海鵬之㸃翼
獨孤及古函谷關銘序　天作崤函俾屏京室崇山廻
合連岡叢倚長河屈盤萬里來束崖奔嶺蹙谷扼溪鬭
崛起重險為秦東門截函夏于閫域鎖天府于戸牖外
扼八州之咽喉故百二形焉内擁六合之奥區故霸王
出焉當其中原鹿駭戰國蝟起嬴氏建瓴山東擇肉宇
内持㦸百萬連衡此關是時也開門而九國師遁振䇿
而二周鼎入奄有大寶遂吞中國洎江返秦璧天祐漢
祚髙皇帝提劒而起以遏亂略斬白帝絏降王舉漢中
平咸陽廓金城以建都活萬姓于三章取威定功此焉
是保　停驂塞門憑覽舊國襟帶如故世道不留秦餘
空山漢遺茂草恐復舟失于壑岸化為谷萬載之後昧
者不知乃刻頌此石以示來裔
皮日休藍田關銘序　秀欲染眸危將驚魄
張彧趙郡南石橋銘　斡地泉開盤根玉甃虹舒電拖
虎歩雲構　力將岸爭勢與空鬭吞齊跨趙警夜防晝
月桂虚蟾星羅伏獸謂之鈐鍵撮我宇宙謂之關梁扼
我(一作/延)　戎㓂質含冰碧文輝藻秀花影全芳苔痕半
舊
喬潭中渭橋記　丹柱挿於坎陷(一作/窞)朱欄赩而電炫
(一作/烻)乃虹引成勢猶鵲填就功　濟濟有衆憧憧往來
車馬載馳而不危水潦起漲而轉固人思啟者吾其能
濟赩赩赫赫轟轟闐闐且周穆之駕黿鼉振千祀也東
明之聚魚鼈稱一時也孰若我由之而必達憑之而必
安
　　居處部(城/)
唐張嵩雲中古城賦　于是魏祖發大號鼓洪爐天授
宏略神輸秘圖北清獯獫南振荆吳繇是一太隂以建
極則廣莫而論都遂徴板榦庀徒卒鏟嶕嶢剞崛屼因
方山以列榭按長城以為窟既雲和而星繁亦星連而
岳突月觀霞閣左社右鄽𤣥沼泓汯湧其後白樓􁊢㠗
興其前
(闕/)　　華山為城賦　地控强秦路惟分陜有太華之
作固若崇墉之生險絶壑中抱重巒外掩倚雲漢而匝
野屏開跨金方而當空黛染千尋壁立萬雉雲屯龍盤
日月虎視乾坤大河自北而東呀為濬洫窮谷從中而
斷豁若重門誠百二之光宅見九五之天尊　况乎天
地初霽雲霞四披紅塵滅影碧落標奇宿霧市之氣尚
疑烟闕聳蓮峰之色不讓文陴顧萬夫之莫向信六國
而奚為岌岌神才言言天設連岸抱九州之路壯氣折
諸侯之節蕭蕭歸馬想飲窟之初還隠隠輕雷訝鳴鼓
之不歇天包地束鳥過雲輕萬仞垂峭千峰入𡨕髣髴
虹霓盡識旌旗之色依稀星月皆分弧矢之形疑其發
跡混茫孕兹重阻假巨靈㧞山之力衞王者登龍之所
陳諷新築峨和城賦　元侯以制敵之雄略期方隅之
永清得奔衝之故地剏備守之新城四合分形見岡巒
之表裏百堵定制變勝負之虚盈崒雲屯而霞起忽虎
踞而龍行倚蒼壁以中絶黏赬壤而外明將伐謀禦力
制敵投兵馭亭障于振策摧氐羌于矯衡是知地利攸
歸兵家大福我有巨防師無遺鏃神謀洞啟而機張天
險載興而板築於以巒披岡削嶺門崖谷(此二句一作/披岡削嶺門)
(崖塹/谷)雉堞霜皜麗譙雲矗連山上捧鬭士以之增威峭
壁初嚴戎王于焉慟哭矧夫勢雄形固師嚴令肅數萬
落于屈指睇連營于寸目何蹔費于經營永無虞于敗
覆　周城朔方漢得赤坂無制勝之明術徒疲人以勤
逺
徐彦伯登長城賦　鑿臨洮之西徼穿負海之東隅猛
將虎視焉存綱紀謫戍勃興鈎繩亂起連連塢壁岌岌
亭壘飛芻而輓粟者十有二年塹山而堙谷者三千餘
里黔首之死亡無日白骨之悲哀不已猶欲張伯翳之
絶𦙍馳棠梨之驕子(棠梨疑/作撑犁)曾不知失全者易傾逆用
者無成夢驂徴其敗德斬蛇騐其鴻名板築未艾君臣
顛沛六郡沙漠五原旌斾　昔者韓信猜叛李陵拘執
望極燕臺山横馬邑戰雲愁聚衝飇晦急莫不陵地脉
以扣心望天街以隕泣亦有王昭直送蔡琰未還路盡
南國亭臨北蠻貯漢月于衣袖裛胡霜于髻鬟雖寵盈
氊幄而魂斷蕭關至若趙王遷逐馬融幽放去家離土
踰沙歴障夢蠨蛸之戸側坐蠮螉之塞上桃李夕兮有
所思綺羅春兮遥相望登毁垣以擗摽坐頺隅以惆悵
是以衞青開幕張遼闢土校尉嫖姚將軍捕虜薙垣鋪
障鋤亭伐鼓斬元于鐵防之門流血于金河之浦張虎
牙以洩憤虬蝟鬚以蓄怒及夫中郎徇節博望踰邊取
劒仆地尋河際天幽海上而萬里竄胡中而幾年銀車
薦出玉節仍旋南向國兮樂只北違沙以莞然嗚呼長
城之設載踰九百古往今來巋然陳迹窮海戰士孤亭
戍客登峻墉陟窮石嗟故里而不見感殊方以殞魄者
亦何可勝道哉
李嶠奉使築朔方六州城率爾而作詩　奉詔受邊服
總徒築朔方驅彼旃裘族正此戎夏疆子來多恱豫王
事寧怠遑三旬無愆期百雉鬱相望雄視沙漠垂有截
北海陽二庭已頓顙五嶺盡來王驅車登崇墉顧盼凌
大荒千里何蕭條草木自悲凉憑軾訊古今慨焉感興
亡漢障縁河逺秦城入海長顧無廟堂䇿貽此中夏殃
道隱前業衰運開今化昌制為百王式舉合千載防馬
牛被路隅鋒鏑銷戰塲豈不懐殆勞所圖在永康王車
何為者稱代陳頌章
陳子昻白帝城懐古詩　日落滄江晚停橈問土風城
臨巴子國臺沒漢王宫荒服仍周甸深山尚禹功巖懸
青壁斷地險碧流通古樹生雲際孤帆出霧中川途去
無限客思坐何窮
許渾登故洛陽城詩　禾黍離離半野蒿昔人城此豈
知勞水聲東去市朝變山勢北來宫殿髙鴉噪暮雲歸
古堞鴈迷寒雨下空壕可憐緱嶺登仙子猶自吹笙醉
碧桃
符載蘄州新城門頌序　度舊址量客土備畚鍤嘯丁
壯勃焉而興于是謹刀布以索力拷鼛鼓以蕩氣嚴進
退以設令立師伍以程課烝徒雷呼萬鎚星飛誅惰聳
勞間無留時　門臺睥睨霞赩雲截如崇山斷岸邈不
可嚮
吕溫三受降城碑銘　有拂雲祠者在河之北地形雄
坦控扼樞會虜伏其下以窺域中禱神觀兵然後入寇
甲不及擐突如其來鯨一躍而吞舟虎數歩而擇肉塞
草落而邊甿懼河冰堅而羽檄走爰自受命至于中興
國無寧嵗景龍二年黙啜强暴瀆鄰構怨掃境西伐漠
南空虚朔方大總管韓國公張仁愿躡機而謀請築三
城奪據其地跨大河以北嚮制胡馬之南牧中宗詔許
横議不撓於是留及𤓰之戍斬姦命之卒六旬雷動三
城岳立以拂雲祠為中城東西相去各四百里過朝那
而北闢斥候迭望幾二千所損費億計減兵萬人分形
以據同力而守東極于海西窮于天納隂山于寸眸拳
大漠于一掌驚塵飛而烽火燿孤鴈起而刁斗鳴渉河
而南門用晏閉　亘漠横塞揭兹雄壁如三鬭龍躍出
大澤並分襟帶各閉風雷俯視隂山仰看昭回一夫登
陴萬里洞開日晏秋盡纎塵不來
　　居處部(𪠘署/)
唐宋之問和庫部李員外秋夜寓直詩　相庭貽慶逺才
子拜郎初起草儀仙閣焚香臥直廬更深河欲斷節勁
柳偏疎氣耿凌雲筆心揺待漏車叨榮厠儔侣省已恧
空虚徒斐陽春和難參麗曲餘
蘇頲春晚紫微省直贈内詩　直省清華接建章向來
無事日猶長花間燕子栖鳷鵲竹下鴛雛繞鳯凰内史
通宵承紫詔中人日晚愛紅粧别離不慣無窮憶莫悞
卿卿學太常
冦坦同張少府知庫狄員外夏晚初霽南省寓直兼充
節度判官詩　黄綬歸休日仙郎復奏餘宴居當夏晩
寓直㑹晴初露散星文發雲披水鏡居髙才推獨唱嘉
㑹喜連茹月色揺春闥香烟藹暝廬千門𫝊夜警萬象
照堦除少孺嘉能賦文强閱賜書兼曹謀未展入幕志
方攄為奉靈臺帛恭先待漏車貞標不可仰空此樂樵
漁
王維和崔員外秋宵寓直詩　建禮髙秋夜承明候曉
過九門寒漏徹萬井曙鐘多月迥蔵珠斗雲開出絳河
更慙衰朽質南陌共鳴珂
杜甫晚出左掖詩　晝刻傳呼淺春旗簇仗齊退朝花
底散歸院柳邊迷樓雪融城濕宫雲去殿低避人焚諫
草騎馬欲雞棲
又春夜宿左省詩　花隱掖垣暮啾啾棲鳥過星臨萬
戸動月傍九霄多不寢聽金鑰因風想玉珂明朝有封
事數問夜如何
崔顥奉和許給事夜直簡諸公詩　西掖黄樞近東曹
紫禁連地因才子拜人用省郎遷夜直千門靜河開萬
象懸建章宵漏急閶闔曉鐘𫝊寵列貂蟬位恩深侍從
年九重初起草五夜即成編顧已無官次循涯但自憐
逺陪蘭渚作空此仰神仙
岑參西省即事詩　西掖重雲開曙色北山疎雨㸃朝
衣千門柳色連青瑣三殿花香入紫微平明端笏陪鴛
列薄暮垂鞭信馬歸官拙自悲頭白盡不如巖下掩荆
扉
常衮晚秋集賢院即事寄徐薛二侍郎詩　穆穆上清
居沈沈中秘書金鋪深内殿石甃淨寒渠花樹臺斜倚
空烟閣半虚縹囊披錦翠綉軸卷瓊琚墨潤冰文繭香
銷蠧字魚翻黄桐葉老吐白桂花初舊德雙遊處聫芳
十載餘北朝榮庾薛西漢盛嚴徐侍講親華扆微吟歩
綺疏綴簾金翡翠賜硯玉蟾蜍序秩東西逺離憂嵗月
餘承明期重入江海意何如
司空曙奉和常舍人晚秋集賢院即事寄徐薛二侍郎詩
　藹藹鳯凰宫蘭臺玉署通夜霜凝樹羽朝日照相風
官附三台首儒開百氏宗司言陳禹命侍講發堯聰香
卷青編内鉛分綠字中綴籖從太史鏘珮揖羣公池接
天泉碧林交御果紅寒龜登故葉秋蝶戀疎叢顔謝徴
文並鍾裴直事同離羣驚海鶴屬思怨江楓地逺姑蘇
外山長越絶東慙當哲匠後下曲本難工
盧綸和常舍人晚秋集賢院即事十二韻寄贈江南徐
薛二侍郎詩　綸閣九華前森沈綵仗連洞門開旭日
清禁肅秋天霜滿朝容備鐘餘曉唱𫝊瑶璫陪羽扇端
弁入爐烟麟筆刪金篆龍綃薦玉編汲書荀朂定漢史
蔡邕専御竹潛通筍宫池暗瀉泉亂叢縈弱蕙墜葉灑
枯蓮列署齊遊日重江並謫年登封思議草侍講憶同
筵滄海風濤廣黝山瘴雨偏唯應緘上寶贈逺一呈妍
盧綸酬金部王郎中省中春日詩　南宫樹色曉森森
雖有春光未有隂鶴侣正宜芳景引玉人那為簿書沈
山含瑞氣偏當日鸎逐輕風不在林更有阮郎迷路處
萬株紅樹一溪深
劉禹錫早秋集賢院即事詩　金數已三伏火星西正
流樹含清露曉閣倚碧天秋灰琯應新律銅壺添夜籌
商飇從朔塞爽氣入神州蕙草香書殿槐花㸃御樓山
明真色見水淨濁烟收早嵗忝華省再來成白頭幸依
羣玉府有路向瀛洲
溫庭筠休澣日謁西掖所知詩　赤墀髙閣自從容玉
女窻扉報曙鐘日麗九華青瑣闥雨晴雙闕翠微峰毫
端蕙露滋仙草琴上薰風入禁松荀令鳯池春婉娩好
將餘潤變魚龍
吕讓楚州刺史㕔壁記　乃築崇基乃剏宏規恱使樂
成不亟不遲法度既備丹素亦施清氣和風旦暮颸颸
氛厲不干笑語是怡大㑹其中寒暑皆宜駢列鐘鼔間
發塤篪劒士伎兒飲食熈熈以寛以容逮于養厮觀及
逺邇何物不綏
白居易許昌縣令新㕔壁記　公署吏所命次圖㕔事
取材于土物取工于子來取時于農隙然後豐約量其
力廣狹稱其位儉不至陋壯不至驕庇身無燥濕之憂
視事有朝夕之利官由是而立政由是而舉民由是而
乂建一物而三事成其孰能不韙之哉
劉寛夫邠州節度使院新建食堂記　夫為理之本在
于得人燕以尊賢是稱衞以多士是美令鰌瑗在列而
堂館未嚴非所以重樽俎咨帷幄之意也因是從觀馬
之舊亭敞公府之新宇增臺陛所以示尊嚴也卜髙明
所以啟顧慮也大不踰制崇不近奢榱桷礎闥無不中
度翼張四簷洞開雙扉冬霜不到夏日潛却可以備盤
餐之品式可以叙賔主之威儀可以寄琴樽之笑傲可
以籌政令之得失
柳宗元盩厔縣新食堂記　廩庫既修學校既成取其
餘材以構斯堂　周阿峻嚴列楹齊同其飾之文質階
之髙下視邑之大小與吏之品秩不陋不盈髙山在前
流水在下可以俯仰可以宴樂
舒元輿御史臺新造中書院記　梁棟甚宏柱石甚偉
椽欒楶梲麗而不華門窻戸牖華而不侈名木修篁新
姿如舊若升綠雲若編青簫
權德輿開州刺史新宅記　慶農功之隙因恱使之衆
合於古常得其時制殖殖廣庭渠渠中堂堂下布武席
間函丈工徒不勞里旅不煩攸介攸止為仁為義君子
綏之邦人宜之其潔而中禮儉以成德與夫臧文之山
藻趙武之輪奐異矣
又宣州響山新亭新營記　乃量日力計徒庸闢于弇
内成是夷道　華軒峻宇皆據勝勢廣厦疏窻可棲顥
氣碧山亘日清流在下跨以虹梁抵兹近郊因兹爽塏
乃列營署
　　居處部(園囿/亭臺)
漢班固東都賦　是以皇城之内宫室光明闕庭神麗奢
不可踰儉不能侈外則因原野以作苑填流泉而為沼
發蘋藻以潛魚豐圃草以毓獸制同乎梁鄒誼合乎靈
囿
晉張協𤣥武館賦　於是崇墉四匝豐厦詭譎爛若丹霞
皎如素雪璀璨皓旰華璫四垂接棟連阿崥嶱參差朱
戸青鋪幽闥秘閨於是髙樓特起竦峙岧嶤飛甍四注
上槩浮霄直亭亭以孤立迎千里之清飇陽扉南啟隂
軒北達春牖左開秋窻右豁仰視雲根俯臨天末
左思魏都賦　菀以𤣥武陪以幽林繚垣開囿觀宇相
臨碩果灌叢圍木竦尋篁篠懷風蒲桃結隂回淵漼積
水深蒹葭贙雚蒻森丹藕凌波而的礫綠芰泛濤而浸
潭羽翮頡頑鱗介浮沈棲者擇木雊者擇音若咆渤澥
與姑餘常鳴鶴而在隂表清籞勒虞箴思國䘏忘從禽
樵蘇往而無忌即鹿縱而匪禁
宋謝靈運山居賦　爰初經略杖䇿孤征入澗水渉登嶺
山行紆頂不息窮泉不停櫛風沐雨犯露乗星研其淺
思罄其短規非龜非筮擇良選奇翦榛開徑尋石覔崖
四山周廻雙流逶迤陵名山而屢止過巖室而披情雖
未階于至道且緬絶于世纓若乃南北兩居水通陸阻
觀風瞻雲方知厥所九泉别澗五谷異巘抗北頂以葺
館瞰南峰以起軒羅層崖于戸裏鏡清瀾于窻前修竹
葳蕤以翳薈灌木森叢以蒙茂蘿蔦蔓延以攀援香花
芬薰而媚秀日月投光于柯間風霧披清于㟪岫夏凉
寒燠隨時取適此焉卜寢玩水弄石及其二川合流異
源同口赴隘入險俱㑹山首瀬排沙以積岸島倚渚以
起阜畦町斸藝合蕋藉芳綠葵眷節以懷露白薤感時
而負霜
梁沈約郊居賦　爾乃傍窮野指荒郊編霜菼葺寒茅構
棲噪之所集築町疃之所交因犯檐而刋樹由妨基而
剪巢織宿楚而成門藉外扉而為戸既取隂于庭樾又
因籬以芳杜草則蘋萍芡芰菁藻蒹菰石衣海髪黄荇
綠蒲動紅荷于輕浪覆碧葉于澄湖其陸卉則紫􁁉綠
葹天薯山韭鴈齒麋舌牛唇彘首若乃園宅殊制田圃
異區李衡則橘林千樹石崇則雜果萬株並豪情之所
侈非儉志之所娛欲令紛披蓊鬱吐綠攢朱開丹房以
四照舒翠葉而九衢其林鳥則翻泊頡頏遺音下上楚
雀多名流嚶雜響或斑尾而綺翼或綠衿而絳顙好葉
隱而枝蔵乍間關而來往其水禽則大鴻小雁天駒澤
虞秋鷖寒鷘脩鷁短鳬翅抨波而起沫翼鼓浪而成珠
其魚則赤鯉青魴纎鯈巨鱯碧鱗朱尾脩鱸偃頟小則
戲渚成文大則噴流揚白惟鍾巖之隱鬱表皇都而作
峻蓋望秩之所宗含風雲而吐潤孤嶝横挿洞穴斜經
千丈萬仞三襲九成亘繞州邑欵跨郊坰素烟晚帶白
露晨縈近循則一巖異色逺望則百嶺俱青時言歸于
陋宇聊暇日以翺翔獸依庭而莫駭魚牣沼而不綱晚
樹開花初英落蕋異林而分丹素因風而雜紅紫青蓮
夜發紅荷曉舒輕風微動芬芳襲余冰懸埳而帶坻雪
縈松而蔽野鴨屯飛而不散鴈髙翔而欲下傷余情之
頹暮憂與愁其相溢悲異軫而同歸歡殊万而並失時
復寄情魚鳥歸閒蓬蓽傍闕吳娃前無趙瑟唯以天地
之恩莫報書事之官靡述徒重于髙門之地不載於良
史之筆長太息以何言羞愧心之非一
周庾信小園賦余有數畝敝廬寂寞人外聊以擬伏臘
聊以避風霜雖復晏嬰近市不求朝夕之利潘岳靣城
且適閒居之樂况乃黄鶴戒露非有意于輪軒爰居避
風本無情于鐘鼓陸機則兄弟同居韓康則舅甥不别
蝸角蚊睫又足相容者也爾乃窟室徘徊聊同鑿坯桐
間露落柳下風來琴號珠柱書名玉杯有棠梨而無館
足酸棗而非臺猶得欹側八九尺縱横數十歩榆柳兩
三行梨桃百餘樹撥蒙宻兮見窻行欹斜兮得路蟬有
翳兮不驚雉無羅兮何懼　坐帳無鶴支牀有龜鳥多
閒暇花隨四時　落葉半牀狂花滿屋名為野人之家
是謂愚公之谷試偃息于茂林迺久羡于抽簪雖有門
而長閉實無水而恒沉三春負鋤相識五月披裘見尋
問葛洪之藥性訪京房之卜林草無忘憂之意花無長
樂之心烏何事而逐酒魚何情而聽琴
唐王勃九成宫東臺山池賦　驛冲情于月道飛峻賞于
烟墟指山楹而思逸懐水鏡而神虚　複嶂烟廻攢溪
霧錯　規疊巘于盤龍憲飛泉于掛鶴覆簣而縈巖磴
浮芥而環洲崿採拳石于瑶濵搴纎珠于綺薄萍徙楚
江之蔕花轉崑墟之萼岫蘊玉而鴻驚浦涵珠而星落
　嶺分雞秀波連鳯液花鳥縈紅蘋魚漾碧　毎至景
沈西㠋月下東濵峰深夜久潭靜秋新荷抽水蓋薜引
山茵雪芝獻液露菊傾津嗣南商之逸興有東海之遐
賔保林泉而肆賞混簪紱而同塵何濯纓之有地如攀
桂之無因
宋之問太平公主山池賦　圖萬重于積石匿千嶺于
天台荆門揭起兮壁峻少室叢生兮劒開削成秀絶蓮
華之覆髙掌獨立窈窕神女之戲陽臺　向背重複參
差反覆翳薈蒙蘢含青吐紅陽崖奪景隂壑生風奇樹
抱石新花灌叢
楊系通天臺賦　赫兮烜兮獨出烟雲之表壯矣麗矣
迥標天地之中栢梁不同井榦非匹勢岌嶷以山峙體
曈曨而景軼中邃窅窱入之者當晝而居昏上跂崚嶒
登之者先曙而觀日偓佺於是乎宴處安期於是乎暇
逸月上壁而旁飛雲緣梯而下出　拂軒楯之宛轉歩
檐楹之倒影
(闕/)　　通天臺賦　昔漢皇帝幸甘泉宫肆目將逺築
臺其中髙居物外若與天通祈列仙之戾止致聖夀之
延洪繹繹憑雲蹲蹲捧日干元氣以直上倚長空而迥
出危檻岧嶤廻途鬱律植承露之盤開肅神之室將以
接上元朝太一
梁庾肩吾從皇太子出𤣥圃應令詩春光起麗譙屣歩
陟山椒閣影臨飛蓋鶯鳴入洞簫水還澄故渚樹長合
前橋綠荷生綺葉丹藤上細苗顧循慙良藻何用擬瓊
瑶
陳張正見春初賦得池應教詩　遥天收宻雨髙閣映奔
曦雪盡青山路冰消綠水池春光落雲葉花影發晴枝
琴樽奉終宴風月豈云疲
周庾信登州中新閣詩　跨虚凌倒景連雲拒少陽璇極
龍鱗上雕甍鵬翅張千尋文杏照十里木蘭香開窻對
髙掌平坐望河梁歌響開天樂鐘聲徹建章賦用王延
夀書須韋仲將龍來隨畫壁鳯起逐吹簧石作芙蓉影
池如明鏡光花梁反披葉蓮井倒垂房徒然思燕賀無
以預鵾翔
又山齋詩　寂寥尋靜室蒙宻就山齋滴瀝泉澆路穹
窿石臥堦淺槎全不動盤根唯半埋殘珠墜曉菊細火
落空槐直置風雲慘彌憐心事乖
陳徐陵山齋詩　桃源驚徃客鴻嶠斷來賔復有風雲處
蕭條無俗人寒山微有雪石路本無塵竹徑朦朧巧茅
齋結構新燒香披道記懸鏡壓山神砌水何年溜簷桐
幾度春雲霞一已絶寧辯漢將秦
齊蕭慤臨髙臺詩崇臺髙百尺迥出望仙宫畫栱浮朝
氣飛梁照晚虹小衫飄霧縠艷粉拂輕紅笙吹汶陽篠
琴奏嶧山桐舞逐飛龍引花隨少女風臨春今若此極
宴豈無窮
唐盧藏用奉和立春遊苑詩　天遊御輦駐城闉上苑遲
光晚更新瑶臺半入黄山路玉檻傍臨𤣥灞津梅香欲
待歌前落蘭氣先過酒上春幸預柏臺稱獻夀願陪千
畝及農辰
又沈佺期詩　東郊暫轉迎春仗上苑初飛行慶杯風
射蛟冰千片斷氣衝魚鑰九關開林中覔草才知荔殿
裏爭花併是梅歌吹銜恩歸路晩棲烏半下鳯城來
盧照隣相如琴臺詩　聞有雍容地千年無四鄰園院
風烟古池臺松檟春雲疑作賦客月似聽琴人寂寂啼
烏處空傷遊子神
宋之問登越王臺詩　江上越王臺登髙望幾回南溟
天外合北户日邊開地濕烟常起山晴雨半來冬花掃
盧橘夏果摘楊梅跡類虞翻枉人非賈誼才歸心不可
見白髪重相催
又使過襄陽登鳯林寺山閣詩　香閣臨清漢丹梯隱
翠微林篁天際宻人世谷中違苔石銜仙洞蓮舟泊釣
磯山雲連棟起江雨入庭飛信美雖南國嚴程限北歸
幽情不可再留歩惜芳菲
沈佺期奉和晦日幸昆明池應制詩　法駕乗春轉神
池象漢回雙星遺舊石孤月隱殘灰戰鷁逢時去恩魚
望幸來岸花緹綺繞堤柳幔城開思逸横汾唱歡流宴
鎬杯微臣雕朽質羞覩豫章材
徐彦伯興慶池侍宴應制詩　夾道𫝊呼翊翠虬天廻
日轉御芳洲清潭曉靄籠仙蹕紅嶼晴花隔綵旒香溢金
杯環廣座聲揺妓舸匝中流羣臣相慶嘉魚樂共哂横
汾歌吹秋
又蘇頲詩　降鶴池前廻歩輦栖鸞樹杪出行宫山光
積翠遥相逼水態含情近若空直視天河垂象外俯窺
京室畫圖中皇歡未使恩波極日暮樓船更起風
又沈佺期詩　碧水澄潭映逺空紫雲香輦御微風漢
家宫闕疑天上秦地山川似鏡中向浦廻舟萍已綠分
林蔽殿槿初紅古來徒羡横汾賞今日宸遊聖藻雄
又韋元旦詩　神池汎濫水盈科仙蹕紆餘歩輦過縱
棹廻沿萍溜合開軒眺賞麥風和潭魚在藻欣游泳谷
鳥含櫻入賦歌寄謝乗槎溟海客詎須來此問天河
李嶠王屋山第之側雜構小亭暇日與羣公同遊詩
桂亭依絶巘蘭榭俯回蹊綺棟魚鱗出雕甍鳯羽棲引
泉聊漲沼鑿磴且通溪席上山花落簷前野樹低弋林
開曙景釣渚發晴霓狎水驚梁鴈臨風聽楚雞復看題
柳葉彌喜䕃桐圭
劉長卿題干越亭詩　天髙愁望絶亭上柳條新落日
獨歸鳥孤舟何處人生涯投嶺徼世業陷邊塵江入千
峰暮花連百越春秦臺憐白首楚水怨青蘋草色無征
路鸎聲傍逐臣獨醒翻取笑直道不容身得罪風霜苦
全生天地仁青山數行淚滄海一窮鱗流落誰相識空
將鷗鳥親
許堯佐石季倫金谷園詩　石氏遺文在凄凉見故園
輕風思奏樂衰草憶行軒舞榭荒苔掩歌臺墜葉繁斷
雲歸舊壑流水咽清源曲渚殘虹斂叢篁宿鳥喧空餘
林上月長似對金尊
又李君房詩　梓澤風流地凄凉跡尚存殘芳迷妓女
衰草憶王孫舞態隨人謝歌聲寄鳥言池平森灌木月
落弔空園流水悲難駐浮雲影自翻賔階餘蘚石車馬
詎喧喧
白居易題周皓大夫新亭詩　東道常為主南亭列大
賔規模何日創景致一時新廣砌羅紅藥髙窻䕃綠筠
鎖開賔閣曉梯上妓樓春置醴寧三爵加籩過八珍茶
香浮紫筍膾縷落紅鱗輝赫車輿鬧珍奇鳥獸馴獼猴
看櫪馬鸚鵡喚家人錦額簾髙捲銀花盞謾廵勸嘗光
祿酒許看洛川神斂翠凝歌黛流香動舞巾裙翻繡鸂
鶒梳陷鈿麒麟笛怨音含楚箏嬌語帶秦侍兒催畫燭
醉客吐文茵投轄多連曙鳴珂更達晨入朝紆紫綬待
漏擁朱輪貴介交三事光榮照四鄰甘濃將奉客穩煖
不緣身十載歌鐘地三朝節鉞臣愛才心倜儻敦舊禮
殷勤門以招賢盛家因好事貧始知豪傑意富貴為交
親
梁何遜七召　千門始構百常洞啟激洛開渠䟽山抗
陛延袤水陸曠望東西下臨江海上屬雲霓百丈杳𡨕
以飛跨九層鬱律以階梯歩三休而更迥塗中宿而方
迷雕牆屈曲以交㸦網戸周流以重積既隂涔而影響
亦呌嘯而廻易沙板金鋪紫柱玉舄煒煌熻赩硱磳摶
敞圖雲霧之蔽虧狀神仙之來往璧璫自耀珠綴恒響
蜉蝣動而晝喧熠燿飛而夜朗既臨下以寥泬亦憑髙
而泱漭聞疾雷于階陛弄犇星于帷幌亘以曲堂周以
洞房北負連闥南注長廊綺疏交映鏤檻相望鷰飛蓮
井日照杏梁陽烏鶱其將動雲鳯矯而欲翔若乃後沼
開源延石崇壤擬崑閬之㠨􁖶比滄溟之瀇瀁其中則
有桂宫栢寢吳臺柘館複道耿介而連雲阿閣穹隆而
仰漢望虬欄之映水見丹鶴之出岸艷草奇色臺樹珍
名長生靈夀男華女貞河柳垂葉山榴發英翫奇華之
春滿摘甘食于夏成此實宫苑之壯麗豈能從我而為
榮
齊王融三月三日曲水詩序　芳林園者福地奥區之
湊丹陵若水之舊殷殷均乎姚澤膴膴尚于周原狹豐
邑之未宏陋譙居之猶褊求中和而經處暌景緯以裁
基飛觀神行虚簷雲構離房乍設層樓間起負朝陽以
抗殿跨靈沼而浮榮鏡文虹于綺疏浸蘭泉于玉砌幽
幽叢薄秩秩斯干曲拂邅廻潺湲往復新蓱泛沚華桐
發岫雜夭采于柔荑亂嚶聲于綿羽
宋鮑照凌烟樓銘序　伏見所製凌烟樓棲置崇廻延瞰
平寂即秀神臯因基地勢東臨吳甸西眺楚關奔江永
瀉鱗嶺相葺重樹窮天通原盡目悲積陳古賞絶舊年
誠可以暉曠髙明藻徹逺心矣
唐宋之問早秋上陽宫侍宴序　徒觀其離宫别殿彌複
道而亘南端髙閣重甍瞰崇墉而連北斗滄洲曉氣化
為宫闕之形閶闔秋風亂起金銀之樹䧏琱輿而式宴
簪紼凝嚴披鏤檻而昇髙山河在目參光有地遊日月
于天邊睨逺無窮見城池于掌上四達分九重之路積
樹捎雲雙莖當鐵鎖之橋流珠耿漢霞漿玉醴與湛露
而俱傾鳯管龍絲雜商飇而共作
陳江總永陽王齋後山亭銘　叢臺造日淄館連雲錦牆
列繢繡地成文吾王卓爾逸趣不羣梅梁蕙閣桂棟蘭
枌竹深蓋雨石暗迎曛激流疑疏搆峰似削苔滑危磴
藤攀聳㟧樹影揺窻池光動幕月澄遥溆風清近壑雪
岸難消花園易落髙桐百尺垂楊五株開榮九畹結秀
三珠山條紫的水葉紅鬚抽芳繞霤接翠分衢亭讙旅
鶴浦噪驚鳬前列牧馬後招郇伯諷誦楚詩精微沛易
叢桂留賞散金匪惜不羡睢陽還嗤碣石馳聲終古服
義無斁
唐歐陽詹二公亭記　家有餘糧囿有餘木或掬一抔
土焉或剪一枝材焉一心百身蜂還蟻往榛莽可去以
自薙瓦甓無脛而奔萃　糊白墳以呈素雘頳壤而垂
繪通以虹橋綴以綺樹華而非侈儉而不陋烟水交浮
嵒巒疊廻精舎奉其旁達都城企其遐際容影光彩揺
漪入澗指朱軒于潭底閱雲岑于波裏爌熿油油如飛
若動
權徳輿許氏吳興溪亭記　青蒼在目潺湲激砌晴烟
䕃嵐明晦萬狀鷗飛魚遊不驚不喁時時歸雲來冒茅
洞許氏方岸鶡冠支笻竹目送溪鳥口吟招隱則神機
自生利欲自薄百骸六蔵之内累無自而入焉有田二
頃傅于亭下鎡基之功出于僮指毎露蟬一聲秋稼成
實倚杖眺逺不覺日暮
白居易白蘋洲五亭記　毎至汀風春溪月秋花䌓鳥
啼之旦蓮開水香之夕賔友集歌吹作舟棹徐動觴詠
半酣飄然怳然遊者相顧咸曰此不知方外也人間也
又不知蓬瀛崑閬復何如哉
李紳四望亭記　春臺視和氣夏日居髙明秋以閱農
功冬以觀肅成蓋君子布和求瘼之誠志豈徒縱目于
白雪望雲于黄鶴庾樓夕月峴首春風蓋一時之勝爽
無四者之臨眺斯亭之佳景固難儔儷哉淮柳初變濠
泉始清山凝逺嵐霞散餘綺
李德裕易州候臺記　澤從雲游心入水淨俗變于道
禮賢存擁篲之風人歌其德聽訟擬坐棠之化幸三年
而政教已成雖一日而牆宇必葺以為先王議事理不
忘本君子懷德人惟求舊况候臺易之古臺也壯址仍
存昭王燕之賢王也盛德不泯欲觀古人之象至止可
以肅肅如享太牢之味登之可以熈熈
閻伯里黄鶴樓記　州城西南隅有黄鶴樓者圖經云
費禕登仙嘗駕黄鶴返憩于此遂以名樓事列神仙之
傳跡存述異之志觀其聳構巍峩髙標巃嵸上倚河漢
下臨江流重簷翼館四闥霞敞坐窺井邑俯拍雲烟亦
荆吳形勝之最也何必賴鄉九柱東陽八詠迺可賞觀
時物㑹集靈仙者哉
符載五福樓記　自下而望之也若鼇山冠雲蜃氣横
天霓裳鶴駕縹緲髣髴及其登也居顥氣之中坐青霞
之側惝怳自顧謂生羽翼二江東注萬井如畫耳聞天
語目視鳥背雪山嶔岑山與雲齊風從中來肌骨凄凄
李德裕懷崧樓記　余盡去危堞敞為虚樓剪榛木而
始見前山除宻蓧而近對佳樹延清輝于月幌留愛景
于寒甍晨憇宵遊皆有殊意周視原野永懷崧峰肇此
嘉名且符夙尚盡庾公不淺之意寫仲宣極望之心
鄧衮望雪樓記　圍蜀之鄙截如巨砥厥郡維彭北西
天屏危碧峭青戛霄磨𡨕鯨跳虬奔限蠻隔畨上排雪
峰延疊萬重鶴甃瑶駢月積綃鮮振古不泐四節一色
皎皎披飄寒錮隂膠光涵二水冷射千里往哲所嘉名
之玉壘公來未期畢完瘵凋乃于崇墉作為麗譙長材
羡工不伐不徭趾故規新不僭不驕經之浹辰翬飛迢
迢三伏赫曦九野如燒斯焉一登神滌煩銷他日徵黄
羊碑召棠下客貢銘永播德芳
宋文天祥山中㕔屋上梁文　主人未了書癡頗有山
癖先人之敝廬在茍安風雨之餘慈母以輕軒來亦愛
園林之近頃斸蒼苔之地昉營蘐草之堂雖牆堵之間
粗云具體然闔廬之制未畢全功相協厥居聿來胥宇
階戺所以行僎介屛著所以肅賔嘉不日成之以時可
矣是用戒良梓筮吉辰茀蚴蟉於水端架蜿蟺於雲表
然後翼之以廡承之以門移石而立庭臯通泉而周戸
外清湍峻嶺為不斷之藩垣野草幽花作自然之丹雘
老之將至汔可小休昔晦翁愛武夷而不能家歐公卜
潁水而非吾土余何為者乃幸得之未問君王便比賜
鑑湖之宅何須將相方謀歸綠野之堂
元張養浩綽然亭上梁文　幸今完璧理合廻輈王夷
甫宦情既無哂清談之多躗錢若水急流而退歎奇節
之鮮儔非有心敢儗乎名賢固無技可呈于治世疇昔
之捧檄非詘而今之稅駕何疑人謂歐陽公踐言之遲
我喜陶𢎞景掛冠之早
　　居處部(祠廟/)
梁庾肩吾亂後經夏禹廟詩　金簡泥初發龍門鑿始通
配天不失舊為魚微此功林堂上偃蹇山殿下穹窿侵
雲似天闕照水類河宫神來導赤豹仙去擁飛鴻松龕
撤暮爼棗徑落寒叢仙舟還入鏡玉軸更乗空去國嗟
行邁離居泣轉蓬月起關山北星臨天漢東申胥獨有
志荀息本懷忠待見欃槍滅歸來松柏同
陳陽慎從駕祀麓山廟詩　聖德憂民暇麾斾謁山靈畫
航汎北渚文馬侍東平春浦戈鋋照寒林鐃吹鳴依稀
長安驛蕭條都尉城井泉能共動江帆得分行窻幽細
網合階淨落花明櫩巢始入燕軒樹已遷鶯菲菲蘭爼
馥淡淡桂樽清銀塘日影晝玉坐舞衣輕
張正見行經季子廟詩　延州髙讓逺𫝊芳世祀移地
絶遺金路松悲懸劒枝野藤侵藻井山雨濕苔碑别有
觀風處樂奏無人知
周庾信至老子廟應詔詩　虚無推馭辯寥廓本乗蜺三
門臨苦縣九井對靈溪盛丹須竹節量藥用刀圭石似
臨卭芋芝如封禪泥氄毛新鵠小盤根古樹低野戍孤
烟起春山百鳥啼路有三千别途經七聖迷唯當别關
吏直向流沙西
周王襃四瀆祠碑　靈祠嶽立貝闕雲浮寂寥詭怪髣
髴神遊姬嬴分國河渭合流桃花春水靈草孤洲潼鄉
河曲汾隂睢壤亂流不度龍門難上河魚送迎江妃來
往水開通跡山臨髙掌知以蔵往神以知來榮光離合
雲氣徘徊水仙遺操津吏餘杯波息川后浪靜澹臺
唐楊烱遂州長江縣先聖孔子廟堂碑　丹牆數仞吐納
雲霞椽屋三間蔽虧風雨瑠璃曉闢東宫雀目之窻玳
瑁朝懸西漢蛇鱗之桷圖光芒于北斗聖質猶生赫符
彩于連珠宏姿可想至于月衡月準山額山庭偘偘星
文堂堂日角莫不向之如在疑遊北上之山望之儼然
似矚東流之水　若夫平南壯烈沈流水于裁碑逐北
勲庸(集作/元勲)登燕山而刻頌庾太尉新亭之墓尚有黄金
鄭康成通德之門猶存白瓦况乎功苞大象績被蒼生
豈使銘典闕如音塵不嗣
王勃益州夫子廟碑　探周規于舊宅詢漢制于新都
(一作/成都)開基于四會之鄽授矩于三農之隙土階無級就
擊壤于新懽茅茨不剪易檜巢于故事莊壇文杏即架
椽欒夾(一作/樊)谷幽蘭爰疏戸牖儀形莞爾似聞沂水之
歌列侍誾如若奉農山之對緇帷曉闢横組帶于西河
絳帳宵懸聚青襟于北海雖秋禮冬詩之化以洽于齊
人而宣風觀俗之規實歸于上宰
令狐楚白楊神新廟碑　戛若木捎扶桑卑大椿于漆
園小蟠桃于東方與夫古墓多悲蕪城早落者不同品
矣　耽耽沈沈顯敞靚深不風而清無雲而隂
崔融嵩山啓母廟碑　紅葩奪日飛累榭于山間綺綴
衝風架廻廊于木末仙人在棟神女臨窻周施玳瑁之
椽徧覆琉璃之瓦赤玉為階甃黄金作門闕山如白岸
樹似青溪羞蕰藻于前庭籍生芻于後徑蘭香夾水居
然洗沐之資竹帚臨風自隔囂塵之境夢臺雲雨宋玉
賦而先驚楚璧山川屈原書而幾倦
楊烱少室山少姨廟碑　于是降天渙命司存因其
舊跡葺其新廟詳費務議工徒下隴蜀之名材致荆藍
之寶玉易者言乎恱使人忘其勞詩者歌乎子來成之
不日東西膠葛南北崢嶸繡栭兮雲楣光照耀兮奪日
桂棟兮蘭橑氣氛氳兮襲人皎日登于綺疏奔星下于
閨闥珠簾瑇匣上髙閣而三休金柱銀檻廵歩廊而中
宿窮山海之瓌寶盡人神之壯麗豈直河庭貝闕俯鏡
馮夷之都洛水瑶壇旁臨虙妃之館爾其巖嶂重複岡
巒左右青霞起而照天白露生而匝地餘基隱嶙仍知
萬嵗之亭古木摧殘尚變三花之樹明公舊祀棟宇岧
嶤仙女層臺風烟爛漫軒轅之訪大隗先求牧馬之童
太一之徵少君直下乗龍之使
　　居處部(宫室儉約/侈秦附)
唐太宗初春登樓即目觀作述懷詩　憑軒俯蘭閣眺
矚散靈襟綺峰含翠霧照日蕋紅林鏤丹霞錦岫殘素
雪斑岑拂浪堤垂柳嬌花鳥續吟連甍豈一栱衆幹如
千尋明非獨材力終藉棟梁深彌懷矜樂志更懼戒盈
心愧制勞居逸方規十産金
隋薛道衡老氏碑　昔軒轅顓頊建國不同太昊少昊邦
畿各異舜改堯都夏遷虞邑歴選前辟義存創造惜十
家之産愛兆民之力經始帝居不移天府規摹紫極仍
據皇圖下宇上棟務存卑儉右平左墄聿尊制度朝夕
正殿不别起于鴛鸞升降靈臺豈更營于鳷鵲(已上/儉約)
後漢張衡西京賦北闕甲第當道直啟程巧致功期不
陁陊木衣綈錦土被朱紫武庫禁兵設在蘭錡匪石匪董
疇能居此
唐祖君彦為李宻檄洛州文　上棟下宇著于易爻茅
茨采椽陳諸史籍聖人本意唯蔽風雨詎待珠玉之華
寧須綈綿之麗故瓊宫崇構商辛以之滅亡阿房崛起
秦俗以之傾覆而不遵古典不念前車廣立池臺多為
宫觀金鋪玉戸青瑣丹墀蔽虧日月隔閡寒暑窮生人
之筋力罄天下之資財使鬼尚難為之勞人固知不可
其罪四也
魏曹植七啟　彤軒紫柱文榱華梁綺井含葩金墀玉
箱溫房則冬服絺綌清室則中夏含霜華閣縁雲飛陛
凌虚俯瞰流星仰觀八隅升龍攀而不逮𣺌天際而髙
居
晉陸機七徴　豐屋華殿奇構磊落髙宇雲覆千楹林
錯仰綏瑰木俯積堧石敷延袤之廣廡矯凌霄之髙閣
秀清暉于雲表騰藻䕃之奕奕珍觀清榭岳立連行雲
堦飛陛仰陟穹蒼聳浮柱而虬立施飛檐以龍翔回房
璇室綴琳襲玉圖畫神仙延祐承福懸闥髙逹長廊㢠
屬
梁蕭子範七誘　冬斬陽木夏伐隂材剞劂之功咸至
鉤繩之妙並來擬天文而特建象地戸而髙開麗前修
之金屋陋曩日之璜臺若乃緹錦徧室丹青被土白珠
之簾水晶之柱綺井鏤而重葩華桷煥而相拒文石之
井珊瑚之樹紫複峻而連天青綺髙而干霧(侈泰/附)
　　恩賚部(錫錄/)
唐權徳輿謝追贈父母官表　豈謂聖慈曲被孝理是崇
當啟匱題主之時有告第漏泉之命感悲霜露禮盛烝
嘗自葉流根實荷非常之澤摩頂至踵難酬不次之恩
劉禹錫為杜司徒謝追贈表　紫書忽降于重霄蜜印
榮加于厚夜星霜增感烝嘗有輝
錢翊代人謝賜官誥表　琅函乍啟光凝紫府之烟寶
軸潛舒潤帶金盤之露
柳宗元為南承嗣上中書門下乞兩河効用狀　越敗
夫差多㑹稽納官之子趙摧栗腹即常平死事之孤何
者義烈之餘色氣猛厲上將効于國用下欲濟其家聲
所以憤激悽愴常思致命者也
李嶠攀龍臺碑　酬德踰于二錢報恩過于一笥闔門
受邑寧惟吳漢之子孫舉宗畢侯豈直蕭何之兄弟
　　恩賚部(奬慰/)
唐顔師古為留守郡官謝恩詔表　九鼎鳬飛八紘魚
爛
許敬宗謝敕書表　伏開瑶檢等鑿竅而睹虹霓載荷
絲言似假翼而騰雲漢　精衛銜芻豈究靈鼇之境秋
螢繼日安測陽羽之昇　雕朽為妍比鏗金之響涸鱗
沾潤縱陸海之深
劉禹錫謝手詔慰撫表　毎佳馮異推功見稱良史嘗
惡樂羊求賞翻謝謗書拳拳血誠天實諒只但以孤根
獨立衆口易誣銷骨為虞撫心是懼樹楊恐㧞非獨一
人採葛畏讒信如三月
宋蘇軾徐州謝奬諭表　伏念臣學無師法才與世疎
經術既已不深吏事又其所短累忝優寄卒無異稱寛
如定逺之言平平無取拙比道州之政下下宜然乃者
河決澶淵毒流淮泗百堵皆作蓋僚吏之勤劬三板不
沈乃朝廷之威德而臣下掠衆美上貪天工獨竊璽書
之榮以為私室之寶此蓋伏遇皇帝陛下天覆四海子
養萬民哀無辜之遭罹特遣吏以存問既捐免其賦調
又飲食其饑寒所以錄臣之微勞蓋將責臣之來效臣
敢不躬親畚築益修今嵗之防安集流亡盡復平時之
業庶殫朽鈍少補絲毫
唐元稹謝御札狀　宸翰忽臨天章煥發舞鳯廻翔于
懷抱飛龍顧盼于縑緗豈獨𫝊之子孫便合鏤于肌骨
　　恩賚部(賜厯/)
梁簡文帝謝賜新厯表　璿籥環璣鳯司肇律觀斗辨
氣玉琯移春萬福惟新克固天保五司告肇萬夀載光
琯叶璧輪慶休寶厯班和布政懸闕徇道式𢎞敬授之
典載闡浹辰之敎
沈約謝賜新厯表　竊惟觀斗辨日馭生為本審時分
地稼政莫先何則勝殺無舛拘忌之理難忽珠璧有徴
禮節之原攸序
王僧孺謝厯表　竊以龍馭不爽靡見侵薄鳯職是司
曾無昃朓璧聯珠璨輪映階平義實明時事惟均政固
以先天候其餘始執杓驗其平分九瀛仰化萬㝢依朔
宋歐陽修謝賜厯日表聖人在上天地節隂陽和一日
十二辰五星二十八舎皆安次而行四時八風六律二
十四氣各應時而至臣愚幸同萬物俱被長育而得與
草木自别使知寒暑之期聰明睿智天縱多能向因萬
機之餘親閱上元之律以授百職以同萬方而臣官任
轉輸兼司案察乃加正朔于四海頒政教于明堂陛下
總其要而舉其大端至于經時節勸農桑候豐凶勤蓄
積順時令察姦邪則臣敢不守其職而行其小者庶無
失業以答洪恩
王安石謝賜厯日表　清臺課厯肇明一嵗之宜列郡
仰成欽布四時之事　躬包厯數政順璣衡齊日月之
照臨體乾坤之闔闢考觀新度逺存堯象之明推歩大
端猶得夏時之正盡俯仰察觀之理概裁成輔相之宜
嵗事備存詔文偕下先天誕告間無杪忽之差率土逢
占騐若節符之合　恭承睿㫖順考時行贊聖神化育
之功極天人和同之效奏而行政期不戾于隂陽推以
治人庶克躋于富夀
蘇軾謝賜厯日表　迎日推筴雖曰百王之常後天奉
時惟我二后之德伏讀詔㫖灼知聖心(中謝/)伏以嗣歳
將興舊章畢舉三朝受海内之圖籍七月陳王業之艱
難冬有祁寒知民言之可畏陽居大夏識天地之至仁
故于頒朔之初更下布新之詔恭惟太皇太后皇帝陛
下視民如子以國為家振廩勸分人自忘于艱嵗消兵
去殺天必報之豐年臣敢不省事清心貴農時之不奪
思患預備期嵗計之有餘庶竭微誠少裨洪造
晁補之齊州謝賜厯日表　恭惟陛下脩身以道求端
于天璧合珠聯煥三辰之順晷雲行雨施肇萬物之革
心雖嵗事之宜班本王功之最急璣衡潛運孰知聖治
之日新銚耨時修已覺豐年之氣應
又於河中府謝厯日表　本諸修已雖聰明睿知足以
臨用此求端蓋風雨霜露無非教將以撫五辰而熈績
和三事以叙功臣職在牧民欣于奉令土牛將磔猶歌
二日之鑿冰玉燭可調願頌豐年之多黍
梁庾肩吾謝厯日啟　凌渠所奏弦望既符鄧平之言錙
銖皆合登臺視朔覩雲物之必書拂管移灰識權衡之
有度初開卷始暫謂春留末覽篇終便傷冬及徘徊厚
渥比日為年
　　恩賚部(賜衣/)
唐張𤣥晏謝春衣表　執領襘而抃舞失次被纎柔而顧
盼增輝舉體動容既安且吉在身不稱恐招鵜翼之譏
居任無功叨受鶴紋之賜
宋蘇軾謝對衣金帶馬表　被三品之服章君子所以
昭令德分六閑之駔駿朝廷所以旌有功顧惟何人亦
與兹寵拜恩俯僂流汗交幷伏念臣人微地寒性迂才
短襲布韋而自薦偶忝縉紳駕欵段以言歸終安畎畝
豈謂便蕃之錫萃于衰病之軀此蓋伏遇皇帝陛下總
覽衆工財成大化至誠樂與有緇衣之好賢俊民用章
無白駒于空谷不違寒陋亦被光華攬佩以思遂識斷
金之義舉鞭自誓敢忘希驥之心
又表　慨然攬轡敢有意于澄清束以立朝尚可言于
賔客
又表　漢官三服已分宻麗之珍唐監八坊復下權奇
之駿拜嘉甚寵省已何功伏念臣受材迂疎賦命寒蹇
幼師季路止服縕袍長慕少游欲乗下澤目眩重金之
耀神驚四牡之良俛仰自維周章失次此蓋伏遇皇帝
陛下憂勤黎庶寤寐儁賢故損廏庫之儲以廣英雄之
彀致兹孱陋亦被寵光臣敢不求稱于衷益鞭其後薄
德盛服當戒維鵜之篇强力安邦庶幾有駜之頌
又表　枯羸之質匪伊垂之而帶有餘斂退之心非敢
後也而馬不進
又謝賜衣襖表　齊官三服已寛卒嵗之憂漢札十行
更佩先春之煖恩均吏士聲動華夷伏以禮著始裘詩
歌無褐邊陲更戍本為臣子之常朔易早寒特軫聖神
之念惟德具物豈曰無衣恭惟皇帝陛下廣運聰明力
行恭儉威風傍振方戰栗于天驕溫詔下融遂流澌于
河凍既無功而坐食實有愧于解衣敢不推廣朝廷之
仁益收凍餒申嚴祖宗之法少肅惰媮庶收汗馬之勞
以解濡鵜之誚
晁補之謝賜春衣表　勾萌畢奮慶賜可行土牛久飭
于送寒豳籥未歌于逆暑迺眷造庭之彦爰開在笥之
良肆有等差均于覆被宜人布政育物為功卉皮自適
于隂陽氄毨同和于天地既陶無外之化亦沾咸若之
恩織篚亂流豈惟加五百里之逺女工同燎故復半三
十日之收矧是具寮與之同體適及風雩之後大頒帑
帛之珍君賜足榮不歎無衣之七王章有分庶逃終褫
之三
楊億謝賜衣表　鳥獸氄毛俯及嚴凝之候衣裳在笥
爰推賜予之恩在渙汗之所霑雖容光而必照如臣者
任叨符竹地僻甌吳奉漢昭之六條方深祗畏分齊官
之三服忽荷頒宣纂組極于纎華純綿加于麗宻璽書
下降竊窺雲漢之文驛騎來臨更重皇華之命但曵婁
而增惕實被服以難勝矧于戎行亦膺天寵干城雖久
皆無汗馬之勞守土何功獨懼濡鵜之刺
唐崔行先謝賜春衣狀　御府紈素耀晴景于三春天
宫蘭麝襲回風于十歩
令狐楚謝賜春衣牙尺狀　推漢后解衣之恩寵錫春
服稽有虞審度之典榮頒象尺樂官考正無累黍之差
女御裁縫有奪朱之麗而况端平皎潔無慙七寶輕盈
綷䌨不謝六銖此臣所以捧觀而似睹鈞衡拜服而如
生羽翼
又謝賜冬衣狀　司寒肇至命服載新降自九霄來經
千里錯鳥章于襟帶奮龍文于素箋兼并縟麗備極瑰
奇木石之姿過蒙鮮飾冰霜之氣頓減嚴凝
李商隱為滎陽公謝賜冬衣狀　臣叨蒙重寄適控遐
陬地雖五鎮之衝氣得四時之正毎𤣥𡨕應律顓頊司
辰當二日之鑿冰則殊豳野及兩楹之飛雪無異朔山
重以賨布少溫蠻綿乏暖方求麗宻以御嚴凝豈望司
服頒衣貴臣傳詔綾裁飛鵠絮裛仙蠶白分椒壁之光
紫奪蘭芽之色已均下將仍逮連營晏子狐裘故弊何
彰于國儉王恭鶴氅風流不自于君恩被服有輝負戴
無力謹當上宣殊渥下拊多寒均大袑于瑯琊變無襦
于蜀郡粗令康泰以塞貪叨
又為濮陽公涇原謝冬衣狀　恩極解衣榮加降繭戴
山未重負日非暄臣謬領藩垣適當戎狄唯憑廟算粗
展軍威絶塞獵廻幸無警急髙烽火過但報平安直以
地勢多隂川形稍背三伏常聞于屏箑九秋尋訝于垂
繒代馬蹔嘶隴山無葉燕鴻未過涇水先冰是以毎降
王臣仍迂御筆緘封垂露寵錫御冬非玉女裁成即仙
人織出徒驚在笥莫匪因針始顧孱微深懼不勝冠帶
旋蒙被服便如能執干戈徧逮軍前歴霑麾下達喜氣
而陳根復秀動歡聲而蟄戸潛開華楚成行曵婁塞路
宋謝莊謝賜貂裘啟　匭法衽開𤣥華有耀靡毫柔毳
黯鑑自凝綵越綴翬光踰緝燕　嚬笑不妄韓裳勿假
續有昭庸楚纊爰逮　歡忭自歌而同委衾之澤勤劬
未報而叨解裘之寵空荷榮施徒賁微軀承恩必識服
以淪生銘恱之情罔知所寘
齊王融謝敕賜御裘等啟　雲衣降授仙裾曲委榮振
素里澤駭蓬心昔漢帝解裘不獨前寵曹王禠帶復降
今恩
又謝竟陵王賜衲裘啟　降飾自尊垂榮及賤𤣥玉不
純曾波奪采南陸方永北風日壯無衣無褐發念聖衷
而挾纊之問毎流解裘之賜偏委
梁皇太子謝敕賚魏國所獻錦等啟　山羊之毳東燕
之席尚𫝊登髙之文北鄴之錦猶見胡綾織大秦之草
戎布紡𤣥菟之花
梁元帝為江夏王安豐謝東宫賚錦啟　舒將並石堪
來暮雨縈持結纜剰可蕩舟秦川書字妙能八體鄴縣
登髙真堪九日宋姬贈馬未足為榮馮煖乗車方兹非
寵
又謝東宫賚辟邪子錦白褊等啟　江波可濯豈藉成
都之水登髙為艷取映鳯凰之文至如鮮潔齊紈聲髙
趙縠色方藍浦光譬靈山試以照花含銀燭之狀將持
比月亂含璧之暉
庾肩吾謝武陵王賚絹啟　清河之珍丘園慙其束帛
關東之妙潛織陋其卷綃　遂使鶴露宵凝輕絺立變
鴈風朝急冶服成溫
又謝武陵王賚白綺綾啟　圖雲緝鶴鄴市稀逢寫霧
𫝊花叢臺罕遇雖復馬均騁思比巧猶慙虞卿受金方
恩未重此扁舟獨返燕路有心載寶言歸銜珠無日
又謝東宫賚内人春衣啟　階邊細草猶推綟葉之光
戸前桃樹反訝藍花之色遂得裾飛合燕領鬭分鸞試
顧採薪皆成留客
陳周𢎞正謝東宫賜縠袍啟　或儔名麗辭等質輕霧
或色華少海用寶叢臺或粲彼三英縫兹五緎品頒嵗
襲綠奪春耕蒿席可充縕袍易足
梁沈約謝賜軫調絹等啟　霜紈雪委霧縠冰鮮昔劉氏
歸國未聞漢儲之禮曹植還藩非降魏兩之賜恩愈枉
道賁深束帛
又謝敇賜絹葛啟　素采冰華絺文霜潔變溽暑于閨
閤起凉風于襟袖
又謝齊竟陵王賚母赫國雲氣黄綾裙襦啟　竊以積
絲成綵抽繭騰花巧擅易水之間價貴叢臺之下
梁簡文帝謝東宫賜裘啟　物華雉毳名髙燕羽才慙
齊相愧白狐之飾德謝漢蕃均黑貂之賜地卷朔風庭
流花雪故以裾生惠氣袖起陽春荷澤知慙瞻恩興戀
梁任孝恭謝裙襦啟　加以庭闕桑麻室空機杼牀無
煖席桁靡懸衣值蓬卷北郊鴈飛南浦雪闇河隂冰生
海岸而繩帶屢盡苦風霜之切敝履恒穿踐泥沙之凍
自憐袖短雖内手而猶寒毎恨衣輕徒斂襟而彌愴
劉孝威謝賚錦被啟　色艶蒲桃采踰聯璧鄂君慙繡
楚侍羞珠雖復帝賜鶴綾客贈鴛綺髙懸麗藻逺謝鮮
明漢老恱其怪文魏馬驚其香氣
劉孝儀謝晉安王賜銀裝絲帶啓　雕鏤新奇織製精
潔越中玉女不得關思上方名匠莫能議巧人情駭觀
如見買臣之綬望貌移姿似逢子訓之術
周庾信謝趙王賚皁羅袍袴啟　懸機巧綜變躡奇文
鳯不去而恒飛花雖寒而不落披千金之暫煖棄百結
之長寒永無黄葛之嗟方見青綾之重對天山之積雪
尚得開衿冒廣漠之長風猶當揮汗白龜報主終自無
期黄雀謝恩竟知何日
又謝明皇帝賜絲布銀錢等啟比年以來恒有闕乏白
社之内拂草看冰靈臺之中吹塵視甑懟妻狠妾既嗟
且憎瘠子羸孫虛恭實怨王人忽降大賚先臨天帝賜
年無踰此樂仙童贈藥未均斯喜張袖而舞𤣥鶴欲來
撫節而歌行雲幾斷所謂舟檝無岸海若為之反風薺
麥將枯山靈為之出雨况復全抽素繭雪坂疑傾併落
青鳬銀山或動是知青牛道士更延將盡之命白鹿真
人能生已枯之骨雖復㧞山超海負德未勝垂露懸針
書恩不盡蓬萊謝恩之雀白玉四環漢水報德之蛇明
珠一寸某之觀此寧無愧心直以物受其生于天不謝
謹啟
又謝趙王賚絲布啟　去冬凝閉今春嚴勁霰似瓊田
凌如鹽浦張超之壁未足鄣風袁安之門無人開雪覆
鳥毛而不暖燃獸炭而逾寒逺降聖慈曲垂矜賑諭其
蠶月殆罄桑車津實秉杼幾空織室遂令新市數錢忽
疑販綵平陵月夜驚聞𢷬衣妾遇新縑自然心伏妻聞
裂帛方當含笑莊周車轍實有涸魚信陵鞭前元非窮
鳥　關尹津梁之織鄴地雙絲扶風彩文之機仙園獨
繭
　　恩賚部(賜食/)
唐王維敇賜百官櫻桃詩芙蓉闕下會千官紫禁朱櫻
出上闌纔是寢園春薦後非關御苑鳥銜殘歸鞭競帶
青絲籠中使頻傾赤玉盤飽食不須愁内熱大官還有
蔗漿寒
又崔興宗和詩　未央朝謁正逶迤天上櫻桃錫此時
朱實初𫝊九華殿繁花舊雜萬年枝全勝晏子江南橘
莫比潘家大谷梨聞道令人好顔色神農本草自應知
韓愈和張員外敕賜百官櫻桃詩　漢家舊種明光殿
炎帝還書本草經豈似滿朝承雨露共看𫝊賜出青㝠
香隨翠籠擎初到色照銀盤瀉未停食罷自知無所報
空然慙汗仰皇扃
劉禹錫代武中丞謝賜新茶表　効叅藥石芳越椒蘭
　顧蘭露而慙芳豈蔗漿而齊味
柳宗元謝新茶表　况兹靈味成自遐方照臨而甲拆
維新煦嫗而芬芳可襲調六氣而成美扶萬夀以効珍
豈臣賤微膺此殊錫銜恩敢同于嘗酒滌慮方切于飲
冰
韓翃為田神玉謝茶表　榮分紫筍寵降朱宫味足蠲
邪助其正直香堪愈病沃以勤勞飲德相歡撫心是荷
　吳主禮賢方聞置茗晉臣愛客纔有分茶豈如澤被
三軍仁加千乗
宋范仲淹謝賜鳯茶表念犬馬之微志錫龍鳯之上珍
香掩靈芝味滋甘醴濯五神之精爽祛百疾之㝠煩允
彰仁夀之恩特出聖神之眷謹當餅為良藥飲代凝冰
思苦口以進言勵清心而守道上酬君父旁質神明
唐劉禹錫代武中丞謝新柑表　黄苞輝穎雕俎增華芬
芳初佐于天庖慶賜忽霑于凡口甘踰萍實剖食既同
于楚謡寒比蔗漿析酲何慙于漢史
柳宗元為武中丞謝賜櫻桃表　含桃之羞時令攸貴
况今採因御苑分自天厨使發九霄集繁星而積耀味
調六氣承湛露而不晞盈眥而外被恩光適口而中含
渥澤顧慙素食彌切自公豈徒君子所先遂厭小人之
腹
錢翊嘉㑹節為宰相謝酒食狀　嘗珍而食指先驚敢
忘盈滿竊位而憂心已醉寜待獻酬
常衮重九謝賜餻酒等狀　𤣥月戒時清風應律宜于
長久欣聖祚之夀昌復見芳華喜陽數之重合時恩忽
降節賜薦加　綠芋金茅紫蔗筠節茱萸清酒嘗聞舊
俗之傳薏苡稠餳今睹靈珍之味
元稹謝賜設狀　空懷滿腹之慙未有沃心之鯁既充
膚革誓竭肺肝
李商隱為滎陽公赴桂州長樂驛謝敕設狀　臣階縁
薄技塵辱修塗揚執㦸之讀書雖無非聖董太中之對
䇿何補清時忽委廉車乍離閨籍誠欣列土實耿辭天
然猶食指告祥朶頤有慶爰于近驛式降貴臣酒自堯
樽饌分禹膳(集作/殷鼎)下沾將校旁耀路岐况臣平生本實
孤賤懷書奉役久無黔突之謀入國展儀且懵殽烝之
禮飽期滿腹醉更憂心終虞負乗之災無報雲天之施
苑咸為晉公謝賜車螯蛤蜊等狀　昔周美康侯特沾
蕃庶之錫漢崇張禹亟覃賜饌之榮才不逮于前賢而
遇毎深于曩眷
于邵謝賜柑子啟　江潭所出見重于南州苞茅入貢
逺歸于北闕陛下念其野次賜及微臣顧萍實以虚言
非蔗漿之足擬分甘絶少竊荷于恩私食椹懷音敢忘
于報効
周庾信謝趙王賚乾魚啟　澧水朝浮光凝朱鼈文鰩
夜觸翼似青鸞况復洞庭鮮鮒溫湖美鯽波瀾成雨鱗
甲防寒　不勞獅子之亭即勝雷池之長翻驚河伯獨
不愛人足笑任公終年垂釣
又謝趙王賚米啟　丹烏銜燧既集西周黄雀隨車還
飛東市漬而為種不無霜雪之精取以論兵即有山川
之勢某陋巷簞瓢櫛風沐雨剝榆皮于秋塞掘蟄鷰于
寒山仰費國租遂開塵甑非丹竈而流珠異荆臺而炊
玉東方朔之捧米既息長飢西門豹之墾田方慙此賚
梁劉孝威謝東宫賜聖僧餘饌啟　齊桓柏寢之器周
穆軒宫之寶乳糜香飯素􁀙糗漿五杏七桃靈𤓰仙棗
莫不氣馥上天薰流下界石崇芳果金谷僅于萬株陳
湯木滋杜陵幾于千樹猶自髙謝珍奇多慙品族
又謝東宫賜凈饌啟　糜獻牛牧飯出龍宫千品甘露
之食百花珍藥之果餅兼髓乳漿苞蔗㮏雕盤流其滋
㫖寶器委其色香足使三世長者羞彼識味一角仙人
恥其咒術
陳徐陵謝敕賜祀三皇五帝餘饌啟　竊以甘泉之殿
舊禮羲農長樂之宫本圖堯舜自東京晩世曠代無聞
西漢盛儀復覩今曰金壺流十旬之氣玉案備千品之
羞昔絳羅為薦既延王母紫蓋為壇允招太一同斯美
號理致衆星臣以餘年豫開清祀如陪瑶席遂飲瓊漿
梁劉孝威謝東宫賚鹿脯等啟　上林絶胡人之搏禁
地無張京之犯而猶有班超遊獵李廣馳射逺歸于厨
吏入貢于腊人形圖三事之車影入九仙之鏡
梁劉孝儀謝東宫賚酒啟　異五齊之甘非九醞之法
屬車未曾載油囊不得酤試儔仙樹葛𤣥泥首才比蒲
桃孟他銜璧
又謝晉安王賜宜城酒啟　嵗暮不聊在隂即慘惟斯
二理總萃一時少府鬭猴莫能致笑大夫落雉不足解
顔忽值瓶瀉椒芳壺開玉液漢樽莫遇殷杯未逢方平
醉而遁仙羲和耽而廢職仰憑殊塗便申私飲未矚罍
恥已觀幘岸傾耳求音不聞霆擊澄神宻眂豈覿山髙
愈疾消憂于斯已騐遺榮忽賤即事不欺酩酊之中猶
知銘荷
庾肩吾謝湘東王賚米啟　味重新城香踰滍水連舟
入浦似彦伯之南歸積地為山疑馬援之西至不待候
沙同新渝之再熟無勞拜石均遼倉之重滿
又答湘東王賚稉米啟　㭬斛瀉珠嘉聞陶量翻庭委
玉欣見馬圖
又謝東宫賚米啟　滍水鳴蟬香聞七里瓊山合穎租
歸十縣肩吾人慙振藻徒降雲間之松職濫便繁空撤
家丞之俸成珠委地事重逢仙游玉為糧珍踰入楚雖
復激水滄流不待監河之說春風掃地方誚文學之篇
齊謝脁謝隨王賜紫梨啟　將恐帝臺妙棠安期靈棗
不得孤擅玉盤獨甘仙席
梁庾肩吾謝賚梨啟　睢陽東苑子圍三尺新豐箭谷
枝懸六斤未有生因粉水産自銅丘影連鄧橘林交苑
柿逺薦中厨爰頒下室事同靈棗有願還年恐似仙桃
無因留核
又謝蒙賚朱櫻啟　成叢殿側猶連製賦之條結實西
園非復黏蟬之樹異合浦之歸來疑藏朱實同秦人之
逐彈似得金丸
　　恩賚部(賜服/用)
唐謝觀清明日恩賜百官新火賦　木鐸罷循乃灼燎于
榆柳桐花始發賜新火于公卿由是太史奉期司烜不
失平明鑽燧以獻入匍匐當軒而奏畢初焰猶短新烟未
宻　觀夫電落天闕紅排内垣乍歴闈瑣初辭渥恩振
香爐以朱噴和曉日而燄翻出禁署而螢分九陌入人
寰而星落千門　煖逐來命風隨逸騎入權門見執熱
之象閱有司識燭幽之義　燿燿當門烟助松篁之茂
熒熒滿目燄如桃李之春　然後各爨鼎鑊𫝊輝膳官
爭焚爐炷競爇膏蘭銷冷酒之餘毒却羅衣之曉寒
韓濬清明日賜百寮新火詩　朱騎𫝊紅燭天厨賜近
臣火隨黄道見烟遶白榆新榮耀分他日恩光拱紫宸
更調金鼎味還煖玉堂人灼灼千門曉輝輝萬井春應
憐螢聚夜瞻望及東鄰
又王濯詩　御火𫝊香殿華光及侍臣星流中使馬燭
耀九衢人轉影連金屋分輝麗錦茵焰迎紅蕋發烟染
緑條春助律和風早添爐煖氣新誰憐一寒玉猶望照
東鄰
梁簡文帝讓鼔吹表　寛博為善不飾被于聲明緣寵
成功未增榮于鐃管豈宜響芳樹于西河鳴朝飛于黑
水彼已之譏可懼尸素之誡知慙
江淹為齊髙帝讓前部羽葆鼔吹表　臣聞國容軍禮
旌羽昭其華車騎品第鑾蕤藹其飾世教以之垂采民
聽以之流文故勒岫銘海之功鞞革寫其詠戡難夷邦
之業管竹凝其聲朱露𤣥雲既錫上德玉山芳樹以被
奇勲
陳江總謝勑給鼓吹表　略尋近古逖聽前事王文憲匡
佐革命沈隱侯經綸始運騎吹之榮猶難忝冒以臣况
此寔非倫輩豈可更崇文物重假名器髙臺迢遞未朱
夏而登臨芳樹華滋非青春而奏曲
宋李綱謝賜鞍馬表　端一心而觀萬化操八柄以馭
羣臣念其驅馳之勞錫以駢蕃之寵壯元戎之十乗解
左服之兩驂偉然神駿之姿被以連乾之飾臣敢不仰
承睿眷俯罄愚衷誓不與賊以偕存顧雖捐軀而何惜
餘齡尚在雖無據鞍矍鑠之姿將命不愆或遂攬轡澄
清之志
播芳大全代嗣秀王謝賜玉帶表寳玉之展于親
允嚴國典鞶厲之昭其數莫重身章緬考青編無如蒼
籙麟經紀𫝊夏璜特畀于魯公馬史垂芳衛寶併貽于
康叔雖侈瑰奇之賜未聞佩服之華疇若熈朝誕加殊
寵　鼎來圭璧之輝賁及碔砆之陋恩光有爛絢寜王
𤣥圃之明屬籍本疎邁衛公于闐之賜諦觀虹璞深靦
鵜梁　宗英追琢俱粲然其可觀磐石藩維豈垂之而
如隊種西崑之羣玉表東平之十圍昌熒盩綬之𫝊照
映翠緌之飾獨羞駑鈍上玷龍光
唐吕溫代鄭相公謝賜㦸狀　吏考三十始秩銀青戰
勛十二乃號柱國必資具美方錫殊榮于是有命服以
朝加㦸于戸將勸勞而責實亦馭貴而崇名　禮異其
數物盛其榮新其閈閎賜之棨㦸衡門燕雀乍相賀于
朱楹武庫龍蛇忽追飛于陋巷
白居易中和節謝賜尺狀　中和戒節慶賜申恩當晝
夜平分之時頒度量合門之令况以紅牙為尺白金為
寸美而有度煥以相宣逮下明忖度之心為上表裁成
之德　雖恩光下濟咫尺之顔不違而尸素内慙分寸
之功未効
又清明謝賜火狀　節遇蔵烟時當改火助和氣以發
滯表皇明而燭幽　降實自天非因榆柳之燧仰之如
日空傾葵藿之心
齊映為趙相公謝馬狀　豈徒體合鑄金法相皆備而
乃足符歴塊驥德是稱　當攬轡之際思六合于如琴
執鞭之辰度三代之得䇿
李商隱為滎陽公謝借飛龍馬送至府界狀　梁懸蜀
鐙几覆吳鞍毎多曵練之疑不假著鞭之力倐踰秦甸
將復周閑照地回光瞻天送影長亭欲别未期東道而
來雙闕儻嘶願附北風之思
又為滎陽公謝端午賜物狀　五神定位祝融施長養
之功六律均和蕤賔有酢酬之義故節推戴禮日著漢
儀彼艾人逺具于嵗時角黍近標于風土乃耆舊𫝊聞
之末亦君親慶賜之原　敢希瘴嶠特降乾文輕縞染
衣真金備器海綃掩麗渠椀蔵珍拜受若驚跪捧如失
嘗衣國僑之紵被服多慚久攜顔氏之瓢捧持未慣當
晝而不假交扇白日而惟宜飲冰
梁簡文帝謝敕賚方諸劒等啟　纔發紫函彫奇溢目
始開泥檢麗飾交陳已匹丹霞之輝乍比青雲之制
又謝敕賜玉佩啟　昉田麗彩槐水鏤文飾以金闕之
珠製以魯班之巧故以裾端照色影外生光恩發内府
猥垂霑賜臣方溫謝德比振慚聲
梁劉孝儀謝始興王賜花紈簟啟　麗兼桃象用洽昏
明便覺夏室已寒冬裘可襲雖九日煎沙香粉不棄三
旬沸海團扇可捐
梁簡文帝答定襄侯餉臥簟書　筠篁多品篠簜雜名
校色比奇獨此為貴自含蒼紫似久暴于柯亭乍舒黝
素若屢沾于湖水三伏餘炎九折成用便可旅食南館
髙臥北窻
又答南平嗣王餉舞簟書　濯龍之木文罽飾壇淮南
之臺紫羅為薦未若五離九折出桃枝之翠筍綺爛霞
舒制雲母之修竹南湘㸃淚喻此未奇東宫赤花擬之
非妙
梁元帝謝東宫賚寳枕啟　泰山之藥既使延齡長生
之枕能令益夀黄金可化豈直劉向之書陽燧含火方
得葛洪之說况復重安玳瑁獨勝瑰材芳松非匹柟榴
未擬(呉書張紘見柟􁧪猶愛其文而為/作賦  劉向别録云向有芳松枕)
齊王融謝竟陵王示扇啟　竊以六翮風流五明氣重
若此圓綃有兼玩實輕踰雪羽潔並霜文子淑賞其如
規班姬儷之明月豈直魏王九華漢臣百綺
又謝弓啟　摛藻蕙樓暢藝蘭苑敷積玉于風筵疊連
珠于月的兔園掩秀鄴水慚奇　揖讓未工濫升下飲
之賞操弧反正謬奉招賢之錫文韜鏤景逸幹捎雲玩
溢百齡佩流千載
梁簡文帝謝賚扇啟　文筠析縷香發海檀肅肅清風
即令象簟非貴依依散綵便覺夏室含霜飲露清蜩應
三伏之修景羣飛黄雀送六月之南風蔽日垂隂薰澤
慙采浮涼滌暑蘋末愧吹聖人造物之巧俯萃庸薄王
府好玩之恩於兹下被
又謝賜善勝刀啟　水鍔含采雕琰表飾名均素質神
號脫光五寳初成曹丕先荷其一二勝今造愚臣總被
其恩賜韓非之書未足為比給博山之筆方此更輕
梁元帝謝東宫賚花釵啟　茝亂九衢花含四照田文
之珥慙于寳葉王粲之詠恧此乗蓮九官之璫豈直黄
香之賦三珠之釵敢髙崔瑗之說况以麗玉澄暉逺過
玳瑁之飾精金耀首髙踐翡翠之名
又謝晉安王賜馬啟　繹武媿仲都遂蒙大驪之錫儒
謝春卿空頒名馬之賚故以取方驎友自匹龍媒不待
景公婉如齊畫無勞馬援翻等漢銅豈有滅沒黑龍連
翩白馬錢文見重津名取貴相彼騏驥猶深戀主矧兹
伏櫪彌結懷恩
周庾信謝滕王賚馬啟　柳谷未開翻逢紫燕臨源猶
逺忽見桃花流電爭光浮雲連影張敞畫眉之暇直走
章臺王濟飲酒之歡長驅金埒
王褒謝賚馬啟　邉城無草來自東南塞外饒沙經
從西北漢時樂府偏愛權奇晉世桑門特憐神駿黄金
作勒足渡西河白玉為鐙方𫝊南國儻逢漢帝仍駕鼓
車若值魏王應驚香氣
唐溫庭筠謝人賚集賢墨啟　竹山奇製上蔡輕烟色
掩緇帷香含膝(疑作/漆)簡雅復三臺故物貴重相𫝊五兩
新膠乾輕入用猶怨於潛曠逺建業尫羸韋曜名方即
求雞木傅𤣥佳致别染龜名恩加于蘭署郎官禮備于
松櫺介婦汲妻衡弟所未窺觀廣記漢儀何嘗著列况
又𤣥洲上苑青瑣西垣讎字猶新疑籖尚整帳中女史
毎襲清香架上仙人常持縹帙得于華近辱在庸虚豈
知夜鶴頻驚殊慙志業秋蛇屢綰不稱精研唯憂痗物
虚投蠟槃空設晉陵雖壤正握銅兵王詔徒深唯磨正
硯
梁元帝答齊國雙馬書　名重桂條形圖柳谷襄陽地
穴近求未易滇池水裏逺訪猶難價匹龍媒聲齊驥子
河精曜采似伏波之鑄銅震象飛文笑東瀛之刻玉加
以控斯銀勅利此金銜鞍揭鏤衢光含兩月纒縈紫縷
色麗雙絲方嗤晉后恒乗鄭國之駟更鄙曹君經餉蜀
王之馬
　　恩賚部(錢貨/)
梁簡文帝謝敕賜解講錢啟　無勞磁石之火金貨猥
臻非遊玉壘之川銅山可見舒王濟之埒猶覺有餘假
劉實之繩穿而不盡慧輪究竟爰降曲私福田滿成仰
由慈被榮光獨照自均若木負恩知重竊譬蓬萊
陳張正見謝賜錢啟　名稱榆莢非投飲馬之橋價重
圜泉寧棄呪雞之野暫移周府纔經漢鑄始降主門忽
光私室青蚨委質笑夷甫之不言赤仄垂緡重河間之
能數
唐韓翃為田神玉母太夫人謝男神功葬賜錢及神玉
領節度表　妾隨子東征銜恩北闕累承雨露載啟山
河同顗之親幸及貴登僕射異勤之母不見生拜司徒
何荷聖慈寵加存歿共姜年暮俯矜哭子之哀庾翼才
微尚使領兄之衆殊悲望外且慰目前况將通逺期特
垂渥澤更切撫存之義兼廻贈往之資赤仄滿庭紫泥
在篋痛而受賜哀以為榮庶神功有知應感安親之道
魂其無昧更酬報國之誠載號載悲不勝感絶(顗謂周/顗勤謂)
(馮/勤)
李商隠為同州張評事謝辟幷聘錢啟　重非半兩輕
異五銖子母相權饑寒頓解細看銅郭徐憶牙籌雖云
神有魯褒便恐癖如和嶠
又為東川崔從事謝辟幷聘錢啟　磨文難滅較貫知
多陸賈方騐于火花郭况莫矜于金穴
　　恩賚部(第宅/)
梁元帝謝勑賜第啟　竊以漢賜五倫實云清吏魏寵
衛臻用旌庸直未如靈光輪奐睢陽爽塏北連城闕有
似甄侯之舍東望市鄽榮深豫章之圃昔狼望未平冠
軍辭宅馬池猶隔雍丘讓邸臣慚霍曹逺志但識君命
無違再思庸陋九殞非答
任孝恭謝賚錢治宅啟　繩樞斷續薄雨已傾席戸穿
闌微風自卷不悟恩隆問舎降自天造事深更宅乃被
庸微脆條可援毁垣再築遂得窻臨上路戸望柬家人
恱爽塏里驚輪奐門學于公逆容駟馬巷均王濬豫擬
幡旗
劉孝儀為武陵王謝賜第啟　竊以南望朱鳥北距蒼
龍右帶御溝左廻青路異晏嬰之湫隘同潘岳之閒居
臣幼自宫掖長遊城府雖輪奐之美多門而館第之私
未暇今輕舟將反髙門遽錫遂葺家築室百堵皆興雲
屋連甍一朝𢎞敞
庾肩吾謝東宫賜第啟　肩吾居異道南才非巷北流
寓建春之外寄息靈臺之下豈望地無湫隘里號乗軒
巷轉幡旗門容幰蓋况乃交垂五柳若元亮之居夾石
雙槐似安仁之縣却瞻鍾阜前枕洛橋池通西舎之流
窻映東鄰之棗來歸髙里翻成待封之門夜坐書臺非
復通燈之壁才下應王禮加溫阮官成名立無事非恩
劉孝儀為王儀同謝宅啟　昔晏嬰湫隘齊景營其爽
塏孫歴無家晉武為之築館或功髙千載德重一時故
蒙考室之榮以降葺宇之澤並辭而處𫝊芳前載臣才
愧昔人恩同往哲豈宜妄荷重增疵吝但匈奴未滅遽
當輪奐之美環堵為室遂得歌哭于斯
張纘謝東宫賚園啟　常願卜居幽僻屏避喧塵傍山
臨流面郊負郭依林結宇憇桃李之夏隂對徑開軒採
橘柚之秋實而王畿陸海畝號一金涇渭土膏豪傑所
競徙居好畤必待使越之裝别館河陽亦資牧荆之富
此園左帶平湖修陂千頃右臨長薄清潭百仞前逼逸
陌朝夕爽塏後望鍾阜表裹烟霞毎賸春迎夏華卉競
發背秋向冬雲物澄霽歸瞰戸牖不異登臨升降階墀
已窮歴覽舟楫所届累日不能究其源魚鳥之豐山澤
不能踰其美
唐羅袞謝江陵借宅啟　恐馬援之災氛寧逃漏濕念
揚雄之風雨須託帡幪特借華居俾安滯跡　愛忽異
于吾廬誤將同于君室遂得彌寛徯后更盡依劉宛如
夫子之牆不在𨽻人之館揣循涯分抃戴恩光　館開
碣石略為鄒衍之身臺認章華永荷楚王之德
　　恩賚部(藥石/)
唐李嶠謝臘日賜面藥口脂表　安寧戒序嘉平在節白
日臨于陽谷繁霜入于寒露蘅秣始停桂筵豐暇青牛
帳裏未輟鑪香朱鳥窻前新調鉛粉因三冬之吉慶造
六宫之脂澤糅之以辛夷甲煎燃之以桂火蘭蘇氣溢
象奩香衝翠幄以光金屋之仙卿以賜瑶房之帝嬪南
國容華之人從來未識西京妖冶之妾何時可見臣等
叨膺天命謬總留臺雖天動星廻暫違于侍從而雲行
雨施更延于恩渥猥承郵驛曲賜絲綸分八子之膏腴
及三臣之瑣賤竊窺明鏡已覺衣冠之不任旋顧粧奩
遂欣箕帚之多幸身輕塵露佩德空深貺等丘山殞身
何答
張九齡謝賜香藥面脂表　捧日月之光寒移雪海沐
雲雨之澤春入花門雕奩忽開珠囊暫解蘭薰異氣玉
潤凝脂藥自天來不假淮王之術香宜風度如𫝊荀令
之衣
　
　
　
　
　古儷府卷十一
欽定四庫全書
　古儷府卷十二
　　　　　　　　　　　　明　王志慶　編
　　物類部(珍寶/)
梁呉均碎珠賦　寳月生焉越浦隨川標魏之美擅楚之
賢既登席而趨麗亦綴履而升妍豈銜恩以赴時獨佩
皎而騰天瀛淮激電甘海震雷明珠碎矣于川之隈視
員流而失轉見折水之亡迴謝驪宫之瑞飾粉靈蚌之
神胎
魏文帝瑪瑙勒賦　乃加砥礪刻方為圓沈光内照浮
景外鮮繁文縟藻交采接連
晉潘尼瑠璃椀賦　光映日耀圓盛月盈纖瑕罔麗飛塵
靡停灼爚旁燭表裏相形凝霜不足方其潔澄水不能
喻其清剛堅金石勁勵瓊玉磨之不磷湼之不濁
唐仲之𤣥玉賦　振鶴羽以益鮮聳鷄冠而増煥匪蒸栗
之足侔何純漆之能亂　乍騰虹于白氣或見女以青
衣山林孕之而含鬱川瀆育之而漣漪　復有逍遥人
俗髣髴仙府泛醴流膏崇臺結宇飛華崑閬之岫結彩
蓬瀛之浦
獨孤授韞玉求價賦　雪澤膏光隂中之陽工成六器
色備五方
暢瓘良玉比君子賦　融雪華于潛潤洞冰彩而凝清
王奉珪明珠賦　西山之下隨珠星而隠見東海之上
逐明月而虧全故能色奪瑠璃光射金玉鮫人泣吳江
之際遊女弄漢皋之曲在蜀郡而浮青居石家而自綠
　去映魏車之裏來還合浦之中垂輕簾而璀璨綴蛛
網之玲瓏　文魚謝恩將我酬于漢室靈蛇報德將我
答于隨侯　一丸則鶴贈于噲參九曲乃蟻穿于夫子
(上見搜/神記)
令狐楚珠還合浦賦　上掩星彩遥迷月䂓粲粲離離
與波逶迤乍入潭心時依浦口驚泉客之初泣疑馮夷
之始剖　發潤洲蘋増輝岸草水容益媚澤氣彌好川
實効珍地寧愛寶隠見諒符乎龍躍虧全非繫乎蚌老
王季友商丘開泳得明珠賦　於是握照乗之珍出重
泉之濵星輝耀掌雪彩環身當太陽之益照射衆象而
驚新虚白無瑕粲瓊華而納景清規半濕炯氷狀而流
津
吕穎西域獻徑寸珠賦　彼珠之靈積隂之魄禀金氣
而堅固韞河潤之耀澤布指而小大無差洞物而纖毫
不隔迥夜常滿初月每讓其圓明爽曙欲凝髙星自掩
其孤白　奪夏璜以為美齊楚璧而積異
莫宣卿水懐珠詩　長川含媚色波底孕靈珠素魄生
蘋末圓䂓照水隅淪漣冰彩動蕩漾瑞光鋪迥夜星同
貫清秋岸不枯江妃思在掌海客亦忘軀合浦當還日
恩威信已敷
葉季良琢玉成器詩　片玉寄幽石紛綸當代名荆人
獻始遇良匠琢初成冰映寒光動虹開晚色明雅容看
更澈餘響扣彌清自與瓊瑶比方隨掌握榮因知君有
用髙價佇連城
吳丹玉水記方流詩　玉泉何處比四折水文浮潤下
寧踰矩居方在上流映空虚碌碌涵白浄悠悠影碎疑
衝斗光清耐掩舟珪璋分辨狀沙礫共懐柔願赴朝宗
日縈迴入御溝
又鄭俞詩　積水棊文動因知玉産幽如天涵素色侔
地引方流潛潤滋雲起英華射浪浮魚龍泉不夜草木
岸無秋璧沼寧堪比瑶池詎可儔若非懸可測誰復寄
冥搜
王維清如玉壺冰詩　玉壺何用好偏許素冰居未共
銷丹日還同照綺疏抱明中不隠含浄外疑虚氣似庭
霜積光言砌月餘曉凌飛鵲鏡宵映聚螢書若向貪夫
比貞心定不如
魏文帝與鍾大理書　良玉比德君子珪璋見美詩人
晉之垂棘魯之璵璠宋之結綠楚之和璞價越萬金貴
重都城有稱疇昔流聲將來是以垂棘出晉虞虢雙禽
和璧入秦相如抗節竊見玉書稱玉白如截肪黑如純
漆赤擬雞冠黄侔蒸栗側聞斯語未覩厥狀
　　物類部(五穀/)
唐許敬宗麥秋賦應制　考宿麥于生類起嚴秋于溽暑
扇漸秀于梅風潤岐苗于穀雨　雜芸黄于緑野㕘肅
殺于朱明　疇中氣爽壟際風清引神飇于綺殿指明
月于紈扇砌積玉兮凝冰庭飛花兮似霰矯㣲陽于脩
景溽寒露于方甸棟刻桂兮含英井雕蓮兮發絢雲標
峯而勢詭氣登商而節變
髙敭庭瑞麥賦　冠異氣于繚垣吐嘉麰于寒藪不忘
風雪全抽兩穗逼日月之光華得雲雨之攸利芒纖纖
而擢隴葉青青而聳翠同黍谷之移暄類榆林之因地
瑞紀増煥嘉禾異植出天苑以稱竒訪人寰而未識凌
玉霜而表勁挺金莖而孤植　成粒貴于鳥銜覆苗期
于雉雊
潘炎嘉禾合穗賦　脉震土膏且分苗于南畆駟臨天
漢爰合穗以西成　生非百里驗管仲之虚詞出異崑
山自我皇之所寶　唐叔得之而合穎周成得之以充
箱雙米一稃稱之表異孤莖六穗頌以非常今也尤盛
居然允臧轉風而屢騰佳氣就日而交見祥光獨天不
生託厚載於富媪非聖不感効元符于我皇
張真祥嘉禾合穎賦　稃已聞于二米莖乃殊于九穗
　麥兩岐而能匹茅三脊而徒稱固神倉之可貯期郊
廟之以升欲薦堯階且聞挃挃之穫將登禹膳遂入浮
浮之烝
趙蕃甸人獻嘉禾賦　合穗之珍方將効祉于今日異
畆之美豈獨標竒于古風　祥煙近拂乍疑連理之形
喜氣旁臨更辨合歡之色　豈比躬稼之時盡化晉君
之草挺生之嵗克符漢帝之名
孟簡嘉禾合穎詩(二首/)　玉燭將成嵗封人亦自歌八
方霑聖澤異畆發嘉禾共秀芳何逺連莖瑞且多穎低
甘露滴影亂惠風過表稔由神化為祥識氣和因知興
嗣嵗王道舊無頗　天祚皇王德神呈瑞穀嘉感時苗
特秀證道葉方華氣轉騰佳色雲披映早霞薰風浮合
穎湛露浄祥花六穗垂兼倒孤莖嫋復斜影同唐叔獻
稱慶比周家
鄭畋麥穗兩岐詩　聖慮憂干畆嘉苗薦兩岐如雲方
表盛成穗忽標竒瑞露縱横滴祥風左右吹謳謡連上
苑花實遍平陂史冊書堪重丹青畫更宜願依連理樹
俱作萬年枝
張聿餘瑞麥詩　瑞麥生堯日芃芃雨露偏兩岐分更
合異畆穎仍連冀獲明王慶寧唯太守賢仁風吹靡靡
甘雨長芊芊聖德應多稔皇家配有年已聞天下泰誰
為濟西田
栁宗元為御史臺賀嘉禾表　嘉穀順成靈貺昭格天
人合應遐邇同風睿謨廣運神化旁行植物知仁祥圖
應聖靈岳不愆于賛祐燕谷用遂于生成豐稔既均知
朔南之被澤休嘉克協見天地之同和六德慙稱于漢
臣異畆恥書于周典自中形外均慶同歡
常衮賀芝草嘉禾表　垂蓋連莖三華煥發離根合穎
一穗孤秀沐我渥澤扇其祥風衆草之英百穀之長以
兆稔嵗以符大年昔周得唐郊之獻列篇于典䇿漢獲
甘泉之祉薦歌於清廟三瑞之極一朝會同長發其祥
無疆之慶
崔融為皇太子賀嘉麥表　纖芒濯露疑同黒壤之宜
香稼揺風若吐黄金之色豈非靈心昭應睿德感通降
之自天何必來麰之詠嘗之于廟先符孟夏之時凡在
含生相趨動色臣謬當居守肅奉宗祧一穗兩岐徒說
張君之詠千畆一石方輕汜氏之書仰天意而増歡顧
人心而載躍
　　物類部(布帛/)
唐李君房海人獻文錦賦　非同㡛氏之練更異仙家之
織臨風始啓全含琪樹之芳向闕爰開遥寫蜃樓之色
　當其綵縷方織鳴梭静聞絢霞光于隂火綴縟藻於
卿雲舞鳯翔鸞乍徘徊而撫翼重葩疊葉紛宛轉以成
文疑映地之花拆似飲渚之虹分　離披耀彩臨玉砌
以蓮舒燦爛生姿映金門而霞起
梁張率繡賦　尋造物之妙巧固飾化于百工嗟莫先于
黼繡自帝虞而觀風雜藻火與粉米鬱山龍與華蟲若
夫觀其締綴與其依放龜龍為文神仙成象總五色而
極思藉羅紈而發想具萬物之有狀盡衆化之為形既
綿華而稠彩亦宻照而疎明若春隰之揚蘤似秋漢之
含星已間紅而韵紫亦表𤣥而裏素間綠竹與蘅杜雜
青松與芳樹若乃邯鄲之女宛洛少年顧影自媚窺鏡
自憐極車馬之光飾盡衣裳之妖妍既徙倚于丹墀亦
徘徊于青閣不息末而反本吾謂遂離乎澆薄
魏殷臣竒布賦　森森豐林在海之洲煌煌烈火焚焉靡
休天性固然兹殖是由牙萌炭中穎發燼隅葉因焰潔
翹與炎敷焱榮華實焚灼蕚珠丹輝電逝彤炯星流飛
耀衝霄光赫天區惟造化之所陶理萬端而難察燎無
爍而不焦在兹林而獨昵火焚木而弗枯木吐火而無
竭同五行而並生與大椿其相率乃採乃析是紡是績
每以為布不盈數尺以為巾帊服之無斁既垢既汙以
焚為濯投之朱鑪載然載赫停而冷之皎潔凝白
唐康翊仁鮫人潛織詩　珠館馮夷室靈鮫信所潛幽閒
雲碧牖滉瀁水精簾機動龍梭躍絲縈藕綷添七襄牛
女恨三日大人嫌透手擊吳練凝冰笑越縑無因聽札
札空想濯纖纖
　　物類部(服飾/)
陳江總山水納袍賦　濫時來之寵沐振長纓以祗肅奉
性與之文章侍相娛之絲竹解女蘿之山帶佩流霞之
羽服裁縫則萬壑縈體鍼縷則千巖映目圖島嶼之削
成寫淪漣之徑復埒符采於雕煥並芬芳于蘭菊憫四
選之徂遷軫百慮之迴邅霜飛空而浸霧鴈照月而猜
弦聽風鐘之易近對水霤之疎懸若董衣之百結同衛
服之十年嗟斑鬢之已颯愧冶袖之為妍謝銜珠之有
報荷墜履之無捐
魏文帝玉玦賦　有崑山之妙璞産曾城之峻崖𠻳丹
水之炎波䕃瑶樹之𤣥枝包黄中之純氣抱至靜而無為
應九德之淑懿體五材之表儀
唐雍陶千金裘賦　乍掩孔雀全欺鷫鸘　獻武帝之時
人來西域受平公之處鳥下東方
杜顔白環賦　玉華温潤玉理精堅英光千以旁達肉
好一以虚圓皛皛霜皎田田月懸分清輝于綺殿失皓
質于瓊筵
魏曹植七啓　歩光之劍華藻繁縟飾以文犀彫以翠綠
綴以驪龍之珠錯以荆山之玉陸斷犀象未足稱儁隨
波截鴻水不漸刃九旒之冕散曜垂文華組之纓從風
紛紜佩則結綠懸黎寶之妙㣲符采照爛流景揚暉黼
黻之服紗縠之裳金華之舄動趾遺光繁飾參差㣲鮮
若霜緄珮綢繆或彫或錯薫以幽若流芳肆布雍容閒
步周旋馳曜南威為之解顔西施為之巧笑
晉書輿服志　前史以為聖人見鳥獸容貌草木英
華始創衣冠而𤣥黄殊采見秋蓬孤轉杓觿旁建乃
作輿輪而方圓異則遇物成象觸類興端周因於殷
其來已舊成王之會壇垂隂雨五方之盛有八十物
者焉宗馬鳥旌奚往不格殷公曹叔此焉低首周禮
巾車氏建大赤以朝大白以戎雅制𢎞多式遵遺範
賔入異憲師行殊則是以有嚴有翼用光其武鉤膺
鞗革乃暢其文六服之冕五時之路王之常制各有
等差逮禮業彫訛人情馳爽諸侯征伐憲度淪亡一
紫亂於齊飾長纓混于鄒翫孔子曰君子其學也博
其服也鄉若乃豪傑不經庶人干典彯鷸冠於鄭伯
之門躡珠履于春申之第及秦皇并國攬其餘軌豐
貂東至獬豸南來又有𤣥旗皁旒之制旄頭罕車之
飾寫九王之廷于咸陽北坂車輿之綵各樹其文所
謂秦人大備而陳戰國之後車者也
　　物類部(器用/)
唐趙良器鼎賦　煥以雕文錯虬龍之鱗介騰乎瑞色雜
天地之𤣥黄　影射金晶光飛玉鉉論者徒議其小大
觀者寧識其深淺故道歸天命無勞楚子之言德自休
明實賴王孫之辨爾其法剛柔之節順行藏之志乃有
道則見生于汾水之隂無道則隠没于彭城之地可以
斥奸慝可以禦魑魅應時而動吉無不利
梁德裕寶鼎賦　昔軒皇之有天下也鑠至範恢崇謨
用建皇極永康帝圖徵鐵于晉國之野鑄鼎于荆山之
湖以隂陽作炭以天地為爐下碎礦而星入鼔長扇而
風驅炎氣旁飛寒雪影消于玉馬紅光四照晴日色掩
于丹烏(已上/鼎)
梁昭明太子銅博山香爐賦　于時青女司寒紅光翳景
吐圓舒于東岳匿丹曦于西嶺翠帷已低蘭膏未屏爨
松柏之火焚蘭麝之芳熒熒内曜芬芬外揚似慶雲之
呈色如景星之舒光齊姬合歡而流盼燕女巧笑而蛾
揚劉公聞之見錫粤女惹之留香信名嘉而器美永服
玩于華堂
陳傅縡博山香爐賦　器象南山香傳西國丁緩巧鑄兼
資匠刻麝火埋朱蘭煙毁黒結構危峯横羅雜樹寒夜
含煖清宵吐霧(已上/香鑪)
漢蔡邕筆賦惟其翰之所生於季冬之狡兔性精亟以
慓悍體遄迅以騁步削文竹以為管加漆絲之纒束形
調摶以直端染𤣥墨以定色畫乾坤之隂陽賛宓皇之
洪勲叙五帝之休德揚蕩蕩之典文紀三王之功伐兮
表八百之肆覲傳六經而綴百氏兮建皇極而叙彛倫
綜人事于晻昧兮賛幽冥于神明象類多喻靡施不協
上剛下柔乾坤之位也新故代謝四時之次也圓和正
直規矩之極也𤣥首黄管天地之色也
晉傅𤣥筆賦　簡脩毫之竒兔選珍皮之上翰濯之以清
水芬之以幽蘭嘉竹翠色彤管含丹于是班匠竭巧名
工逞術纒以素枲納以𤣥漆豐約得中不文不質爾乃
染芳松之淳煙寫文象于紈素動應手而從心煥光流
而星布
唐竇紃五色筆賦　効用辭林分宿鳥之丹羽呈功學海
間游魚之彩鱗所以成盡飾之䂓得和光之道輕肆力
于垂露覩流精于起草俾題橋之處轉稱舒虹當進牘
之時尤宜奮藻　是能潛映丹誠暗彰吉夢嘉不亂之
如削意相宣而載弄混青蠅之㸃取類華蟲述皓鶴之
書思齊彩鳯故可以彰施薤葉㸃綴桃花舒彩牋以増
麗耀彤管以孔嘉彼雕翠羽而示功鏤文犀以窮奢曽
不如披藻翰而發光華
李德裕斑竹筆管賦　昔漢代之方侈増其炳煥綴明
璣以為柙飾文犀以為玩徒有貴于繁華竟何資于藻
翰曾不知擇美于江潭訪竒於湘岸
梁呉筠筆格賦　幽山之桂樹恒縈風而抱霧葉委鬱而
陸離根縱横而盤互爾其負霜含液枝翠心赤翦其匡
條為此筆格趺則岩岩方爽似華山之孤生上則員員
峻逸若九疑之争出長對坐而銜烟永臨牕而儲筆
庾肩吾謝賚銅硯筆格啟　烟磨青石已踐孔氏之壇
管挿銅龍還笑王生之壁西域胡人卧織成之金簟遊
仙童子隠芙蓉之行障莫不並出梁園來頒狹室(已上/筆)
晉傅𤣥硯賦　採隂山之潛璞簡衆材之攸宜節方圓以
定形鍛金鐵而為池設上下之剖判配法象乎二儀水
貴其能軟石美其潤堅加采漆之膠固含沖德之清𤣥
唐張少博石硯賦　徒觀夫清光影耀真質霜浮符彩華
鮮精神隠暎皎如之色比藏冰之玉壺煥然之文狀吐
菱之石鏡當其山谷之側沈竒未識韜玉吐雲懐珍隠
德及乎入用以磨礪因人而拂拭故能撫之類磬發竒
音對之若鏡開新色既垂文以呈象亦澄瀾而漬墨
用之漢帝常同彭祖之席存之魯國猶列宣尼之廟
光鳥跡于青簡發龜文于洪筆
魏繁欽硯賛　方如地象圓似天常或薄或厚乃圓乃方
班采散色漚潤毫芒㸃黛文字曜明典章施而不德吐
惠無疆漸漬甘液吸受流芳(已上/硯)
曹植九華扇賦　有神區之名竹生不周之髙岑對淥
水之素波背𤣥澗之重深體虚暢以立幹播翠葉以成
隂形五離而九折篾氂解而縷分效虬龍之蜿蜒法虹
蜺之烟煴因形致好不常厥儀方不應矩圓不中䂓隨
皓腕以徐轉發惠風之㣲寒時氣清以芳厲紛飄動乎
綺紈
梁江淹扇上綵畫賦　臨淄之稚女宋鄭之妙工織素麗
于白日傅畫明于綵虹洛陽之技極江南之巧窮故飾
以赤野之玉文以紫山之金空青生蛾眉之陽雌黄出
嶓冢之隂丹石發王屋之岫碧髓挺青峻之岑粉則南
陽鉛澤墨則上黨松心乃雜以為此扇與君翳素女與
玉琴玉琴兮珠徽素女兮錦衣促織兮始鳴秋蛾兮初
飛識桂莖之就罷知蘭葉之行衰重曰碧臺寂兮無人
蔓丹草與朱塵度俄然如一代經半景若九春命幸得
為綵扇出入玉帶與綺紳
唐田鶴扇賦　織飛禽而冩妙規曉月以成圓葉隨意出
花逐情妍飾金翠而作彩緻膠漆以期堅　題竹流譽
贈葵稱美
梁庾肩吾團扇銘　武王𤣥覽造扇于前班生贍博白綺
仍傳裁筠比霧裂素輕蟬片月内掩重䂓外圓炎隆火
正石鑠沙煎清逾蘋末瑩等寒泉恩深難恃愛極則遷
秋風颯至篋笥長捐勒銘華扇敢薦夏筵(已上/扇)
梁劉緩照鏡賦　夜籌已竭曉鐘將絶牕外明來帷前影
滅荆王欲起侍妾應還前齋上幔内閣除關開屏易疊
捲簾難扳搔頭斂髻釵子縈鬟階邊就水盤中光映訝
宿粉之猶調笑殘籹之不正欲開奩而更飾乃當牕而
取鏡臺本王宫氏姓温背後銘文宜子孫四面迴風若
流水勾欄􁁜匝似城門分明似無礙影前彌可愛近來
顔色不須紅即時好眉猶約黛世間好鏡自無多唯聞
一箇比嫦娥曾經玉女照屢被仙人磨
周庾信鏡賦　天河漸没日輪將起燕噪吳王烏驚御史
玉花簟上金蓮帳裏始摺屏風新開户扇朝光晃眼早
風吹面臨桁下而牽衫就箱邊而著釧宿鬟尚卷殘妝
已薄無復脣硃纔餘眉蕚靨上星稀黄中月落鏡臺銀
帶本出魏宫能横却月巧挂迴風龍垂匣外鳯倚花中
鏡乃照膽照心難逢難值鏤五色之盤龍刻千年之古
字山鷄看而獨舞海鳥見而孤鳴臨水則池中月出照
日則壁上菱生暫設粧奩還抽鏡屜競學生情争憐今
世鬢齊故畧眉平猶剃飛花塼子次第須安朱開錦蹹
黛蘸油檀脂和甲煎澤漬香蘭量髻鬢之長短度安花
之相去懸媚子于搔頭拭釵梁于粉絮梳頭新罷照著
衣還從粧處取將歸暫看弦繫懸知纈縵衫正身長裙
斜假襻真成箇鏡特相宜不能片時藏匣裏暫出園中
也自隨
唐趙自勵八月五日花萼樓賜百官明鏡賦　偉其爛矣
生光炯爾明發色洞秋水清涵夜月均曲池之引照或
淺或深比太陽之圓明不盈不闕
崔膺金鏡賦　于是考斗建候天清波上飛燄日中鑄
成磨洗既畢澄瑩秋日玉匣初開寒光飛出仰映晴空
天地洞通萬象在中虚涵不窮湛為寒潭揺為飛電任
在公以無心有妍媸而自見　向陽烏而燧發照金波
而水泠　色合天而為一䂓分月而成雙𤣥蟾躍影於
藻井姮娥飛豔于前牕
張彚干秋鏡賦　映空而天地且霽照逺而山河更重
何據鏡花賦　洞碧空其何際湛清潭其絶底鸞舞翮
于曈曨龍怒鱗于清泚
又古鏡賦　四規是徹百鍊彌輕裁冰比麗止水侔清
盤龍發彩𤣥兔生隂　若乃秦樓對月魏乗臨珠共照
而車中轉麗雙明而臺上不孤
梁簡文帝鏡銘　金精玉英冰輝沼清髙堂懸影仁夀
摛聲雲開月見水浄珠明(已上/饒)
江淹燈賦　若大王之燈者銅華金檠錯質鏤形碧為
雲氣玉為仙靈雙椀百枝豔帳充庭炤錦地之文席映
繡柱之鴻筝恣靈修之浩蕩釋心疑而未平兹侯服之
誇詡而處士所莫營也若庶人之燈者非珠非銀無藻
無縟心不貴美器窮于樸是以露冷帷幔風結羅紈螢
光别桂蛾命辭蘭秋夜如嵗秋情如絲怨此愁抱傷此
秋期必丹燈坐嘆停說忘辭至夫霜封園橘冰裂池蓀
雲雪無際河海方昬冬膏既凝冬節未度涓連冬心寂
歴冬暮亦復朱燈空明但為傷故乃知燈之為寶信可
賦也
周庾信燈賦　九龍将暝三爵行棲瓊鈎半上弱木全低
牕藏明于粉壁栁助暗于蘭閨翡翠珠被流蘇羽帳舒
屈膝之屏風掩芙蓉之行障卷衣秦后之牀送枕荆臺
之上乃有百枝同樹四照連盤香添然蜜氣雜燒蘭燼
長宵久光青夜寒秀華掩映蚖膏照灼動鱗甲于鯨魚
燄光芒于鳴鶴蛾飄則碎花亂下風起則流星細落況
復上蘭深夜中山醑清楚妃留客韓娥合聲低歌著節
游絃絶鳴輝輝朱燼焰焰紅榮乍九光而連彩或雙花
而並明寄言蘇季子應知餘照情
唐馮真素燈賦日杲而朝隮月朧而西出禀純陽而合
彩體沈隂而盈質照未被于覆盆光豈周於暗室顧兹
燈之燠炫保謙光于自薦推九華于洞房攅百枝于複
殿嗟㣲瑣之陋質侍君子之髙讌光逶迤于舞袖影朦
朧于歌扇絲竹夜響綺羅春絢玉階星列金釭花徧至
若上客將歡中樽未䦨吐氤氲于玉宇流豔溢于金盤
雜行月而浮桂乗流風而泛蘭瑟韻喧兮逾炳更籌深
兮轉寒覺離筵之閴寂知别恨之良難
梁簡文帝對燭賦　雲母牕中合花氈茱萸幔裏鋪錦
筵照夜明珠且莫取金羊燈火不須然下弦三更未有
月中夜繁星徒依天于是挂同心之明燭施雕金之麗
盤眠龍傍繞倒鳯雙安轉辟邪而取正推欞牕而畏寛
綠炬懐翠朱燭含丹豹脂宜火牛膫耐寒銅芝抱帶復
纒柯金藕相縈共吐荷視横芒之昭曜見宻淚之蹉跎
漸覺流珠走熟視絳花多宵深色麗燄動風過夜久唯
煩鋏天寒不畏蛾菖蒲傳酒座欲䦨碧玉舞罷羅衣單
影度臨長枕煙生向果盤迴照金屏裏脉脉兩相看(已上/燈)
周庾信卭竹杖賦　㛹娟髙節寂歴無心霜零色苦露染
斑深毎與龍鍾之族幽翳沈沈文不自殊質而見賞藴
諸鳴鳯之律制以成龍之杖枝條勁直璘斌色滋和輪
人之不重待羽客以相貽青春欲暮白雲來遲謀于長
者操以從之執末而獻無因自持謂蔗雖甘不可以倚
彼藜雖實不可以美未若處不材之間當有用之始魯
分以爵漢錫以年昔尚爾齒今優我賢
梁簡文帝錫杖銘　妙節嘉光遊聖振灼排空霧轉騰
雲鳯躍永異玉神長踰金錯(已上/杖)
唐仲子陵清簟賦　雙入巧作連心織成始葱蘢而席卷
終絢練而砥平本其初則王爾運心班匠寓目吳谿赤
剛楚澤寒竹皓簳冰截素膚縞裂斷此枝間畧其溝節
然後角軼手匠妙意文理横生波瀾荐至雕龍綺錯切
玉鱗次澹冰泮而泉開分霜勁而雪地　況乃虚館方
晝華堂且空髙梧閟景宻篠生風撤文茵與綺席虚翠
幕及朱櫳惟珍簟之在御望美人之來同美人遲兮隔
修路對珍簟兮日已暮矚筵幌之虚深卧層隂之空度
帶餘霞而斂綺映片月而舒素昭列宿之清光披青天
之薄霧于時輕箑屏用㣲綃罷服霜簡自凄冰壺増肅
獨孤授清簟賦　發緘而冰氣驚客入座而波文滿目
　入芙蓉之幕煥以相鮮照瓊樹之姿粲其増色亦有
别號行唐是稱流黄紋織錦象凝霜承以羅綺薦以玉
牀肅葱蘢之翠幄取寂歴之洞房(已上/簟)
梁簡文帝案銘　刻香鏤彩纖銀卷足照色黄金迴花
青玉漆華映紫畫製舒綠性廣知平文雕非曲厠質錦
帷承芳綺縟敬客禮賢恭思儼束披古通今察姦理俗
仁義可安忠貞自燭鍳矣勒銘知㣲敬朂
漢鄒陽几賦髙樹凌雲蟠紆煩寃旁生附枝王命公輸
之徒荷斧斤援葛虆攀喬枝上不測之絶頂伐之以歸
𦕈者督直聾者磨礱齊貢金斧楚入名工迺成斯几離
竒髣髴似龍盤馬迴鳯去鸞歸君王慿之聖德日躋(已/上)
(几/案)
晉棗據船賦　伊河海之深廣兮嗟綿邈而無垠彼限隔
而靡覩兮此由兹而莫聞雖后土之同載兮實殊代而
乖分嘉聖王之神化兮理通㣲而達幽悼生民之隔塞
兮愍王教之不周立成器以被用兮因垂象以造舟濟
凌波之絶軌兮越巨川之懸流水無深而不渡兮路無
廣而不由運重固之滯質雖載沈而載浮飄燕鼎於吳
會轉金石于洪濤愬無涯之浩浩不抑進而輟流登陽
侯之激浦兮方魚翔而龍游雖滔天而横厲長抱樂而
無憂且論器而比象似君子之淑清外質樸而無飾内
空虚以受盈乗流則逝遇坻而停受命若響唯時而征
不辭勞而惡動不偷安而自寧不貪財以徇功不愛力
而欲輕且其行無轍跡止無所根不疾而速忽若馳奔
豐儉隨乎質量所勝任乎本形雖不乗而常浮雖涉險
而必正周遊曲折動與時併博載善施心無所營囊括
品物受辱含榮唯載涉之所欲混貴賤于一門包涵通
于道德普納比乎乾坤感斯用之却廣信人道之所存
梁甄𤣥成車賦　鑄金磨玉之麗凝土剡木之竒體
衆術而特妙未若作車而載馳爾其車也名稱合于星
辰圓方象乎天地夏言以庸之服周曰聚焉之器制度
不以陋移䂓矩不以飾異古今貴其同軌華夷獲其兼
利爾其利也天子以郊祀田伐諸侯以朝聘會盟庶人
以商農工賈夷狄以致蓄遷生爾其作也均輕重而攻
材正隂陽而斵木既中正而合剖亦面勢而審曲候離
婁之督繩須公輸而削墨布骸服之有定施爪牙之不
忒既涉用于牛馬亦受名于羊鹿爾其容也侔蓋樹之
獨立似髙雲之出巘獨映水也如舞鸞之對鏡衆行陸
也若翔鴻之赴逺聽長響之轔轔望遥儀之婉婉信有
美兮宜比興徒欲貌兮不能辨及其駕也堅珊瑚之駐
引絶羣之駮既絲靷之縈頭亦銅鈎而瑩角始向軛而
龍轉就入轅而獸躍或鼽􁞜而鳴鼻或參差而動脚咆
哮歇轉鬱怏隕閣見輪隂之翻亂視帶影之飛泊及其
乗也或方夏虐暑炎氣歊烈浮幰動以來風輕紗飛而
去熱纖埃著而即墜煩氣衝而爰歇或固隂沍寒祁嚴
凛厲複帷下而前屏重幨垂而後蔽霜露侵而靡及風
飇激而不戾或油雲雨霈中逵半恢宏宇宙而雷奔杼
軸割而去衍被洪流染而自落散水湔而不霑云(已上/舟車)
　　物類部(飲食/茶附)
後漢張衡南都賦　酒則九醖甘醴十旬兼清醪敷徑寸
浮蟻若蓱其甘不爽醉而不酲及其糾宗綏族禴祠烝甞
以速逺朋嘉賔是將
魏曹植酒賦　嘉儀氏之造思亮兹美之獨珍仰酒旗之
景曜協嘉號于天辰穆生以醴而辭楚侯嬴感爵而増
深其味有宜城醪醴蒼梧縹清或秋藏冬發或春醖夏
成或雲沸潮涌或素蟻浮萍爾乃王孫公子遊俠翺翔
將承芬以接意會陵雲于朱堂獻酬交錯宴笑無方於
是飲者並醉縱横諠譁或揚袂屢舞或扣劒清歌或嚬
噈辭觴或奮爵横飛或歎驪駒既駕或稱朝露未晞於
斯時也質者或文剛者或仁卑者忘賤窶者忘貧于是
矯俗先生聞之而歎曰噫夫言何容易此乃淫荒之原
非作者之事若耽于觴酌流情縱逸先王所禁君子所
斥
晉束晳餅賦爾乃重羅之麫塵飛白雪膠黏筋䵑溔液
濡澤肉則羊膀豕脇脂膚相半臠如蛇首珠連礫散薑
株葱本萃縷切判辛桂剉末椒蘭是灑和鹽漉豉攬和
膠亂于是火盛湯涌猛氣蒸作振衣振裳握搦拊搏麫
彌離于指端手縈迴而交錯紛紛駁駁星分雹落籠無
迸肉餅無流麫姝媮冽欶薄而不綻弱如春錦白若秋
練氣勃鬱以揚布香飛㪚而逺徧行人垂涎于下風童
僕空噍而邪眄擎器者䑛唇立侍者乾咽
宋蘇軾老饕賦　庖丁鼓刀易牙烹熬水欲新而釡欲
潔火惡陳而薪惡勞九蒸暴而日燥百上下而湯鏖嘗
項上之一臠嚼霜前之兩螯爛櫻珠之煎蜜滃杏酪之
蒸羔蛤半熟而含酒蟹㣲生而帶糟蓋聚物之天美以
養吾之老饕　引南海之玻璃酌涼州之葡萄願先生
之耆夀分餘瀝于兩髦候紅潮于玉頰驚緩響于檀槽
忽纍珠之妙唱抽獨蠒之長繰閔手倦而少休疑吻燥
而當膏倒一缸之雪乳列百柁之瓊艘各眼灧于秋水
咸骨醉于春醪
又菜羮賦　嗟余生之褊迫如脫兔其何因殷詩腸之
轉雷聊禦餓而食陳無芻豢以適口荷隣蔬之見分汲
幽泉以糅濯摶露葉與瓊根爨鉶錡以膏油泫融液而
流津適湯濛如松風投豆糝而偕匀覆陶甌之穹崇罷
攬觸之煩勤屏醯醬之厚味却椒桂之芳辛水耗初而
釜治火増壯而力均滃嘈雜而亷清信浄美而甘芬登
盤盂而薦之具匕梜而晨飱助生肥於玉池與五鼎其
齊珍鄙易牙之効技超傅說而䇿勲沮彭尸之爽惑調
竈鬼之嫌嗔嗟丘㛐其自隘陋樂羊而匪人先生心平
而氣和故雖老而體胖忘口腹之為累似不殺而成仁
竊比余于誰歟葛天氏之遺民
唐陸龜蒙中酒賦　前歡已誓于抛擲往事空經乎思慮
有馘卓擒靈(與伶/同)之伍我願先登有殛狄放杜之君臣
能執御必當拔酒樹平麴封掊仲榼碎堯鍾先刊美椽
次削真龍編虎鬚者寧教畔去持蟹螯者不要相逢
晉張協七命　大梁之黍瓊山之禾唐稷播其根農帝
嘗其華爾乃六禽殊珍四膳異肴窮海之錯極陸之毛
伊公爨鼎庖丁揮刀味重九沸和兼芍藥晨鳬露鵠霜
鵽黄雀圓案星亂方丈華錯封熊之蹯翰音之跖燕髀
猩唇髦殘象白靈淵之龜萊黄之鮐丹穴之鷚𤣥豹之
胎燀以秋橙酟以春梅接以商王之箸承以帝辛之杯
范公之鱗出自九谿赬尾丹腮紫翼青鬐爾乃命支離
飛霜鍔紅肌綺散素膚雪落婁子之毫不能厠其細秋
蟬之翼不足擬其薄繁肴既闋亦有嘉羞商山之果漢
皋之楱析龍眼之房剖㭨子之殻芳㫖萬選承意代奏
漢𫝊毅七激　殫極滋味嘉㫖之膳芻豢常珍庶修異饌
涔養之魚膾其鯉魴分毫之割纖如髪芒散如絶縠積
如委紅殊方異味厥和不同既食日晏乃進夫雍州之
梨出于麗隂下生芷隰上託桂林甘露潤其葉醴泉漸
其根脆不抗齒在口流液握之摧沮披之離坼
桓驎七說　香萁為飯雜以粳菰散如細蚳摶似凝膚
河黿之美齊以蘭梅芳芬甘㫖未咽先滋
魏曹植七啓　芳菰精稗霜蓄露葵𤣥熊素膚肥豢膿
肌蟬翼之割剖纖析㣲累如疊縠離若散雪輕隨風飛
刃不轉切山鵽斥鷃珠翠之珍寒芳蓮之巢龜鱠西海
之飛鱗臛江東之潛鼉臇漢南之鳴鶉　乃有春清縹
酒康狄所營應化則變感氣而成彈徵則苦發叩宫則
甘生于是盛以翠樽酌以彫觴浮蟻鼎沸酷烈馨香可
以和神可以娛腸
劉卲七華　乃有荆南烏程豫北竹葉浮蟻星沸飛華
萍接𤣥石嘗其味儀氏進其法傾罍一朝可以流湎干
日單醪投川可使三軍告㨗
晉湛方生七歡　良疇沃壤傍山之阿靈澤津其根春
露染其禾上䕃𤣥雲輕靄下流石泉清波含山澤之清
潤結玉實于秋霜簡嘉穗以精㣲璀冰散而珠光釀縹
醪于九秋醖千日于三陽米望麯而冰消甕未啟而流
芳
梁何遜七召　銅瓶玉井金釜桂薪六穀九鼎百葉千
珍熊蹯虚掌雞跖猩唇䲋魚兩味𤣥犀五肉拾卵鳯巢
剖胎豹腹三臠甘口七葅愜目蒸餅十字湯官五熟梅
椒魯豉河鹽蜀薑劑水火而調和糅蘇蔱以芬芳脯追
復而不盡犢魚稍割其何傷黿羮流歠蚳醬先嘗鱠温
湖之美蚶切丙穴之嘉魴落爼霞散逐刃飛揚輕同曳
蠒白似飛霜蔗有盈丈之名桃表兼斤之實杏積魏國
之貢菱為鉅野所出衡曲黄梨汶垂蒼栗隴西白榛湘
南朱橘荔枝沙棠蒲萄石蜜瓜稱素腕之美棗有細腰
之質並抗吻以除煩亦咀牙而消疾于是三雅陳席百
味開印玉机星稀蘭英縹潤既夷志于坎壈亦忘懐于
鄙恡
梁昭明太子七契　輔性和神實惟至味非直方今見
重乃亦自古攸貴不周之和調腸補胃雜以龍肝玃炙
豹舌猩唇劉氏之醢范氏之麟鶬出雲際鱘來江岷蒲
爼芬馥古聖所珍其酒則蒼梧九醖中山千日取譬湛
露擬之飴蜜百味交馳三雅間出若其珍異則修筵斯
溢千品萬類不可詳悉西母靈桃南楚萍實東陵之瓜
北燕之栗湖畔之柿江隂之橘張掖白柰恒陽黄棃河
東洗犬隴蜀蹲鴟並怡神甘口窮美極滋加以伊公調
和易氏燔爨傳車渠之椀置青玉之案瑶爼既已麗竒
雕盤復為美玩
梁簡文帝七勵　九州珍雜八方豐貴名亷天地之聲
殽竭山海之味蟬鳴秋稻鷰頷玉精離紅之膾勺藥之
羮蒙山擅重灌水傳聲桂蠧石瓊龍胎鳯肺四膳八珍
五肉七菜纍似縠雜切均鮮繪色若紫蘭紛如紅綷若
乃越梅變實楚醴方添陳晨鳬之美味薦雋鷰之肥甜
洗以三危之露水調以大夏之香鹽霜薤沸烈露葵繁
舒芳菰之菜白霜之茹澄瓊漿之素色雜金筍之甘葅
素醥浮氣酃醪凝清獻三爵之踰雅等千日之芳醴酌
玉斗之英麗照銀杯之輕蟻
晉劉伶酒徳頌　先生于是方捧甖承糟銜杯潄醪奮髯
踑踞枕麴藉糟無思無慮其樂陶陶兀然而醉怳爾而
醒静聽不聞雷霆之聲熟視不見泰山之形不覺寒暑
之切肌嗜欲之感情俯觀萬物擾擾焉如江漢之載浮萍
二豪侍側焉如蜾蠃之與螟蛉
梁呉均餅説安定噎鳩之麥洛陽董德之磨河東長若
之葱隴西䑛背之犢枹罕赤髓之羊張掖比門之䜴然
以銀屑煎以金銚洞庭負霜之橘仇池連蔕之椒調以
濟北之鹽剉以新豐之雞細如華山之玉屑白如梁甫
之銀泥既聞香而口悶亦見色而心迷(已上/飲食)
唐顧況茶賦　夢裏還錢懐中贈橘
韋應物喜園中茶生詩　潔性不可汙為飲滌塵煩此
物信靈味本自出山原聊因理郡餘率爾植荒園喜隨
衆草長得與幽人言
鄭谷峽中嘗茶詩　簇簇新英摘露光小江園裏火煎
嘗吳僧謾說鴉山好蜀叟休誇鳥觜香入座半甌輕泛
綠開緘數片淺含黄鹿門病客不歸去酒渇更知春味
長(茶/附)
　　物類部(木/)
齊謝朓髙松賦　若夫修幹垂隂喬柯飛穎望肅肅而既
閒即㣲㣲而方静懷風音而送聲當月路而留影既芊
眠于廣隰亦迢遞于孤嶺集九僊之羽儀棲五鳯之光
景固總木之為選貫山川而自永爾乃青春爰謝雲物
含明江皋綠草曖然已平紛弱葉而凝照競新藻而抽
英陵翠山其如剪施懸蘿而共輕
梁沈約髙松賦　鬱彼髙松栖根得地託北園于上邸依
平臺而養翠若夫蟠株聳幹之懿含星漏月之竒經千
霜而得拱仰百仞而方枝朝吐輕烟薄霧夜宿迷鳥羈
雌露雖滋而不潤風未動而先知既捎雲于清漢亦倒
景于華池輕隂蒙宻喬柯布濩葉斷禽蹤枝通猨路聽
騷騷于既曉望隠隠于將暮曖平湖而漾青綠拂繒綺
而籠丹素於時風急壟首寒浮塞天流蓬不息明月孤
懸檀欒之竹可詠鄒枚之客存焉清都之念方逺姑射
之想攸然擢柔情于蕙圃涌寶思于珠泉豈徒為善之
小樂離(闕/)之短篇若此而已乎
晉左九嬪松柏賦　何竒樹之英蔚託峻岳之嵯峩被𤣥
澗之逶迤臨綠水之素波擢脩木之丸丸萃綠葉之芬
葩敷纖莖之蘢蓯布秀葉之葱蒨列翠實之離離馥幽
藹而永馨紛翕習以披離氣肅肅以清泠應長風以鳴
條似絲竹之遺聲禀天然之貞勁經嚴冬而不零雖凝
霜而挺幹近青春而秀榮若君子之順時又似乎真人
之抗貞赤松游其下而得道文賔餐其實而長生詩人
歌其榮蔚齊南山以永寧
唐謝偃髙松賦　若乃月起陽爻嵗窮隂律匝地冰厚周
空霧宻雪積巖而逾峻風乗林而轉疾結晻霮之愁雲
暗蒼茫之寒日於是衆草零羣木墜千巖槁萬嶺悴獨
潔固而不渝常猗猗而結翠始見貞而表潔乃以叢而
辨類夫其深山遂性委液流津感天地之粹質禀隂陽
之精純根含冰而彌固枝負雪而更新既無懼于𤣥月
寧有恱乎芳春含竒文而養勁收髙節而自珍恥取嫓
于嵇子嗤受封于亡秦本絶希于雕刻詎有憂於斧斤
若乃流膏可咀嘉賔可薦香有四飛味逾九轉延促齡
于度隙駐生涯于流電故餌之者目改服之者容變紛
羽翼而上騰排紫虚而髙扇起九垓而憩息周四海而
顧盼信神經而最品實秘錄而精選
李嶠松詩　鬱鬰髙巖逺森森幽澗垂鶴棲君子樹風
拂大夫枝百尺條隂合千年蓋影披嵗寒知不及勁節
幸君知
顧況蕭寺偃松詩　淒淒百卉病亭亭雙松迥直上古
寺深横拂秋殿冷輕響入龜目片隂栖鶴頂山中多好
樹可憐無比並
鄭澣中書相公任兵部侍郎日後閣植四松逾數年澣
忝此官因獻拙詩　丞相當時植幽襟對此開人知舟
檝器天假棟樑材錯落龍鱗出離褷鶴翅迴重隂羅武
庫細響静山臺得地公堂裏移根澗水隈吳臣夢寐逺
泰嶽嵗年催轉覺飛纓謬何因繼組來幾尋珠履跡願
比角弓培柏恱猶依社星髙久照台後彫應共操無復
問良媒
又劉禹錫奉和詩　右相歴中臺移松武庫栽紫茸抽
組綬青實長玫瑰便有干霄勢看成構厦材數分天柱
半影逐日輪迴舊賞台階去新知谷口來息隂常仰望
翫意幾徘徊翠粒晴懸露蒼鱗雨起苔凝音助瑶瑟飄
蘂泛金罍月桂光揺燭星榆葉對開終須似鷄樹榮茂
近昭回
又姚合奉和詩　右相歴兵署四松皆手栽斸時驚鶴
去移處帶雲來根倍雙桐植花分八桂開生成造化力
長作棟梁材豈羨蘭依省猶嫌栢占臺出樓終百尺入
夢已三台幽韻和宫漏餘香度酒杯拂冠枝上雪染履
影中苔髙位相承地新詩寡和才何由比蘿蔓扳附在
條枚
白居易題遺愛寺前溪松詩　偃亞長松樹侵臨小石
磎静將流水對髙共逺峯齊翠蓋烟籠宻花幢雪壓低
與僧清影坐借鶴穏枝栖筆寫形難似琴偷韻易迷暑
天風槭槭晴夜露淒淒獨憩依為舍閒行遶作蹊棟梁
君莫採留著伴幽棲
韓喜松詩　倚空髙檻冷無塵往事閒㣲夢欲分翠色
本宜霜後見寒聲偏向月中聞啼猿想帶蒼山雨歸鶴
遥知紫府雲莫向東園競桃李春光還是不容君
張喬興善寺古松詩　種種近王城前朝古寺名痩根
侵地逺香吹入雲清鶴動池臺影僧禪雨雪聲看來人
旋老因此嘆浮生(已上/松)
李嶠桐詩　孤秀嶧陽岑亭亭出衆林春花雜鳯影秋
月弄珪隂忽被夜風激遂逢霜雪侵不因將入爨誰為
作鳴琴
王昌齡段宥㕔孤桐詩　鳯凰所宿處月映孤桐寒槁
葉零落盡空柯蒼翠殘虚心誰能見直影非無端響發
調恒苦清商勞一彈(已上/桐)
梁簡文帝梅花賦　年歸氣新揺芸動塵梅花特早偏
能識春或承陽而發金乍雜雪而披銀吐艷四照之林
舒榮五衢之路既玉綴而珠離且冰懸而雹布葉嫩出
而未成枝抽心而挿故標半落而飛空香隨風而逺度
挂靡靡之遊絲雜霏霏之晨霧争樓上之落粉奪機中
之織素乍開花而傍巘或含影而臨池向玉階而結彩
拂網户而低枝七言表柏梁之詠三軍傳魏武之竒于
是重閨佳麗貌婉心嫺憐早花之驚節訝春光之追寒
裌衣始薄羅袖初單折此芳花舉兹羅袖或挿鬢而問
人或殘枝而相授恨鬟前之太空嫌金鈿之轉舊顧影
丹墀弄此嬌姿洞開春牖四卷羅帷春風吹梅畏落盡
賤妾為此歛蛾眉花色持相比恒愁恐失時
陳後主梅花落詩　春砌落芳梅飄飄上鳯臺拂粧疑
粉散逐溜似萍開映日花光動迎風香氣來佳人早挿
髻試立且徘徊
張正見梅花落詩　芳梅映雲野發早覺寒侵落逺香
風急飛多花徑深周人嘆初摽魏帝指前林邊城少灌
木折此自悲吟
唐楊炯梅花落詩牕外一株梅寒花五出開影隨朝日
逺香逐便風來泣對銅鈎幛愁看玉鏡臺行人斷消息
春恨幾徘徊
盧照隣梅花落詩　梅院花初發天山雪未開處處疑
花滿花邊似雪迴因風入舞袖雜粉向粧臺匈奴幾萬
里春至不知來
梁何遜早梅詩　兔園標物序驚時最是梅御霜當路發
映雪擬寒開枝横却月觀花遶陵風臺朝灑長門泣夕
駐臨卭杯應知早飄落故逐上春來
庾肩吾同蕭左丞詠摘梅花詩　牕梅朝始發庭雪晚
初消折花牽短樹扳叢入細條垂冰溜玉手含刺冒春
腰逺道終難寄馨香徒自饒
唐杜牧梅詩　輕盈照野水掩歛下瑶臺妬雪聊相比欺
春不逐來偶同佳客見似為凍醪開若在秦樓畔堪為
弄玉媒
李商隠酬崔八早梅有贈詩　知訪寒梅過野塘久留
金勒為迴腸謝郎衣袖初翻雪荀令薫鑪更換香何處
拂胷資粉蝶幾時塗額藉蜂黄維摩一室雖多病要舞
天花作道塲
李羣玉人日梅花病中作詩　去年今日湘西寺獨抱
寒梅愁斷腸今年此日江邊宅卧見瓊枝低壓牆半落
半開臨野岸團情團思醉韶光玉麟寂寂飛斜月素艷
亭亭帶夕陽已被兒童苦攀折更遭風雨損馨香洛陽
桃李漸撩亂迴首行宫春景長
羅隠梅花詩　吳王醉處十餘里照野拂衣今正繁經
雨不隨山鳥散倚風疑共路人言愁憐粉艷飄歌席静
愛寒香撲酒罇欲寄所思無好信為君惆悵又黄昏(已上/梅)
唐太宗賦得李詩　玉衡流桂圃成蹊正可尋鸎啼宻
葉外蝶戱脆花心麗景光朝彩輕煙散夕隂暫顧暉章
側還眺靈山林
李嶠賦得李詩　潘岳閒居暇王戎戯陌辰蝶遊芳徑
馥鶯囀弱枝新葉暗青房晚花明玉井春方知有靈幹
持用表真人(已上/李)
李嶠桃詩　獨有成蹊處紅桃發井傍含風如笑臉裛
露似啼粧隠士顔應改仙人路漸長還欣上林苑千嵗
奉君王
章孝標𤣥都觀栽桃詩　驅使鬼神功妖金遍累空色
燃燒藥火影舞步虚風粉撲青牛過枝驚白鶴沖拜星
春錦上服食晚霞中碁局隂長合簫聲秘不通艷陽迷
俗客幽邃失壺公根柢終盤石桑麻自轉蓬求師飽靈
藥他日訪遼東
薛能桃花詩　香色是天種千年豈易逢開齊全未落
繁極欲相重冷濕朝如澹晴乾晩更濃風光新社燕時
節舊春鴻籬落欹臨竹亭臺盡間松亂緣堪羨蟻深入
不如蜂有影宜暄照無言自冶容洞連非俗世蹊盡接
仙蹤子熟河應變根盤土已封西王潛愛惜東朔恣偷
從醉席眠英好題詩戀境慵芳菲聊一望何必是臨卭
又羅隠詩　暖觸衣襟漠漠香間梅遮栁不勝芳數枝
艷拂文君酒半里紅欹宋玉墻盡日無人疑怨望有時
經雨乍淒涼舊山山下還如此迴首東風一斷腸(已上/桃)
李商隠杏花詩　上國昔相值亭亭如欲言異鄉今暫
賞脉脉豈無恩援少風多力墻髙月有痕為含無限思
遂到不勝繁仙子玉京路主人金谷園幾時醉碧落誰
伴過黄昏鏡拂鉛華膩鑪藏桂燼温終應催竹葉先擬
詠桃根莫學啼成血從教夢寄魂吳王採香逕失路入
煙村(已上/杏)
唐郭炯西掖瑞栁賦　衆皆畢出盡達我則向日而衰衆
皆黄落萎腓我則感時而盛不然何以知至德之動天
運神功而瑞聖者矣翠色牂牂異酒泉嘉㮏之祥輕盈
澹澹同鄱郡枯梓之感煙銷雨霽霏素雪于宸居日晏
春深雜繁花于睿覽
梁元帝詠雲陽樓簷栁詩　楊栁非花樹依樓自覺春
枝邊通粉色隙裏暎紅巾帶日交簾影因吹掃牕塵拂
簷應有意偏宜桃李人
唐太宗春池栁詩　年栁變池臺隋堤曲直迴逐浪分
隂去迎風帶影來疎黄一鳥哢半翠幾眉開縈雪臨春
岸參差間早梅
姚係庭栁詩　裊裊楊柳枝當軒雜珮垂交隂總共宻
分條各自宜因依似永久攬結更傷離愛此陽春色秋
風莫遽吹
温庭筠栁詩　楊栁千條拂面絲綠煙金穗不勝吹香
隨静婉歌塵起影伴嬌嬈舞袖垂羌管一聲何處曲流
鶯百囀最髙枝千門九陌花如雪飛過宫墻兩不知
李商隠謔栁詩　已帶黄金縷仍飛白玉花長時須拂
馬宻處少藏鵶眉細從他斂腰輕莫自斜瑇梁誰道好
偏擬映盧家
韓喜栁詩　雪入青雲弄影㣲暖風遲日早鶯歸如慿
細葉留春色須把長條繫落暉彭澤有情還鬱鬱隋隄
無主自依依世間惹恨偏饒此可是行人折贈稀
顧雲栁詩　帶露含煙處處垂綻黄揺綠嫩參差長堤
未見風飄絮廣陌初憐日映絲斜傍畫筵偷舞態低臨
粧閣學愁眉離亭不放到春暮折盡拂簷千萬枝
張昔小苑春望宫池栁色詩　小苑春初至皇衢日更
清遥分萬條栁迥出九重城隠映龍池潤參差鳯闕明
影宜宫雪曙色帶禁煙晴深淺殘陽變髙低曉吹輕年
光正堪折欲寄一枝榮
賈稜御溝新栁詩　御苑陽和早章溝栁色新託根偏
近日布葉乍迎春秀質方含翠清隂欲庇人輕煙度斜
景多露滴行塵褭褭堪離贈依依獨望頻王孫如可賞
攀折在芳辰
又歐陽詹詩　東風韶景至垂栁御溝新媚作千門秀
連為一道春柔荑生女指嫩葉長龍鱗舞絮迴青岸輕
煙拂綠蘋王孫初命賞佳客幾傷神芳意能相贈一枝
先逺人
又李觀詩　御溝迴廣陌芳栁對行人翠色枝枝滿年
光樹樹新畏逢攀折客愁見别離辰近映章臺騎遥分
禁苑春嫩隂初覆水髙影漸離塵莫入胡兒笛還令淚
濕巾(已上/栁)
舒元輿牡丹賦　圓𤣥瑞精有星而景有雲而卿其光
下垂遇物流形草木得之發為紅英英之甚紅鍾乎牡
丹拔類邁倫國香欺蘭我研物情次第而觀暮春氣極
綠苞如珠清露宵偃韶光曉驅動盪支節如解凝結百
脉融暢氣不可遏兀然盛怒如將憤洩淑日披開照曜
酷烈美膚膩體萬狀皆絶　錦衾相覆繡帳連接晴籠
晝薫宿霧宵裛或的的騰秀或亭亭露竒或颭然如招
或儼然如思或帶風如吟或泫露如悲或垂然如縋或
爛然如披或迎日擁階或照影臨池或山鷄已馴或威
鳯將飛　乍疑孫武來此教戰其戰謂何揺揺纖柯玉
欄滿風流霞成波歴階重臺萬朶千窠西子南威洛神
湘娥或倚或扶朱顔已酡角衒紅缸争嚬翠蛾灼灼妖
妖逶逶迤迤漢宫三千豔列星河我見其少孰云其多
弄彩呈妍壓景駢肩席奪銀燭爐昇絳煙洞府真人會
于羣仙晶熒往來金釭列錢凝睇相看曽不晤言未及
行雨先驚早蓮公室侯家列之如麻咳唾萬金買此繁
華遑恤終日以言相誇列幄庭中步障開霞曲廡重梁
松篁相加如貯深閨似隔牕紗髣髴息媯依稀館娃我
來觀之如乗仙槎脉脉不語遲遲日斜九衢遊人駿馬
香車有酒如澠萬坐笙歌一醉是競孰知其他
王建題所賃宅牡丹詩　賃宅得花饒初開恐是妖霞
光深紫膩肉色退紅嬌且願風流著唯愁日炙燋可憐
零落蘂收取作香燒
又賞牡丹詩　此花名價别開豔益皇都香逼苓菱(疑/)
死紅燒躑躅枯軟光籠細脉妖色暖鮮膚滿蕊攅黄粉
含稜縷綘蘇好和薫御服堪畫入宫圖晚態愁新婦殘
粧望病夫教人知箇數留客賞斯須一夜輕風起千金
買亦無
韓愈戯題牡丹詩　幸自同開俱隠約何須相倚鬭輕
盈凌晨併作新粧面對客偏含不語情雙燕無機來拂
畧遊蜂多思正經營長年是事皆抛盡今日欄邊暫眼
明
白居易惜牡丹花詩　惆悵階前紅牡丹晚來唯有兩
花殘明朝風起應吹盡夜惜衰紅把火看
李商隠牡丹詩　錦帷初卷衛夫人繡被猶堆越鄂君垂
手亂翻雕玉珮招腰争舞鬱金裙石家蠟燭何曽剪荀令
香爐可待薫我是夢中傳彩筆欲書花片寄朝雲
白居易牡丹詩　絶代祗西子衆芳唯牡丹月中虛有桂
天上謾誇蘭夜濯金波滿朝傾玉露殘性因輕菡蓞根本
是琅玕奪目霞千片陵風綺一端稍宜經宿雨偏覺耐
春寒見說開元嵗初令植御欄貴妃嬌欲比侍女妬羞
看巧類鴛機織光攅麝月團漸移公子第還種杏花壇
豪士傾囊買貧儒假乗觀葉藏梧際鳯枝動鏡中鸞似
笑賔初至如愁酒欲䦨詩人忘芍藥釋子愧栴檀酷烈
宜名夀恣容想姓潘素光翻鷺羽丹燄赩雞冠燕拂驚
還語蜂貪困未安儻令紅臉笑兼解翠眉攅少長呈連
蕚嬌矜寄合歡息肩移九軌無脛到千官日耀香房折
風披蘂粉乾好酬青玉案稱貯碧冰盤璧要連城與珠
堪十斛判更思初甲拆那得異泥蟠騷詠應遺恨農經
祗粗刋魯般雕不得延夀筆將殫醉客同攀折佳人惜
犯干始知來苑囿全勝在林巒泥滓當澆洒庭除又綽
寛若將桃李並方覺效嚬難
韓琮牡丹詩　桃時杏日不争濃葉帳隂成始放紅曉
艷逺分金掌露暮香深惹玉堂風名移蘭杜千年後貴
擅笙歌百醉中如夢如仙忽零落暮霞何處綠屏空
盧綸裴給事宅白牡丹詩　長安豪貴惜春殘争翫街
西紫牡丹别有玉盤承露冷無人起就月中看
王貞白白牡丹詩　穀雨洗纖素裁為白牡丹異香開
玉合輕粉泥銀盤時貯露華濕宵傾月魄寒家人淡粧
罷無語倚朱欄(已上/牡丹)
魏曹植芙蓉賦　其始榮也皦若夜光尋扶桑其揚暉也
晃若九陽出暘谷芙蓉蹇産菡蓞星屬絲條垂珠丹榮
吐綠焜焜韡韡爛若龍燭觀者終朝情猶未足(已上/芙蓉)
唐王維海棠詩　海邉佳樹生竒彩知是仙山取得栽瓊
蘂籍中聞閬苑紫芝圖上見蓬萊淺深芳蕚通宵換委
積紅英報晚開寄語春園百花道莫争顔色泛金杯
温庭筠題磁嶺海棠花詩　幽態竟誰賞嵗華空與期
島迴香盡處泉照艷濃時蜀彩淡揺曵吳粧低怨思王
孫又誰恨惆悵下山遲
鄭谷海棠詩　春風用意匀顔色銷得攜觴與賦詩艷
麗最宜新著雨嬌嬈全在欲開時莫愁粉黛臨牕嬾梁
廣丹青㸃筆遲朝醉暮吟看不足羨他蝴蝶宿深枝(已/上)
(海/棠)
楊巨源夏日裴尹員外西齋看花詩　笑向東來客看
花枉在前始知清夏月更勝艷陽天露濕呈粧汙風吹
畏火燃蔥蘢和葉盛爛漫壓枝鮮紅彩當鈴閣清香到
玉筵蝶栖驚曙色鶯語帶晴烟得地殊堪賞過時倍覺
妍芳菲遲最好唯是謝家憐
羅隠紅葉詩　不奈荒城畔那堪晚照中野晴霜裛綠
山冷雨摧紅游子灞陵道美人長信宫等閒俱嵗暮揺
落意無窮
唐彦謙紅葉詩　無處不飄颺髙樓臨道旁素娥前夕
月青女夜來霜宿雨隨時潤秋晴著物光幽懐長若此
病眼更相妨蜀紙裁深色燕脂落靚粧低叢侵小閤倒
影入回塘謝朓留霞綺甘寧棄錦張何人休逺道是處
有斜陽薜荔垂書幌梧桐墜井床晚風生旅館寒籟近
僧房桂綠明淮甸楓丹照楚鄉鴈疎臨鄠杜蟬急傍瀟
湘樹異桓宣武園非顧辟疆茂陵愁卧客不自保危腸
(已上/花葉)
許敬宗竹賦　惟脩竹之勁節偉聖賢之留賞覽山經
而逖聽詠周詩而遐想掩寰中而獨秀非庶物之所仰
若夫嶰谷著美稽山見知衛國之稱淇澳梁園之賦夾
池山陽之翻宻葉江潭之竦喬枝雖有聞于在昔諒無
得而標竒　上便娟而防露下檀欒而來風散歸雲之
掩翳引落日之玲瓏雖復嚴霜曉結驚飇夕扇雪覆層
臺寒生複殿惟貞心與勁節隨春冬而不變
吳筠竹賦　若乃渭川千畆山陽數林會稽方潤于碧
玉羅浮比色于黄金上㸃㸃以雲翳下泠泠而鳯吟祛
赫曦之燠景納淒涼之清隂王子所以嘯詠嵇生為之
幽尋召嘉賔及令友暢綠醖與鳴琴美遊盤之逸趣清
寂寞之逺心若乃夾滄江倚丹崿蓄水霧之沈沈揺巖
煙之漠漠湘妃有揮涕之感楚謡興防露之作或挺鼓
吹之嶔崟或垂天門之旁薄皆鸞鳯之所翔集孔翠之
所棲託豈獨嬋娟於廣漢之壤亦有璀璨於蓬萊之峯
結實珠粒敷花紫茸拂皓絮以飛雪摧紺莖以韻鐘故
列仙之攸翫匪吾人之所從也亦有化雉吳國成龍葛
陂容人篔簹育蟲桃枝一笋明其𦙍嗣三節獲乎嬰兒
榮燈纂以感孝茂牕櫺以表竒篲霜壇以塵滅環石牀
以隂滋皆靈變之譎怪良難得而備知爾其衆彚非一
則有策簩筋蔓射筒箖箊蕕􁁉箛箠之肅矗龍鍾雲母
之扶疎箬箭浮色以縹燠䈄􁁉綷文而繡攄方志之所
遺載山經之所闕書安可得而詳矣靡不勁堅其性葱
蒨厥色不規而圓不操而直故髙皇製冠以守位孝文
剖符以表職博望侯傳于大夏之外穆天子樹于𤣥池
之側推此類以彌廣匪斯文之可極也
梁元帝竹詩　嶰谷管新抽淇園節復脩作龍還葛水
為馬向并州柯亭臨絶澗桃枝夾細流冠學芙蓉勢花
堪威鳯游卭王若有獻張騫應拜侯
陳隂鏗侍宴賦得夾池竹詩　夾池一叢竹青翠不驚寒
葉醖宜城酒皮裁薛縣冠湘川染別淚衡嶺拂仙壇欲
見葳蕤色當來兔苑看
唐虞世南賦得臨池竹詩　蔥翠捎雲質垂彩映清池波
泛含風影流揺防露枝龍鱗漾嶰谷鳯翅拂漣漪欲識
凌冬性唯有嵗寒知
李嶠竹詩　髙簳楚江濆蕭條含翠氛白花揺鳯影青節
動龍紋葉拂東南日枝捎西北雲誰知湘水上流淚獨
思君
王維沈十四拾遺新竹生讀經處同諸公作詩　閒居
日清静脩竹復檀欒嫩節留餘籜新叢出舊欄細枝風
響亂疎影月光寒樂府裁龍笛漁家伐釣竿何如道門
裏青翠拂仙壇
朱放竹詩　青林何森然沈沈獨曙前出墻同淅瀝開
户滿嬋娟籜卷初呈粉苔侵亂上錢疎中思水過深處
若山連疊夜常栖露清朝乍有蟬砌隂迎緩䇿簷翠對
攲眠迸笋雙分箭繁梢一向偏月過驚散雪風動極聞
泉幽谷添詩譜髙人欲製篇蕭蕭意何限不獨住湘川
令狐楚郡齋左偏栽竹詩　齋居栽竹北牕邊素壁新
開映碧鮮青藹近當行樂處綠隂深到卧帷前風驚曉
葉如聞雨月過春枝似帶煙老子憶山心暫緩退公閒
坐對嬋娟
白居易題盧秘書夏日新栽竹詩　湘竹初封植盧生
此考槃久持霜節苦新託露根難等度雖當户疎稠要
滿欄買憐分薄俸栽稱作閒官葉剪藍羅碎莖抽玉管
端幾聲清淅瀝一簇綠檀欒未夜青嵐入先秋白露漙
拂樓揺翡翠熨手弄琅玕韻遶牕風起隂鋪砌月殘炎
天聞覺冷窄地見疑寛梢動勝揺扇枝低好挂冠碧籠
煙羃幕珠灑雨珊珊曉籜晴雲展隂牙蟄虺蟠愛從抽
馬䇿惜未截漁竿松韻徒頻聽桃天不足觀梁慙當家
杏臺陋本司蘭撑撥詩人興勾牽酒客歡静連蘆簟滑
涼拂葛衣單豈止銷時暑應能保嵗寒莫同凡草木一
種夏中看
李紳南庭竹詩　東南舊美陵霜操五月凝隂入座寒
煙惹翠梢含玉露粉開春籜聳琅玕莫令戱馬童兒見
試引為龍道士看須信結根香實在鳯皇終擬下雲端
賈島題鄭常侍㕔前竹詩　綠竹臨詩酒嬋娟思不窮
亂枝低積雪繁葉亞寒風蕭颯疑泉過縈迴有徑通侵
庭根出土隔壁笋成叢疎影紗牕外清音寶瑟中卷簾
終日看欹枕幾秋同萬頃歌王子千竿伴阮公露光憐
片片雨潤愛濛濛嶰谷蠻湖北湘川灞水東何如軒檻
側蒼翠褭長空
許渾題諸塘館竹詩　蕭蕭陵雪霜濃翠異三湘疎影
月移壁寒聲風滿堂卷簾秋更早髙枕夜偏長忽憶南
游路萬竿今正涼
陳陶題僧院紫竹詩　喜遊蛟井寺復見炎州竹杳藹
萬丈間嘯風清獨速江南正霜霰吐秀弄顓頊似瑞驚
堅貞如魔試金粟笋非孝子泣文異湘靈哭金碧誰與
隣蕭森自成族新聞赤帝種子落毛人谷逺祖賜鷦鵬
遺芳遍南陸對烟蘇麻醜夾澗篔簹伏美譽動丹青瓌
姿豔秦蜀因緣鹿苑識想像蛇丘斸幾葉別黄茅何年
依白足龍樹蟄一花砌揺掃雲屋色静曼陁羅名髙給
孤獨青葱太子樹灑落觀音目法雨每沾濡玉毫時照
燭離居鸞節變住冷金顔縮豈念葛陂榮幸無狙父辱
光揺水精串影送蓮花軸江霧日相尋野鶚時寄宿幽
香入茶竈静翠直碁局肯羨垣上蒿自多籬下菊從來
道生一況伴龜藏六棲託詎星迴檀欒已雲矗霞杯傳
縹葉羽管吹紫玉久絶釣竿歌聊裁竹枝曲媿生黄金
地千秋為師綠
李嶠為百寮賀瑞笋表　綠籜含霜紫苞承雪凌九冬
而擢穎冒重隂而發翠伏惟陛下仁兼動植化感靈祇
故得萌動維新象珍臺之更始貞堅効質符聖夀之無
疆隣帝座而虚心當嵗寒而抱節一人有慶萬類呈祥
凡在見聞無不欣躍(竹/附)
　　物類部(果/)
唐張九齡荔枝賦　果之美者厥有荔枝雖受氣于震
方實禀精于火離乃作酸于此裔爰負陽以從宜蒙休
和之所播涉寒暑而匪虧下合圍以擢本傍䕃畆而抱
䂓紫文紺理黛葉緗枝蓊茸霮䨴環合棼纚如蓋之張
如帷之垂雲煙沃若孔翠于斯靈根所盤不髙不卑陋
下澤之沮洳惡層崖之嶮巇彼前志之或妄何側生之
見疵爾其勾芒在辰凱風入律肇允含滋芳敷謐溢緑
穗靡靡青英苾苾不豐其華但㫖其實如有意乎敦本
故從文而妙質蔕葯房以攅萃披龍鱗以駢比膚玉英
而含津色江萍以吐日朱苞剖明璫出炯然數寸猶不
可匹未玉齒而殆銷雖瓊漿而可軼彼衆味之有五此
甘滋之不一伊醇淑之無準非精言之能悉聞者歡而
竦企見者訝而驚仡心恚可以蠲忿口爽可以忘疾且
欲神于醴露何比數于甘橘援蒲桃以見擬亦古人之
深失若乃華軒洞開嘉賔四會時當燠煜客或煩憒而
斯果在焉莫不心侈而體泰信琱盤之仙液實玳筵之
綺繢有終食于累百逾益氣而理内故無厭于所甘雖
不貪而必愛沈李美而莫取浮𤓰甘而自退豈一座之
所榮冠四時而為最夫其貴可以薦宗廟珍可以羞王
公亭十里而莫致門九重兮曷通山五嶠兮白雲江千
里兮青楓何斯美之獨逺嗟爾命之不工每被誚于凡
口罕獲知于貴躬柿何稱乎梁侯梨何幸乎張公亦因
地之所遇孰能辨乎其中哉
鄭谷荔枝樹詩　二京曾見畫圖中數本芳菲色不同
孤棹今來巴徼外一枝煙雨思無窮夜郎城近含春瘴
杜宇巢低起暝風腸斷渝瀘霜霰薄不教葉似灞陵紅
曹松南海陪鄭司空遊荔園詩　荔枝時節出旌斿南
國名園盡興游亂結羅紋照襟袖别含瓊露爽咽喉葉
中新火欺寒食樹上丹砂勝錦州他日為霖不將去也
須圖畫取風流(已上/荔枝)
後梁宣帝櫻桃賦　惟櫻桃之為樹先百果而含榮既
離離而春就乍冉冉而冬迎異羣龍之無首垂牢器之
晚成鳥纔食而便墮雨薄灑而皆零未覩紅顔之實空
有薦廟之名等橘柚于簷户匹諸薦乎中庭異梧桐之
棲鳯愧綠竹之恒貞豈復論其美惡且聳榦乎前􁂻葉
繁抽而掩日枝長弱而風生且得蔽乎羲赫實當暑之
淒清
梁簡文帝奉答南平王康賚朱櫻詩　倒流映碧叢照
露擎朱實花茂蝶争飛枝濃鳥相失已麗金釵𤓰仍美
玉盤橘寧異梅似丸不羨萍如日永植平臺垂長與雲
桂宻徒然奉推甘終以愧操筆
唐太宗賦得櫻桃詩　華林滿芳景洛陽偏宜春朱顔
含逺日翠色影長津喬柯囀嬌鳥低枝映美人昔作園
中實今來席上珍
權德輿酬裴傑秀才新櫻詩　新果真瓊液來應宴紫
蘭圓疑竊龍頷色已奪雞冠逺火㣲㣲辨殘星隠隠看
茂先知味易曼倩恨偷難忍用烹騂駱從將玩玉盤流
年如可駐何必九華丹(已上/櫻桃)
宋謝惠連甘賦　嘉寒園之麗木美獨有此貞芳質葳蕤
而懐風性耿介而凌霜擬夕霞以表色指朝景以齊圓
侔萍實乎江介超玉果于崑山傾子節兮湘之區承君
翫兮堂之隅濯雨兮冒霜長無絶兮芬敷
陳徐陵詠甘詩　朱實挺江南苞品擅珍淑上林雜嘉樹
江潭間脩竹萬室擬封家千株挺荆國綠葉萋以布素
榮芬且郁得陳終宴歡良垂雲雨育(已上/甘)
梁呉均橘賦　増枝之木既稱英于綠地金衣之果亦委
體于玉盤見雲夢之千樹笑江陵之十欄葉葉之雲共
琉璃而並碧枝枝之日與金輪而共丹若乃秋夜初露
長郊欲素風賫寒而北來鴈銜霜而南渡方散藻于年
深遂凝貞于冬暮
唐何頻瑜洞庭獻新橘賦　白商謝𤣥律改風落瑶林寒
生窮海枇杷落而將盡荔枝摘而不待然後浮香外散
美味中成照斜暉而金色帶曉潤而霜清圓甚垂珠琪
樹方而孰可味能適口玉果比而全輕
白居易揀貢橘書情詩　洞庭貢橘揀宜精太守勤王
請自行珠顆形容隨日長瓊漿氣味得霜成登山敢惜
駑駘力望闕難申螻蟻情疎賤無由親跪獻願慿朱實
表丹誠
周元範奉和揀貢橘詩　離離朱實綠叢中似火燒山
處處紅影下寒林沈綠水火揺髙樹照晴空銀章自竭
人臣力玉液誰知造化功看取明朝船發後餘香猶尚
逐仁風
李嶠橘詩　萬里盤根植千株布葉繁既榮潘子賦方
重陸生言玉蘤含霜動金衣逐吹翻願辭湘水曲長茂
上林園(已上/橘)
晉傅𤣥桃賦　有東園之珍果兮承隂陽之靈和結柔根
以列樹兮豔長畆而駢羅夏日先熟初進廟堂辛氏踐
秋厥味益長亦有冬桃冷侔冰霜放神適意恣口所嘗
華升御于内庭兮飾佳人之令顔實充虚而療饑兮信
功烈之難原嘉放牛于斯林兮恱萬國之乂安望海島
而慷慨兮懐度朔之靈山何兹樹之獨茂兮條枝紛而
麗閒根龍虬而雲結兮彌萬里而屈盤禦百鬼之妖慝
兮列神荼以司姧辟凶邪而濟正兮豈唯榮美之足言
(已上/桃)
張協安石榴賦　揮長枝以揚綠披翠葉以吐丹流暉
俯散迴葩仰照爛若百枝並燃爀如烽燧俱燎皦如朝
日晃若龍燭晞絳綵于扶桑接朱光于若木爾乃赬蕚
挺蔕金牙承蕤䕃佳人之𤣥髻發窈窕之素姿遊女一
顧傾城無鹽化為南威于是天漢西流辰角南傾芳實
纍落月滿虧盈爰採爰收乃剖乃拆内璘豳以含紫外
滴瀝以震赤柔膚氷潔凝光玉瑩漼如冰碎泫若珠迸
含清冷之温潤信和神以理性(已上/榴)
唐李嶠梨詩　擅美𤣥光側傳芳瀚海中鳯文疎象郡花
影麗新豐春暮條應紫秋來葉早紅(集作色對瑶池/紫甘依大谷紅)若
令逢漢主還冀識張公(已上/梨)
梁簡文帝棗詩　浮華齊水麗垂彩鄭都竒白英紛靡
靡紫實摽離離風揺羊角樹日映雞心枝穀城踰石蜜
蓬岳表仙儀已聞安邑美永茂玉門垂(已上/棗)
梁禇澐柰詩　成都貴素質酒泉稱白麗紅紫奪夏藻芬
芳掩春蕙映日照新芳叢林抽晚翠誰為種三珠終焉
競八桂不讓圜丘中粲潔華庭際(已上/柰)
唐李嶠梅詩　大庾斂寒光南枝獨早芳雪含朝暝色風
引去來香舞袖迴青徑歌塵起畫梁若能遥止渇何暇
泛瓊漿(已上/梅)
梁沈約麥李詩　青玉冠西海碧石彌外區化為中園實
其下成路衢在先良足貴因小邈難逾色潤房陵縹味
奪寒水朱摘持欲以獻尚食且踟蹰
王筠答元金紫餉朱李詩　穠華春發彩結實不成蹊
潘生詠金谷魏后沈寒溪逢君重妖麗移翫入崇閨慙
無瓊玖報徒用萃幽棲(已上/李)
唐權徳輿賀神龍寺渠中瑞蓮表　絪緼降祉菡蓞敷榮
瑞兹灼灼之華迥出田田之葉雙房挺茂一雨均霑
栁宗元賀西内嘉蓮表　祥圖煥開異彩交映道協重
華慶傳種德陶隂陽之粹美孕造化之精英是使雙華
擢秀連蒂垂芳香激大王之風影耀天泉之水煥開宫
沼旁映給園靈貺應期天龍䕶聖寶厯夐超于小刼神
功允洽于大千(已上/蓮)
李嶠菱詩　鉅野韶光暮東平春溜通影揺江浦月香
引棹歌風日色翻池上潭花發鏡中五湖多賞樂千里
望難窮(已上/菱)
　　物類部(草/)
梁江淹蓮花賦　檢水陸之具品閱山海之異名珍爾秀
之不定乃天地之精英殖東國以流詠出西極而擅名
方翠羽而結葉比碧石而為莖蘂金花而赩色藕冰拆
而玉清載紅蓮以吐秀披絳華以舒英故香氛感俗淑
氣參靈躑躅人世茵蒀祇冥青桂羞烈沈水慙馨於是
生乎澤陂出乎江隂見綵霞之夕照覿雕雲之晝臨既
翕赩于洲渚亦映曖于川潯奪夜月及熒光掩朝日與
赩火出金沙而延曜被淥波而覃沲冠百草而絶羣出
異類之衆夥故仙聖傳圖英隠流記一為道珍二為世
瑞發青蓮于王宫騐竒花於陸地若其江淡澤芬則照
電爍日池光沼綠則明壁洞室曜長洲而瓊文映青崖
而火質或慿天淵之清峭或殖疏圃之蒙宻
唐顔籀幽蘭賦　洒嘉言而擅美擬自操以稱賢詠秀
質于楚賦騰芳聲于漢篇冠庶卉而超絶歴終古而彌
傳若乃浮雲卷岫明月澄天光風細轉清露㣲懸紫莖
膏潤綠葉水鮮若翠羽之羣集譬彤霞之競燃
宋之問秋蓮賦　曉而望之若電裳宛轉朝玉京夕而
察之若霞標灼爍散赤城既如秦女艷日兮鳯鳴又似
洛妃拾翠兮鴻驚足使瑶草罷色芳樹無情複道兮詰
曲離宫兮相屬飛閣兮周廬金鋪兮璧除君之駕兮旖
旎蓮之葉兮扶疎萬乗顧兮駐綵騎六宫喜兮停羅裾
仰仙遊而德澤縱𤣥覽而神虚豈與夫溪澗兮沼沚自
生兮自死海沂兮江沱萬里兮煙波泛漢女遊湘娥佩
鳴玉戯清渦中流欲渡兮木蘭楫幽泉一曲兮採蓮歌
江南兮峴北汀洲兮不極既有芳兮蓑城長無依兮水
國豈知移植天泉香飄列仙嬌紫臺之月露含玉宇之
風煙雜葩兮照燭衆彩兮相宣鳥翡翠兮丹青翰樹珊
瑚兮林碧鮮夫其生也春風盡蕩爍日相煎天桃盡兮
穠李滅出大堤兮豔欲燃夫其謝也秋灰度管金氣騰
天宫槐疎兮井桐變揺寒波兮風颯然歸根息豔兮八
九月乗化無窮兮千萬年越人望兮已長久鄭女採兮
無由緣何深蔕之能固何穠香之獨全別有待制揚雄
悲秋宋玉夏之來兮翫早紅秋之暮兮悲餘綠禮盛燕
臺人非楚材雲霞圖兮蘭為閤金銀酒兮蓮作杯落英
兮徘徊風轉兮衰頹入黄扉兮灑錦石縈白蘋兮覆緑
苔
史近漢武帝齋宫産靈芝賦　豈比夫楚水之空嘉萍
實仙宫之獨貴𤣥霜拔竒瑶砌標異彤庭紫蓋與祥雲
允合朱莖將火德相冥秀射猗蘭之室光連雲母之屏
煥國典而永昭歌頌徹𤣥風而丕耀德馨彼丹甑呈豐
器車表德潛美巖野挺芳幽側曷比夫耀甲乙之帳赫
矣朱榮結天地之精混然剛克異朝菌之為體同夜光
之非飾含聖澤以成春體正陽而禀色
陸龜䝉書帶草賦　吳娃楫上空羨苔滋魏主帷中惟
通蕙氣或乃蘭熒越徼薫茂周原幽搜莫及興詠徒存
此則對仲舉蕭疎之室處子山揺落之園不識深宫豈
是曾為帝女非侵逺道誰言能憶王孫　金燈照灼尚
驚秦帝之焚粉蝶留連真謂羽陵之蠧
楊炯幽蘭賦(全/)　惟幽蘭之芳草禀天地之純精抱青
紫之竒色挺龍虎之佳名不起林而獨秀必固本而叢
生爾乃丰茸十步綿連九畹莖受露而將低香從風而
自逺當此之時叢蘭正滋美庭幃之孝子循南陔而採
之楚襄王蘭臺之宫零落無叢漢武帝猗蘭之殿荒涼
幾變聞昔日之芳菲恨今日之不見至若桃花水上佩
蘭若而續魂竹箭山隂坐蘭亭而開宴江南則蘭澤為
洲東海則蘭陵為縣隰有蘭兮蘭有枝贈逺別兮交新
知氣如蘭兮長不改心若蘭兮終不移及夫東山月出
西軒日晩受燕女于春闈降陳王于秋坂乃有送客金
谷林塘坐曛鶴琴未罷龍劒將分蘭釭燭燿蘭麝氛氲
舞袖迴雪歌聲遏雲度清夜之未艾酌蘭英以奉君若
夫靈均放逐離羣散侣亂鄢郢之南都下瀟湘之北渚
步遲遲而適越心鬱鬱而懐楚徒眷戀于君王歛精神
于帝女汀洲兮極目芳菲兮襲予思公子兮不言結芳
蘭兮延佇借如君章有德通神感靈懸車舊館請老山
庭白露下而鶴警秋風髙而虬縈循階除而下望見秋
蘭之青青重曰若有人兮山之阿紉秋蘭兮嵗月多思
握之兮猶未得空珮之兮欲如何抽琴命操為幽蘭之歌
歌曰幽蘭生兮于彼朝陽含雨露之津潤吸日月之休
光美人愁思兮採芙蓉于南浦公子忘憂兮樹萱草于
北堂雖處幽林與窮谷不以無人而不芳趙元淑聞而
嘆曰昔聞蘭葉據龍圖復道蘭林引鳯雛鴻歸鷰去紫
莖歇露往霜來綠葉枯悲秋風之一敗與蒿草而為芻
又庭菊賦　含天地之精氣吹日月之淳光雲布霧合
箕舒翼張鬱兮曼衍郁兮芬芳珉枝金蕚翠葉紅芒其
在夕也言庭燎之晢晢其向晨也謂明星之煌煌爾其
萬里年華九州春色花灼爍兮如錦草綿連兮似織當
此時也和其光同其塵應春光而早殖及夫秋星下照
金氣上騰風蕭蕭兮瑟瑟霜剌剌兮稜稜當此時也弱
其志强其骨獨嵗寒而晚登雨還風去天長地久純黄
象于后土故採桑而菊衣輕體御于神仙故登山而菊
酒文賔採之而羽化康公服之而不朽東極于是長在
南陽以之眉夀
李康成採蓮詩　採蓮去月没春江曙翠鈿紅袖水中
央青荷蓮子雜衣香雲起風生歸路長歸路長那得久
各迴船兩揺手
王勃採蓮詩　採蓮歸綠水芙蓉衣秋風起浪鳬雁飛
桂棹蘭橈下長浦羅裙玉腕揺輕櫓葉嶼花潭極望平
江謳越吹相思苦相思苦佳期不可駐塞外征夫猶未
還江南採蓮今已暮今已暮摘蓮花渠今那必盡倡家
官道城南把桑葉何如江上採蓮花蓮花復蓮花花葉
何重疊葉翠本羞眉花紅强如頰佳人不在兹悵望別
離時牽花憐共蔕折藕愛連絲故情無處所新物徒華
滋不惜西津交解佩還羞北海雁書遲採蓮歌有節採
蓮夜未歇正逢浩蕩江上風徘徊蓮浦夜相逢吳姬楚
女何丰茸共問寒光千里外征客關山路幾重
鄭愔採蓮詩　錦楫沙棠艦羅帶石榴裙綠潭采荷芰
清江日稍曛魚鳥争唼喋花木相芬蒕不覺芳洲暮菱
歌處處聞
張敬徽採蓮詩　遊女泛江晴蓮紅水復清競多愁日
暮争疾畏船傾波動疑釵落風生覺袖輕相看未盡意
歸浦棹歌聲
楊衡採蓮詩　凝鮮霧渚夕揚艷綠波風魚遊乍散藻
露重稍欹紅楚客傷暮節吳娃泣敗藂促令芳本固寧
望雪霜中
温庭筠和太常杜少卿東都修竹里有嘉蓮詩　春秋
罷注直銅龍舊宅嘉蓮照水紅兩處龜巢清露裏一時
魚躍翠莖東同心表瑞荀池上半面分粧樂鏡中應為
臨川多麗句故持重艷向西風
李紳重臺蓮詩　綠荷舒卷涼風曉紅蕚開縈紫的重
游女漢皋争笑臉二妃湘浦並愁容自含秋露貞姿潔
不曉春妖冶態穠終恐玉京仙子識却持歸種碧池中
雍陶永樂殷堯藩明府縣池嘉蓮詠詩　青蘋白石匝
蓮塘水裏蓮開帶瑞光露濕紅芳雙朶重風揺綠蔕一
枝長同心梔子徒誇艷合穗嘉禾豈解香不獨豐祥先
有應更宜花縣對潘郎
李商隠荷花詩　都無色可並不奈此香何瑶席乗涼
設金羈落曉過覆衾燈照綺渡韈水沾羅預想秋前別
離居夢棹歌
王貞白宫池産瑞蓮詩　雨露及萬物嘉祥有瑞蓮香
飄雞樹近榮占鳯池先聖日臨雙麗恩波照並妍願同
指佞草生向帝堯前
唐太宗賦得殘菊花詩　階蘭凝曙霜岸菊照晨光露
濃晞曉笑風勁揺殘香細葉雕輕翠圓花飛碎黄還將
今嵗色復結後年芳
駱賔王秋菊詩　擢秀三秋晚開芳十步中分黄俱笑
日含翠共揺風碎影涵流動浮香隔岸通金翹徒可泛
玉斝竟誰同
白居易和錢員外早冬翫禁中新菊詩　禁署寒氣遲
孟冬菊初拆新黄間繁綠爛若金照碧仙郎小隠日心
似陶彭澤秋憐潭上看日慣籬邊摘今來此地賞野意
潛自適金馬門内花玉山峯下客寒芳引清句吟賞煙
景夕賜酒色偏宜握蘭香不敵淒淒百卉死嵗晚冰霜
積有此花開時殷勤助君惜
李商隠菊詩　暗暗澹澹紫融融冶冶黄陶令籬邊色
羅含宅裏香幾時禁重露實是怯斜陽願泛金鸚鵡昇
君白玉堂
又野菊詩　苦竹園南椒塢邊㣲香冉冉淚涓涓已悲
節物同寒鴈忍委芳心與暮蟬細路獨來當此夕清罇
相伴省他年紫雲新苑移花處不取霜栽近御筵
許棠白菊詩　所向雪霜姿非關落帽期香飄風外別
影到月中疑發在林凋後繁當露冷時人間稀有此自
古乃無詩
羅隠菊詩　籬落嵗云晏數枝聊自芳雪裁纖蘂宻金
拆小苞香千載白衣酒一生青女霜春叢莫輕薄彼此
有行藏
梁孝元帝蘭澤多芳草詩　春蘭本無艷春澤最葳蕤
燕姬得夢罷尚書奏事歸臨池影入浪從風香拂衣當
門已芬馥入室更芳菲蘭生不擇逕十步豈難稀
陳張正見蘭生野逕詩　披襟出蘭畹命酌動幽心鋤罷
還開路歌諠自動琴華燈共影落芳杜雜花深莫言閒
逕裏遂不斷黄金
唐張九齡園中時蔬盡加鋤理唯秋蘭數本委而不顧彼
雖一物有足悲者遂賦二章詩　幸得不鋤去孤苗守
舊根無心羨㫖蓄豈欲近名園遇賞寧充佩為生莫礙
門幽林芳意在非是為人論
釋無可蘭詩　蘭色結春光氛氲掩衆芳過門階覆葉
尋澤逕連香畹静風吹亂亭秋雨引長靈均曾擥擷紉
珮挂荷裳
梁呉均採藥大布山詩　我本此山北緣澗採山麻九莖
日反照三葉長生花可以蠲憂疾聊持駐景斜景斜不
可駐年來果如驅安得崑崙山偃蹇樹三珠三珠樹始
荄絳葉陵朱臺玉壺白鳯肺金鼎青龍胎韓衆及王子
何代無仙才安期倘欲顧相見在蓬萊
唐王績採藥詩　野情貪藥餌郊居倦蓬蓽青龍䕶道符
白犬遊仙術要䥥戊巳月負鍤庚辛日時時斷嶂遮往
往孤峯出行披葛仙經坐撿農皇帙龜蛇採二苓赤白
尋雙术地凍根難盡藂枯苗易失從容肉作名薯蕷膏
成質家豐松葉酒器貯參花蜜且復歸去來刀圭輔衰
疾
劉禹錫楚州開元寺北苑枸杞詩　僧房藥樹依寒井
井有香泉樹有靈翠黛葉生籠石甃殷紅子熟照銅瓶
枝繁本是仙人杖根老新成瑞犬形上品功能甘露味
還知一勺可延齡
蕭穎士為李北海進芝草表　遐考曩厯旁窺瑞諜多
矣至若神爵九枝青龍三幹菌蠢池籞葳蕤甸服猶復
登諸宗廟被以頌聲又況極道德之至精鑠𤣥元之景
命超漢軼魏光圖掩諜之秘瑞哉　雖復晨敷者五競
爽于丹田嵗秀者三擢榮于𤣥圃以兹覩彼奚其瑣碎
崔融為皇太子賀天后芝草表　霑霈雨露之精搖
動風雲之氣斜臨網樹分貝葉而重開近對淪池接蓮
華而倒下豈與夫生于石室空傳好道之言産自珠宫
徒事不經之說
崔融為皇太子賀芝草表　瑞命天來祥符日至煌煌
三秀分芰井而攅柯曄曄九光間梅梁而吐葉晉都宫
閣何必靈芝之臺洛邑山川居然宻芝之地　觀其如
蓋如閣如日如星得五方之氣象合四時之景色僊人
在上則車馬疑飛神龍居下則風雲不去謂蓬瀛之海
列即崑閬之山開魏皇之雙榦莫儔漢帝之九莖為劣
可以薦郊廟可以觴公卿
梁庾肩吾答陶隠居賚术煎啟　竊以綠葉抽條生于首
峯之側紫花標色出自鄭岩之下百邪外禦六府内充
山精見書華神在籙木熒火謝盡採擷之難啟旦移申
窮淋漉之劑故能競爽雲珠争竒冰玉自非身疲掌硯
役倦攀桃豈可立致還年坐生羽翼臨沅丹井方覺可
捐酈縣菊泉無勞復汲庶得遨遊海岸追涓子之塵馳
騖霍山共陳生為侣謡俗輕施尚曰難酬出世鴻恩寧
知上報
唐于邵遊李校書花藥園序　但覩其縹𦕈霞錯葱蘢煙
布宻葉層映虚根不揺珠㸃夕露金燃曉光而後花發
五色色帶深淺藂生一香香有近逺色若錦繡酷如芝
蘭動皆襲人静則奪目此李公及時之適也至若上苗
可食下體可採子入菰飯華雜蒲葅既甘平而性寒又
辛温而執熱癖除而不為去傳風愈而安知及書此李
公谷中之本也
　　物類部(蔬/)
晉陸機𤓰賦　發金榮于秀翹結玉實于柔柯蔽翠景以
自育綴脩莖而星羅夫其種族類數則有括蔞定桃黄
㼐白摶金文宻筩小青大斑𤣥骭素椀貍首虎蹯東陵
出于秦谷桂髓起于巫山五色比象殊形異端或濟貌
以表内或惠心而醜顔或攄文而抱綠或披素而懐丹
氣洪細而俱芬體修短而必圓芳郁烈其充堂味窮理
而不䬼德𢎞濟于饑渇道殷流乎貴賤
唐康子玉𤓰賦　爾其大則三尺二升美則金漿玉實狸
頭羊骹之字黄㼐白摶之質感仙貴于孫鍾避世資于
步隲異蔕表于前代同心彰乎曩日既而横綺席會嘉
賔琴罇逸賞海陸具陳香分四座氣雜八珍既取類于
母子亦取辨於君臣
李嶠𤓰詩　欲識東陵味青門五色𤓰龍蹄逺珠履女
臂動金花六子方呈瑞三仙實可嘉終期奉絺綌謁帝
佇非賒
栁宗元禮部賀嘉𤓰表　伏惟陛下保合太和緝熈庶
類德馨上達神化旁行嘉𤓰發祥來自侯服質惟同蒂
見車書之永均地則移風知化育之方始七月而食豳
土歌王業之艱五色稱珍東陵詠嘉賔之會未聞感通
若斯昭著者也　背芳春以初載近朱夏而自延　奮
脩絲之漠漠邁秀體之綿綿　赴廣武以長蔓粲煙接
以雲連　有葛虆之覃及象椒聊之衆多
　　物類部(鳥/)
晉顧愷之鳳賦　望太清以抗思誕儀鳯之逸羣禀鶉火
之靈曜資和氣之烟煴允鷄喙而燕頷宛蛇頸而龍文
勵歸昌于漢陽發明德乎聖君荷義躡正雞跱鴻前比
翼交輝五色備宣興八風而降時雨音中鍾律步則規
矩朱冠赫以雙翹靈質翽其髙舉歴黄冠于招揺陵帝
居之懸圃
唐(闕/)　鳯巢阿閣賦　臨四榮而肅乎雲委播五采而
煥爾霞鮮　爰居爰處恒依應龍之祥載飛載鳴寧侣
化鴛之瓦道既砥平時亦鏡清厭丹穴而不息鄙髙岡
而不鳴方為應至仁而來𤣥扈豈徒愛層構而集丹楹
李解鳳凰來儀賦　吸天地之嘉氣赴簫韶之雅聲知至
道之可樂識太階之已平身安撫馴或顧步以屢舞心
畏榮寵乍聮騫而若驚寧同衆鳥之德竊比達人之情
　夜宿椅桐之枝朝飡竹實之粒望雙闕以上下先百
禽而翔集祥風飄而響清甘露沾而羽濕對離景以照
耀披慶雲而出入
崔損鳯鳴朝陽賦　旁應𤣥律調十二管于四時上陵
紫煙擊九萬里而一息非丹穴勿處非蒼竹不食小鵬
起于扶揺卑鸞棲乎枳棘若夫鷄冠鷰頷心逺貌閒雖
衆禽之累百諒比德而難攀　六合為之澄朗八風于
是揚清川不波而昭其德地不翳而感其聲
李嶠鳯詩　有鳥居丹穴其名曰鳯凰九苞應靈瑞五
色成文章屢向秦樓側頻過洛水陽鳴岐今日見阿閣
佇來翔(已上/鳯)
宋鮑照舞鶴賦　散幽經以驗物偉胎化之仙禽鍾浮曠
之藻質抱清迥之明心指蓬壺而翻翰望崑閬而揚音
帀日域以迴騖窮天步而髙尋踐神區其既逺積靈祀
而方多精含丹而星曜頂凝紫而烟華引員吭之纖婉
頓脩趾之洪姱疊霜毛而弄影振玉羽而臨霞朝戲于
芝田夕飲乎瑶池厭江海而遊澤掩雲羅而見羈去帝
鄉之岑寂歸人寰之喧卑嵗峥嶸而愁暮心惆悵而哀
離于是窮隂殺節急景凋年涼沙振野箕風動天嚴嚴
苦霧皎皎悲泉冰塞長河雪滿羣山既而氛昬夜歇景
物澄廓星翻漢迴曉月將落感寒鷄之早辰憐霜雁之
違漠臨驚風之蕭條對流光之照灼唳清響于丹墀舞
飛容于金閣始連軒以鳯蹌終宛轉而龍躍躑躅徘徊
振迅騰摧驚身蓬集矯翅雪飛離綱别赴合緒相依將
興中止若往而歸颯沓矜顧遷延遲暮逸翮後塵翺翥
先路指會䂓翔臨岐矩步態有遺妍貌無停趣奔機逗
節角睞分形長揚緩騖並翼連聲輕迹凌亂浮影交横
衆變繁姿參差洊宻烟交霧凝若無毛質風去雨還不
可殚悉既散魂而盪目迷不知其所之忽星離而雲罷
整神容而自持仰天居之崇絶更惆悵以驚思當是時
也燕姬色沮巴童心恥巾拂兩停丸劒雙止雖邯鄲其
敢倫豈陽阿之能擬入衛國而乗軒出吳都而傾市守
馴養于千齡結長悲于萬里
梁簡文帝賦得舞鶴詩　來自芝田逺飛渡武溪深振
迅依吳市差池逐晉琴竒聲傳迴澗動翅拂花林欲知
情外物伊洛有清潯
隋孔徳紹賦得華亭鶴詩華亭失侣鶴乗軒寵遂終三
山陵苦霧千里激悲風心危白露下聲斷綵絃中何言
斯物變翻復似遼東
唐虞世南飛來雙白鶴詩飛來雙白鶴奮翼逺凌煙俱
棲集紫蓋一舉背青田颺影過伊洛流聲入管絃鳴儔
倒景外刷羽閬風前映海疑浮雪拂澗瀉飛泉燕雀能
知去蜉蝣不識還何言別儔侣從此間山川顧步已相
失徘徊反自憐危心猶警露哀響詎聞天無因振六翮
輕舉復隨仙
張九齡郡府中見羣鶴詩　雲間有數鶴撫翼意無違
曉日東田去宵煙北渚歸讙呼良自適羅列好相依逺
集長江静髙翔衆鳥稀豈煩仙子馭何畏野人機却念
乗軒者拘留不得飛
裴度白二十侍郎有雙鶴留在洛下予西園多野水長
松可以栖息遂以詩請之　聞君有雙鶴羈旅洛城東
未放歸仙去何如乞老翁且將臨野水莫閉在樊籠好
是長鳴處西園白露中
白居易酬裴相公乞予雙鶴詩　警露聲音好沖天相
貌殊終宜向寥廓不稱在泥塗白首勞為伴朱門幸見
呼不知疎野性解愛鳯池無
李逺失鶴詩　秋風吹起九皋禽一片閒雲萬里心碧
落有情應悵望瑶臺無路可追尋初來白雪翎猶短欲
去丹砂頂漸深華表柱頭留語後更無消息到如今
趙嘏山陽盧明府以雙鶴寄遺白氏以詩為答因寄和
詩　緱山雙去羽翰輕應為仙家好弟兄茅固枕前秋
對舞陸雲溪上夜曾鳴紫泥封處曽回首碧落歸時莫
問程自笑滄江一漁叟何由似爾到層城
李羣玉失鶴詩　瑶臺煙霧外一去没還心暗海蓬壺
逺秋風碧落深墮翎留片雪雅操入孤琴不是籠中物
雲羅更莫尋(已上/鶴)
周庾信齊王進蒼烏表　臣聞飛南陽之雉尚闡霸圖
下建章之鵠猶調和氣況乃虞廷告瑞姬社呈祥咸髙
識哺之心實貫能知之性伏惟皇帝陛下德教百姓孝
刑四海攝提從紀天下文明是以東海輸禽乍改黔質
西山度羽或變蒼精臣去月三十日行到陜州獲大都
督莫仁囘樂列稱于州射堂内見一蒼烏林薄回翔循
環不去駐乗木之精轉司風之翼即召儀同等同時觀
見斯實禮敬所覃孝慈之感理宜歸瑞秘圖書祥帝冊
用光至德取効升平無令赤鳯留止偏為瘞玉之歌𤣥
鶴徘徊獨擅銜珠之舞
唐張説進白烏賦　雪羽霜毛冰清玉狀拔竒綠林之下
賞異紫臺之上瞰鳷鵲之紗牕抱鳯凰之衣桁恐同類
之見嫉畏不才之速謗期委命于渥恩豈願思于閒放
　採朝噪之聲樂眷夜啼之曲新無芒距而躍武不鈎
觜以懐仁謝先容而特達却假飾以全真鑒深心于反
哺終報德于君親
裴度白烏呈瑞賦　上瓊樹而若無下瑶階而乍失懐
恩反哺方去去以凌雲養素來儀且翻翻而就日　不
染而成因心之孝以立匪召而至感物之道遐宣　雲
凝標于羽族玉潤合于王度常從碧海隨杲日而悠揚
今在華林偶盛時而瞻顧
孟簡白烏呈瑞賦　驗白烏之祥諜告皇家之寶祚蓋
由天子張至仁本太素享宗廟而無爽薦孝敬而有度
何嘗日浴翻皓體以來儀曽異火流奚丹羽之可慕凌
翯翯之白鳥類振振之翔鷺禀純德而自甄誠衆色之
難汙觀其皎皎竒狀明明麗質霜毳潔朗玉姿閒逸不
愛其瑞嘉載飛之可瞻思効其祥見莫黑之如失　出
林而日華亂動繞樹而月影相鮮(已上/烏)
晉潘岳射雉賦　渉青林以游覽兮樂羽族之羣飛聿采
毛之英麗兮有五色之名翬厲耿介之專心兮侈雄豔
之姱姿巡丘陵以經畧兮畫墳衍而分畿　麥漸漸以
擢芒雉鷕鷕而朝雊眄箱籠以掲驕睨驍媒之變態奮
勁骹以角搓瞵悍目以旁睞鶯綺翼而䞓撾灼繡頸而
衮背鬱軒翥以餘怒思長鳴以効能爾乃搫場拄翳停
僮葱翠綠栢參差文翮鱗次蕭森繁茂婉轉輕利裏料
戾以徹鑒表厭躡以宻緻恐吾游之晏起慮原禽之罕
至甘疲心于企想分倦目以寓視何調翰之喬桀邈儔
類而殊才候扇舉而清呌野聞聲而應媒褰㣲罟以長
眺已踉蹡而徐來摛朱冠之赩赫敷藻翰之毰毸首葯
綠素身拖黼繪青鞦莎靡丹臆蘭綷或蹶或啄時行時
止斑尾揚翹雙角特起良遊呃喔引之䂓裏應叱愕立
擢身竦峙捧黄間以宻彀屬剛罫以潛擬倒禽紛以迸
落機聲振而未已
唐謝觀越裳獻白雉賦　閉靈質于雕玉馳星使于絶域
夕辭南土形迷夜月之光曉向北風影混朝霜之色
過吳門而練影光透惹曹風而麻衣色浮　歴雉門而
捧進隨鴻臚而坌入俯雕題而就位拱疏趾以前集利
觜玉植修領縞戢風揺細尾當軒而練帶長垂日照輕
毛在手而雪花孤立以其耿介無比貞明可稱距列瑶
刺身摛鶴翎徘徊而隟駒其轉奮迅而振鷺將興其浄
珉潔其神露凝皎皎敷粉亭亭卓冰自禀時清之化誠
非日浴之能(已上/雉)
隋許善心神雀頌序　月棲日浴熱坂寒門吹鱗没羽之
荒赤蛇青馬之裔解辮請吏削袵承風豈止呼韓北埸
頫勒狼居之岫息慎南境近表不耐之城故使天不愛
道地寧恡寶川岳展異幽顯効靈狎素游赬團膏潄醴
半景青赤孳歴虧盈足足懐仁般般擾義祥祐之來若
此升降之化如彼　白爵主鐵象之竒赤爵銜丹書之
貴班固神爵之頌履武戴文曹植嘉雀之篇棲庭集牖
未若于飛武帳來賀文㮰刷彩青蒲將翺赤罽玉几朝
御取翫軒楯之間金門旦開兼留翬翟之鑒終古曠世
未或前聞福召冥徵得之兹日　煥發王䇿昭彰帝道
御地七神飛天五老山祗吐秘河靈孕寶黒羽升壇青
麟伏皁丹烏流火白雉從風棲阿德卲鳴岐祚隆未如
神爵近賀王宫五靈何有百福攸同孔圖獻赤荀文表
白節節竒音行行瑞迹化玉黼扆銜環陛㦸上天之命
明神所格　謹按考異記曰軒轅有黄爵赤頭立日傍
占云土精之應又禮稽命徵云祭祀合宜則黄雀集昔
漢集泰畤之殿魏立文昌之宫一見雍丘之祠三入東
平(一作/平東)之府並旁觀迴矚事陋人㣲奚足稱之矣
周庾信齊王進赤雀表臣聞南陽雉飛尚論秦霸建章
鵠下猶明漢德當今天不愛寶地必呈祥自應長樂觀
符文昌啟瑞　光同朱鳯色類丹烏降火飛精似入公
車之府流金成製若上凌雲之臺謹按赤雀銜書止于
酆户周之受命興乎此祥即事所觀同符合契實可圖
形瑞譜書頌儒林事足成臺名堪紀號豈直雲中太守
見赤心之奉主蓬萊童子知白環之報恩(已上/雀)
宋汪藻賀赤烏白鵲表　治格時雍祥昭羽屬生皆異
禀凝丹素以成形出若相符信圖書之上瑞必有召此
來非偶然　伏以烏本陽精鵲知嵗事方聖祚紹隆於
火德適天時應在于金穰宜爾珍禽呈兹瑞質孝能致
哺煌煌儀則之新喜必傳音翯翯羽毛之潔用明諸福
之畢至孰謂二蟲之無知　是生神物來相昌期將合
采以成章乃同時而薦祉徊翔有煒協周家王屋之符
粹美而真異莊子彫陵之見既九重之有托寧三匝以
求安(已上/鵲)
唐鄭繇白鷹詩　白錦文章亂丹霄羽翮齊雲間呼暫下
雪裏放還迷梁苑驚池鶩陳倉拂野鷄不知寥廓外何
處是依棲
張謂進白鷹狀　特禀異氣挺生殊姿頭圓頂平臆
濶脛短丹目時轉志凌雲霄花毛始齊色浄霜雪　徒
有願于擊搏竟無階于効用今寒風凛冽殺氣嚴凝萬
乗時巡六龍各狩出樊籠之地登校獵之塲必能隨人
指縱驅御苑之狐兔順時行令逐禁林之鳥雀物性有
適天心所知
蘇頲雙白鷹讃序　皓如練色班若綵章積雪全映飛
花碎㸃所謂金氣之英瑶光之精髙髻偉臆長距秀頸
奮發而銳堅剛則厲摩天絶海電擊飈逝觀其行時令
順秋殺指麾應㨗顧盼餘雄當落鵬之賞蔑仇鷂之敵
實稀代之尤也　職命司冦師惟尚父聞箴刺奸擇善
為吏
晉孫楚鷹賦　有金剛之俊鳥生井陘之巖阻超萬仞之
崇巔䕃青松以静處體勁悍之自然振肅肅之輕羽摛
狡兔于平原截鴻雁于河渚且其為相也疏尾濶臆髙
鬐秃顱深目蛾眉狀似愁胡曲觜短頸足若雙枯麾則
應機招則易呼背碣石以西遊經馬嶺而南徂于時商
秋既邁嵗在𤣥冥風霜激厲羽毛振驚爾乃䇿良驥服
羔裘鞲青骹戲田疇縈深谷繞山丘定心意審精眸獸
馳厥足鳥矯其翼下赴幽谿上翔辰極隨指授以騰踴
因升降以畢力紛連薄以攖竄遂陷首以摧臆
唐(闕/)　蒼鷹賦　散以瑶光之彩來自鍾巖之丘周
官以司㓂比徳漢氏以將軍作儔鈎成利嘴電轉竒眸
蒼姿疊色𤣥距聨鞲　凌紫氣而蔽日下平皋而覆草
歸鴻失四飛之路狡兔亡三穴之道
章孝標見人臂蒼鷹詩　星眸未放瞥秋毫頻掣金鈴
試雪毛會使老拳供口腹莫辭親口啖腥臊穿雲自怪
身如電殺兔誰知爪勝刀可惜忍饑寒日暮向人鵮(知/咸)
(切鳥啄/食也)斷碧絲絛(已上/鷹)
杜甫鵰賦　當九秋之清淒見一鶚之直上以雄才為
己任横殺氣而獨往梢梢勁翻肅肅遺響杳不可追俊
無留賞　然後綴以珠飾呈于至尊摶風槍櫐用壯旌
門乗輿或幸别館獵平原塞蕪空濶霜仗喧繁觀其夾
翠華而上下卷毛血之崩奔隨意氣而電落引塵沙而
晝昏豁堵墻之榮觀棄功效而不論斯亦足重也　降
精于金立骨如鐵目通于腦筋入于節架軒楹之上純
漆光芒掣棟梁之間寒風凜烈雖趾蹻千變林嶺萬穴
擊藂薄之不開突杈枒而皆折此又有觸邪之義也(已上/鵰)
李邕鶻賦　一指一呼一擊一搏為主之用騁人之樂
凛然神動翕然氣作殞三窟之狡兔斃五里之仙鶴騰
霄漢而風卷透原野而星落萬乗為之顧盼六軍為之
揮霍歡聲動于天地逸氣靄于林薄　驅逐妙于人智
促節合于兵機禽雖小而不陋獸雖捷而無依或則九
霄擊下萬里接來風行電轉月上雲開乍差池而不中
終棄置而不迴彼俊異之英決豈凝滯于嫌猜
髙適奉和鶻賦　嚴冬欲雪蔓草初焚野莽蕩而風𦂳
天峥嶸而日曛忿頑兔之狡伏恥髙鳥之成羣始滅没
而畧地忽昇騰而篲雲翻決裂以電擊皆披靡而星分
奔走者折脇而絶脰鳴噪者血灑而毛紛雖百中而自
我終一呼而在君　翕六翮以直上交雙指以迅擊合
連弩之應機類鳴􁫟之破的　升巢絶壁獨立危條心
倐忽于萬里思超遥于九霄豈外物之能慕豈凡禽之
見邀(已上/鶻)
陳後主夜亭度鴈賦　春望山楹日暖苔生雲隨竹動
月共水明暫逍遥于夕逕聽霜鴻之度聲度聲已悽切
猶含關塞鳴從風兮前侣駛帶暗兮後羣驚帛久兮書
字滅蘆束兮斷銜輕
唐盧照鄰失羣雁詩　三秋北地雪皚皚萬里南翔渡海
來欲隨石鷰沈湘水試逐銅烏繞帝臺帝臺銀闕距金
塘中間鴛鷺已成行先過上苑傳書信暫下中州戲稻
粱虞人負繳來相及齊客虚弓忽見傷毛翎顦􁀙飛無
力羽翮摧頽君不識唯有莊周解愛鳴復道郊歌重竒
色惆悵驚思悲未已徘徊自憐中罔極傳聞有鳥集朝
陽詎勝仙鳬邇帝鄉雲間海上應鳴舞逺得鵾絃猶獨
撫金龜全寫中牟印玉鵠當變萊蕪釜願君弄影鳯凰
池時憶籠中摧折羽
又同臨津紀明府孤鴈詩　三秋違北雁萬里向南翔
河洲花稍白關塞葉初黄避繳風霜勁懐書道路長水
流疑箭動月照似弓傷横天無有陣度海不成行會刷
能鳴羽還赴上林鄉
駱賔王秋鴈詩　聮翩辭海曲揺曳指江干陣去金河
冷書歸玉塞寒帶月凌空易迷煙逗浦難何當同顧影
刷羽泛清瀾
又詠雁詩　唼藻滄江逺銜蘆紫塞長霧深迷曉景風
急斷秋行陣照通宵月書封幾夜霜無復能鳴分空知
愧稻粱
杜牧早鴈詩　金河秋半虜弦開雲際驚飛四散哀仙
掌月明孤影過長門燈暗數聲來須知胡騎紛紛在豈
逐春風一一迴莫厭瀟湘少人處水多菰米岸莓苔
鄭谷早鴈詩　八月悲風九月霜蓼花紅淡葦條黄石
頭城下波揺影星子灣西雲間行驚散漁家吹短笛失
羣征戍鏁殘陽故鄉聞爾亦惆悵何況扁舟非故鄉(已上/鴈)
樊晦鷰巢賦　鳯凰集于梧桐鷦鷯巢于枳棘俱順時
以適理盡攝生以自得豈如雕梁禖燕葺髙巢以安息
既開珧户逐仙羽以長生或在王筵(疑作玉筐文選安/陸王碑文注有娀)
(氏取燕/復入筐)馴主人而含識質有禀于𤣥造妙無方兮何極
頡頏金屋差池翠宫銜泥繞棟度勢巡空憐綺牕之華
影愛羅幌之春風得地相賀分飛就功廣狹殊軌規模
不同散彩彬斑攅文潗㵫疊輕蘂而矜暖布重泥而訝
濕
陳蕭詮銜泥雙燕詩　銜泥金屋外表瑞玉筐中學飛疑
漢妾巢幕憚吳宫爪截還猶短窠成長不空詎並零陵
石飛舞逐春風
唐李嶠燕詩　天女伺辰至𤣥依澹碧空差池沐時雨頡
頏舞春風相賀雕楹側雙飛翠幕中勿驚留爪去猶冀
識吳宫
李益早燕送別詩　碧草漫如線來去雙飛燕長門未
有春先入班姬殿梁空繞復息簷寒窺欲遍今至隨紅
蘂昔還悲素扇一别與秋鴻差池詎相見
鄭谷燕詩　年去年來來去忙春寒煙暝度瀟湘低飛
綠岸和梅雨散入紅樓揀杏梁閒几硯中窺水淺落花
徑裏得泥香千言萬語無人會又逐流鶯過短牆(已上/燕)
漢禰衡鸚鵡賦　惟西域之靈鳥挺自然之竒姿體金精
之妙質含火德之明煇性辯慧而能言兮才聰明以識
機故其嬉遊髙峻栖跱幽深飛不妄集翔必擇林紺趾
丹觜綠衣翠衿采采麗容咬咬好音雖同族于羽毛固
殊智而異心配鸞皇而等美焉比德于衆禽於是羨芳
聲之逺揚偉靈表之可嘉命虞人于隴坻詔伯益於流
沙跨崑崙而播弋冠雲霓而張羅雖綱維之備設終一
目之所加且其容止閒暇守植安停逼之不懼撫之不
驚寧順從以逺害不違忤以喪生故獻全者受賞而傷
肌者被刑爾乃歸窮委命離羣喪侣閉以彫籠翦其翅
羽流飄萬里﨑嶇重阻踰岷越障載罹寒暑女辭家而
適人臣出身而事主彼賢哲之逢患猶棲遲以羈旅矧
禽鳥之㣲物能馴擾以安處
宋謝莊赤鸚鵡賦　及其雲移霞峙霰委雪翻陸離翬漸
容裔鴻軒躍林飛岫煥若輕電溢煙門集塲棲圃曄若
夭桃被玉園至于氣淳體浮霧下崖沈月圖光于綠水
雲寫影于青林遡還風而聳翮霑清露而調音
唐李百藥鸚鵡賦　繡領綺翼紅衿翠裳飾以朱紫間以
𤣥黄碧雞仰而寢色金鵝對以韜光亘萬里之重阻隨
四夷而來王既逾嶺以自致亦凌江而逺翔開神情之
聰辨發樞機而抑揚　咨此鳥之來儀亦攝生而遂性
辨方物于圖象具靈表于言詠酬對清敏發吐祥正實
靡靡而可恱雖喋喋而無競徘徊阿閣容與堂皇背風
雲之遐路承日月之休光聽簫韶之逸響味椒掖之餘
芳更無歎于羅罻終懐恩于稻粱　應舞節以鸞回慕
知來而鵲起先假道于朱咮方徐行于紺趾配六象以
表德參四靈而効祉庭開霧夕景浄霞空乍褰珠網始
出金籠遊萬年于木末翫四照于花叢窺仙盤而飲露
登井幹以承風
唐(闕/)　白鸚鵡賦　雪膚皎晶擯池鷗之光潔霜毛
瑩浄奪軒
郝名逺白鸚鵡賦　霜毛雪毳鮮襟皓臆明眸珠朗脩
趾赬飾理翮整翰仰雲路而翻飛自邇陟遐託風林以
棲息(已上/鸚鵡)
梁元帝鴛鴦賦　勝林鳥之同心邁池魚之比目朝浮
兮浪華夜集兮江沙萍隨流而傅岸網因風而綴花見
虹梁之春色復相鳴而戢翼蘭渚兮相依同盛兮同衰
魂上相思之樹文生新市之機金鷄玉鵲不成羣紫鶴
紅雉一生分願學鴛鴦鳥連翩恒逐君
崔珏和友人鴛鴦詩(三首/)　翠鬛紅毛舞夕暉水禽情似
此禽稀暫分烟島猶迴首只渡寒塘亦並飛映霧乍迷金
殿瓦逐梭齊上玉人機採蓮無限蘭橈女笑指中流羨
爾歸　寂寂春塘煙晩時兩心如影共依依溪頭日暖
眠沙穏渡口風寒浴浪稀翡翠莫誇饒彩飾鸊鵜須美
好毛衣蘭深芷宻無人見相逐相呼何處歸　舞鶴翔
鸞俱别離可憐生死兩相隨紅絲毳落眠沙處白雪花
成蹙浪時琴上只聞交頸語牕前空展共飛時如何相
見長相對肯羨人間多所思(已上/鴛鴦)
魏鍾㑹孔雀賦　有炎方之偉鳥感靈和而來儀禀麗精
以挺質生丹穴之南垂戴翠旄以表弁垂綠蕤之森纚
裁脩尾之翹翹若順風而揚麾五色㸃注華羽參差鱗
交綺錯文藻陸離丹口金輔𤣥目素規或舒翼軒峙奮
迅洪姿或蹀足躇蹰鳴嘯郁吚(已上/孔雀)
梁沈約反舌賦　其聲也驚詭噂噆縈紆離亂駢浮迴合
嵒危瑣散或發曲無漸或收音去半既含意于將曉亦
流妍于始旦雜沓逶迤噭咷參差攅嬌動葉促囀縈枝
分宫析徵萬矩千䂓因風起哢曳響生竒對芳辰于此
月屬今余之遵暮倦城守之諠疲愛田郊之閒素眷春
物而懐之聞好音于庭樹(已上/反舌)
唐張何織鳥詩　季春三月裏戴勝下桑來映日華冠動
迎風繡羽開候驚蠶事晩織向女工裁旅宿依花定輕
飛遶樹迴欲過髙閣栁更拂小庭梅所寄一枝在寧憂
弋者猜
陸扆禁林聞曉鶯詩　曙色分層漢鶯聲繞上林報花
開瑞錦催栁綻黄金斷續隨風逺間關送月沈語當温
樹近飛覺禁林深繡户驚殘夢瑶池囀好音願將棲息
意從此沃天心
顧況春鳥詞送元秀才入京詩　春來繡羽齊暮向竹
林栖禁苑銜花出河橋隔樹啼尋聲知去逺顧影念飛
低别有無巢鷰猶窺幕上泥(已上/鶯)
晉傅𤣥鬬雞賦　𤣥羽黝而含曜兮素毛熲而揚精紅縹
厠于㣲黄兮翠彩蔚而流青五色錯而成文兮質光麗
而豐盈前看如倒傍視如傾目象規作觜似削成髙膺
峭跱雙翅齊平躍身竦體怒勢横生爪似鍊鋼目如奔
星揚翹因風撫翮長鳴猛志横逸勢凌天廷或躑躅踟
蹰或囁喋容與或爬地俯仰或撫翼未舉或狼顧鴟視或
鸞翔鵠舞或佯背而引敵或畢命于强禦于是紛紜翕
赫雷合電擊争奮身而相㦸兮競隼鷙而鵰睨得勢者
凌九天失據者淪九地徒觀其戰也則距不虚挂翮不
徒拊意如飢鷹勢如逸虎
梁簡文帝鬭鷄詩　歡樂良無已東郊春可遊百花非
一色新田多異流龍尾横津漢車箱起戍樓玉冠初警
敵芥羽忽猜儔十日驕既滿九勝勢恒遒脫使田饒見
堪能說魯侯
又劉孝威詩　丹鷄翠羽張妬敵復專塲翅中含芥粉
距外耀金芒氣踰上黨烈名貴下韝良祭橋愁魏后食
跖忌齊王願賜淮南藥一使雲間翔
唐杜淹寒食鬬雞詩　寒食東郊上揚鞲競出籠花冠
初照日芥羽正生風顧敵知心勇先鳴覺氣雄長翹頻
拂陣利距屢通中飛毛遍綠野洒血漬芳叢雖然百戰
勝會自不論功
陳張正見晨雞髙樹鳴詩　晨鷄振翮鳴咿喔擅竒聲蜀
郡隨金馬天津應玉衡摧冠騐逺石繫火出連營争棲
斜掲暮解翼横飛度試飲淮南藥翻上仙都樹枝低且
候潮葉淺還承露承露觸嚴霜葉淺向朝陽猜羣怯寶
劒勇戰出花塲尚損黄金距誰論白玉璫長鳴逢晉帝
恃氣遇周王流名說魯國分影入陳倉不復愁苻朗猶
能感孟嘗(已上/鷄)
　　物類部(獸/)
唐李嶠賀麟迹表　靈貺潛開禎符顯發唯此仁獸獨
冠毛羣識變知機通靈感化悟金輪之欲轉即見殊祥
知玉輦之方游先呈異迹九九為數(曜儀院内有麟/迹八十一故云)明
厯筭之無疆濯濯咸歌見休明之有應五蹄顯五方之
會一角彰一統之符式廣𢎞基方鴻象教昔有鳯巢軒
閣纓冕相趨龍止堯壇神祗動色豈若祥開紫掖瑞感
𤣥樞發揮萬刼之符幽賛三天之果美超五籍珍越四
靈曠千古而不聞超九皇而獨逺
張仲素賀東川麟表　伏惟陛下昭事上帝凝情衢室
宵興滌慮申旦忘倦大敷至化以永時雍故得希世之
祥應我皇運異質卓犖竒彩光明顧步幽巖發聞郡國
神物自生于聖日靈編徒載其嘉名況大田之中衆穗
斯茂沐以膏澤扇其和氣而後呈彼珍羣承兹共觝必
生長畆之秀以期王者之瑞因緣所驗鄭重合符有以
識上聖之心兆至和之本德超千古慶洽無疆日月所
均無思不服(已上/麟)
唐(闕/)　　獬豸賦　歩𤣥墀以龍擾向彤庭而鶚視夫
其洪纎之狀周正之儀摶風比毳素絲類皮人間之所常
覩天下之所備知　騰雙眸而舉柱聳特角而觸邪
宋暠獬豸賦　肇允丕應時惟我皇咨爾輔弼咸懐忠
良感觸邪之義成無妄之綱五福儲峙四靈彷徨爾有
足兮不行而至爾有角兮其用也剛人是知勸實丁厥
祥孰與鳯鳥去飛龍圖未揚惜暌濶于明代竟流連于
素王　懿兹神獸間執讒慝分兩造之疑冠百祥之特
勇毅而能斷智明而不惑守法者仰之以司南疾惡者
投之于有北固操斧而思用因伐柯而取則龍闕分官
烏臺肅政扶直指之角象繩愆之性聮繡衣以生風借
白簡而増勁物莫不肅時靡有競(已上/獬豸)
虞世南獅子賦　其為狀也則筋骨糾纒殊文異制濶
臆脩尾勁毫柔毳鈎爪鋸牙藏鋒蓄銳弭耳宛足伺間
借勢暨乎奮鬛䑛脣倐來忽往瞋目電曜發聲雷響拉
虎吞貔裂犀分象碎遒兕于斷齶屈巴蛇於指掌踐藉
則林麓摧殘哮呼則江河振蕩
牛上士獅子賦　非取俊于熊豹豈方姿于甝虪　簇
拳毛以被勁縷柔毳以為裳　口裂奔貙足捎狂兕猛
虎摧于掌握豪猪碎于牙齒(已上/獅)
(闕/)　　越人獻馴象賦　牙櫛比而槮槮眼星翻而熠
熠中黄雖勇力不能加蒼舒信竒知之莫及　輪囷而
重若旄丘贔屭而髙如巨防執燧奔戰牽鈎委貺
常衮賀文丹國獻白象表　舊典未載之邦前王不賔
之長聲教所隔言語莫通攸攸南溟幾千萬里瞻望中
國知有聖人踰海而來歴年方至陵冒重阻奔波載馳
黄金設冠白璫玩耳伏柔羣象獻致闕前低徊馴擾稽
顙屈膝隨萬國而來庭與百獸而率舞如知禮樂之節
益盛羽儀之容　犀來徼外表章帝之重熈雉貢越裳
慕成王之極治　昔虞因齒以焚身今獲逢辰而獻技
名應周郊之五輅克協御儀耳聞舜樂之八音能參率
舞(已上/象)
虞世南白鹿賦　有金方之瑞獸乃曜質于名都既馴
洽于郊甸亦騰倚于山隅素毳呈彩霜毫應圖宴嘉賔
于雅什偶仙客于天衢故能著美祥瑞流名典謨
李蒙上林白鹿賦　粤有竒獸言彰聖德賁然來思載
白其色才麌麌以呈貺不呦呦于野食謝仙家之騰倚
歸御苑而棲息于是上囿幽閒禁林清祕炯如玉立皎
若霜萃場町疃于地沙影光芒于山翠　畫輻為飾能
隨太守之車緣繢稱珍可薦王侯之位　勁角昭勇縞
色呈鮮應皇家之盛德當聖運之承天足使殷帝之狼
恥擅銜鈎之瑞吳門之馬慙當曳練之妍(已上/鹿)
蔣防白兔賦　乘金氣而來居然正色因月輪而下
大叶祥經　皎似霜輝温如玉粹毫素絲而可擬足瓊
枝而取類與三窟以殊歸將五靈而共至　飲玉池而
冰光不散食瑶草而雪影長新　倘使銜鈎殷帝之狼
不若如令受彩江生之筆非神
梁簡文帝上白兔表　瑞表丹陵祥因舊沛四靈可邁
既驗玉衡之精千嵗變采有符明月之狀豈殊丹岫之
羽來止帝梧庶比素質之禽得遊君囿
周庾信齊王進白兔表臣聞與國欲逺則玉虎晨鳴轍
迹方開則銀麞入貢伏惟陛下明明在上翼翼居尊德
動天關威移地軸是以風煙照燭毛羽徵祥史不絶書
府無虚日臣受脤元戎用綏邊鄙轅門所届始次熊山
前茅慮無乃獲白兔光鮮越雉色麗秦狐月德符徵金
精表瑞呈祥輿頌効異披圖尊敬之迹既明應事之機
斯兆臣之龔行實從陜畧瑞以素質彌雄西氣庶重承
廟筭方事申威揜代偃齊分韓裂趙不任鳬藻踊躍之
情
唐令狐楚為人進白兔狀　皓質玉立素毛霜垂清明
不遜于殷狼皎潔可齊于周鹿協元符之一氣彰皇德
于千齡雖標中瑞之科實應太廟之曲皓然養素恬爾
守柔方𢎞三面之仁果應千齡之瑞　冰光雪影被白
含文　豈比魯傳趙郡獨歌如練之詞實同晉獲夀春
又繼凝鉛之詠來從月窟疊霜毳以蒙茸獻自梁園粲
冰毫而皎潔増輝瑞牒歸美皇猷協太隂之瑞應千嵗
之祥　毓質雪園淪精月殿　紀周宣舞鎬之年外攘
復古按韓愈辨徐之說不戰來戎(已上/兔)
宋劉義恭白馬賦　是以周稱踰輪漢則天駟體自乾維
衍生坎位伊赭白之為駿超絶世而稱驥爾其為狀也
竦身輕足髙顙露睛氣猛聲烈步逺視明著獻西宛表
德東京價傾幽夏觀竭都城飾金鑁之倐爍揚玉鸞之
玲瓏發鳴鏑于懸月驅永埒于脩坰旋四介以作好耀
二矛之重英舉舊閑而未儔考前迅而較名
顔延之赭白馬賦　昔帝軒陟位飛黄服皁后唐膺籙
赤文候日漢道亨而天驥呈才魏德懋而澤馬効質伊
逸倫之妙足自前代而間出並榮光于瑞典登郊歌乎
司律所以崇衛威神扶䕶警蹕精曜叶從靈物咸秩
徒觀其附筋樹骨垂梢植髪雙瞳夾鏡兩權協月異體
峯生殊相逸發超攄絶夫塵轍驅騖迅于滅没簡偉塞
門獻狀絳闕旦刷幽燕晝秣荆越
梁張率舞馬賦　伊況古而赤文爰在兹而朱翼既効
德于炎運亦表祥于尚色資皎月而載生祖河房而挺
授種北唐之絶類嗣西宛之鴻胄禀妙足而逸倫有殊
資而特茂善環旋于齊夏知蹈躧于金奏超六種于周
閑踰八品于漢廏　爾其挾尺懸鑿之辨附蟬伏兔之
别十形五觀之姿三毛八肉之勢臣何得而稱焉固已
詳于前製徒觀其神爽視其豪異軼跨野而忽踰輪齊
秀騏而並末駟貶代盤而陋小華越定單而小天驥信
無等于漏面孰有取于决鼻可以迹章亥之所未游踰
禹益之所未至　既傾首于律同又蹀足于鼓振擢龍
首囘鹿軀睨兩鏡蹙雙鳬既就塲而雅拜時赴曲而徐
趨敏躁中于促節捷繁外于驚桴騏行驥動獸發龍驤
雀躍燕集鵠引鳬翔妍七盤之綽約陵九劒之抑揚豈
借儀于褕袂寧假器于髦皇婉脊投頌俛音合雅露沫
歕紅沾汗流赭
唐喬彛渥洼馬賦(全/)　域中之寶生乎天涯天子之馬
産乎渥洼澤出騰黄獨降精于太乙神開滇壑固不涉
乎流沙目散電兮彪駮喙含丹而虎牙躡紅雲而噴玉
霑赤汗以攅花望兮已久來何晚耶應圖合謀光我帝
業星通兩眸月貼雙頰四蹄曳練翻瀚海之霜華一噴
生風下胡山之木葉然後絡以金羈拂于鱗鬐睛射紫
焰梢垂綠絲凝驕欲嘶嚼淒鏘之玉勒疊影不顧紛偃
蹇之朱旗皇矣帝徹漢綱斯缺慿百萬之精勁倚四夷
之磔裂屠蒲梢而亘大漠指貳師而求汗血謂滅没之
未來竟羈縻而不絶有生必感有感必通通也不極環
之無窮彼泓汚之斗水乃幽賛于神功然後豗沙卷浪
于馮夷之宫疊足側身于奫淪之中星精降兮河嶽動
天駟入兮駑駘空嗟我皇之英特而牽其惑欲能敗度
侈多涼德夏后九伐越天地之紀穆滿八駿荒帝王之
則而況金通月支價及疎勒悉復馳去終無所得此余
吾之降生解倒懸于中國祈招愔愔式昭德音感激萬
古淒涼至今願以采求馬之人為求賢之使待馬之意
為待賢之心
唐(闕/)　　漢文帝却千里馬賦　吉良之種渥洼之出
嫓飛黄于軒宫奄驊騮于周室
王損之汗血馬賦　名重騄驥價髙驌驦骨騰肉飛既
揮紅而沛艾麟超龍翥亦流汗以徜徉　初疑霡霂染
瀚海之霜華終訝淋漓變榆關之霞影　獻闕之始就
駕之初飾金羈而勢如躡景排玉勒而態若凌虚伯樂
乍觀訝霑襟而沃若王良載馭驚濺袖以班如觀其步
驟如流驅馳若滅恣餘力而聳躍控中衢而夐絶長鳴
向日躞蹀而色若渥丹驤首臨風奮迅而光如振血
王起朔方獻千里馬賦　名超兹白瑞掩飛黄　權竒
于絳闕之下沛艾于紫庭之前禀月未匹追風莫先
牛上士古駿賦　則有俠少驫眓雄駒捷疾耳若挿筩
顱疑削出跼金鑣以弄影控鐵銜而齧膝始驂驔以舞
風忽濩畧而追日　超騰絶壑走及奔箭疑隔漢之流
星似披雲而出電左賢為之膽懾骨都為之頷戰飛奔
肅肅恣意馳逐宛若游龍行如驚鹿左右披靡東西往
復溝蹙漢以朱殷毛拂霜而蝟縮
梁簡文帝西齋行馬詩　晨風白金絡桃花紫玉珂影
斜鞭照耀塵起足蹉跎任俠稱六輔輕薄出三河風吹
鳯凰袖日映織成靴逺江舳艫少遥山煙霧多雲開瑪
瑙葉水静琉璃波廣路拂青栁回塘繞碧莎不效孫吳
術寧須趙李過
梁元帝後園看騎馬詩　良馬出蘭池連翩驅桂枝鳴
珂隨跼駛輕塵逐影移香來知驟近汗斂覺風吹遥望
黄金絡懸識幽并兒
陳張正見君馬黄詩五色乘馬黄追風時滅没血汗染
龍花胡鞍抱秋月唯騰渥洼水不飲長城窟詎待燕昭
王千金市駿骨
李燮紫騮馬詩　紫燕忽踟蹰紅塵起路隅圉人移苜
蓿騎士逐蘼蕪三邊追黠虜一鼓定强胡安用珂為玉
自有汗成珠
徐陵紫騮馬詩　玉鐙繡纒鬃金鞍錦覆幪風驚塵未
起草淺埒猶空角弓連兩兔珠彈落雙鴻日斜馳逐罷
連翩還上東
唐盧照隣紫騮馬詩騮馬照金鞍轉戰入皐蘭塞門風
稍急長城水正寒雪暗鳴珂重山長噴玉難不辭横絶
漠流血幾時乾
楊炯驄馬詩　驄馬鐵連錢長安俠少年帝畿平若水
官路直如絃夜玉裝車軸秋金鑄馬鞭風霜但自保窮
達任皇天
沈佺期驄馬詩　西北五花驄來時道向東四蹄碧玉
片雙眼黄金瞳鞍上留明月嘶間動朔風借君馳沛艾
一戰取雲中
陳沈炯邉馬有歸心詩　窮秋邊馬肥向塞甚思歸連鑣
渡蒲海束舌下金㣲已却魚麗陣將摧鶴翼圍彌憶長
秋道金鞍背落暉
唐韓翃羽林騎詩　駿馬牽來御栁中鳴鞭欲過渭橋東
紅蹄亂踏春殘雪花領頻嘶上苑風
又觀調馬詩　鴛鴦赭白齒新齊晩日花中教碧蹄玉
勒斗迴初噴沫金鞭欲下不成嘶
嚴維奉和劉祭酒傷白馬詩　沛艾如龍馬來從上苑
中棣華恩見賜伯舅禮仍崇鏡㸃黄金眼花開白雪騣
性柔君子德足逸大王風色照鳴珂浄聲連噴玉雄食
場恩未盡過隙命旋終練影依雲没銀鞍向月空仍聞
樂府唱猶念代勞功
唐太宗詠飲馬詩　駿骨飲長涇奔流灑絡纓細紋連
噴聚亂荇遶蹄縈水光鞍上側馬影溜中横翻似天池
裏騰波龍種生
楊師道詠飲馬應詔詩　清晨控龍馬弄影出花林躞
蹀依春澗聨翩度碧潯苔流染絲絡水潔冩雕簮一御
瑶池駕詎憶長城隂
張籍蒙裴相公賜馬謹以詩謝　綠耳新駒已有名司
空自選寄書生逺離華廏移蹄澁初到貧家覺眼驚每
見閒人多被問唯尋古寺獨騎行思量幾夜沙堤上得
從鳴珂倚火城
韓愈和張秘書得裴司空馬　司空逺寄養初成毛色
桃花眼鏡明落日已曽交轡語春風還擬並鞍行長令
奴僕知飢渇須著賢良待性情旦夕公歸申拜謝免勞
騎去逐雙旌
又白居易詩　齒齊臕足毛頭膩秘閣張家叱撥駒洗
了頷花翻假錦走時蹄汗踏真珠青衫乍見曽驚否紅
粟難賒得飽無丞相寄來應有意遣君騎去上雲衢
又劉禹錫詩　草𤣥門户少塵埃丞相并州寄馬來初
自塞垣銜苜蓿忽行幽徑破莓苔尋花緩轡威遲去帶
酒垂鞭躞蹀迴不與王侯與詞客知輕富貴重清才
晉張協七命　天驥之駿逸態超越禀氣靈淵受精皎月
眸􁀙黒照𤣥采紺發沬如揮紅汗如振血秦青不能識
其衆尺方堙不能覩其若滅爾乃巾雲軒踐朝霧赴春
衢整秋御虯踊螭騰麟超龍翥望山載奔視林載赴氣
盛怒發星飛電駭志陵九州勢越四海影不及形塵不
暇起浮箭未移再踐千里爾乃踰天垠越地隔過汗漫
之不遊躡章亥之未跡陽烏為之頓羽夸父為之投䇿
後漢傅毅七激　驥騄之乗龍驤超攄騰虚鳥踊莫能
執御　前不可先後不可追踰埃絶景倐忽若飛日不
轉曜窮逺旋歸
劉廣世七興　駿壯之馬慉不征路其荷衡也躍似驚
禽其即行也翬若游鷹飈駭風逝電發波騰影不及形
塵不暇興
梁昭明太子七契　通肩合相平腹應圖激電比速躡
景競驅騰黄弗敢擬駿赤兔莫與争途異態蹥踡竒姿
猗倚逸足驟反遊雲移駛形函遊葉日不暇徙
宋顔延之天馬狀降靈驥子九方是選白􁀙朱文綠蛇
紫燕水軼驚鳬陸越飛箭遇山為風值雲成電
唐元稹進馬狀　羡魏闕之塵埃猶隨日御恨新豐之雞
犬亦聽車音目斷魂消形留神往
梁簡文帝馬寶頌序　詔以馬寶示羣臣太僕効官趣
馬掌賛三令五申丞聮事舉八麗四圍給役相趨暉煜
金鑣陸離寶勒天地無疆之德永星致逺之功鸞眄善
鳴龍儀美稱沸毅權竒之威趨攄抑揚之態足轉驚電
眼流含燭霧噴粉霏流沬飄洒數千為夀豈待原蠶之
禁萬里一息不藉杜衡之草王良不能控其衡䇿伯樂
不能辨其文機方知總轡崑岑周非吾馭張樂大野夏
有慙德豈止沈河用璧獨有綠文之稱盛德在木偏受
蒼龍之名至于干將寶劒遥服書鄭之軍蓮花烏玉騰
威大海之際況乎馬寶義實踰之方當夙沙自歸滑(疑/)
橋屈膝款關入塞偃武修文去病無出師之勞充國罷
議邊之畧五律成珍九河如鏡
唐張說隴右監牧頌德碑　水瑞感而河龍出星精應
而天駟來　騊駼騕褭乗黄兹白來儀外廏呈技内櫪
朝刷浪風夕洗天潢聖王一馭長夀萬年　骨必殊貌
毛不襍羣行如動地止若屯雲　秦汧𣺌𣺌尚想非子
之風魯野區區猶傳史克之頌　有霍公之掌政擇張
氏之舊令　乾道為良坤元利牝駒從渥水駿發中廬
屈産貴其能鳴雁門多其美脊　象車垂德以服箱龍
馬宅神而受轡　竦身輕足髙顙露精　著猷西宛表
德東京價傾函夏觀竭都城　飾金騣之倐爍揚玉鑾
之玲瓏　泰階之平可升興王之䂓既接訪國美于舊
史考方載于往牒昔帝軒陟位飛黄服皁后唐應籙赤
文候日漢道興而天驥呈材魏德懋而澤馬効質伊逸
倫之妙足自前代而間出並榮光于瑞典登郊歌乎司
律　異體峯生殊相逸發　月晷呈祥乾確効氣賦景
河房承靈天駟辭冰空而南傃去輪臺而東暨登壁門
而歸實掩芝庭而獻轡　超益野而踰綠蛇軼蘭池而
轢紫燕　方疊鎔于丹縞亦連規而朱駁　始徘徊而
龍俯終沃若而鸞盼迎調露于飛鐘起承雲于金箭寫
秦坰之躡塵狀吳門之曳練(已上/馬)
　　物類部(鱗介/)
魏繆襲青龍賦　觀夫仙龍之為形也蓋鴻洞輪碩豐盈
脩長容姿温潤蜲蛇成章繁虵虯蟉不可度量逺而視
之似朝日之陽邇而察之象列缺之光爚若鑒陽和映
瑶瓊㬣若望飛雲曳旗旌或蒙翠黛或類流星或如虹
蜺之垂耀或似紅蘭之芳縈
唐錢起西海雙白龍見賦　我君宣八風之惠化澄四
海之波瀾覆燾斯極生靈以安惟此上瑞灼然可觀其
始見也精光暠耀溟澥清廓曳冰雪于半空晏雷電于
萬壑若長雲帶水而不散雙劒倚天而中落忽虹立而
電迴其儀不可彌度表其祥同乗黄之偶運處其度掩
嘉魚之有樂　昔軒以負圖為景福舜以入壇為神變
殊㫖同歸千載一見
潘炎黄龍再見賦　目中精耀光飛列缺之火頷下珠
懸色奪蟾蜍之月　秦王之夢立乎鄜畤漢后之時見
于成紀彼皆一至此則重光采色炫燿文明焜煌錯甲
鏤鱗既以來乎宇分官紀號可以表其祥超紫鳯于丹
穴越青鸞于女牀(已上/龍)
獨孤申叔資州獻白龜賦　足使孟津之鱗恥捷乎素
鬛越裳之雉羞奮于翹英　然後知戲朝之虎不足徵
銜鈎之狼不足云彼駒來思徒稱皎皎爾獸至止虚擅
諄諄未若兹瑞德無與隣應天之命昭王之仁非櫝中
之毁棄不蓮上以因循(已上/龜)
李羣玉石門韋明府為置東陽潭石魚鱠詩　錦鱗銜
釣出清漣煖日江亭動鱠筵疊雪亂飛消筯底散絲繁
灑拂刀前太湖浪說朱衣鮒漢浦休誇縮項鯿俊味品
流知第一更勞霜橘助芳鮮(已上/魚)
　　物類部(蟲/)
晉潘岳螢火賦　載飛載止光色可嘉無聲無臭明影暢
遐㗖朝露于曠野庇一葉之垂柯無干欲于萬物豈顧
恤于網羅至夫重隂之夕風雨晦暝萬物眩惑翩翩獨
征竒姿燎朗在隂益榮猶賢哲之處時時昏昧而道明
若蘭香之在幽越羣臭而彌馨隨隂陽以飄飄非飲食
之是營
梁蕭和螢火賦　聊披書以娛性恱草螢之夜翔乍依欄
而回亮或傍牖而舒光忽翔飛而暫隠時凌空而更颺
竹依牕而度影蘭因風而送香此時逸趣方遒良夜淹
留眺姮娥之澄景觀熠燿之羣遊類乾沙之飛火若清
漢之星流入𤣥夜而光浄出明燈而色幽時臨池而汎
影與列宿而俱浮覺更籌之稍竭見㣲光之漸收爾其
斜月西傾獨照蓬楹矚曙河之低漢聞夜潮之逺聲望
落星之掩色見晨禽之曉征悲扶桑之吐曜翳㣲軀而
不明寫余襟其未盡聊染翰以書情
晉郭璞蜜蜂賦　眩猨之雀下林天井青松冠谷赤蘿繡
嶺無花不纒無陳不省吮瓊液于懸峯吸赮津乎晨景
於是迴鶩林篁經營堂窟繁布金房疊構玉室咀嚼華
滋釀以為蜜自然靈化莫識其術散似甘露凝如割肪
冰鮮玉潤髓滑蘭香百藥須之以諧和扁鵲得之而術
良
唐左牢蟬蛻賦　吟逺樹于荒郊思盈秋野噪寒花于别
浦韻遶晴江
李逺蟬蛻賦　嘒嘒而頻遷碧樹淒淒而若紡寒絲響
遶晴雲傳楚岸之風逺聲催晚景怨陶家之栁衰
駱賔王螢火賦序　夫類同而心異者龍蹲歸而宋樹
伐質殊而聲合者魚形出而吳石鳴茍有會于精靈夫
何患于異類
　
　
　
　
　
　
　
　
　
　
　古儷府卷十二
