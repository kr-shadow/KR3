#+TITLE: 書法正傳-清-馮武
#+DATE: 2016-06-11 12:23:27
#+SOURCE: github.com/kanripo/KR3h0066 master c936077e                
欽定四庫全書　　　　　子部八
　書法正傳摠目　　　　　藝術類一(書畫之屬/)
　　卷一
　　　翰林要訣
　　卷二
　　　書法三昧
　　卷三
　　　永字八法
　　卷四
　　　大字結構八十四法
　　卷五
　　　纂言上
　　卷六
　　　纂言中
　　卷七
　　　纂言下
　　卷八
　　　書家小傳
　　卷九
　　　名蹟源流
　　卷十
　　　鈍吟書要
　　　　(臣/)等謹案書法正傳十卷
　　　國朝馮武撰武號簡縁常熟人馮班之従子也
　　　　班以書法名一時武受其學年八十一時館
　　　　蘇州繆曰芑家為述此書專論正書之法首
　　　　陳繹曽翰林要訣一卷次周伯琦所傳書法
　　　　三昧一卷次李溥光永字八法一卷以三家
　　　　論書獨得微指故也其語意有未顯者則武
　　　　為補注以明之次明李淳所進大字結搆八
　　　　十四法一卷次纂言三卷則歴代書家之微
　　　　論次書家小傳名蹟源流各一卷而以班所
　　　　著鈍吟書要一卷終焉毎卷之中武亦各為
　　　　附論時有精語蓋武於書學頗有淵源耳乾
　　　　隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
書法正傳自叙
丁亥春馬齒八十一矣吳門繆孝㢘文子不以老耄舍
我而延我於樹滋堂窻明几淨筆精墨良晨夕共向芸
編蠧卷揚㩁千古事户無雜賔烹苦茗爇名香不知世
閒有所謂歌舞聲色博簺圍碁狗馬玩好酬酢炎涼者
一日茶罷文子告余曰叟之學吾固聞之矣然八十年
中孰者為最優余曰余少而遭亂離破巢完卵久焚筆
硯長而以家累久事村塾無少暇即有家學徒聞之而
未有得也然於吟詩法書二事或稍有一知半解而書
學為稍閑文子曰叟試悉數之余請更僕而聽之余曰
書自蒼頡沮誦以來隨代而屢變古文變而為篆籕篆
籕變而為八分小篆小篆變而為隸兼篆隸變而為今
正書正書變而為行書章草章草變而為草書諸體之
中惟正書為最切要焉蓋小篆者正書之源也行草者
正書之變也夫書之為道象形為文相生為字冩於竹
帛曰書古今人言之者衆矣而其途則有三日六書曰
聲韻曰筆法講六書者則有許氏說文徐鉉解字徐鍇
繫傳戴侗六書故鄭樵六書畧楊桓六書統周伯琦說
文字源趙古則六書本義顔魯公千禄字書張有復古
編等書講聲韻者則有廣韻禮部韻畧丁度集韻毛晃
增韻韻㑹舉要等書而筆法則為書甚多求其明白簡
易深切無隠者則未之有見也余自鼎革以來僻處鄉
曲懶遊都市於當世收藏家皆未登龍池而探驪珠第
就平日所留意者聚得六十餘種其餘所未見者良多
也而况所見者又無多可取也曰叟盍即所取者合成
一書且發明其所未發者以嘉惠後學乎余曰此意良
所願也雖然以寡聞淺見之耳目而剖明千古不傳之
秘奥書成其不為遼東豕貂裘續者幾希矣文子曰大
道以多岐亡羊此事非小道也為天地之文明為古今
之眼目說者愈多而亡益甚叟其忍使不絶如綫者而
竟付之無何有之鄉乎與其不輕傳而竟絶其緒孰若
公諸天下後世而俟一後起者得馳騁乎康莊之衢也
余曰噫風燭之年途逺而日暮矣即吾所知者而當世
已艱遇夫知之者且吾所知為不然者而往往居之不
疑焉嗟乎絶固吾不忍也不大聲以呼而使紛紜於既
絶之後尤吾所不忍矣於是徇文子之命冒顔而成是
編以冀巖之阿水之裔或有謂此未死翁庶可語而教
吾所不逮誠甚幸也誠甚幸也不然千百年後蠶箔瓿
口之閒或有拾而惜之者鍾王或因是而煌然乎靖節
云但恨多謬誤君當恕醉人請易醉為老何如虞山簡
縁馮武述
　凡例
一是書為正書而作也故大篆小篆八分草書皆畧焉
而正書之法莫妙於陳繹曾翰林要訣無名氏書法三
昧雪菴永字八法但其中有未顯語處使學者猜億之
而未當余特為分編三卷細加補注使一見了然
一昔人講說書法未始不諄切言之但或各據所見或
多著浮詞使頷下驪珠混於魚目初學無從擇取究於
下筆無少益助余特為提要鉤𤣥纂成三卷非𦂳要者
一語不載所闗切者寧屢見焉
一書法之書所引用者最苦於不肻全載余讀虞永興
筆髓孫過庭書譜張懷瓘玉堂禁經李陽冰翰林宻論
諸書皆字字珠玉資助後學不淺也故全録不遺
一古今書家不知凡幾不能全載特取尤當熟悉者以
便尋究
一晉唐名迹所存無幾後代翻刻不可勝計擬核其真
贋溯其存亡畧就聞見另為名蹟源流一卷所以便稽
攷也
一余之所見得之先伯鈍吟公者居多先伯所教專以
用筆結構二法今散見於他說者言言中的字字探微
録成一編另為一卷俾學者知所入云
一古今書評皆所當留意如庾肩吾李嗣真書品張懷
瓘書斷梁武袁昻書評朱長文續書斷皆不可不閱書
多難載擬另刻數種並行之
一著書之難難於眼目不廣余腹笥寥寥家藏散佚雖
有臆解苦無證佐幸文子藏書甚富交遊假借不惜筆
舌商酌去取惟我二人焉
　　　　　簡縁子再識
一是書編次成帙係先簡縁手定中閒標目處用記認
摘出以醒目也句讀㸃斷便披覽也至宻圈尖圈宻㸃
處為書之喫𦂳闗目所宜留意此先簡縁㸃定時所斟
酌指迷開示後學者今皆仍之其大小圖目尤係法程
所在悉取先簡縁手書者付梓
　　　　　　　姪孫鼎謹識
欽定四庫全書
　書法正傳卷一　　　　　　　常熟馮武撰
　　翰林要訣
　　　第一執筆法
　　　　指法(擫/抵)　　(壓/拒)　　(鈎/導)　　(掲/送)
　　　　腕法(枕腕/懸腕)　(提腕/)
　　　　手法
　　　　變法(撮管/捻管)　(􁎪管/握管)
　　　第二血法
　　　　蹲　駐　提　捺　過　搶　衂
　　　第三骨法
　　　　提　縱
　　　第四筋法
　　　　字法(藏/)　　(度/)
　　　　指法
　　　第五肉法
　　　　字法(滿捺/)　(飛提/)
　　　(附/)用筆分數
　　　　通論紙墨硯
　　　第六平法
　　　　偃　仰　平　勒
　　　第七直法
　　　　垂露　懸針　鄉　背　努　􁳂
　　　第八圓法
　　　　㸃(側頭/曾)　(散水/其脚)　(聨飛/挫)　(烈火/打)
　　　　撆(啄撆/背)　(掠撆/鄉)
　　　　捺(波/連)　　(拔/磔)
　　　　䇿
　　　　趯(打勾/背抛)　(趯下抛挑戈提/大背)
　　　　勾(勾裏/雙包)　(勾努/雙裹)
　　　　方(平方/飛方)
　　　第九方法
　　　　八面　九宫　結構　均方
　　　第十分布法
　　　　布方　映帶　變換　體樣
　　　　字閒　行白　篇段
　　　第十一變法法
　　　　情　氣　形　勢
　　　第十二法書
　　　　真　行　草　諸帖
　　至正二年冬余聞汪延年得書法于金谿陸氏遂
　　從戴尚文處傳鈔之惜其凡例尚淆㸃畫多繆既
　　改而正之矣乃作目録一篇以條理之其㸃畫則
　　識之於各目云歙朱昇題
　　　第一執筆法
衞夫人云真書去筆頭一寸二分(或作二/寸一分)行草去筆頭
二寸一分(或作三/寸二分)
撥鐙法李後主得之陸希聲希聲所傳於𧦬光者止五
字後主更益二字曰導送謂之七字訣
擫大指骨上節下端用力欲直如提千鈞(擫烏/叶反)
壓捺食指著中節旁(此上二指主力/捺手按)
鈎中指著指尖鈎筆令向下
掲名指著指爪肉之際掲筆令向上
抵名指掲筆中指抵住
拒中指鈎筆名指拒定(此上二指/主運轉)
導小指引名指過右
送小指送名指過左(此上一指/主來往)
　右名撥鐙法撥者筆管著中指名指尖令圓活易轉
　動也鐙即馬鐙筆管直則虎口閒空圓如馬鐙也足
　踏馬鐙淺則易出入手執筆管淺即易撥動也
　　右指法
枕腕以左手枕右手腕而書之
提腕肘著案而虚提手腕而書之(鈍吟云/此法好)
懸腕懸著空中而書之最有力
　枕腕以書小字提腕以書中字懸腕以書大字行草
　即須懸腕懸腕則筆勢無限否則拘而難運今代惟
　鮮于郎中善懸腕書問之輒瞑目伸臂曰膽膽膽
　　右腕法
唐太宗曰大凡學書指欲實掌欲虚管欲直心欲圓又
曰腕竪則鋒正鋒正則四面勢全次實指指實則筋力
均平次虚掌掌虚則運用便易
　簡縁云管直則心圓
　　右手法
撮管以撥鐙指法撮管頭大字草書宜用書壁尤宜
􁎪管以大指小指倒垂執管􁎪三指攢之就地書大幅
　　屏障
捻管以大指與中三指捻管頭書之側立案左書長幅
　　釣字(捻乃/叶反)
握管四指中指節握管沈著有力書誥敕榜疏
　　右變法
　　　第二血法
蹲七分三折管直心圓
駐七分力到水聚
提三分大指下節骨竦水下
捺九分力滿
過十分疾過
搶各有分數圓蹲直搶偏蹲側搶出鋒空搶
衂三分三摇筆殺力
　字生于墨墨生于水水者字之血也筆尖受水一㸃
　已枯矣水墨皆藏于副毫之内蹲之則水下駐之則
　水聚提之則水皆入紙矣捺以匀之搶以殺之補之
　衂以圓之過貴乎疾如飛鳥驚蛇力到自然不可少
　凝滯仍不得重改
　簡縁云此專對水墨說用筆之際自然有此七字在
　筆下非謂何筆為蹲何筆為駐也
　　　第三骨法
提竦大指下節骨下端提尾駐飛
縱和大指下節骨下臼蹲首駐捺衂過
　字有骨為字之骨者大指下節骨是也提之則字中
　骨健矣縱之則字中骨有轉軸而活絡矣提者大指下
　節骨下端小竦動也縱者骨下節轉軸中筋絡稍和
　緩也
　簡縁云此專對骨說提之則骨健縱之則骨活動非
　謂何筆為縱何筆為提也
　　　第四筋法
藏首尾蹲搶
度中閒空中飛度
　字之筋筆鋒是也斷處藏之連處度之藏者首尾蹲
　搶是也度者空中虚打勢飛度筆意也○鈍吟云解
　藏度二字則無死筆活處在筋也又云一畫亦要藏
　度不專是斷處聨屬
　簡縁云一行亦有藏度一幅亦有藏度不悟此二字
　唐人所謂善書手而已矣
　　　右字法
中指下貫上左貫右筆中柔
名指上貫下右貫左筆中韌(如吝/反)
　　右指法
　　　第五肉法
滿捺
飛提
　字之肉筆毫是也疎處捺滿宻處提飛平處捺滿險
　處提飛捺滿即肥提飛則痩肥者毫端分數足也痩
　者毫端分數省也水太漬則肉散太燥則肉枯乾研
　墨濕㸃筆濕研墨乾㸃筆墨太濃則肉滯太淡則肉
　薄粗則多累積則不勻
　簡縁云今人誤以墨重輕為肉之肥痩○又云此專
　對字之肉講非謂何筆為滿捺何筆為飛提也
　　右字法
筆字一寸蹲七釐提五釐捺九釐畫一分以是為率清
　勁逓減三釐初學提活蹲輕則肉圓老成提緊蹲重
　則肉䟐􁁜○右軍云用筆著墨不過三分不得深浸
　深浸則毫弱無力○鈍吟云如萬嵗枯藤䟐􁁜也徐
　季海筆在畫中力出字外用此也
紙強弱有分數筆力臨時斟酌用之右軍云紙剛用軟
　筆紙柔用硬筆純剛如錐畫石純柔如印印泥既不
　圓暢神格亡矣書石同紙剛例蓋相得也
墨磨墨之法重按輕推逺行近折○不得用硯池水令
　墨滯筆沍以新汲水臨時用之○凡書不得自磨墨
硯池寛面細每夕一洗則水墨調匀血肉得所
　書學指南云夫論墨之佳曰輕堅黝黒入硯無聲又
　曰其堅如玉其文如犀又曰繢綵奮發論硯之佳曰
　秀潤玉質論筆曰長而不勁不如勿長勁而弗圓不
　如不勁論紙之佳曰不能澄心堂薛濤江亦必堅薄
　白滑純柔光澤者若粗厚鬆灰者不惟損筆亦能壞
　字凡此皆至理也善書者知之
　　右用筆分數并論筆紙墨硯
　　　第六平法(平者横/畫也)
偃首搶下尾搶上○蹲鋒自駐力到疾提力滿微捺力
　盡囘鋒
仰首搶上尾搶下○蹲鋒自駐力到微捺力滿疾提力
　盡囘鋒
平首搶平尾搶平○蹲鋒自駐力到疾過力盡囘鋒
勒上平中仰下偃空中逺搶以殺其力如勒馬之用韁
　也凡尾提處觀其筆燥濕如何燥則駐蹲捺而實搶
　以補之其次蹲而不捺其次駐而不蹲其次提而不
　駐即實搶之濕則提起即空搶可也
　簡縁云已上三法俱是勒勢非謂另是一筆也
翰墨良規云凡平畫忌如筭子終篇展玩不見横畫始
是書法○鈍吟云八字最妙
　　　第七直法(直者竪/畫也)
垂露首搶上尾搶下分四停各半之○如露之欲垂而
　　復縮
懸針首搶上尾搶下空出分三停上二下一○筆欲正
　　自上而下如長針垂
　簡縁云將欲縮鋒引而伸之須要首尾相等但鋒尖
　耳不可如鼠尾又按古人祗有垂露一法懸針始於
　蘭亭年字後人遂以為法又按竪畫祗有垂露懸針
　兩筆其餘皆言其意意以立法教後人也
鄉首搶左上右右上左尾搶左上左右上右偏蹲偏駐
　側搶側過分五停上二下二○鄉筆貴和
背首搶左上左右上右尾搶左上右右上左偏蹲偏駐
　側搶側過分五停上二下二○背筆貴峻
努首搶右築鋒尾搶上左衂訖趯出分七停上一下一
　藏趯亦可○努須凸胷而出不可直直則無力○太
　宗云為竪必努貴戰而雄
　簡縁云凡竪畫起手不用力雖極短亦不直故頭向
　右用筆稍駐而下行中自然凸出又云直畫從發筆
　用力則中閒微凸而出如申字中竪則努而懸針也
　事字中竪則努而隨趯出也鄉則努而鄉也背則努
　而背也非另有一筆
􁳂首搶中心上出字分盡處空中落下畫分盡處蹲之
　尾搶上出空中力盡止垂露懸針鄉背努等筆皆有
　之肥瘠以字分為稱長短隨偏傍所宜用
　簡縁云尚嘗等字中竪用之
　　　第八圓法
側㸃之變無窮皆帶側勢蹲之首尾相顧自成三過筆
　有偃仰向背飛伏立等勢栁葉鼠矢蹲鴟栗子等形
散水上側中偃下仰横二停從四停上内一中外二下
　　自外四至内二
聨飛四㸃相隨偃前以後横○鈍吟云起偃横煞
　簡縁云此說起止兩筆
烈火外相向而偃内相隨而仰
　簡縁云外者言外兩筆内者言内兩筆
曾頭對向貴從上開下合
其脚相背貴横上合下開
挫因前筆衂出或上或下或左或右皆衂法也
打提鋒空中打下乃㸃法之長者
啄㸃首撆尾左出微仰如鳥喙之啄物
掠㸃首撆尾右出微仰如箆之掠髪○鈍吟云此乃斜
　懸針而末鋒飛起宜出鋒處送筆力到而匀不可半
　途撆出則無力而瘦弱
背撆首圓蹲過作懸針法左出
鄉撆首偏蹲右顧左轉作鄉竪尾懸針左出如手前後
　撆物
波從波五停首一中三尾一横波五停首一中二尾二
　大體作仰畫不蹲以鋒傍裏空蹲三面力到順指欹
　下力滿微駐仰出三過筆中又有三過如水波之起
　伏也
　簡縁云波者磔也今謂之捺也或曰微直曰磔横過
　曰波
磔偏蹲偏駐疾過緩出首尾自藏須先作上啄取勢如
　裂帛力在裂外○勢盡不可便出須駐筆而後放○
　唐太宗云磔者不徐不疾去欲復駐而去之也
拔先作左撆飛筆側打鋒不蹲順勢欹下力滿微駐仰
　出三過筆如手拔物
　簡縁云人入等字小捺也
逴上㸃如右足立定取力下屈如右股三折取勢下拔
　如右足之逴溝壑
　簡縁云之是也(赤角/反)
䇿重提輕蹲圓鋒左出勢盡仰收如鞭之策馬力在著
　物處○又曰仰筆趯鋒輕擡而進
　簡縁云短畫也法應上仰用之其天夫馬之類是也
打勾右打反趯抱腹
趯下前筆末蹲鋒提趯抱身貴短如足趯物
挑右背􁳂仰勒反趯趯貴抱腹而清
　簡縁云竪趯曰趯横趯曰挑
背抛鄉􁳂仰勒反趯趯貴寛圓或仰背偃或作垂露平
　或作懸針平或作圓趯如背手抛物○此名外畧法
　簡縁云乚是也
大背抛仰勒衂左努挑或偃勒衂右背抛長短屈伸各
　隨字形○此名蠆毒法
　簡縁云􁝆是也
戈提空中斫下勢盡或仰趯抱身或收趯歸腹或反趯
　向左大體如向右竪而左右顧盻反趯之勢欲飛有
　斫戈有築戈有反戈有飛戈○鍾繇折芒勢(哉/字)虞智
　秃出勢○歐陽蘭臺借勢
勾裏偃勒鄉􁳂趯或仰勒背􁳂趯用于罔岡白田等字
勾努勒努趯或偃鄉或仰背用于均匀勿旬等字
雙包左先作鄉撆撆尾停筆取勢飛筆隨勢包撆勢􁳂
　打閒對撆首打背隨勒尾平撆尾
　簡縁云風鳯几凡等字是也
雙裹法與雙包同但自撆首偏蹲取勢勢逺則勒短裹
　撆
　簡縁云包字是也
平方上平旁向下偃或上仰旁背下平
　簡縁云國固圖等字是也
飛方上飛平旁飛向下飛偃飛者空中飛筆𦂳提轉腕
　疾書也
　簡縁云已上二法八分並用
　　　第九方法
八面八面俱滿者方竒飛
　簡縁云智永最近此法凡字各有八面即一字丨字
　皆有八面勢有在乎實者亦有在乎空者善書者下
　筆自有八面威風不善書者雖填滿四隅總多缺陷
　方法不可不知也
九宫八面㸃畫皆拱中心
　簡縁云歐法最近又云中心者非以一筆為中心也
結搆隨字㸃畫多少疎宻各有停分作九九八十一分
　界畫均布之先於鍾王虞顔法帖上以朱界畫印印
　訖視帖中字畫分數一一臨擬仍欲察其屈伸變換
　本意秋毫勿使差失四家字體既熟方可旁及諸家
　法帖字大以小印分數蹙之法帖字小以大印分數
　展之雖以黄庭樂毅展為方丈可也又以朱界畫印
　印紙或棐板漆之取許慎說文偏傍字樣一一依法
　區處務要簡易精熟外妍美而内遒徤各各自佳矣
均方長者兩減闊短者兩減長小者四減字形雖有長
　短闊狹小大行中須留空地仍須寫空中勢須偏著
　右或亦各一分○鈍吟云此分窠法不可不知
　簡縁云長如日月之類短如四皿之類小如口字之
　類
　　　第十分布法
布方中展圓則疎者均方中蹙圓則宻者均方㸃畫孤
　單者展一畫大人卜之類是也重并者蹙之一傍棗
　轉嶽麓之類是也古者所無不得擅寫
　簡縁云平日工夫足臨時方能布置
映帶凡偏傍不相稱者屈伸㸃畫以避之太繁者減除
　之太疎者補續之必古人有樣乃可用耳
變換字之中㸃畫重并者隨宜屈伸以變換之㸃不變
　謂之布棊畫不變謂之布筭子若亦馬三冊之類是
　也字之中偏傍重并者隨宜開合而變換之閒合閒
　開之類若林晶炎焱之類是也
體樣隨字辨體隨體識樣字形有孤單重並併累攢積
　之體須據說文為主而分布之一二為孤日月為單
　棗炎為重林並為并晶焱為累墅樣為攢爨鬱為積
　以此為例廣推求之
字閒對者宜疎疎者宜宻
行白對者宜等閒者宜平
　簡縁云識得疎宻等半自然行閒茂宻
篇段平起伏六分之一平其三起最後二分伏平者圓
　穩而平畫多也起者振動而仰畫多也伏者收斂而
　多偃畫也
　　　第十一變法法
情喜怒哀樂各有分數喜即氣和而字舒怒則氣粗而
　字險哀即氣鬱而字斂樂則氣平而字麗情有重輕
　則字之斂舒險麗亦有淺深變化無窮
氣清和肅莊竒麗古淡窻明几淨氣自然清筆墨不滯
　氣自然和山水仙隱氣自然肅(缺/)　　　氣自然莊
　珍怪豪傑氣自然竒佳麗園池氣自然麗造化上古
　氣自然古幽貞閒適氣自然淡八種交相為用變化
　無窮矣
形字形八面迭逓增換一面變形凡八變兩面變形凡
　十六三面以上變化不可勝數矣
勢形不變而勢所趨背各有情態以一為主而七面之
　勢傾向之也
　簡縁云寫去自知
　　　第十二法書
真鍾繇力命　剋捷　宣示　季直　王右軍樂毅論
　　畫讚　黄庭　曹娥　霜寒　遺教　臨鍾書
　道德經　王子敬十三行　洛神　智永千字文
　臨羲之書　虞永興破邪論　歐陽蘭臺九成宫
　化度寺　虞恭公　姚辯　皇甫君　擣素　心經
　　虞永興廟堂碑　褚遂良聖教序　三龕碑　枯
　樹賦　陰符經　張旭郎官石　陶𢎞景瘞鶴銘
　徐浩不空三藏　顔魯公麻姑壇　放生池　中興
　頌　東方朔　干禄字書　家廟　宋璟　臧懷恪
　　八闗齋　多寳　栁公權𤣥秘　馮宿　苻璘
　西平王　普照　陀羅尼　裴休圭峯　張從申季
　子廟　四絶　季子誌　歐陽通道因　吳通微楚
　金禪師
行王右軍蘭亭　聖教　張從申𤣥靜碑　髙氏鐵彌
　勒頌　李北海雲麾　嶽麓寺　娑羅樹　褚遂良
　哀冊　虞世南汝南公主　顔魯公爭座位　祭姪
　文　劉太沖序
草右軍十七帖(簡縁云有二本後有敕/字者佳今翻刻甚多)　懷素自序
　聖母
淳化閣帖諸帖之祖宋太宗淳化三年出内府真跡命
　王著用棗板摹刻十卷雖近肥俗深得古意不見真
　蹟得此足矣上有銀錠紋用澄心堂紙李廷珪墨拓
　打手模之而不汚親王大臣各賜一本人間罕有今
　世所傳俱從賜本轉相摹刻者
絳帖淳化之子用淳化閣帖増入别帖重編廿卷潘師
　旦摹刻骨法清勁足正王著肉勝之失然駿馬露骨
　又未免羸瘠之憾
潭帖淳化之子寳月大師摹刻風韻和雅血肉停匀但
　形勢俱圓頗乏峭徤之氣慶歴間僧希白重摹者亦
　佳第三次者失真矣
大觀帖淳化之弟大觀閒奉旨以御府真跡重刻於太
　清樓中有蘭亭帖蔡京摹刻京沈酣富貴筆偏手縱
　非復古意賴刻手精工猶勝他帖爾
太清樓續閣帖劉燾摹刻工夫精緻亞于淳化肥而多
　骨求備于王著乃失之粗硬遂少風韻
戲魚堂帖劉次莊摹於臨江除去淳化年月而增釋文
　在淳化翻刻中為有骨格者淡墨搨尤佳
東庫本世傳潘氏子析居石刻分為二其後絳州公庫
　乃得上十卷絳守重刻下十卷足為一部名東庫本
　其家亦復重刻上十卷足為一部於是絳州有公私
　二本靖康之禍石並無存今重刻者去之逺矣
鼎帖廿卷紹興閒武陵丞趙銍父子編中有黄庭經石
　硬而刻手不佳雖博而乏古意
星鳯樓帖曹士冕摹刻工緻有餘清而不濃亞于太清
　樓續帖
玉麟堂帖吳琚摹刻濃而不清多雜米家筆仗
寳晉齋帖米元章手摹二王以下真蹟入石佳帖難得
　學者賴此得見晉唐人髣髴爾
汝州帖摘諸帖中字牽合為之每卷尾有汝州印後有
　㑹稽重摹俗謂之蘭亭帖
黔江帖秦子明借寳月古法帖摹刻石在黔江紹聖院
　乃潭人湯正臣父子刻
賜書堂帖宋宣獻公摹於山陽石已不存後又重摹
蔡州帖蔡州臨摹絳帖上十卷出于潭帖之上
彭州帖刻歴代法帖十卷不甚精彩
利州帖慶元中以戲魚堂帖重刻于益昌
泉州帖淳化帖翻最為完善少遜于大觀絳帖比之他
　刻亦大相徑庭自智果而後缺十餘幀
羣王堂帖韓侂胄刻筆意清遒雖有勝趣憾刻手不佳
　不為精妙
百一帖王萬慶摹刻
脩内司帖淳熈間出内府所藏刻石禁中題尾云脩内
　司奉㫖上石亦名閟閣續帖
甲秀堂帖廬江李氏刻前有王顔書多諸帖所未有
二王帖許提舉刻於臨江
真賞齋帖錫山華氏刻此明碑之最精者
　　右十二篇大要筆圓字方傍宻閒豁血濃骨老筋
　　藏肉潔筆筆造古意字字有來歴日臨名書無吝
　　紙筆工夫精熟久自得之
　　簡縁云書法之賾和盤托出學者但要自始訖終
　　細心體㑹自有正路可入母為野狐鳴盤踞胷中
　　輕視此編也
　
　
　
　
　
　書法正傳卷一
欽定四庫全書
　書法正傳卷二　　　　　　　常熟馮武撰
　　書法三昧
　　　書法題辭
　　　一下筆
　　　二布置
　　　三運用
　　　　㸃之祖
　　　　畫之祖
　　　　短畫之祖
　　　　竪畫之祖
　　　　鈎之祖
　　　　撆之祖
　　　　短撆之祖
　　　　捺之祖
　　　四為學綱目
　　　五結構
　　　(附/)衍極至朴篇書法傳流
　　　金華胡翰曰楷法雖出於漢魏未見於三代其
　　　源要從篆隸而變也其㸃畫波磔横從曲直圓
　　　銳端側豈徒然哉其中必有法矣夫分上而分
　　　下辨左而辨右宜偏宜中或藏或露有起而有
　　　止當向而當背其俯仰其收駐其推讓其迴折
　　　先後開合之次序大小長短之類聚必使相稱
　　　相應然後體始成而少合乎古人變楷初意爾
　　　不然字勢雖可愛而無法之可尚不過一楷書
　　　俗吏如涪翁所云何足重哉此編名書法三昧
　　　不知撰者誰氏其言或本於古人之所已言而
　　　書則未有能盡知也前元時見於都下館閣名
　　　臣家漁陽鮮于樞吳興趙松雪康里巙巙子山
　　　常寳愛之參政周伯琦來吳中久而人方知其
　　　有是編其歸鄱陽也人始得而相傳之乃知諸
　　　公之寳愛果然也古人論書云一須人品髙二
　　　須師法古是書之法學者習之固常熟之於手
　　　必先脩諸德以熟之於身德而熟之於身書之
　　　於手如是而為書焉其容止之可觀進退之可
　　　度隱然自見於毫楮之閒端嚴而不刻温厚而
　　　難犯(簡縁云知此方可/免崢嶸求勝之態)如鄧志之論蔡君謨始
　　　可以為善矣臨池君子其謂然乎
　　　書法題辭
執筆之法實指虚拳運筆之法意在筆先八法立勢永
字精研一字體態側倚取妍仰覆向背開合折旋垂縮
留放肥瘦方圓畫分篆隸鋒别正偏藏風聚氣結構綰
牽習與俱化心手悠然凡茲三昧參透幽𤣥茍非知者
不可以傳
　　　一下筆
下筆之始有折鋒有搭鋒凡作字第一多是折鋒第二
三字多是搭鋒承上筆勢故爾若一字之間右邊多是
折鋒應在左邊故也又有平起如隸(簡縁云/横畫)藏鋒如篆
(簡縁云/竪畫)大要折搭多精神平藏善含蓄(簡縁云方/與小篆合)則妙
矣
　　　二布置
布置如中字孤單則居中龍字相並則分左右為二停
衝字則分為三停雲字則分為上下二停凡四方八面
㸃畫皆拱中心唯嚨呼吸等字左短口欲上齊和扣如
知等字右短口欲下齊須先主後賔承上接下左右相
應以大包小以少附多太繁則減省太少則增益如此
則成一字自然可觀謂如宣尚髙向等字須迴轉右肩
如其實貝真等字長舒左足如月丹用周等字則峻拔
一角如見目罔内等字則潛虚半腹如無字四竪則上
開下合四㸃則上合下開如工並字畫則上仰下覆如
三字則上畫仰中畫平下畫覆與畺字同如爻字則上
捺留下捺放茶字則上捺放下捺留如亦字右縮左垂
斤字則右垂左縮上下亦然如毚字則下免除二撆懸
字則除系左㸃譬字則除上口盛字則除成字中鈎如
神字加一㸃辛字加一畫冊門字須自立向背八州字
皆潛相矚視如字或止一㸃一畫者須大書以成其獨
立之勢如昌吕爻棗等字須上小林棘羽竹等字須左
蹙之類難以枚舉以此類推則隨字立意位置則知結
體之大槩矣
　　　三運用
夫作字之要下筆須沈著雖一㸃一畫之間皆須三過
其筆方為法書蓋一㸃微如粟米亦分三過向背俯仰
之勢一字有一字之起止朝揖顧盻一行有一行之首
尾接上承下之意此乃古人不傳之𤣥機宜加察焉
　簡縁云悟此方沈著
　　　　㸃之祖(凡㸃之/類倣此)
㸃之祖　蹲鴟之勢三過側法也起自中而末鋒自中
出㸃有尖秃斜正隨字勢而用之　仰三角㸃　覆三
角㸃用於勢當仰覆者　傍三角㸃用於直波㸃水
直三角㸃　直四角㸃用於宀帀之類　亂四角㸃起
於蘭亭茂字用於立羊善美等字　長鼠矢㸃用於長
吏使更等字　短鼠矢㸃用於夾奚契等字　三往一
復㸃　向背㸃兩傍分八字相向與中帶相背立　寛
横波㸃　促横波㸃皆用於下四㸃　急雁陣　緩雁
陣燕然樵三字外不可用　抝兩對㸃用於米兆等字
　順兩對㸃用於飛雲等字　順三對㸃用於非災興
變等字上小字用於光堂等字下小字用於示系等字
上八字用於曾公下八字用於貝只　垂膽㸃用於宁
穴字等字　三角顧盻㸃用於州字心字　開三㸃用
於系　斂三㸃用於孚　横三㸃用於龍　閒六㸃用
於榮
　　　　畫之祖(凡畫之/類倣此)
畫之祖　勒法也狀如算子便不是書其法初落筆鋒
向左急勒迴向右横過至末復駐鋒折迴其勢首尾俱
低中髙拱如覆舟樣故曰勒常患平智永虞世南上而
鍾王多用篆法為畫歐陽褚薛多用隸法為畫秘訣云
竪畫須横入筆鋒横畫須直入筆鋒(簡縁云得/此大悟矣)此不傳
之樞機也
　　　　短畫之祖(凡策之/類倣此)
短畫之祖　策法也其法仰筆䟐鋒輕擡而進有如鞭
策之勢故言策不言勒異於勒者勒則兩頭下中髙策
則兩頭髙中下唐太宗云策者仰策仰收栁宗元云策
仰收而暗掲如其天夫才之類皆短畫皆為策也
　　　　竪畫之祖(凡直落/筆倣此)
竪畫之祖　努法也栁宗元云努過直而力敗其法初
横入筆向上行而少駐復引鋒下行勢須作凸胷而立
至末復駐鋒收向上此垂露也末鋒駐而不收引而伸
之此懸針也大要畫多則分仰覆以别其勢竪多則分
向背以成其體目字之竪向也門字之竪背也川字中
竪直左右之竪相背冊字中二竪直左右之竪相背圖
字六竪相向皆分向背以避鋪算子也
　　　　鈎之祖(凡鈎之/類倣此)
鈎之祖　趯法也栁宗元云趯宜蹲而勢生其法蹲鋒
上出險勢傍分然亦分三體左如氐長字須長趯以應
右右如門丹字須長趯以應左中如東乘字趯須朝上
又有　棘針短而有力　蠆尾丁亭寧字用之　蟹爪
殊字用之事于之趯皆隨體變化也
　　　　撆之祖(凡撆之/類倣此)
撆之祖　掠法也栁云掠左出而鋒輕顔云掠髣髴以
宜肥其法曰此乃斜懸針而末鋒飛起也(簡緣云記此/則撆無病)
宜出鋒處送筆力到而匀不可半途撆出則無力而瘦
弱如大夫右字之類是也又謂之腕須直下筆而彎出
之如左字用􁃲須斜硬右字用􁃲須腕轉也○鈍吟云
手根懸起和筆俱行則長撆如蘭葉若手根著紙則斜
拂去有半途撥出之病
　簡縁云七法皆正鋒惟掠法用偏鋒
　　　　短撆之祖(凡啄之/類倣此)
短撆之祖　啄法也水永等字用之其法下筆駐鋒後
即出名曰啄栁宗元云啄倉皇而疾掩凡字之短撆皆
用之　隼尾也如立人頭上撆是也如鷹隼之立乎柱
首　竪三撆者則須分勢如三字之畫為仰平覆也此
則上撆平中撆斜下撆直狀如栁穿魚
　　　　捺之祖(凡磔之/類倣此)
捺之祖　磔法也今人作捺多是兩駐雖曰三過實不
知此法其法首搶起中駐而右行末駐筆蹲鋒而出如
蘭亭之捺皆含蓄而不露最為髙也栁云磔䟐趞以開
撑　又有欣字燕尾者乃急就章之波法也如水之自
泉口流出其下遇石激而過故謂之激石波凡永長分
外等字用之
　　右上項側勒努趯策掠啄磔八法備矣書法運用
　　盡矣但於側倚取妍擔夫爭道血脈聨屬雄徤嫵
　　媚體態横生出乎八法之外者又須詳論非紙筆
　　可形容用力熟閑自詣壼奥至此不幾其神乎
　　　　四為學綱目
書法綱目萬字俱全
　凡學必有要若網在綱有條而不紊永字者衆字之
　綱領也識乎此則千萬字在是矣
三靜法地五動象天
　地靜也故以不變者法焉天動也故以變者法焉
　　簡縁云三不變勒策磔是也五變側趯掠啄努是
　　也
次及條目變㸃方圓
　變者如髙低長短闊狹其變無窮也㸃者下筆成㸃
　而後行也方者自方圓者自圓如置筯於案上而非
　匾鋒也
　　簡縁云此之謂圓
俯仰向背沈瑩清權
　有俯仰向背者則俯仰向背無則為之俯仰向背沈
　者下筆不浮刻入紙中也瑩者如孤月流天無雲翳
　也清者非謂瘦與寒也肥者亦有清氣也在參古帖
　而得之權者如鬢字無镸㸃譬字無口之類是也
抝者讓者引焉疑焉
　抝者你東我西而不失於相順讓者要還他地位隨
　時處宜而措之也引者如左簷等字引而伸之疑者
　如有伏兵疑不敢動如帝帶等類是也
鳥立木上雁在天邊
　鳥立木上行仁之類是也雁在天邊燕然樵之類是
　也
掬特圓起
　掬者從本身上掬出也故其上欲圓口字是也特者
　特筆寫也故其上欲起口字是也二者相需為用也
搶摺迴聨
　搶者策類也摺則筆鋒飛動翻而非硬直也迴則有
　虚迴實迴聨則有虚聨實聨二者不可偏廢也
齊努磋駐
　齊者勒類也努者竪畫也嗟者左右掲腕也駐者如
　駐馬無往而非此道也
屋漏蜿蜒
　屋漏痕者不見起止之迹也
烏絲闌者蔡襄所專
　烏絲闌者鋒正則兩傍如界也
復有八忌切意精研枯槁生硬輕重纒綿内外是縱左
右非堅
　枯槁則無潤澤生硬則非軟美輕重則不典纒綿則
　不瑩内縱者腹肚闊外縱者手脚不停分而長左為
　左掲腕右為右掲腕皆不可無力
知所趨捨為書中仙
　趨所當法避所當忌則為盡善矣
　　　五結構
雲空　上勾之應下如鳥之視胷
九見　腕勾之應上須折鋒而起
門月　右勾應左半斜銳以為精
來東　中勾應上隨縮鋒而微露
長民　左勾應右須盡趯其鋒
黍委　上下之撆㸃有陰陽之分不分則無上下相承
　　　之意
術衝　三排之直畫者卓然中立不倚而左右有拱揖
　　　之情
畺三　三排之横畫者截然中處不乖而上下有仰覆
　　　之别
其目　四畫之字上下反其情而二三但取其順
然無　四㸃之字左右要成八字中帶可就上不可就
　　　下
皿四　四柱之字左右上開而下合
炎茶　兩捺之字或上捺或下捺各宜所重
反及　兩撆之字先長而斜硬後差短而腕轉
廬多　此等之字先腕轉而後斜硬
口曰　不可横不可長須下畫長承直末
臣巨　直末欲直内而右傍短直應之
旬匊　此等字裏面與勾齊方稱
長馬　如此短畫不可與長直畫相粘
衣良　捺應左勾須畧平起
莫矢　此等之字下畫宜長撆短不轉而㸃取下之長
　　　短用之
思志　心在下者欲折右足右寛方稱
見貝　此等之字須右長直畫作棘刺中短畫不可相
　　　粘欲其圓淨匀平而啄短出以㸃承長直畫而
　　　為之終
逺還　凡之遶裏面字上大下小方稱
雖難　此等直畫微向左以避右邊之勢
鳥烏　屈脚之勢如角弓之張
用周　須初撆首尾向外次努首尾向右
　　　簡縁云或作左則右傾矣
固國　初直畫首尾向右平畫仰次直畫首尾向在
戔森　重勾之字在乎先縮鋒而後出鋒作趯以應捺
　　　亦同
作行　左短而右長
於佳　右短而左長
自因　左竪短而右勾微長
亦馬　㸃之重併亦必屈伸以變換之不變謂之布棊
三冊　畫之重併者必隨宜屈伸仰覆向背以變換之
　　　否則如布算
􁁉薑　繁雜者必求古人佳樣用之古無則不可擅寫
邊爾　太繁者宜減除之
倉食　上面不可寫波
上下　直畫宜短㸃皆近上
是足　卜字居中下撆須横而波啄之中又名三牽綰
　　　法也
攵　　初啄而畫頭接其尾中復以波上接啄而終之
心　　初㸃向裏横戈斜平勾向内而收中㸃取髙勢
　　　欲粘帶第三㸃第三㸃又須與勾髙不可下
風　　兩邊悉宜圓名曰金剪刀
　　　簡縁云此法在廟堂碑
柔　　下面朩左右須與直齊
者　　日字不宜正對土字
十　　横畫較長直畫宜短
七　　横畫較長直畫轉而復迴
和　　偏少者伸㸃畫以就之
羶　　偏礙者尾鈎以避之
升　　字之孤單者展一畫以書之
棗　　字之重併者蹙一畫以書之
畫　　九畫之字必須下筆勁淨疎宻停匀照應為佳
　　　當疎不疎反成寒乞當宻不宻反成寛疎相揖
　　　相背發於左者應於右起於上者伏於下此不
　　　易之法也
辛　　太疎者補續之仍必有古人佳樣乃可寫
左　　畫短而斜硬其撆
右　　畫長而腕轉其撆
大　　横畫微短撆就畫上直下至畫下方腕轉向左
　　　波首微出畫上大要波首暗接連腕末鋒則血
　　　脈聨屬
　簡縁云此篇切記
　　　(附/)衍極至朴篇書法傳流
　初蔡邕得書法於嵩山以授崔寔及其女琰張芝之
　徒咸受業焉魏初韋誕得之秘而不傳鍾繇令人掘
　韋誕墓得蔡氏法將死授其子㑹宋翼繇之甥也學
　書於繇繇弗告也晉太康中有人破鍾公塚翼始得
　之魏晉閒衞氏三世能書衞覬與其子瓘及見胡昭
　韋誕鍾繇瓘及其子恒俱學於張芝恒從妹衞夫人
　親受業於蔡琰衞與王世為中表故羲之父曠得之
　以授羲之羲之授其子獻之及王濛之子脩故諸王
　世傳家法獻之傳其甥羊欣欣傳王僧䖍僧䖍傳蕭
　子雲晉宋而下能者頗多其流皆出於二王也隋釋
　智永羲之九世孫(或云/七世)也頗能傳其學又親授法於
　蕭子雲虞世南親見永師故其法復傳於唐焉歐陽
　詢得於世南褚遂良親師歐陽或云虞褚同師史稜
　稜隋人也歐陽詢傳陸柬之柬之及見永師又世南
　之甥也陸傳子彦逺彦逺傳張旭彦逺張之舅也旭
　又得褚遂良餘論以授顔真卿李陽冰徐浩韓滉鄔
　彤魏仲犀韋玩崔邈等二十二人釋懷素聞於鄔彤
　栁公權亦得之其流實出於永師也徐浩傳子璹及
　皇甫閱崔邈傳褚長文韓方明受法於璹及邈皇甫
　閱傳栁宗元劉禹錫楊歸厚歸厚傳姪緯緯傳權審
　張藂翟𢎞裕𢎞裕禹錫外孫也𢎞裕傳盧潛潛傳頴
　頴傳崔紓栁宗元傳房直温有劉埴者亦得一鱗半
　甲
　簡縁云此編直捷精至覽之使人洞然無疑非大悟
　徹人不能為此也
　
　
　
　
　
　
　
　
　
　
　
　
　
　
　書法正傳卷二
欽定四庫全書
　書法正傳卷三　　　　　　常熟馮武撰
　　永字八法
　　　八法解
　　　把筆八法
　　　運筆八法
　　　永字八法
　　　八病
　　　永字散形
　　　永字結構
　　　三十二勢
　　　八病勢
　　　八法分論
　　　顔魯公八法頌
　　　栁宗元八法頌
　　　八法為作字之根本故具列之不厭其詳也
　　　八法解
葢聞文字之來尚矣自伏羲氏造書契以代結繩之政
厥後蒼頡象鳥獸之迹以廣之其所書者古樸而已歴
代以下書者工於筆法之妙其名世者如晉之鍾繇王
羲之唐之歐虞顔栁之輩亦各家有書所傳之秘惜乎
淪没日久真跡不存惟羲之永字八法共三昧歌流傳
在世理趣淵深初學之者難於措手獨雪菴永字八法
變化三十二勢其於書法實與有功書者不由其法而
成則未免陷於粗俗草率之病也雪菴之作者運筆之
法有八曰落起走住疊圍回藏永字之法有八曰側勒
努趯策掠啄磔八法之勢又名曰怪石玉案鐵柱蟹爪
虎牙犀角鳥啄金刀於中又為二十四法曰懸珠垂珠
龍爪𤓰子杏仁梅核石楯象簡垂針象笏曲尺飛雁龍
尾鳯翅獅口搭勾寳蓋金錐懸戈飛帶戲蜨蟠龍吟蛩
游魚通前共三十二勢使初學者下手運筆有所依歸
凡習書必先學永字八法學且熟方可學二十四法於
此三十二勢習之既精方可結構成字如此則學有規
矩字有體法不然則筆意不精字亦失乎格度矣蓋一
筆有一筆之法一字有一字之法一字之法貴在結構
一筆之法妙在起止起止得宜則畫無不美結構有道
則字無不佳然結構之道所重者尤在乎筆法之精妙
也筆法之妙不亦難乎如側之祖妙須三作用鋒向右
而勢向左勒之祖首尾藏鋒用筆欲横而勢欲欹努之
為法用彎行曲扭如挺千斤之力趯之為法要輕挫潛
生而起快峻之鋒策始作者用仰鋒上掲而貴乎遲留
掠始作者用肥健悠揚而宜乎舒暢啄法之妙在卧側
潛進以連斂其鋒鋩磔法之妙在險横三過而開掲其
勢力此八法已精則二十四法自然有得變化而成也
然其妙則首尾欲有情起落欲相顧偏鋒者不可使其
筆正正鋒者不可使其筆偏蹲過處當審於輕重搶駐
處必宜於著力折鋒搭鋒為下筆之始衂筆掲筆為收
殺之權筆捺則肉自肥筆提則筋有餘力為骨之法憑
指骨之提縱生血之道賴水墨之和匀忌軟勁之失均
喜威嚴之敦厚勿輕浮以阻礙務均布以安平變換屈
伸轉囘旋於起伏藏收開閉運承接於送迎措邊旁而
合軌振氣象以生神筆法之妙於斯乎盡矣是雖未能
造夫升堂入室之域抑亦為登髙行逺之一助云
　　　把筆八法
身直　　　　手直　　　　腕工
背力　　　　虎口　　　　鳯眼
陰筆　　　　陽筆
　　　運筆八法
落　　　　起　　　　走　　　　住
疊　　　　圍　　　　囘　　　　藏
　　　永字八法
側　　　　勒　　　　努　　　　趯
策　　　　掠　　　　啄　　　　磔
　　　八病
牛頭　　　　鼠尾　　　　蜂腰
鶴膝　　　　竹節　　　　稜角
折木　　　　柴担














　
　
　
　
　
　
　
　
　　　　八法分論
側不得平其筆當側筆就右為之口訣云先右掲其腕
次輕蹲其鋒取勢𦂳則乘機頓挫借勢出之疾則失中
過又成俗側鋒顧右借勢輕掲潛出務於勒也然不言
㸃而言側何也謂筆鋒顧右審其勢險而側之故名側
也止言㸃則不明顧右無存鋒向背墜墨之勢若左顧
右側則側無方故側不險則失於鈍鈍則芒角隠而書
之神格喪矣側者側下其筆使墨精暗墜徐乃反掲則
稜利矣又口訣云作㸃向左以中指斜頓向右以大指
齊頓作報荅便以中指挫鋒須按筆收鋒在内而出之
右軍云作㸃皆須磊磊如大石之當衢又云㸃不變謂
之布棊貴通變也
勒不得卧其筆中髙兩頭下以筆心壓之口訣云頭傍
鋒仰策次迅收若一出掲筆不趯而暗收則薄圓而疎
筆無力矣夫勒筆鋒似及於紙須微進峻趯然不言畫
而言勒何也曰勒者趯筆而行承其虚畫取其勁澀則
功成矣不言畫者慮在不趯一出便畫則鋒拳而怯薄
矣若作策法斜指擡筆若作勒法即用中指鉤筆澀進
覆畫以中指頓筆然後以大指遣至盡處此三勢相近
用法不同畫有重複不為布算乃可
　簡縁云趯者打勢也
努不得直其筆直則無力立筆左偃而下最要有力口
訣云凡旁卷微曲蹙筆累走而進之直則衆勢失力滯
則神氣怯散夫努須側鋒顧右潛趯輕挫則掲或問畫
者中心竪畫也今不言直畫而言努何也曰努者勢微
努在乎趯筆下行若直置其畫則形圓勢質為書之病
筆訣云努筆之法竪筆徐行近左引勢勢不欲直直則
無力矣
趯須蹲鋒得勢而出出則暗收鋒又云前畫卷則别斂
鋒而出之口訣云傍鋒輕掲借勢勢不勒筆不挫則意
不深趯與挑一也貴於澀出適出期於倒收所謂欲挑
還置也夫趯自努出潛鋒輕挫借勢而出之或問凡字
出鋒謂之挑今謂之趯何也曰趯者語之小異耳以筆
鋒去而言之趯自努畫收鋒竪筆潛勁借勢而趯之筆
訣云即努筆下殺筆趯起也法須挫衂轉筆出鋒佇思
消息則神蹤不墜矣
　簡縁云左筆曰趯右筆曰挑
策須斫筆背發而仰收則背斫仰策也兩頭髙中以筆
心舉之口訣云仰筆潛鋒以鱗勒之法掲腕趯勢於右
潛鋒之要在畫勢暗鋒捷歸於右也夫策筆仰鋒竪䟐
微勁借勢峻顧於掠也又云作策法仰指擡筆上或問
策一名折翼畫今謂之策何也曰仰筆趯鋒輕擡而進
故曰策若及紙便畫不務遲澀向背偃仰者此備畫耳
筆訣云始築鋒而仰策徐轉筆以成形是也
掠者拂掠須迅其鋒左出而欲利又云微曲而下筆心
至卷處口訣云撆過謂之掠借於策勢以輕駐鋒(簡縁/云此)
(言永字/之撇)右掲其腕加以迅出勢旋於左法在澀而勁意
欲暢而腕遲留則傷於緩滯夫側鋒左出謂之掠或問
掠一名分發今稱為掠何也曰掠乃疾徐有準手隨筆
遣鋒自左出取險勁盡而為節發則一出運用無的故
掠之精㫖可守也筆訣云從策筆下左出而鋒利不墜
則自然佳矣
啄者如禽之啄物其筆下罨以疾為勝口訣云右上左
之勢為卷啄按筆蹲鋒潛蹙於右借勢收鋒迅擲旋左
須精險衂去之不可緩滯夫筆鋒及紙為啄在潛勁而
啄之或問撇謂之啄何也撆者䝉俗之言啄因勢而言
啄以輕勁為勝筆訣云啄筆速進勁若鐵石則勢成矣
磔者不徐不疾戰行欲卷復駐而去之又曰趯筆戰行
翻筆轉下而出筆磔之口訣云右送之波皆名磔右掲
其腕逐勢𦂳䟐傍筆迅磔盡勢輕掲而暗收在迅勁得
之夫磔法筆鋒須䟐勢欲險而澀得勢而輕掲暗收存
勢候其勢盡而磔之或問發波謂之磔何也曰發波之
筆循古無從源其用筆磔法為勁筆訣云始入筆𦂳築
而微仰便下徐行勢足而後磔之其筆或藏鋒或出鋒
由人心之所好為之也
　　　顔魯公八法頌
側蹲鴟而墜石　勒緩縱以藏機　努彎環而勢曲
趯峻快以如錐　策依稀而似勒　掠髣髴以宜肥
啄騰凌而速進　磔抑惜以遲移
　　　栁宗元八法頌(或曰張/旭傳)
側不貴卧　　　勒常患平　　　努過直而力敗
趯宜峻而勢生　策仰收而暗掲　掠左出而鋒輕
啄倉皇而疾罨　磔䟐趞以開撐
　
　
　
　
　
　
　
　
　
　
　
　
　
　
　書法正傳卷三
欽定四庫全書
　書法正傳卷四　　　　　　　常熟馮武撰
　　大字結構八十四法　　明李淳進
　臣幼習大字未領其要後獲儒僧楚章授以李溥光
　永字八法變化三十二勢寳而學之漸覺有得後又
　獲王右軍羲之八法詩訣共三昧謌翫其妙用亦轉
　覺有所進步也雖然運筆之法近得頗熟結構之道
　實有未明因取陳繹曾所述之書法及徐慶祥所注
　之書法求其藴奥見有天覆地載分疆三匀及勾弩
　勾裹之目總而輯之共有一百一十三目用而為法
　書之庶幾近於規矩惜其紊亂中閒猶有未盡善者
　則去而不取止選五十八目成法縁未盡書法之道
　臣忘其固陋竊取陳徐二家法外之意續添二十六
　目如二段三停減捺減勾之類同前共八十四目就
　題曰大字結構八十四法又每法取四字為例作論
　一道以開字法之奥今集既成固知僭踰罪莫能逃
　臣不勝戰慄之至臣謹言
(天/覆)　宇宙宫官　(要上面蓋盡下面/法宜上清而下濁)
(地/載)　直且至里　(要下畫載起上畫/法宜上輕而下重)
(讓/左)　助幼即却　(須左昻而右低若/右邉有謙遜之象)
(讓/右)　晴蝀績峙　(宜右聳而左平若/左邊有固遜之儀)
(分/疆)　體輔願順　(取左右平而無讓如/兩人併相立之形)
(三/匀)　謝樹衛術　(取中閒正而勿偏若/左右致拱揖之狀)
(二/段)　鑾嚮需留　(要分為兩半較其/長短微加饒減)
(三/停)　章意素累　(要分為三截量其/疎宻以布均停)
(上占/地步)雷雪普昔　(要上面濶而畫清/下面窄而畫濁)
(下占/地步)衆界要禹　(要下面寛而畫輕/上面窄而畫重)
(左占/地步)數敬劉對　(要左邊大而畫細/右邊小而畫粗)
(右占/地步)騰施故地　(要右邊寛而畫瘦/左邊窄而畫肥)
(左右/)弼辦衍仰　(要左右痩而俱長/中閒肥而獨短)
(上下/)鸞鶯釁叢　(要上下寛而微匾/中間窄而勿長添)
(中占/地步)蕃華衝擲　(要中間寛大而畫輕/兩頭窄小而畫重)
(俯仰/勾趯)冠冦宓宅　(要上蓋窄小而勾短/下腕寛大而勾長添)
(平四/角)國固門闌　(要上兩角平而下兩/角齊法忌挫肩垂脚)
(開兩/肩)南丙雨而　(要上兩肩開而下兩/脚合法忌直脚卸肩)
(匀/畫)　壽畺畫量　(黒白喜/得均匀)
(錯/綜)　馨聲繁繫　(三部怕/成犯礙)
(疎/排)　爪介川不　(疎排之撆須展不/展則寒乞孤窮)
(縝/宻)　繼䌴纒䌵　(縝宻之畫用蹙不/蹙則疎寛開散)
(懸/針)　車申中巾　(懸針之字不用中竪若中竪/則少精神)
(中/竪)　軍年單畢　(中竪之字不用懸針若懸/針則字不穏重)
(上/平)　師明牡野　(上平者其小者在/左而莫錯方隅)
(下/平)　朝叙叔細　(下平者其小者在/右而勿差地位)
(上/寛)　宁可亨市　(上寛者下面固然難/大惟長趁而方佳)
(下/寛)　春卷夫太　(下寛者上面已是成/尖用短蹙而方好)
(減/捺)　燮癸食黍　(減捺者宜減不/減則重捺難觀)
(減/勾)　禁埜戔懋　(減勾者宜減不/減則重勾無體)
(讓/横)　喜婁吾𤣥　(讓横者取横/畫長而勿担)
(讓/直)　甲干平市　(讓直者要直/竪正而勿偏)
(横/勒)　此七也也　(横勒者但放/平而無勢)
(均/平)　三云去不　(均平者若兼/勒以失威)
(從/波)　丈尺吏㬰　(從波之波惟/喜藏頭收尾)
(横/波)　道之是足　(横波之波先須拓頸/寛胸)
(從/戈)　武成幾夷　(從戈之戈但/怕彎曲力敗)
(横/戈)　心思志必　(横戈之戈尤/嫌挺直勾平)
(屈/脚)　烏馬焉為　(屈脚之勾須/要尖包兩㸃)
(承/上)　天文支父　(承上之撆宜/令义對正中)
(曾/頭)　曾善英羊　(曾頭者用上/開而下合)
(其/脚)　其具與典　(其脚者用上/合而下開)
(長/方)　罔周同冊　(長方者喜四/直而寛大)
(短/方)　西曲囘田　(短方者貴兩/肩而平開)
(搭/勾)　民衣良長　(搭勾者勾須另搭/不則累茍筆之態)
(重/撆)　友及反夌　(重撆者撆須宛轉/不則犯排牙之名)
(攢/㸃)　采孚妥􁋑　(攢㸃之㸃皆宜朝向/不則為砌石之樣添)
(排/㸃)　無照㸃然　(排㸃之㸃須用變更/不則為布棊之形添)
(勾/努)　菊萄蜀曷　(勾努之字不宜用裹/若用裹字便不方圓)
(勾/裹)　甸句勾勺　(勾裹之字不宜用努/若用努字最難飽滿)
(中/勾)　東束米未　(中勾之字但憑/偏正生妍添)
(綽/勾)　乎手予于　(綽勾之字亦/喜妍生偏正)
(伸/勾)　紫貲旭勉　(伸勾之字惟在/屈伸取體添)
(屈/勾)　鵷鳩輝頫　(屈勾之字要知/體立屈伸添)
(左/垂)　笄并亦弗　(左垂者右邊/不得太長添)
(右/垂)　升叔拜卯　(右垂者左邊/須索要短添)
(蓋/下)　㑹合金舍　(蓋下者左右/宜乎均分添)
(趁/下)　琴谷吞吝　(趁下者兩邊/貴乎平展添)
(從/腕)　鳯風飛氣　(從腕之腕宜長/惟怕蜂腰鶴膝)
(横/腕)　見毛尤兔　(横腕之腕嫌短/不宜鶴膝蜂腰)
(從/撆)　尹戶居庶　(從撆之撆最忌短/仍患鼠尾牛頭)
(横/撆)　考老省少　(横撆之撆偏喜長/惟怕牛頭鼠尾)
(聨/撆)　參彦形彤　(聨撆之法取下撆/之首對上撆之胸)
(散/水)　沐波池海　(散水之法趯下㸃/之鋒應上㸃之尾)
(肥/)　土止山公　(肥者止許畧肥/而莫至於浮腫)
(痩/)　了卜才寸　(瘦者但須少瘦/而休反為枯瘠)
(疎/)　上下士千　(疎本稀排乃/用豐肥粗壯)
(宻/)　贏齎龜鼉　(宻雖𦂳布還/宜自在安舒)
(堆/)　晶品畾磊　(堆者纍纍重疊宜/重疊處以鋪匀)
(積/)　爨䉹􁌖欝　(積者總總繁紊用/繁紊中而取整)
(偏/)　入八􁝆已　(偏者還/須偏稱)
(圓/)　轡巒樂欒　(圓者則/喜圍圓)
(斜/)　毋勿乃力　(斜者雖斜而其/中要取方正)
(正/)　主王正本　(正者已正而四/方無使餘偏)
(重/)　哥昌吕圭　(重者下/必要大)
(併/)　竹林羽弱　(併者右/必用寛)
(長/)　自目耳茸　(長者原/不喜短)
(短/)　白曰臼四　(短者切/勿求長)
(大/)　􁁉􁁉囊櫜　(大者既大而/妙於攢簇)
(小/)　厶口小工　(小者雖小而/貴在豐嚴)
(向/)　妙舒飾好　(向者雖迎而手/足亦須迴避)
(背/)　孔乳兆非　(背者固扭而脈/絡本自貫通)
(孤/)　一二十丨　(孤者畫孤而惟/患於輕浮枯瘦)
(單/)　日月弓乍　(單者形單而偏/重於俊麗清長)
　蓋聞字之形體有大小疎宻肥痩長短字之㸃畫有
　仰覆屈伸變換嘗患其浩瀚紛紜莫能盡於結構之
　道所以定此八十四法為例推廣求之若無法者不
　失於偏枯則失於開放不失於開放則失於承載趨
　避鮮有合格可觀者焉蓋大字以左端均稱為貴偏
　斜放肆為忌是以此法取分界地步為主折筭偏傍
　為用收斂肢體布置形容具注則繁畧伸大意且如
　一字之形理有數等有上蓋大者有下畫長者有左
　邊髙者有右邊髙者非在一途而取軌全資衆道以
　相承約方圓於規矩定平真於準繩欲使四方八面
　俱拱中心勾撆㸃畫皆歸閒架有相迎相送照應之
　情無或反或背乖戾之失雖字形有千百億萬之不
　同而結構亦不出乎此法之外也若夫筋骨神氣須
　自書法精熟中融通變化久則自然有得非但拘拘
　然守此成法為也景泰二年二月初一日臣李淳謹
　上進
　
　
　
　
　
　
　
　
　
　
　書法正傳卷四
欽定四庫全書
　書法正傳卷五　　　　　　常熟馮武撰
　　纂言上
　　　李斯用筆法
凡書非但裹結流快終藉筆力輕徤蒙將軍恬筆經猶
有簡畧斯更脩改望益於用用筆法先急迴後疾下鷹
望鵬逝信之自然不得重改如遊魚得水景山興雲或
卷或舒乍輕乍重善思之此理可見斯書秦望紀功石
云吾死後五百三十年閒當有一人替吾蹟焉(一本作/九百四)
(十/年)
　簡縁云此段似説正書非論玉箸疑未必是斯言也
　　　蕭何筆法
漢相國何善篆籕其論筆道云夫書勢法猶若登陣變
通正在腕前文武貴於筆下出没須有倚伏開闔藉乎
陰陽每欲書字喻如安營下寨穩思審之方可用筆筆
者心也墨者意也書者營也力也通也塞也決也依此
遵妙矣何為殿成覃思三月以題其額觀者如流水何
使秃筆常自為之
　簡縁云亦未說著痛痒但就唐太宗餘意而為之酇
　侯恐無此言
　　　蔡邕書說
蔡邕入嵩山學書於石室内得素書八角垂芒頗似篆
焉寫李斯并史籕等用筆勢喈得之不餐三日唯大呌
歡喜若對千人喈因學之三年便妙得其理用筆頗異
當代善書者咸異焉喈自書石經於太學觀者如市於
㑹稽作筆論曰書者散也欲書先散懷抱任意恣情然
後書之若綰閒務雖中山兔毫不能佳也先黙坐靜思
隨意取擬言不出口心不再思沈宻神彩若對人君則
無不善矣字體形勢若坐若行若飛若動若往若來若
卧若起若愁若喜若春夏秋冬若鳥啄形若蟲蝕木若
利戈刄若強弓矢若水火若樹雲若日月縱横有象可
謂書矣
　　　蔡邕石室神授筆勢
　邕嘗居一室不寐恍然見一客厥狀甚異授以九勢
　言訖而没　琰字文姬邕之女也
蔡琰云臣父造八分時神授筆法曰書肇於自然自然
既立陰陽生焉陰陽既生形氣立矣藏頭䕶尾力在字
中下筆用力獻酧之麗故曰勢來不可止勢去不可遏
書有二法一曰疾二曰澀得疾澀二法書妙盡矣夫書
稟乎人性疾者不可使之令徐徐者不可使之令疾筆
惟軟則竒怪生焉九勢列後自然無師授而合於先聖
矣
　簡縁云八體之中有疾有澀宜疾則疾不疾則失勢
　宜澀則澀不澀則病生疾徐在心形體在字得心應
　手妙出筆端
　　　鍾繇筆法
鍾繇少時隨劉勝往抱犢山學書三年比還與邯鄲淳
韋誕孫子荆闗枇杷魏太祖等議用筆於韋誕坐中見
蔡邕筆法自拊胷盡青因嘔血魏太祖以五靈丹活之
苦求邕法誕不與及誕死繇陰令人發其墓遂得之故
知多力豐筋者聖無力無筋者病(簡縁云二/語真骨髓)一一從其
消息而用之由是更妙繇曰筆迹者界也流美者人也
(或作用筆者天/也流美者地也)非凡庸所知臨死乃囊中取出以授其
子㑹曰吾精思學書三十年讀他書未終盡學其字與
人居畫地廣數步卧畫被穿過表如厠終日忘歸毎見
萬類皆書象之(簡縁云用心如此/之專方成藝業)繇善三色書然最妙
八分也㸃如山頽滴如雨驟纎如絲毫輕如雲霧去若
鳴鳯之遊雲漢來若遊女之入花林燦燦分明遥遥逺
藹者矣
　　　晉衞夫人筆陣圖(衞恒之從女汝陰太守/李矩之妻名鑠字茂猗)
夫三端之妙莫先乎用筆六藝之奥莫匪乎銀鈎昔秦
丞相李斯見周穆王書七日興歎患其無骨蔡尚書入
鴻都觀碣十旬不返嗟其出羣故知達其源者少暗其
理者多近代以來殊不師古縁情棄道纔記姓名或學
不該贍聞見又寡致使成功不就虚費精神自非通靈
感物不可與談斯道矣今刪李斯筆妙更加潤色總七
條并作其形容列事如左貽諸子孫永為模範庶將來
君子時復覽焉
筆要取崇山絶仭中兔毫八九月收之其筆頭長一寸
管長五寸鋒齊腰強者其硯取煎涸新石潤澀相兼浮
津耀墨者其墨取廬山之松煙代郡之鹿膠十年以上
強如石者為之紙取東陽魚卵虚柔滑淨者凡學書字
先學執筆若真書去筆頭二寸一分若行草書去筆頭
三寸一分執之下筆㸃畫芟波屈曲皆須盡一身之力
而送之若初學先大書不得從小善鑒者不寫善寫者
不鑒善筆力者多骨不善筆力者多肉多骨微肉者謂
之筋書多肉微骨者謂之墨豬多力豐筋者聖無力無
筋者病一一從其消息而用之
　　一　如千里陣雲隱隱然其實有形
　　丶　如髙峯墜石磕磕然實如崩也
　　丿　如陸斷犀象
　　丨　如萬嵗枯藤
　　□　如崩浪雷奔
　　□　如百鈞弩發
　　􁎉　如勁弩筋節
右七條筆陣出入斬斫圖執筆有七種有心急而執筆
緩者有心緩而執筆急者若執筆近而不能𦂳者心手
不齊意後筆前者敗若執筆逺而急意前筆後者勝又
有六種用筆結構圓備如篆法飄颺灑落如章草凶險
可畏如八分窈窕出入如飛白耿介特立如鶴頭鬱拔
縱横如古隸然心存委曲每為一字各象其形斯造妙
矣書道畢矣永和四年上虞製記
　簡縁云知此方可寫正書
　　　王右軍題衛夫人筆陣圖後
夫紙者陣也筆者刀矟也墨者鍪甲也水硯者城池也
心意者將軍也本領者副將也結構者謀畧也颺筆者
吉凶也出入者號令也屈折者殺戮也夫欲書先乾研
墨凝神靜思預想字形大小偃仰平直振動令筋脈相
連意在筆前然後作字若平直相似狀如算子上下方
整前後齊平此不是書但得其㸃畫耳昔宋翼嘗作此
書翼是鍾繇弟子繇乃叱之翼三年不敢見繇即潛心
改蹟每作一波常三過折筆每作一㸃常隠鋒而為之
每作一横畫如列陣之排雲每作一戈如百鈞之弩發
每作一㸃如髙峯墜石屈折如鋼鈎每作一牽如萬嵗
枯藤每作一放縱如足行之趨驟翼先來書惡晉太康
中有人於許下破鍾公墓遂得筆勢論翼乃讀之依此
法學名遂大振欲真書及行書皆依此法若欲學草又
别有法須緩前急後字體形勢狀等龍蛇相鈎聨不斷
仍須稜側起伏用筆亦不使齊平大小一等每作一字
須有㸃處且作餘字總竟然後安㸃其㸃須空中遥擲
筆作之其草書亦復須象篆勢八分古隸相雜亦不得
急令墨不入紙若急作意思淺薄筆即直過惟有章草
及章程行押等不用此勢但用擊石波而已其擊石波
者缺波也又八分更有一波謂之隼尾波其即鍾公太
山銘及魏文帝受禪碑中已有此體夫書先須引八分
章草入隸字中發人意氣若直取俗字不能先發羲之
少學衞夫人書將謂大能及後渡江北游名山比見李
斯曹喜等書又之許下見鍾繇梁鵠書又之洛下見蔡
邕石經三體書又之從兄洽處見張旭華嶽碑始知學
衛夫人書徒費年月耳羲之遂改本師仍於衆碑學習
焉遂成書爾時年五十有三或恐風燭奄及聊遺教於
子孫耳可藏之石室千金勿傳非其人也永和十二年
四月十二書
　簡縁云此篇非右軍不能道
　　　王羲之論書
吾書比之鍾張當抗衡或謂過之張草猶當雁行張精
熟過人臨池學書池水盡墨若吾躭之若此未必謝之
後達解者知其評之不虚吾盡心精作亦久尋諸舊書
惟鍾張故為絶倫其餘為是小佳不足在意去此二賢
僕書次之須得書意轉深㸃畫之閒皆有意自有言所
不能盡得其妙者事事皆然平南李式論君不謝(平南/即右)
(軍叔平南將軍王/廙也李式晉侍中)
　簡縁云非自道必不能如此之確而妥
　　　王右軍筆勢論(見周子發書苑/菁華第一卷)
告汝子敬吾觀汝書性過人仍未閑規矩父不親教自
古有之令述筆勢論一篇開汝之性凡諸字勢總立十
章章有指歸定其模楷審其舛謬撮其要實録其便宜
或變體處多罕測其本轉筆者衆莫識其源懸針垂露
之法固難體制揚波騰氣之勢足可迷人故謂辨其所
由堪愈膏肓之疾今書樂毅論一本筆勢論一篇貽子
藏之勿播於外窮研篆籕功省而易成纂習精專形彰
而勢顯存意學者兩月可見其成天性靈者百日即知
其本此筆勢可為家珍學者秘之世有名譽筆削久矣
始克有成研精覃思審諸規矩存其要畧以為斯論
一曰凡欲書時先乾研墨安筆水中研墨須調不得生
用生用即浸潯漫澀㸃筆之法只可大如菽麥也不宜
多㸃㸃多則不利横畫之法不得緩緩則不𦂳竪牽之
法不得急宜卓把筆筆頭先行筆管須卓立竪傍則曲
也倚竿之勢亦須緩干戈形勢頭尾大小輕徤妙好真
書如此行草任意
二曰初學字時不可盡其形勢先想字成意在筆前一
遍正其手脚二遍須學形勢三遍須令似本四遍加其
遒潤五遍每加抽拔使不生澀如筆下未滑不可便休
三行兩行臨之未休取滑徤為能勿計其遍數也
三曰平穏為本分間布白上下齊平均其體勢大者促
之令小小者縱之令大自然寛狹得所不失其宜横則
正如長舟之截江渚竪則直如冬筍之挺寒谷
四曰作㸃之法必須磊磊如大石之當衢路或如蹲鴟
或如蝌斗或如𤓰瓣或如鶚口或如鼠矢凡此之類各
禀其儀用之落竿之法峨峨如長松之倚谿谷若欲倒
也復似百鈞之弩初張處其戈意妙理難窮放似弓張
箭發收如虎鬭龍驤直如勁松之臨谷曲類懸鈎之釣
水(簡縁云落/竿戈法也)
五曰立人之形如烏鳥之在柱首信任使之類是也屈
脚之勢彎彎如角弓之張烏焉為島之類是也腕脚之
勢要如壯士之屈臂鳯飛凡氣之類是也急引疾牽如
雲中之掣電還逺送道之類是也
六曰日月目具等字之例中畫不得觸其右右又宜粗
腕脚􁀙斡上搽下撚終始轉折悉令和韻勿使蜂腰鶴
膝放縱宜從氣力作右邊折角疾牽下微開左畔斡轉
令取登對勿使腰中傷慢視筆取勢直截而下
七曰凡字處中畫之法皆不得倒其左右横貴乎纎竪
貴乎粗分閒布白逺近宜均上下得所自然平穏並須
逓相掩蓋不可孤露形影藏鋒㸃畫使左先右回右亦
然藏頭㸃畫懸筆屬紙令筆心當畫中行
八曰作字之勢在乎精思熟察然後下筆撆不宜緩緩
則鈍捺不宜遲遲則失力脚不宜斜斜則不正腹不宜
促促則太濶啄不宜賖賖則失勢囘角不宜峻不宜作
稜角二字合為一體者並不宜闊重不宜長單不宜小
複不宜大宻勝乎疎短勝乎長字之形勢不宜上濶下
狹如此則重輕不相稱也
九曰作字之體須遵正法不宜宻宻則似疴瘵纒身不
能展舒不宜疎疎則似翔禽溺水諸處皆慢不宜傷長
傷長則似既死之虺腰閒無力不宜傷短傷短則似已
踐之蛙形醜而闊此為大忌
　簡縁云此謂應短而長應長而短非謂本短而欲其
　長本長而欲其短也
十曰莫以字小易而忙行筆勢莫以字大難而慢展毫
頭如是則筋力不等生死相混倘或一㸃失所若美人
之病一目一畫失節如壯士之折一肱不可不慎樂毅
之法王氏累世學此得成自外皆達勿以難學而自惰
焉此論日有丹陽僧求吾吾不復與也
　簡縁云此篇孫過庭極言其偽張彦逺亦棄而不録
　獨周子發書苑菁華首列此篇朱長文墨池編亦云
　恐是後之學者所作然其中不無要言故存之
　　　右軍書法
論曰夫書者𤣥妙之技也自非達人君子不可得而述
之夫書大須存意思予覽李斯等論筆勢又鍾繇書骨
皆是不輕恐子孫不記故序而論之夫書字不用平直
不用調端先須用筆或偃或仰或欹或側或大或小或
長或短凡作一字或似篆籕或如鵠頭或如散隸或如
八分或如蟲食木或如流水態或如壯士利劍或似婦
人纎麗先構筋力然後裝束(簡縁云裝束布/置結構是也)必須汪濊
詳雅起發齊宻疎闊相閒每作㸃必須懸手作之或作
波抑而復曳每作一字即須作數種意况或横畫似八
分而發如篆籕或牽竪如深林之喬木而屈折如鋼鐵
鈎或上大如稈藁或下細如針韭或轉發如鳥飛或稜
側如流水作一字横竪可連滿一行直看媚態第一須
存筋藏鋒滅迹隠端用筆尖如落鋒勢無一毫如尖筆
勢意况生舉爽爽若神為一字須數體俱入若作一紙
皆須字字意别勿使相同若書弱紙用強筆若書強紙
用弱筆強弱不等則蹉跌不入凡書之時貴乎沈靜令
意在筆前筆居心後未作之始結思成矣然下筆不用
急而須遲何也管是將軍故須持重心不宜遲心是箭
鋒箭不欲遲遲則中物不入夫字有緩急一字之中何
者是急止如鳥字下手一㸃㸃須急横直皆須遲欲鳥
之脚張大須急不急不有形勢每書欲得十遲五急十
曲五直十藏五出十起五伏然後是書若直㸃急牽急
裹此暫看是書久味無力又須用筆著墨不過三分不
得深浸深浸則毫弱無勢墨用松節研之久久不動彌
佳矣
　簡縁云閱此則知唐宋人所說皆原於此故不以其
　重出而並録之
　　　又筆陣圖
晉右軍將軍王羲之曠之子也七嵗善書年十二見前
代筆說於父枕中竊而讀之父曰爾何來吾所秘羲之
笑而不荅母曰爾觀用筆秘法否父見其小恐不能秘
之不與語羲之拜曰今藉而用之使待成人晚矣父遂
與之不盈期月書大進衛夫人語太常王榮曰此兒必
見吾用筆訣也妾近見其書便有老成之意因流涕曰
此子必蔽吾名晉穆帝時書祭北郊文久乃更寫工人
削之筆入木三分三十三書蘭亭序三十七書黄庭經
訖空中有語卿書感我而况人乎吾天台丈人自言真
勝鍾繇羲之書多不一體永和九年作筆陣圖與子敬
曰夫紙者城也筆者主也水者兵也硯者糧也銛者智
也躁者形也大座者壘也調神者謀也輕者鉦也重者
鼔也心者刀也手者騎也並以書之經緯夫筆墨皆強
者然後可行若勾者似用干將之劍陸截犀革若曳者
似六鈞之弓夏服之箭縱横若花開草野起伏若雲霧
去來至於主客勝負皆須姑息而後行之先作者主也
後為者客也夫用筆似安營似用槊調墨如調弓端箭
㸃水似觀象察色看毫似砥刃合鋒畜硯似甲楯舟航
用紙似突騎屯聚出入若由門戶囘轉若似旌旗挺發
若號令齊整小大若法律嚴明正直若糾察吏官輕重
若破賊㑹圍結字若獻凱廟堂凡解如此可謂是書不
然虚費紙筆終日矻矻何所成名
　簡縁云按筆陣圖與前篇不同嵗月亦異蓋永和十
　二年所作是右軍題衞夫人筆陣圖後者也九年所
　作是右軍與子敬者也故並存之
　　　右軍述天台紫真傳授筆法
天台紫真因及余曰子雖至於斯仍未至於斯若書之
器必達乎道同混元之理似七寳之貴垂萬古之名陽
氣明而華壁立陰氣大而風神生把筆抵鋒肇於本性
力圓則潤勢疾則澀法以𦂳而勁逸以險而峻内盈外
虚起不孤伏不寡面迎非近背接非逺望之惟逸發之
惟靜敬茲法也盡妙矣言訖遂隠予遂鐫石以為陳迹
維永和九年九月五日晉右軍將軍王羲之記
　　　王僧䖍筆意贊
書之妙道神彩為上形質次之兼之者方可紹於古人
以斯言之豈易多得必使心忘於筆手忘於書心手遺
情書筆相忘是謂求之不得考之即彰乃為筆意贊曰
剡子易墨心圓管直漿深色濃萬毫齊力先臨告誓次
寫黄庭骨豐肉潤入妙通靈努如植槊勒若横釘虚專
妥帖毆鬭崢嶸開張鳯翼聳擢芝英粗不為重細不為
輕纎微鄉背毫髪死生工之盡矣可擅時名
　　　梁武荅陶貞白
夫運筆斜則無芒角執手寛則書緩弱㸃撆短則法擁
腫㸃撆長則法灕澌畫促則字横畫疎則形慢拘則乏
勢放又少則純骨無媚純肉無力少墨浮澀多墨笨鈍
此並黙然在心所謂自然理也若抑揚得所趣舍無違
值筆廉斷觸勢峯鬱揚波折節中規合矩分閒上下濃
纎有方肥瘦相和骨力相稱婉婉曖曖視之不足稜稜
凜凜常有生色適眼合心便為甲科衆家可識亦當復
由事耳六文可工亦當復由習耳一聞能持一見能記
亘古亘今不無其人大抵為論終歸於是程邈所以能
變書體為舊也張芝所以能善書工學之積習也
　　　隋釋智果心成頌
囘展右肩
　頭項長者向右展寧宣臺尚字是
　簡縁云非是頭項長是右肩也
長舒左足
　有脚者向左舒實其典字是(謂亻彳木才之/類非其典之謂)
峻拔一角
　字方者擡右角國周用字是
潛虚半腹
　畫稍粗於左右亦須著逺近均匀逓相覆蓋放令右
　虚用見岡月字是
閒開閒闔
　無字四㸃四畫為綜上開則下闔也
　簡縁云畫即竪也
隔仰隔覆
　並字隔二畺字隔三皆斟酌二三字仰覆用之
迴互留放
　謂字有磔掠重者若爻字上住下放茶字上放下住
　是也不可并放
變換垂縮
　謂兩竪畫一垂一縮并字右縮左垂斤字左縮右垂
　是也
繁則減除
　王書懸字虞書毚字皆去下一㸃張書盛字改血從
　皿
　簡縁云盛字去内丁字非從皿也若皿字則本無㸃
疎當補續
　王書神字䖏字皆加一㸃却字卩從阝字是也
分若抵背
　卅冊之類皆須自立其抵背鍾王毆虞皆守之
合如對目
　八字州字之類皆須潛相矚視
孤單必大
　一㸃一畫成其獨立者是也
重並仍促
　昌吕爻棗等字上小林棘絲羽等字左促森淼等字
　兼用之
以側映斜
　撆為斜磔為側交欠以入之類是
以斜附曲
　謂人為曲女安必互之類是
單精一字力歸自得
　鄉背仰覆垂縮廻互不失也
盈虚統視連行妙在相承起伏
　行行皆相映帶聨屬而不背違也
　簡縁云其說多有重見但其人在隋唐之際言之所
　始故存之
　　　唐太宗論書
太宗嘗謂朝臣曰書學小道初非急務時或留心猶勝
棄日凡諸藝業未有學而不得者也病在心力懈怠不
能專精耳朕少為公子時頻遭陣敵義旗之始乃平冦
亂執金鼔必有指揮觀其陣即知強弱以吾弱餌其強
以吾強衝其弱敵犯吾弱追奔不踰百數十步吾擊其
弱突過其陣自背而反擊之無不大潰多用此制朕思
得其理深也今吾臨古人之書殊不學其形勢惟在求
其骨力而形勢自生吾之所為皆先作意是以果能成
也
　簡縁云雖重骨力而結體不妥則骨力反見其怪
　　　唐太宗論筆法
欲書之時當收視反聽絶慮凝神心正氣和則契於妙
心神不正字則欹斜志氣不和書必顛仆其道同魯廟
之器虚則欹滿則覆中則正正者和之謂也大抵腕竪
則鋒正鋒正則四面勢全次實指指實則筋力均平次
虚掌掌虚則運用便易為㸃必收貴𦂳而重為畫必勒
貴澀而遲為撆必掠貴險而勁為竪必努貴戰而雄為
戈必潤貴遲疑而右顧為環必卸貴蹙鋒而緩轉為波
必磔貴三折而遣毫側不得平其筆勒不得卧其筆須
筆鋒先行努不宜直直則失力趯須􁞸其筆鋒得勢而
出策須仰䇿而收掠須筆鋒左出而利啄須卧筆而疾
罨磔須戰筆發外得意徐乃出之夫㸃要作稜角忌圓
平貴通變合策處策年字是也合勒處勒士字是也凡
横畫並上仰下覆志字是也凡三畫悉用之合掠即掠
戶字是也彡乃形影字右邊不可一向為之須背下撆
之爻須上磔衂鋒下磔放出不可雙出多字四撆一縮
二少縮三亦縮四須出鋒巧在乎躪躒則古秀而意深
拙在乎輕浮則薄俗而直置採摭精能芟薙蕪穢庶近
乎翰墨脫專執自賢闕於師授則衆病蜂起衡鑑徒懸
於闇矣
　簡縁云此篇最明白最要𦂳
　　　唐太宗筆意
夫學書者先須知有王右軍絶妙得意處真書樂毅論
行書蘭亭草書十七帖勿令有死㸃死畫方盡書之道
也
　簡縁云一語道破
　　　唐太宗指意
夫字以神情為精魄神若不和則無態度也以心為筋
骨心若不堅則字無勁健也以副毛為皮膚副若不圓
則字無温潤也所資心副相參用神氣沖和為妙今比
重明輕用指腕不如鋒芒用鋒芒不如沖和之氣自然
手腕虚則鋒含沈靜夫心合於氣氣合於心神心之用
也心必靜而已矣虞安吉云夫解書意者一㸃一畫皆
求象本乃轉自取拙豈是書邪縱放類本體樣奪真可
圖其字形未可稱解筆意此乃類乎效顰未入西施之
奥室也故其始學得其粗未得其精太緩者滯而無筋
太急者病而無骨横毫側管則鈍慢而肉多竪筆直鋒
則乾枯而無骨及其悟也心動而手均圓者中規方者
中矩粗而能銳細而能壯長者不為有餘短者不為不
足思與神㑹同乎自然不知所以然而然矣
　簡縁云本者筆畫也
　　　歐陽詢書法
瑩神靜慮端已正容秉筆思生臨池志逸虚拳直腕指
齊掌虚意在筆前文向思後分閒布白勿令偏側墨淡
即傷神彩絶濃必滯鋒毫肥則為鈍瘦則露骨勿使傷
於軟弱不須怒降為竒調匀㸃畫上下均平逓相顧揖
筋骨精神隨其大小不可頭輕尾重勿令左短右長斜
正如人上稱下載東映西帶氣宇融和精神灑落省此
微言孰為不可也
　　　歐陽詢八法
　　丶　如髙峯之墜石
　　乚　如長空之新月
　　一　如千里之陣雲
　　丨　如萬嵗之枯藤
　　□　如勁松倒折落掛石崖(簡縁云勁松倒折不/如峩峩乎如喬松之)
　　　　　　　　　　　　　(欲倒/也)
　　􁎉　如萬鈞之弩發
　　丿　如利劍斷犀象角
　　□　一波常三過筆
　簡縁云此與右軍大同小異此是最要語何妨再見
　　　歐陽詢付善奴訣
每秉筆必在圓正重氣力縱横重輕凝神靜慮當審字
勢四面停匀八邊具備(簡縁云此即方法此八字/惟歐公獨妙他人不能也)短長
合度粗細折中心眼準程疎宻欹正最不可忙忙則失
勢次不可緩緩則骨癡又不可瘦瘦當形枯復不可肥
肥則質濁細詳緩臨自然備體此是最要妙處貞觀六
年七月十二日詢書付善奴秘訣
　　　唐人論書(見指/南)
字裏金生行閒玉潤真則字終意不終草則行盡勢不
盡其得書之趣矣
　簡縁云是言褚法
　　　張懷瓘用筆十法
凡工書㸃畫體理精𤣥約象立名究之可悟豈不以㸃
如利鑽鏤金畫似長錐界石倣茲用筆坐進千里夫書
第一用筆第二識勢第三裹束三者兼備此為法書茍
守一途即為未得夫用筆豈止於偏傍向背其要在蹲
馭起伏識勢豈止於散水烈火其要在權變改製裹束
豈止於虚實展促其要歸於互出曉此三者始可言書
今作成頌以盡精㫖
偃仰向背
　兩字併為一字須求㸃畫上下偃仰離合之勢
陰陽相映
　陰為内陽為外斂心為陰展筆為陽必須相應左右
　亦然
鱗羽參差
　㸃畫編次無使齊平如鱗羽參差之狀
峯巒伏起
　起筆蹙衂如峯巒之狀殺筆亦須存結
真草偏枯
　兩字或三字不得真草合成一字謂之偏枯須求映
　帶字勢雄媚
斜正失則
　落筆結字分付㸃畫之法須依位次
遲澀飛動
　勒鋒側筆字須飛動無凝滯之勢是為得法
　簡縁云勒鋒磔筆最易凝滯
射空玲瓏
　謂烟感識字行草用筆不依前後
尺寸規度
　不可長有餘而短不足須引筆至盡處則字有凝重
　之態
隨字變轉
　如蘭亭一筆作懸針其下嵗字則變垂露又其閒一
　十八箇之字各别其體
　　　張懷瓘論行書
夫行書非草非真離方遁圓在乎季孟兼真者謂之真
行兼草者謂之行草子敬之法非草非行開張於行流
便於草又處其中閒無藉因循寧拘制則臨事制宜從
意適便風行雨散潤色開花數體之中最為風流者也
逸少秉真行之要子敬執行草之權父之靈和子之神
俊皆古今之獨絶
　　　張懷瓘論執筆
草書論云執筆亦有法若執筆淺而堅掣打勁利掣三
寸而一寸著紙勢有餘矣若執筆深而束牽三寸而一
寸著紙勢已盡矣其故何也筆在指端則掌虚運動適
意騰躍頓挫生氣在焉筆居半則掌實如樞不轉折豈
能自由既不能轉運迴旋乃成稜角筆既死矣寧望字
之生動乎
　　　張懷瓘評書
評書藥石論云夫馬筋多肉少為上肉多筋少為下書
亦如是今之書人或得肉多筋少之法薫蕕同氣十年
不分寧知不有藏其知能渾其體法雷同賞遇或使之
然至如馬之羣行驥子不出其外列柂銜策方知逸足
含識之物皆欲骨肉相稱神貌怡然若筋骨不任其脂
肉在馬為駑駘在人為肉疾在書為墨豬惟其病狀未
即已也非醫緩不能為之惟題署及八分則肥宻可也
自此之外皆宜蕭散恣其運動然能之至難鑒之不易
精察之者必如庖丁解牛目無全形析枝分理其有一
㸃一畫意態縱横偃亞中閒綽有餘裕結字峻秀類於
生動幽若深逺煥若神明以不測為量書之妙也是曰
無病勤而行之益佳其有方闊齊平支體肥腯佈置偪
側有所不容稜角且形况復無像神貌昏懵氣候蔑然
以濃淡為華者書之困也是曰病甚稍須毒藥以攻之
古文篆籕書之祖也都無角節將古合道理亦可明蓋
欲方而有規圓不失矩亦猶人之指腕促則如指之拳
賖則如腕之屈理須譬之以皮肉若露筋骨是乃病也
豈曰壯哉書亦須用圓轉順其天理若輒成稜角是乃
病也豈曰力哉夫良工理材斤斧無迹才子敘事潛刃
其閒書能入流含於和氣宛與理㑹曲若天成刻角耀
鋒無利餘害萬事拙者易能者難童䝉書有稜角豈謂
能也若始疎而終宻者則大同始宻而終疎者則大異
故小人甘以壞君子淡以成耀俗之書甘而易入乍觀
肥滿則悅目開心亦猶鄭聲之在聽也稜角者書之弊
薄也脂肉者書之滓穢也嬰斯病弊須訪良醫滌蕩心
胷除其煩憒古人妙迹用思沈鬱自非冥搜不可得見
也夫學鍾王尚不能繼虞褚况他者哉
　　　李陽冰筆法
夫㸃不變謂之布棊畫不變謂之布算方不變謂之斗
圓不變謂之環
　　　東海公璹筆法(璹徐浩之子傳其父筆/法浩之父嶠之亦書家)
置筆於大指中節前居動靜之際以頭指齊中指兼助
為力指自然實掌自然虚雖執之使齊必須用之自在
今人皆置筆當大指節碍其轉動拳指塞掌絶其勢力
况執之愈急則愈滯不通縱用之規矩無以施為也
執筆在乎便穩用筆在乎輕徤輕則須沈便則須澀謂
藏鋒也不澀則險勁之狀無由而生太流則成浮滑浮
滑則俗故㸃畫須依筆法然後書同古人之迹而合於
作者矣
欲書當先看所書紙中是何詞句言語多少及紙色相
稱以何等書令與書體相合或真或行或草與紙相當
意在筆前筆居心後皆須存用筆法難書之字預於心
中布置然後下筆自然容與徘徊意態雄逸不可臨時
無法任筆成形
　　　李華論書
用筆在乎虚掌而實指緩衂而急送意在筆前字居筆
後其勢如舞鳯翔鸞則其妙也大抵字不可拙不可巧
不可今不可古華質相半可也鍾王之法悉而備矣近
世虞世南深得其體别有婉媚之態凡云八法學者悉
善予有二字之訣至妙之方所謂截拽是也茍善斯字
逸少伯英彼何人哉
　　　虞雋臨池訣
第一用紙筆第二認勢第三裹束第四真如立行如行
第五草如走第六上稀第七中匀第八下宻用筆之法
拓大指擫中指斂第二指拒名指令掌心虚如握卵此
大要也凡用筆以大指節外置筆令轉動自在勿令太
𦂳名指拒中指小指拒名指此細要也皆不過雙包自
然虚掌實指永字論云以大指拓頭指鈎中指拒此言
單包者然必順氣脈均匀拳心須虚虚則轉側圓潤腕
須挺起粘紙則輕重失準把筆淺深在去紙逺近逺則
浮泛虚薄近則搵鋒體重用水墨之法水散則墨在近
迹浮而稜斂有若自然紙剛則用軟筆策掠按拂制在
一鋒紙柔則用硬筆衮努鉤磔順成五指純剛如以錐
畫石純柔如以泥洗沙既不圓暢神格亡矣書石及壁
用紙剛例蓋相得也
　　　張旭傳永字八法并五畫軌則
側不患平　　　　　　勒不貴卧
努過直而力敗　　　　趯當存而勢生(當存一/作宜峻)
策仰收而暗掲　　　　掠左出以鋒輕
啄倉皇而疾罨　　　　磔趯䟐以開撐
　簡縁云按此八句書家皆作栁宗元語不知其本出
　於張旭也蓋宗元傳八法於皇甫閲閲傳之徐浩浩
　傳之旭古人授受淵源毫髪不亂如此
丨　頓筆先縮鋒驟努令頓下衂之其垂露懸針即衂
　　之餘勢抽筆成懸針住筆成垂露也
一策　奮南寺者真
一勒　其齊在
一飛　事子十
一鱗勒阻　不下可
　　已上五畫軌則先賢口傳手授不形紙墨今特明
　　之
　　　筆法
一曰囓鏃門　此一門亦曰書之祖也亦曰書之命也
　又云乾坤清氣此古諸聖秘而不傳者也
　簡縁云多力多筋則清無力無筋則濁
二曰陰陽門　濃淡去住内外肥瘦等
　簡縁云妙在有形者為陰妙在無形者為陽
三曰君臣門　内外左右上下君須君臣須臣不得違
　背
　簡縁云即賔主也一筆是主衆筆是臣須有相顧意
四曰鄉背門　鄉即俱鄉背即俱背不得一鄉一背
　簡縁云此言一字内也
五曰偏枯門　不得一邊真一邊草一面大一面小也
　簡縁云亦説一字
六曰孤露門　肥瘦上下不等名曰孤露須得自在
　簡縁云妙在形勢束裹
七曰五指玲瓏門　凡㸃筆常迴避相觸也
　簡縁云一字内㸃畫皆有遜避黒白分明也
八曰停筆遲澀門　遲自遲澀自澀常欲令其透過紙
　背
　簡縁云此言得勢也
九曰通氣門亦云通水　凡㸃畫令通其氣不得塞也
　簡縁云筆不斷形不撒使血脈相通總說一字
十曰顧荅門　凡㸃畫字勢常須相顧也
　　　古今傳授筆法
蔡邕得之於神人傳女文姬文姬傳鍾繇繇傳衛夫人
夫人傳羲之羲之傳獻之獻之傳羊欣欣傳王僧䖍僧
䖍傳蕭子雲子雲傳智永智永傳虞世南世南傳歐陽
詢詢傳張旭旭傳李陽冰陽冰傳徐浩浩傳顔真卿真
卿傳鄔彤彤傳韋玩玩傳崔邈
􁎉(勾/裏)　　　　　　　　岡罔南向田諸皆例此
勹(勾/努)　　　　　　　　匀旬均物等用此
返異勢　　　　　　　當豈長扆
促左轉右勢　　　　　常宣尚
實左虚右勢　　　　　其月周同
抑左昻右勢　　　　　圖圍國
上下不齊勢　　　　　行河水
永　　　　　　　　　八法
挫決囊􁁜仰曳抛引殺　人
托撲摺勒　　　　　　口
送勾摺許　　　　　　也
蹲掠駐努趯　　　　　州
報荅勢　　　　　　　交爻門賑
摺　　　　　　　　　抛曳如救抑
努趯　　　　　　　　鈎評
托口勒　　　　　　　挫人引
搭州駐　　　　　　　揖也
撲　　　　　　　　　囊決􁁜
蹲掠　　　　　　　　送壓
　　已上十三訣先賢只口傳授並不形紙墨張旭唯
　　傳永字後自𢎞五勢一切字法無不該矣
　　　元巙巙子山九生法
一生筆　純毫為心薄覆長短不過六寸軟而復徤
二生紙　漸出篋者暢潤受書
三生硯　用即著水使筆須洗滌令乾淨
四生水　須汲新水
五生墨　隨要用旋研多研則凝滯
六生手　過或執勞須得腕徤
七生目　欲寢適寤不得眠寐既寐須歇
八生神　凝念不令躁煩
九生景　晴窻明曉
　解此九生法乃得名書也
　簡縁云果然要寫好字此亦不可不講
　　　韓方明執筆五法(與前變法法/畧有不同)
第一執管
　平腕雙包虚掌實指世俗多愛單包則力不足書無
　神氣每作一㸃畫雖有其法亦當使用不成惟平腕
　雙包虚掌實指妙無可加也若篆書則多用單勾取
　其圓直有準
第二簇管
　聚五指頭筆管在其中心也急疾無體之書或起草
　藁用之
第三撮管
　大草圖障用之五指頭聚筆管也與握管不逺
第四握管
　以四指押筆於掌心懸腕以肘力書之或云諸葛誕
　倚柱書雷擊柱書不撤如此執管後王僧䖍學此執
　筆人以為笑近世張從申亦如此
第五搦管
　二指節中搦之非書家之事也
　　　陸希聲傳筆法
鄧州錢若水嘗言古之善書者鮮有得筆法陸希聲得
之凡五字曰擫押鈎格氐用筆雙鈎則㸃畫遒勁而盡
妙謂之撥鐙法希聲自言昔二王皆傳此法自斯公以
下陽冰亦得之希聲以授沙門𧦬光𧦬光入長安為翰
林供奉希聲猶未達以詩寄𧦬光曰筆下龍蛇似有神
天池雷雨變逡巡寄言昔日不龜手應念江頭洴澼人
𧦬光感其言因引薦希聲於貴倖後至宰相刁術言江
南後主得此法書絶勁復增二字曰導送今待詔尹希
古亦得之而所書為一時之妙李無感小篆亦得其法
查道始習篆患其體勢柔弱希古教以法乃雙鈎用筆
經半年始習熟而篆體勁直甚佳
　　　栁公權筆諫
唐穆宗即位栁公權以夏州掌書記入奏帝曰我於佛
寺見卿筆迹思之久矣即拜翰林侍書學士穆宗問公
權筆法對曰用筆在心心正則筆正上改容知其為筆
諫也公權筆勢勁媚自成一家當時公卿大臣家碑板
不得公權手筆者以為不孝至外夷入貢别書貨貝曰
此購栁書
　　　鄭子經天五篇
夫執筆者法書之機鍵也夫善執筆則八體具不善執
筆則八體廢寸以内法在掌指寸以外法兼肘腕掌指
法之常也肘腕法之變也又學古篇云執筆貴圓握管
不可不直直則方字貴方得勢不可不轉轉則圓篆圓
其用而方其體隸方也外雖方而内實圓圓效天方法
地圓有方之理方有圓之象一方一圓其效法天地之
道乎
　　　林韞撥鐙説
韞咸通末為州刑椽時廬陵盧肇罷南浦太守歸宜春
公之文翰海内知名韞竊慕小學因師於盧公子弟安
期嵗餘盧公忽相謂曰子學我書但求其力耳殊不知
用筆之方不在於力用於力筆死矣虚掌實指指不入
掌東西上下何所闗焉常人云永字八法乃㸃畫爾拘
於一字何異守株翰林禁經云筆貴饒左書尚遲澀此
君臣之道也大凡㸃畫不在拘拘長短逺近但勿遏其
勢俾令筋脈相連意在筆前然後作字若平直相似狀
如算子此畫爾非書法也吾昔受教韓吏部其法曰撥
鐙今將授子勿妄傳推拖撚拽是也訣盡於此子其㫖
而味乎韞加以久罹戎事筆硯多亡終不能窮其妙敢
復傳於智者
又曰夫作字貴乎結構結構具矣字形貴活字形活矣
又在㸃畫等活㸃畫活矣則為全美然欲㸃畫又在有
起有止則可惟撚筆方㑹其妙是撚筆實為用筆之機
也
　簡縁云按此段恐是後人所增然其言有係故存之
　　　釋棲霞論書
凡書通即變王變白雲體歐變右軍體栁變歐陽體永
禪師褚遂良顔真卿李邕虞世南等並得書中法後皆
自變其體以傳於世俱得垂名若執法不變縱能入木
三分亦被號為奴書終非自立之地此書家之大要也
　　　韋榮宗論書
凡下筆心主於手然後可下若小等閒殆亦無憑又曰
須淺其執牢其筆實其指虚其掌論正書行草則曰真
書小宻執宜近頭行書寛縱執宜稍逺草書流逸執宜
更逺逺取㸃畫長大近取分布齊均
　　　張敬𤣥論書
運腕不可太𦂳𦂳則腕不能轉而字體粗細上下不均
楷書不必懸臂氣力有限若行草須懸腕大草書須懸
臂筆勢無限也法成之後字體各有管束一字管兩字
兩字管三字如此管一行一行管兩行兩行管三行如
此管一紙凡此皆學書者所當知也
　　　李後主書述
壯嵗書亦壯猶霍嫖姚十八從軍初擁千騎陵沙漠目
無全虜又如夏雲竒峯畏日烈景從横炎炎不可向邇
其任也如此老來書亦老若諸葛亮董戎韋叡接敵舉
板輿自隨以白羽揮軍不見其風骨而毫素相識筆無
全鋒噫壯老不同功用則異能惟所能者可以言之書
有七字法謂之撥鐙自衞夫人并鍾王家傳於歐顔褚
陸等流於此矣然世人罕知其道孤以幸㑹得授誨於
先生(謂𧦬/光也)竒哉是書也非天賦其性口授要訣然後研
切覃思則不能窮其奥妙安得不秘而寳之所謂法者
擫壓鈎掲抵導送是也此字今有顔魯公墨迹尚存於
世余恐將來學者無所聞焉故書此以記之
　　　徐鉉小篆
鉉善小篆映日視之畫之中心有一縷濃墨正當其中
至於曲折處亦當中無有偏側乃筆鋒直下不倒故鋒
常在畫中
　簡縁云正書亦當如是
　　　翰林粹言
胷中有書下筆自然不俗坡詩云退筆如山未足珍讀
書萬卷始通神此言良是○為書之妙不必憑文按本
妙在應變無妨○行行要有活法字字須求生動○有
功無性神彩不生有性無功神彩不實兼此二者然後
得齊古人○筆正之說真格言也筆正則古人筆法皆
如吾手矣側鋒取妍此鍾王不傳之秘濡毫之次法與
鋒合然後運筆無非法也○捉筆在手便須運意不可
妄落一筆纔落便想第二筆合作如何下○偶寫一字
不成須於衆碑中尋之若無即出意自造不可輕易率
然而作○作字雖忌滑熟然不可生硬如顔如栁初未
嘗有生硬之筆○先識此字書則得之素與相忘必難
描寫臨書最有功以其可得精神也字形在紙筆法在
手筆意在心筆筆生意分閒布白小心布置大膽落筆
○左者右之右者左之偏者正之正者偏之以近為逺
以逺為近以連為斷以斷為連筆近者意逺筆逺者意
近○字看碑刻須像運筆又須挹其氣象隨其所寓成
形結字得形體不如得筆法得筆法不如得氣象學字
如女子學梳掠惟性虚者尤能作態度○只學一家書
學成不過為人作奴婢集衆長歸於我斯為大成○篆
添隸減篆長隸匾
　　　東坡書說
真書難於飄揚草書難於嚴重大字難於結宻而無閒
小字難於寛綽而有餘
書法備於正書溢而為行草未能正書而能行草猶未
能莊語而輙放言無足道也○真生行行生草真如立
行如行草如走未有未能立而能行未能行而能走者
也
　　　劉正夫論書
字美觀則不古不美觀者必古今人之字如觀文繡久
而生厭古人之字如觀鼎鍾愈久愈愛
　　　米元章論書
家人謂吾書為集古字蓋取諸長處總而成之既老始
自成家人見之不知以何為祖也○字要骨格肉須裹
筋筋須藏肉帖乃秀潤書在布置穩不俗險不怪老不
枯潤不肥○顔魯公每使家僮刻字故㑹主意脩改波
撆致大失真惟吉州廬山題名題訖而去後人刻之故
皆得其真無做作之差乃知顔出於褚也夫真迹皆無
蠶頭燕尾之筆與郭知運爭座位帖有篆籕氣真傑思
也○世人皆以公權努目張拳為筋骨不知不努張自
有筋骨也○凡大字要如小字小字要如大字褚遂良
小字如大字其後經生祖述閒有造妙者大字如小字
則未之見也○學書須得趣他好俱忘乃入妙别為一
好縈之便不工也山谷亦云用心不雜乃是入神要路
　　　山谷書說
凡書要拙多於巧近世少年作字如新婦子粧梳百種
㸃綴終無烈婦態也○肥字須要有骨瘦字須要有肉
古人學書學其工處今人學書肥瘦皆病又多偏得其
醜惡處如今人作顔體乃其粲然者
　　　書旨
書必先生而後熟亦必先熟而後生始之生者學力未
到心手相違也熟而生者不落蹊徑不隨世俗新意時
出筆底具化工也
　簡縁云生而熟者人知之熟而生者則未之知也不
　惟他人不知即趙松雪亦不知
　　　趙子固論書法
學唐不如學晉人皆能言之夫豈知晉豈易學學唐尚
不失規矩學晉不從唐人入多見其不知量也僅能欹
側雖欲媚而不媚翻成畫虎之犬耳何也書字當立閒
架牆壁則不骫骳思陵書法未嘗不圓熟要之於閒架
牆壁處不著工夫此理可為識者道近得北方舊本虞
永興破邪論序受而不知其惡也故為此說正坐無牆
壁也右軍樂毅畫讚蘭亭最真一一有牆壁者右軍一
榻直下是也李瑋家開皇帖行書之祖於此最昭昭化
度及魯公離堆得此法左右陰陽極明麗丁道䕶啟法
寺碑筆右方直下最具此法學者垂情如此下筆則妍
麗方直端重楷正昧此則癡鈍墨豬矣黄庭賀捷有鍾
體雖微欹側隱然亦有牆壁力命勁利更髙學者毋但
徇俗而不究本惟遺教經宛然是經生筆了無神明決
非羲筆識此已又識破懷仁聖教序之流入院體也又
須戒徐㑹稽之濁在跛偃李北海之濁在欹斜惟張從
申得大令之通暢無二公之流弊且世云㑹稽法自蘭
亭出蘭亭即無偃筆也又云北海深悟大令大令不若
是之跛倚也跛偃之弊流而悟我坡公欹斜之弊流而
為元章父子矣故余深信閒架牆壁為要也
學隸楷於魏晉之下邈乎無以稽也僅有化度寺九成
宫廟堂碑三者耳三書之法在平正恬澹分閒布白行
筆停匀學此者横畫必兩頭均平不可左低右昻又於
十字處如中牛年等字凡是一横一竪中停者皆當著
心凝然正直平均不可使一髙一低一斜一欹少涉世
俗守此法既牢則凡施之閒架自然平匀使不俗氣人
知蘭亭韻致取其映帶以為態度不知態度者書法之
餘也骨格者書法之祖也未正骨格先尚態度幾何不
舍本而逐末邪
　左欲去吻　　右欲去肩　　左右兩平
　上長下短　　左上滿(喃嘯/之類)　右下滿(所井/之類)
行草宜用棗心筆者以其摺裊婉媚然此筆須出鋒用
之須捺筆鋒向左意趣如只用筆腰不用筆尖乃可如
真書直用筆尖則施之行草無態度此是要𦂳處人多
未之知孫過亭草書言能籠罨横竪最善發明棗心筆
於用之時每難揮運雙鈎懸腕久久得趣其要正在勿
使筆尖也
　　　董内直書訣
無垂不縮
　謂直下筆既下復上至中閒則垂而頭圓又謂之垂
　露如露水之垂也
無往不收
　謂波拔處既往當復囘不要一拔便去
如折釵股
　圓徤而不偏斜欲其屈折圓而有力
如壁拆縫
　用筆端正寫字有絲牽處斷頭起筆其絲正中如新
　泥壁拆縫尖處在中閒欲其無布置之巧
如屋漏痕
　寫字之㸃如空屋漏孔中水滴一㸃圓正不見起止
　之迹
　簡縁云向謂雨過而屋壁漏痕直而䟐􁁜也
如印印泥如錐畫沙
　自然而然不見起止之迹
　簡縁云印印泥布置均正而分明也錐畫沙筆鋒正
　中而墨浮兩邊也
左欲去吻
　左邊起筆不要有嘴
右欲去肩
　右邊轉角不要露肩古人謂之暗過
　簡縁云要圓勁無痕帶下努筆有力
綿裹鐵筆
　力藏在㸃畫之内外不露圭角東坡所謂字外出力
　中藏稜者也
　　　劉有定論書
篆直分側直筆圓側筆方用法有異而執筆初無異也
其所以異者不過遣筆用鋒之差變耳蓋用筆直下則
鋒常在中欲側筆則微倒其鋒而書體自方矣若夫執
筆則不可不方也古人學書皆用直筆王次仲等造八
分始有側法
　簡縁云此隸楷之所以發源於小篆也不然而何以
　必要正鋒然則今之以側筆取妍者皆異端也學書
　者斷斷乎不可使邪魔外道盤踞胷中使終身陷於
　妖俗而不自知也戒之哉戒之哉
凡字如日月目貝等字内有短畫者不可與兩直相粘
則畫乃首尾有法否則不守法度也
　　　趙子昻蘭亭跋
書法以用筆為上而結字亦須工蓋結字因時相傳用
筆千古不易右軍字勢古法一變其雄秀之氣出於天
然故古今以為師法齊梁人結字非不古而乏俊氣此
又存乎其人然古法終不可失也
　　　論隸之誤
　簡縁云宋王洙字源叔博極羣書晚喜隸書尤得古
　法當時學者翕然宗之於是隸法復興朱長文曰余
　内兄蔡君弼嘗謂余言隸即今之真書源叔之隸書
　乃八分也源叔強名曰隸書耳余始疑之後考劉向
　列仙傳云上谷王次仲作八分而衛恒四體書勢其
　曰隸勢則以王次仲師宜官梁鵠等為始作之人按
　恒去漢不逺不應如此之誤又蔡邕三體石經隸書
　及今所存漢碑皆與真字異乃知漢自有隸書而今
　之八分乃漢魏之際增隸而作者也今之真字乃漢
　魏之際省隸而作者也長文之所言如此余考晉江
　式表唐韋績五十六種書及王僧䖍庾肩吾張懷瓘
　諸君皆云王次仲作八分程邈作隸書惟庾肩吾直
　云隸即今正書餘皆無明文先伯鈍吟公亦云秦權
　上字秦之隸書乃篆之捷也與今正書不同然非分
　書也蓋隸書本如此後漸變而為今正書耳按此則
　與長文古隸之說合歐文忠以分書為隸而今人皆
　謂八分為隸非也
　
　
　書法正傳卷五
欽定四庫全書
　書法正傳卷六　　　　　　　常熟馮武撰
　　纂言中
　　　梁武帝觀鍾繇書法十有二意
平(謂横/也)　直(謂縱/也)　均(謂閒/也)　宻(謂合/也)　鋒(謂端/也)　力
(謂體/骨也)　輕(謂屈/也)　快(謂牽/也)　補(謂不/足也)　損(謂有/餘也)　巧(謂/布)
(置/也)　稱(謂大/小也)
字外之竒文所不書世之學者宗二王元常逸迹曾不
睥睨筆法之妙羲之有過論後生遂爾雷同元常謂之
古肥逸少謂之今瘦古今既殊肥瘦頗反如自省覽有
異衆説芝鍾巧趣精細殆同神機肥瘦古今豈易致言
真迹雖少可得而推逸少至學鍾書勢巧形宻及其獨
運意疏字緩譬猶楚音習夏不能無楚過言不悒未為
篤論又子敬之不逮逸少猶逸少之不逮元常學子敬
者畫虎也學元常者畫龍也余雖不習偶見其理不習
而言必慕之歟聊復自記以補其闕非欲明解強以示
物也倘有巧思思盈半矣
　　　蕭子雲十二法
一曰潔　二曰空　三曰整　四曰放　五曰因　六
曰改　七曰省　八曰補　九曰縱　十曰收　十一
曰平　十二曰側
　簡縁云蕭子雲十二法與張旭十二意大同小異蓋
　魯公得法于張長史長史得法于陸彦逺彦逺張之
　舅也其父陸柬之得法于歐陽詢詢得法于虞世南
　世南得法于智永永親受法于蕭子雲子雲得之王
　僧䖍僧䖍得之羊欣欣是子敬甥故得二王的傳窮
　流溯源則長史之法大率不外乎子雲十二法子雲
　之法大率不外乎元常意外十二巧妙然細玩之子
　雲十二字比長史更覺周宻其曰潔者所謂如印印
　泥筆畫圓淨也其曰空者即黑白分明也一字有一
　字之空處一行有一行之空處一幅有一幅之空處
　也其曰整者即形體端嚴不止筆畫多即一筆兩筆
　者亦要配立不傾斜也其曰因者乘上勢也其曰改
　者避重複也一字之中亦有重筆不可不變曰縱者
　斂之反也曰收放者對筆畫而言也曰平者穏重也
　曰側者取勢也
　　　顔魯公傳張旭十二意筆法
平　直　均　宻　鋒　力　轉　決　補　損　巧
　稱
余罷秩醴泉特詣京洛訪金吾長史張公請師筆法長
史於時在裴儆宅憩止有羣衆師張公求筆法或有得
者皆曰神妙僕頃在長安師事張公叩以筆法大笑而
已即對以草書或三紙五紙皆乘興而散不復有得其
言者僕自再于洛下相見眷然不替僕因問裴儆足下
師長史有何所得曰但書得絹屏素數十軸亦嘗論諸
筆法惟言倍加功學臨寫書法當自悟耳僕自停裴家
月餘因日與裴儆從長史言話散却囘至師前請曰既
承九丈奬諭日月滋深夙夜工勤溺於翰墨倘得聞筆
法要訣終為師學以冀至於能妙豈任感戴之誠也長
史良久不言乃左右顧視拂然而起僕乃從行歸東竹
林院小堂張公乃當堂踞床而坐命僕居于小榻而曰
筆法𤣥微難妄傳授非志士高人詎可與言要妙也書
之求能且攻真草今以授之可須思妙乃曰夫平謂畫
子知之乎僕思以對之曰嘗聞長史示令每為一平畫
皆須令縱横有象此豈非其謂乎長史乃笑曰然而又
問曰直謂縱子知之乎曰豈不謂直者必縱之不令邪
曲之謂乎曰然曰均謂閒子知之乎曰嘗蒙示以閒不
容光其此之謂乎曰然曰宻謂際子知之乎曰豈不謂
築鋒下筆皆令宛成不令其疎之謂乎曰然曰鋒謂末
子知之乎曰豈不謂末巳成畫使其鋒健之謂乎曰然
曰力謂骨體子知之乎曰豈不謂䟐筆則㸃畫皆有筋
骨字體自然雄媚之謂乎曰然曰轉謂屈折子知之乎
曰豈不謂鈎筆轉角折鋒輕過亦謂轉角為暗過之謂
乎曰然曰決為牽掣子知之乎曰豈不謂牽掣為掣(一/作)
(撆/)決意挫鋒使不怯滯令險峻而成之謂乎曰然曰補
謂不足子知之乎曰豈不謂結構㸃畫或有失趣者則
以别㸃畫旁救之謂乎曰然曰損謂有餘子知之乎曰
豈不謂趣長筆短雖㸃畫不足常使意勢有餘之謂乎
曰然曰巧謂布置子知之乎曰豈不謂欲書豫想字形
布置令其平穩或意外字體令有異勢是之謂巧乎曰
然曰稱謂大小子知之乎曰豈不謂大字蹙之令小小
字展之為大兼令茂宻所以為稱乎曰然長史曰子言
頗皆近之矣夫書道之妙煥乎其有㫖焉子其勉之工
精勤悉自當妙矣真卿前請曰幸蒙長史傳授筆法敢
問工書之妙如何得齊于古人張公曰妙在執筆令得
圓轉勿使拘攣其次諸法須口傳手授之訣勿使無度
所謂筆法也其次在於布置不慢不越巧使合宜其次
紙筆精佳其次諸變適懷縱捨掣奪咸有規矩五者備
矣然後齊於古人矣曰敢問神用執筆之理頗得聞否
長史曰予傳授筆法得之老舅陸彦逺彦逺曰吾聞昔
日説書若有工而迹不至後聞於褚河南曰用筆當須
如印泥畫沙思所以不悟後於江㠀過見沙地平淨令
人意悅欲書乃偶以利鋒畫而書之其勁險之狀明利
媚好乃悟用筆如錐畫沙使其藏鋒畫乃沈著當其用
筆常欲使其透過紙背此功成之極矣真草用筆悉如
畫沙㸃畫淨媚則其道至矣是乃其迹可久自然齊古
人矣但思此理以專想工用故其㸃畫不得妄動子其
書紳余遂銘謝再拜逡巡而退自此得工墨之術於茲
五年真草自知可成矣
　簡縁云此即所謂意外十二巧妙也真書家不傳之
　秘魯公自述如此而後得之噫古人之難如此後學
　視為易易而忽之何也
　　　徐浩書法論
周官内史教國子六書書之源流其來尙矣程邈變隸
體邯鄲淳傳楷法事則朴畧未有能工厥後鍾善正書
張稱草聖右軍行法小令破體皆一時之妙近古以來
蕭永歐虞頗傳筆勢褚薛以降自鄶無譏矣然謂虞得
其筋褚得其肉歐得其骨當矣夫鷹隼乏彩而翰飛戾
天骨勁而氣猛也翬翟備色而翺翔者百步肉豐而力
沈也若藻曜而髙翔書之鳯凰矣歐虞為鷹隼陸褚為
翬翟焉歐陽率更云蕭書出于章草頗為知言然歐陽
飛白曠古無比余年在齠齔便工翰墨忘寢與食胼胝
筆硯而性不能逾力不可強勁而逾拙勞而無功區區
碑石之閒矻矻几案之上亦古人所恥吾豈忘情耶德
成而上藝成而下殷鑒不逺何學書為必以一時風流
千里面目斯亦愈於博奕亞於文章矣發揮聖賢事業
其由斯乎初學之際先立筋骨筋骨不立肉何所附用
筆之勢特須藏鋒鋒若不藏字則有病病且未去能何
有焉字不欲疎亦不欲宻亦不欲大亦不欲小小展令
大大蹙令小疎肥令宻宻瘦令疎斯亦大經矣筆不欲
捷亦不欲徐亦不欲平亦不欲側側𥪡令平峻勿使傾
捷則須安徐則須利如此則其大較矣張伯英臨池學
書池水盡黒永師登樓不下四十餘年張公精熟號為
草聖永師拘滯終著能名以此而言非一朝一夕之所
能盡美俗云書無百日工蓋悠悠之談也宜白首工之
豈可百日乎汝曹年未弱冠但當研精覃思心目注想
時復問本驗頥短長可致佳竟爾鍾太傅坐則畫地數
步卧則書被穿表裏由是乃為翰墨之龜鑑耳
　　虞永興筆髓
　　　原古
文字經藝之本王政之始蒼頡象山川江海之狀蟲蛇
鳥獸之迹而立六書戰國政異俗殊書文各别秦患多
門定為八體後復訛謬凡五易焉然並不述用筆之妙
及乎蔡邕張索之輩鍾繇王衛之流皆造意精微自悟
其㫖也
　　　辨應
心為君妙用無窮故為君也手為輔承命竭股肱之用
故為臣也力為任使纎毫不撓尺丈有餘故也管為將
帥處運動之事執生死之權虚心納物守節藏鋒故也
毫為士卒隨管所使蹟不拘滯故也字為城池大不虚
小不孤故也
　　　釋真
筆長不過六寸捉管不過三寸一真二行三草指實掌
虚右軍云書弱紙強筆強紙弱筆強者弱之弱者強之
也遲速虚實若輪扁斲輪不徐不疾得之于心而應之
于手口所不能言也拂掠輕重若浮雲蔽晴天波撆平
匀如微風摇碧海氣如奔馬亦如朶鈎輕重出乎心而
妙用應乎手然則體約八分勢同章草而各有所趨無
問巨細皆虚散其筆鋒圓毛蕝按轉易也
　　　釋行
行書之體畧同於真至於頓挫磅礴若猿獸搏噬進退
鈎鉅若秋鷹迅擊故覆筆搶毫乃接鋒而直引其腕則
内旋外拓而環轉紓結也旋毫不絶内轉鋒也加以筆
掉聨毫若石璺玉瑕自然之理也亦如長空遊絲容曳
而來往又似蟲網絡壁勁實而復虚右軍云遊絲斷而
能續皆契天真同於輪扁也又云每作㸃畫皆懸管掉
之令其鋒開自然勁徤矣
　　　釋草
草則縱心奔放覆腕轉蹙懸管叢鈎柔毛外拓右為外
左為内起伏連卷收攬吐納内轉藏鋒既如舞袖揮拂
而縈紆又如垂籐樛盤而繚繞蹙旋轉鋒如騰猿過樹
躍鯉透泉(一云逸/虯得水)輕兵逐虞烈火燎原或氣雄不可抑
或勢逸不可止縱狂逸放不違筆意也
　　　契妙
欲書之時當收其視聽絶慮凝神正心和氣則契於妙
心神不正書則欹斜志氣不和書則顛仆同魯廟之器
虚則欹滿則覆中則正正者沖和之氣也然字雖有質
跡本無為稟陰陽而動靜體物象而成形達性通變其
常不住故知書道𤣥妙必資於神遇不可以力求也機
巧必須以心悟不可以目取也字形者如目之視也為
目有止限由執字體也既有質滯為目所視逺近不同
如水在方圓豈由其水且筆妙喻水方圓喻字聽視則
同逺近則異故明執字體也字有態度心之暢也心悟
非心合於妙也借如鑄銅為鏡非匠者之明假筆傳心
非毫端之妙必在澄心運思至微至妙之間神應斯徹
又同鼔琴輪指妙響隨意而生握管使鋒逸態逐毫而
應學者心悟於至妙畫契於無為茍涉夫浮華終昧於
斯理
　　　勸學
自古賢哲勤乎學而立其名不學即没代而無聞矣且
㑹稽竹箭湛盧斷割不括而羽之淬而厲之終不見其
利用之材矣右軍云躭之玩之功積邱山張芝學書池
水盡黒當學其雅趣求其真意無圖其形容滯於體質
此貴乎心意專精必有誠意也予中宵之閒夢吞筆覺
後若在胸臆又因假寐見張芝指一道字用筆體斯源
也足明至誠感神信有徴矣不得其門而入則苦學而
難成故立以君臣之體類以攻戰之勢將以近而喻逺
必因蹄而得兔務欲成其要妙啟其戶牖庶後來君子
思而勉之矣
　　　歐陽率更書三十六法(是言歐/法如此)
排疊
　字欲其排疊疎宻停匀不可或闊或狹如夀臺畫筆
　麗羸爨系旁言旁之類八訣所謂分閒布白又曰調
　匀㸃畫是也高宗書法所謂堆垜亦是也
避就
　避宻就疎避險就易避逺就近欲其彼此映帶得宜
　又如廬上一撆既尖下一撆不當相同府字一筆向
　下一筆向左逢字下辵拔出則上必作㸃亦避重疊
　而就簡徑也
頂戴
　字之承上者多唯上重下輕者頂戴欲其得勢如疊
　壘藥鸞驚鷺鬐聲醫之類八訣所謂正如人上稱下
　載又不可使頭輕尾重是也
穿插
　字畫交錯者欲其疎宻長短大小匀停如中弗井曲
　冊兼禹禺爽爾襄甬耳婁由垂車無宻之類八訣所
　謂四面停匀八邊具備者是也
向背
　字有相向者有相背者各有體勢不可差錯相向如
　非卯好知和之類是也相背如兆北肥根之類是也
偏側
　字之正者固多若有偏側欹斜亦當隨其字勢結體
　偏向右者如心戈衣幾之類向左者如夕朋乃勿少
　厷之類正而偏者如亥女丈乂互不之類字法所謂
　偏者正之正者偏之又其妙也八訣又謂勿令偏側
　亦是也
挑􁳉
　字之形勢有須挑􁳉者如戈弋武丸氣之類右邊既
　多須得左邊􁳉之如獻勵散斷之類左邊既多須得
　右邊􁳉之如省炙之類上偏者須得下􁳉之使相稱
　方善
相讓
　字之左右或多或少須彼此相讓方為盡善如馬旁
　糸旁鳥旁諸字須左邊平直然後右邊可作字否則
　妨礙不便如􁎋字以中央言字上畫短讓兩糸出頭
　如辦字其中近下讓兩辛出如鷗鶠馳字兩旁俱上
　狹下闊亦當相讓使不妨礙然後為佳此類是也
補空
　如我哉字作㸃須對左邊實處不可與成㦸戈諸字
　同如襲辟餐贛之類欲其四隅方滿如醴泉銘建字
　是也
貼零
　如今令冬寒之類是也
粘合
　字之本相離開者即欲粘合使相著顧揖乃佳如諸
　偏旁字卧鑒非門之類是也
滿不要虚
　如園圃圖國囘包南隔目四鈎之類是也
意連
　字有形斷而意連者如之以心必小川水求之類是
　也
覆冒
　字之上大者必覆冒其下如雲頭穴宀頭􁩓頭奢金
　食夆巷泰之類是也
垂曳
　垂如都鄉卿卯夆之類曳如水支欠皮更之走民也
　之類是也
借換
　如醴泉銘祕字就示字右㸃作必字左㸃此借換也
　黄庭經庭字魏字亦借換也又如靈字法帖中或作
　􁁉或作丕亦借換也又如蘓之為蘇秋之為秌鵝之
　為鵞之類為其字難結體故互換如此亦借換也所
　謂東映西帶是也
增減
　字有難結體者或因筆畫少而增添如新之為新建
　之為建是也或因筆畫多而減省如曹之為曺羙之
　為美但欲體勢茂美不論古字當如何書也
應副
　字之㸃畫希少者欲其彼此相映帶故必得應副相
　稱而後可又如龍詩讎轉必一畫對一畫相應亦應
　副也
撐拄
　字之獨立者必得撐拄然後勁徤可觀如可下永亨
　亭丁手司卉草矛巾千予于弓之類是也
朝揖
　字之凡有偏旁者皆欲相顧兩文成字者為多如鄒
　謝鋤與三體成字者尤欲相朝揖八訣所謂迎相顧
　揖是也
救應
　凡作字一筆纔落便當思第二三筆如何救應如何
　結裹書法所謂意在筆先文向思後是也
附麗
　字之形體有宜相附近者不可相離如形影起超飲
　勉凡有文欠攴旁者之類以小附大以少附多是也
回抱
　回抱向左者如曷丐易菊之類向右者如艮鬼包旭
　它之類是也
包裹
　謂如園圃國圈之類四圍包裹也尚向上包下幽凶
　下包上匱匡左包右勾匈右包左之類是也
卻好
　謂其包裹鬭凑不致失勢結束停當皆其宜也
小成大
　字以大成小者如冂辵下大者是也以小成大者則
　字之成形及其小字故謂之小成大如孤字只在末
　後一捺寧字只在末後一勾欠字一拔戈字一㸃之
　類是也
小大成形
　謂小字大字各字有形勢也東坡先生曰大字難於
　結宻而無閒小字難於寛綽而有餘若能大字結宻
　小字寛綽則盡善盡美矣
小大大小
　書法曰大字促令小小字放令大自然寛猛得宜譬
　如日字之小難與國字同大如一字二字之疎亦欲
　字畫與宻者相閒必當思所以位置排布令相映帶
　得宜然後為上或曰謂上大下小上小下大欲其相
　稱亦一說也
左小右大
　此一節乃字之病左右大小欲其相停人之結字易
　於左小而右大故此與下二節皆字之病也
左髙右低　左長右短
　此二節皆字之病不可左高右低是謂單肩左短右
　長八訣所謂勿令左短右長是也
　簡縁云字體亦有左高右低者如即郎之類右邊齊
　上便不是書亦有左長右短者如缸扣之類右邊若
　長亦不是字不可專謂字之病也
褊
　學歐書者易於作字狹長故此法欲其結束整齊收
　斂𦂳宻排疊次第則有老氣書譜所謂宻為老氣此
　所以貴為褊也
　簡縁云歐書病在頭長脚短褊者欲其相稱非謂宻
　也書譜宻為老氣非此之謂
各自成形
　凡寫字欲其合而為一亦好分而異體亦好由其能
　各自成形故也至於疎宻小大長短廣狹亦然要當
　消詳也
相管領
　欲其彼此顧盼不失位置上欲覆下下欲承上左右
　亦然
應接
　字之㸃畫欲其互相應接兩㸃者如小八小自相應
　接三㸃者如系則左朝右中朝上右朝左四㸃如無
　然則兩旁二㸃相應中閒相接又作□亦相應接至
　於撇捺水木州之類亦然已上皆言其大畧又在學
　者能以意消詳觸類而長之可也
　　　張懷瓘玉堂禁經
夫人工書須從師授必先識勢乃可加功功勢既明則
務遲澀遲澀分矣無繫拘跼拘跼既亡求諸變態之㫖
在於奮斫奮斫之理資於異狀異狀之變無溺荒僻荒
僻去矣務於神彩神彩之至幾於𤣥微則宕逸無方矣
設乃一向規矩隨其工拙以追肥瘦之體疎宻齊平之
狀過乃戒之於速留乃畏之於遲進退生疑否臧不決
運用迷於筆前震動惑於手下若此欲速造𤣥微未之
有也今論㸃畫偏旁用筆向背皆宗元常逸少兼逓代
傳變各有所由循其軌範並列條貫
　　　用筆法
夫書之為體不可專執用筆之勢不可一槩雖心法古
而制在當時遲速之態資於合宜凡筆大法㸃畫八體
備於永字
　
　
　
　
　
　
　
　
側不得平其筆　　　　勒不得卧其筆
努不得直直則無力　　趯須蹲其鋒得勢而出
䇿須背筆仰而䇿之　　掠須筆鋒左出而利
啄須卧筆疾罨　　　　磔須趯筆戰行右出
八法起於隸字之始後漢崔子玉歴鍾王以下傳授所
用八體該於萬字墨道最微不可遽明又先達八法之
外更立五勢以備制度
　　門　一曰鈎裏勢須圓角而憿鋒网閔田字用之
　　刀　二曰鈎弩勢須圓角而趯鋒均匀旬勿字用之
　　丶　三曰衮筆勢須按鋒上下衂之今令字下㸃
　　　　　　用之
　　丨　四曰儓筆勢須竪䇿之鍾法上字用之
　　一　五曰奮筆勢須嶮䇿之草書一二三字用之
又有用筆腕下起伏之法用則有勢字無常形
　一曰頓筆　摧鋒驟衂是也則弩法下脚用之
　二曰挫筆　挨鋒捷進是也則綿頭上三㸃用之
　三曰馭鋒　直撞是有㸃連物則名暗築目其是也
　四曰蹲鋒　緩毫蹲節輕重有準是一􁝆等用之
　五曰􁞸鋒　駐筆下衂是也夫欲趯者必先蹲之刀
　　　　　　冖是也
　六曰衂鋒　駐鋒暗接是烈火用之
　七曰趯鋒　𦂳御澀進如錐畫石是也
　八曰按鋒　曩鋒虚闊草書磔法用之
　九曰掲筆　側鋒平發人天脚是如鳥爪形
　　　烈火異勢
从此古烈火勢出於正體書於銘石時或用之法以發
　勢潛築迅憿而勁側從字頭僉字脚用之
灬此名各自立勢勢則抵背潛衂視之不見考之則彰
　乃鍾法即繇白然字下是爾後王逸少行之不怠隸
　用之
灬此名聫飛勢似連綿相顧不絶法以暗衂而微著勢
　以輕掲而潛趯乃右軍變於鍾法而參行諸法則樂
　毅論燕字無字時或間為後遵用之至今不替
灬此名布棊俗勢凡拙不可為也
　　　散水異法
氵此名逓相顯異意以或藏或露狀類不同法以剛側
　而中偃下潛挫而趯鋒則右軍黄庭樂毅論用此也
氵此名潛相矚視外雖解摘内則相附此蓋鍾法上冫
　以潛鋒暗矚下以迅趯而捷遣右軍遵用之於真隸
　常所為之
氵此行書法以微按而餉掲意以輕利而為美鍾張二
　王行書並用此法又用此氵也
冫此草書法法以借勢捷遣而已矣若失之以緩滯即
　其為病甚矣不可不慎也
　　　勒法異勢
一此名鱗勒鱗勒之中勢存仰策而收雖言仰收無芒
　角芒角則失於遒潤矣鍾王以下常用之
一此名借勢法以不仰策及鱗勒但取古勁枯澀無求
　銛利則其妙也右軍通變以避駢勢夫為真隸必先
　用之
一此名平布凡俗不可用也
乛此名草法勢以險策捷坐鋒露飛動而已
　　　策變異勢
二此名逓相顯異何者兩横引而不可一槩理資變異
　各狀殊工法以上背筆而仰策下𦂳趯而覆收則鍾
　書常用此逸少參而用之
二此名借勢不務策勒但取古澀而已雖云古澀用筆
　之意不忘仰覆之理
二此名章草草書之勢法以嶮策飛動鍾張二王章草
　草書常用此
二此名布筭時俗所貴非墨家之態戒之
　　　三畫異勢
三此名逓相解摘何者三畫用筆相類不求變異則涉
　凡淺法以上畫潛鋒平勒中畫背筆仰策下畫𦂳趯
　覆收此蓋王法則黄庭經三門三字用之
三此名逓相疎峙蓋行書用之法以上勒側而中策下
　奮筆而横飛鍾張二王行草並依此法
三此名峭峻勢亦草書之法嶮利為勝
三此名畫卦勢俗鄙不可用
　　　啄展異勢
人此人入等法法此左罨畧而迅利右潛趯而戰行行
　勢盡而微著摘出而暗收脱若便抛下虞流滑則冥
　於凡淺梁庾肩吾書論云將欲放而更留謂此
人此名交爭勢蓋行草法也法以衂鋒啄掣捷利疾進
　為勢若交急意存力敵若或失之於鈍滑斯可慎也
　陳僧智永常用此法
人此名章草之法法以潛按而微進輕掲而暗收趯之
　欲利按之欲輕輕則滑勁而神清肥乃質滯而俗鈍
　王濛草善於此法
　　　􁝆脚異勢
乚此名外畧法蹲鋒𦂳畧徐擲之不欲速速則失勢畧
　不欲遲遲則緩怯此法蓋鍾法稍涉于八分散隸則
　歐陽詢守而不替
乚此名蠆毒法法以引過其曲微以輕􁞸其鋒又以徐
　收而趯之不欲出出則暗收如芒刺為善庾肩吾書
　論云欲挑還置謂駐鋒而後趯也
乙此名俗勢慎勿為之
　　　宀頭異勢
宀此名若􁞸夫上㸃既駐筆挫鋒左右亦須挫鋒横畫
　亦須挫筆何者勢須順戒在反異則王書吿誓寔字
　之宀是也
宀此名各相顯異上㸃既側横畫則勒左衂筆而擺鋒
　右峻趯以輕掲則王書吿誓容字之宀是也
宀此行書法法以圓而飛動為妙
宀此章草書之法其于嶮側務在露鋒其于鈎裏忌之
　緩滯人不得法則失之於忽微爾切慎之
　　　倚戈異勢
□此名折芒勢法以潛鋒𦂳趯趯意盡乃潛收之而趯
　䟐之鍾繇下哉字用是也
乀此名秃出勢上下縮鋒雖言縮鋒亦須潛趯而頓衂
　則虞世南常用此法
􁝆此名借勢既不潛趯而暗趯法以利勁而捷遣則虞
　歐用此法
􁝆此名背趯時用之蓋所以失之於前正之於後故右
　軍有言曰上俯而過矣下衂曲而就之則告誓後載
　字是也
　　　頁脚異勢
頁此狀上畫平勒而仰收其次暗築而憿鋒左右謂之
　鈎裏其中布㸃顧以更美夫以上竦之而仰策則中
　偃而平收夫以策而再竦則左啄而右側故鍾張二
　王應從頁並用之
頁此名斗折不仰不策㸃不偃不收並謂之壘塹張長
　史名之窻櫺非書家所為也
　　　垂針異勢
丨此名頓筆之法以摧挫為工此乃古法鍾元常守而
　不失改為垂露
丨此名懸針古無此法右軍書曲水序年字縁向下頓
　筆嵗字上畫藏鋒與年字頓相逼遂改垂露為頓筆
　直下垂針後人立懸針相承遵此也
　　　結裏法
夫言抑左昇右者圖國圓冏等字是也
夫言舉左低右者崇豈耑等字是也
夫言促左展右者尚執常寛宣等字是也
夫言實左虚右之勢者月周用等字是也
夫言左右掲腕之勢者令人入等字是也
夫言上下不齊之勢者行何川字是也
夫言用勾裏之勢者冈岡白田等字是也
夫言欲挑還置之勢者元行􁝆寸字是也
夫言用鈎弩之勢者均勻旬勿等字是也
夫言將欲放而更留者人入木火字是也
　　　翰林宻論用筆二十四條(或云是李/陽冰作)
丶㸃法口訣云作㸃向左以中指斜頓向右以大指齊
　頓作報荅便以中指挫鋒須收鋒在内按筆收之又
　衂下其筆含濡其鋒摩輪簇心然後收筆填在員半
　禁經云㸃如利鑽鏤金是也
　又半蟻法宜字上用之為避其旁㸃又側下其筆使
　墨精暗墜徐乃反掲則稜利矣
　右軍云作㸃皆須磊磊如大石之當衢
　又㸃不變為布棋貴通變也更有打㸃單以指送筆
　似打物之勢甚難用也
一畫法口訣云作横畫皆用大指遣之若作策法即用
　名指擡筆上若作勒法即用中指鉤筆澀進覆以中
　指頓筆然後以大指遣至盡處此三勢相近用法不
　同也
　鱗勒法須仰收禁經云畫如長錐界石是也又𦂳走
　仰收似長舟之截小渚兩頭勢起使芒角不失遒潤
　借勢不策不鱗勒稍徐收之取古勁枯澀無求銛利
　凡在字上宜用之
　擡筆法初𦂳策中擡鋒輕勁微勒向右按衂古經云
　鍾書宣示字長畫用
　又畫不變為布筭行草法云勢須險策露鋒飛動為
　勝
三三畫法口訣云上潛鋒平勒中背鋒仰策下𦂳趯覆
　收名逓相解摘古經云黄庭經三關字用草法上衂
　側中策下奮筆横飛逓相聳峙以險利為勝
丨懸針法口訣云鋒須先發管逐勢行䟐筆𦂳馭澀進
　如錐畫石禁經云懸針如長錐綴地是也又契字下
　雙筆須一努一垂變換用之三勢不同或垂或趯或
　外掠而中努右軍云懸針垂露難為體制衛夫人云
　如萬嵗之枯藤臨池訣云懸針法蘭亭年字盡其勢
　也張敬𤣥云申字中畫宜卓筆直審疾抽事字中畫
　宜直下筆便挑不宜停筆
丨垂露法口訣云鋒管齊下勢盡殺筆縮鋒又始築筆
　而極力終駐鋒而作勢又無垂不縮此言頓筆以摧
　挫為功右軍云竪如春筍之抽寒谷是也臨池訣云
　玉露本篆脚名玉筯如古釵倚物也
　簡縁云篆為隸源即此可見
􁝆背抛法口訣云蹲鋒𦂳掠徐擲之速則失勢遲則緩
　怯臨池訣云此鍾法稍涉八分尾法引過其曲轉蹲
　其鋒又徐取而蹲趯之不欲出須暗收使其如負芒
　刺則善右軍云援毫蹲節輕重有準庾肩吾云欲抛
　還置駐鋒而後趯之也
乀抽筆法口訣云左罨掠須峻利右潛趯而戰行待勢
　卷而機駐掲摘出而暗投若便抛必流滑凡淺又側
　起平發𦂳殺按波為抽筆從腹内起庾肩吾云將放
　更留又人字第二筆云攙引抑拽是也夫本等字亦
　同用
□背趯法口訣云悉以中指遣至盡處以名指拒而趯
　之又云潛鋒門勒勢盡然後趯之右軍背趯戈法上
　則俯而過下則曲而就蓋所以失之於前正之於後
　也古經云鍾書哉字用又永禪師澀出戈法下以名
　指築上借勢以中指遣之按筆至下以名指衂鋒潛
　趯此名秃出法張旭折芒法潛鋒𦂳走意盡乃收而
　趯之鍾書常用也右軍云落筆峩峩如長松之倚谿
　谷唐太宗云為戈必潤貴遲疑而顧章草法潛按微
　進輕掲闇趯掲欲利按欲輕輕則骨勁神清肥乃質
　滯鈍俗張敬𤣥云戈脚宜斜筆直抽直者縁上實下
　自成也
氵散水法口訣云上衂側中偃下潛挫趯鋒古經云黄
　庭樂毅同用栁宗元云散水幽縱黄庭宗之是也臨
　池訣云或藏或露狀類不同要逓相顯異若頻有兩
　㸃相近而下㸃當高此名潛相矚視外雖解摘内相
　附屬為上中潛鋒暗衂下峻趯潛遣蓋鍾法也行書
　勢微按而鈎掲以輕利為美
冫冰法口訣云上側覆殺下築而趯之須相承揖並連
　衂側輕掲則率字左右用之草法須借勢捷遣若緩
　滯則為病也
灬烈火法口訣云衂鋒闇按臨池訣云須各自立勢抵
　筆潛衂所謂視之不見考之彌彰古經云鍾書然字
　用
灬聨飛法口訣云暗衂微駐輕掲潛趯筆鋒連綿相顧
　不絶也禁經云聨飛如雁陣當秋樂毅論燕然字用
　之虞永興兼字用其半勢蓋中斷也
宀顯異法口訣云上㸃駐鋒左右挫鋒横書按筆勢須
　相順古經云出吿誓文又上㸃側横畫勒左一筆擺
　鋒右峻啄輕掲告誓實字用虞永興用之行法以圓
　峻飛動為美章草法擬於圓峻飛動其餘險側務在
　露鋒鈎裏忌緩滯也
辶平磔法口訣云不遲不疾戰筆側去勢卷不可便出
　須駐鋒而後放禁經云磔磔如生蛇渡冰是也鍾元
　常每作磔筆須三過折筆故唐太宗云為波必磔貴
　三折而遣毫
􁎉勾裹法口訣云圓角趯鋒作努法勢未盡而趯之顔
　魯公云勾裹法用筆如紙下行日月目因岡㒺向字
　皆用之張敬𤣥云固字轉角之勢初不宜稜角努張
　即是體俗也非特固字但有轉筆一切貴其圓潤
􁎉勾努法口訣云圓角激鋒待筋骨而成要如武人屈
　臂石軍云迴角不用峻及有稜是也衛夫人謂之勁
　弩法勻均勿字皆用之
小奮筆法口訣云左側而獨立中衂折而右鈎古經云
　鍾書宣示字下用若中竪則左右闇衂而潛趯又簇
　鋒捷進為系字下三㸃是也
彡衫法口訣云上平㸃中啄下衂側
乚外臂法口訣云左峻掠中潛鋒衂挫右蹲鋒外擲
丨竪畫法口訣云擡筆竪策挫鋒上下竪直也尚嘗字
　中竪畫用
丷八曽頭其脚法口訣云左潛掲而右啄曽頭用如上
　法左啄右側其脚用之
□暗築法口訣云馭鋒直衡有㸃連物則名暗築月字
　其字内兩㸃用
□衮筆法口訣云須按鋒上潛下衂又按鋒上下蹙衂
　之令今等字是也
爻縮出法口訣云上磔衂鋒下磔出之此八分法也蓋
　避雙出也又戔字上縮鋒作努下出鋒作趯張云戔
　如束棘
　簡縁云玉堂禁經及翰林宻論兩篇書家多不全載
　此正是功夫細膩處其中雖多同處然各有發揮余
　故不以其重複而並録之
黄長睿東觀餘論云流俗言作書皆欲懸腕而聚指管
端真草必用此法乃善予謂不然逸少書法有真一行
二草三以言執筆去筆跗逺近耳今筆長不過五寸雖
作草書必在其三而真行彌近今不問真草必欲聚指
管端乃妄論也觀晉宋及唐人畫圖執筆未嘗若此可
破俗之鄙說
　簡縁云此亦老成之言但腕不可著案
　
　
　書法正傳卷六
欽定四庫全書
　書法正傳卷七　　　　　　　常熟馮武撰
　　纂言下
　　　晉衞恒四體書勢(第一字勢/第三𨽻勢)　(第二篆勢勢/第四草書)
衛恒字巨山少辟司空齊王府轉太子舍人尚書郎秘
書丞太子庶子黄門郎恒善草𨽻書為四體書勢曰昔
在黄帝創制造物有沮誦蒼頡者始作書契以代結繩
蓋睹鳥跡以興思也因而遂書則謂之字有六義焉一
曰指事上下是也二曰象形日月是也三曰形聲江河
是也四曰㑹意武信是也五曰轉注考老是也六曰假
借令長是也夫指事者在上為上在下為下象形者日
滿月虧象其形也形聲者以類為形以配為聲也㑹意
者止戈為武人言為信也轉注者以老夀考也假借者
數言同字其聲雖異文意一也自黄帝至三代其文不
改及秦用篆書燒焚先典而古文絶矣漢武時魯恭王
壞孔子宅得古文尚書春秋論語孝經時人已不復知
古文謂之蝌蚪書漢世秘藏希得見魏初傳古文者出
於邯鄲淳恒祖敬侯為寫尚書後以示淳而淳不别至
正始中立三字石經轉失淳法因蝌蚪之名遂效其形
太康元年汲縣人盜發魏襄王冢得策書十餘萬言按
敬侯所書猶有髣髴古書者數種其一卷論楚事者最
為上妙恒竊悦之故竭愚思以諧其美愧不足以厠前
賢之作冀以存古今之象焉古無别名謂之字勢云
黄帝之史沮誦蒼頡眺彼鳥跡始作書契紀綱萬事垂
法立制帝典用宣質文著世爰暨暴秦滔天作戾大道
既泯古文亦滅魏文好古世傳丘墳歴代莫發真偽莫
分大晉開元𢎞道敷訓天垂其象地效其文天地乃位
粲美其章因聲附意類物有方日處君而盈其度月執
臣而窺其傍雲委蛇而上布星離披以舒光禾卉莽蓴
以垂頴山嶽嵳峩而連岡蟲起蟄而若動鳥似飛而未
揚覩其措筆綴墨用心精專勢和體均發止無閒或守
正循撿規折矩旋或方圓靡則因事制權其曲如弓其
直如弦矯然特出若龍騰於川森爾下頽若雨墜於天
或引筆奮力若鴻雁高飛邈邈翩翩或縱肆婀娜若流
蘇懸羽靡靡綿綿是故逺而望之若翔鳯厲水清波漪
漣就而察之有若自然信黄唐之遺跡為六藝之範先
篆籕蓋其子孫隸草乃其曾𤣥聊觀象以致思非言詞
之所宣
昔周宣王時史籕始著大篆十五篇或與古同或與古
異世謂之籕書者也及平王東遷諸侯力政家殊國異
而文字乖形秦始皇帝初兼天下丞相李斯乃損益之
罷不合秦文者斯作蒼頡篇中車府令趙高作爰歴篇
太史令胡母敬作博學篇皆取史籕大篆或頗省改所
謂小篆者或曰下邽人程邈為獄吏得罪始皇幽繫雲
陽獄十年從獄中作大篆少者増益多者損減方者使
圓圓者使方奏之始皇始皇善之出以為御史使定書
或曰邈所定乃隸字也自秦壞古文有八體一曰大篆
二曰小篆三曰刻符四曰蟲書五曰摹印六曰署書七
曰殳書八曰隸書王莽時使司空甄酆校文字部改定
古文復有六書一曰古文孔氏壁中書也二曰竒字即
古文而異者三曰傳書秦篆書也四曰佐書即隸書也
五曰繆篆所以摹印也六曰鳥書所以書幡信也許慎
撰説文用篆書為正體例最可得而論也秦時李斯號
為工篆諸山及銅人銘皆斯書也漢建初中扶風曹喜
少異於斯而亦稱善邯鄲淳師焉畧究其妙韋誕師淳
而不及也太和中誕為成都太守以其能書留補侍中
魏氏寳器銘題皆誕書也漢末又有蔡邕采斯喜之法
為古今雜形然精宻閑理不如淳也邕作篆勢曰因為
鳥迹蒼頡循聖作則制文體有六篆妙巧入神或象龜
文或比龍鱗紆體放尾長翅短身頽若黍稷之垂穎藴
若龍蛇之棼緼揚波振擊龍躍鳥震延頸脅翼勢似凌
雲或輕舉内投微本濃末若絶若連似水露縁絲凝垂
欲下從者如懸衡者如編杪者邪趨不方不圓若行若
飛跂跂翾翾逺而望之象鴻鵠羣遊絡繹遷延近而視
之端際而不可得見指撝不可勝原硏桑不能數其詰
屈離婁不能覩其隙閒般倕揖讓而辭巧籕誦拱手而
韜翰處篇籍之首目粲斌斌其可觀摛華豓於紈素為
學藝之範先嘉文德之𢎞懿藴作者之莫刋思字體之
俯仰舉大畧而論旃
秦既用篆奏事繁多篆字難成即令隸人佐書隸字漢
因行之獨符璽幡信題署用篆隸書者篆之捷也上谷
王次仲始作楷法至靈帝好書時多能者而師宜官為
最大則一字徑丈小則方寸千言甚矜其能或時不持
錢詣酒家飲因書其壁顧觀者以往計錢足而滅之每
書輒削而焚其柎梁鵠乃益為板而飲之酒候其醉而
竊其柎鵠卒以書至選部尚書宜官後為袁術將今鉅
鹿宋子有耿球碑是宜官書也梁鵠奔劉表魏武帝破
荆州募求鵠鵠之為選部也魏武欲為洛陽令而以為
北部尉故懼而自縳詣門署軍假司馬在秘書自效是
以今者多有鵠手迹魏武帝懸著帳中及以釘壁玩之
以為勝宜官今宫殿題署多是鵠書鵠宜為大字邯鄲
淳宜為小字鵠謂淳得次仲法然鵠之用筆盡其勢矣
鵠弟子毛𢎞教於秘書今八分皆𢎞法也漢末有左子
邑小與淳鵠不同然亦有名魏初有鍾胡兩家為行書
法俱學於劉德昇而鍾氏小異然亦各有其巧今大行
於世作隸勢曰鳥迹之變乃為佐隸蠲彼繁文崇此簡
易厥用既形體象有度煥若星陳鬱若雲布其大徑尋
細不容髪隨事從宜靡有常制或穹窿恢廓或櫛比針
列或砥平繩直或蜿蜒繆戾或長斜角趣或規旋矩折
脩短相副異體同勢奮筆輕舉離而不絶纎波濃㸃錯
落其閒若鐘簴設張庭燎飛煙嶄巖崔嵳高下屬連似
崇臺重宇層雲冠山逺而望之若飛龍在天近而察之
如心亂目眩竒姿譎誕不可勝原研桑所不能計宰賜
所不能言何草篆之足算而斯文之未宣豈體大之難
覩將秘奥之不傳聊佇思而詳觀舉大較而輪旃
漢興而有草書不知作者姓名至章帝時齊相杜伯度
號稱善作篇後有崔瑗崔寔亦皆稱工杜氏結字甚安
而書體微瘦崔氏甚得筆勢而結字小疎𢎞農張伯英
者因而轉精其巧凡家之衣帛必書而後練之臨池學
書池水盡黑下筆為楷則常曰悤悤不暇草書寸紙不
見遺至今世尤寳其書韋仲將謂之草聖伯英弟文舒
者次伯英又有姜孟頴梁孔達田彦和及韋仲將之徒
皆伯英弟子有名於世然殊不及文舒也羅叔景趙元
嗣者與伯英並時見稱於西京而矜巧自與衆頗惑之
故伯英自稱上比崔杜不足下方羅趙有餘河間張超
亦有名雖然與崔氏同州不如伯英之得其法也崔瑗
作草書勢曰書契之興始自頡皇寫鳥迹以定文章爰
暨末葉典籍彌繁時之多辟政之多權官事荒蕪勦其
墨翰惟作佐隸舊字是删草書之法蓋又簡畧應時踰
指用於卒迫兼功并用愛日省力純儉之變豈必古式
觀其法象俯仰有儀方不中矩圓不中規抑左揚右兀
若竦﨑獸跋鳥峙志在飛移狡免暴駭將奔未馳或黝
黭􁩜􁀙狀似連珠絶而不離畜怒奮鬱放逸生竒忽凌
邃惴慄若據槁臨危旁㸃邪附似蜩螗挶枝絶筆收勢
餘綖虬結若杜伯揵毒看隙縁巇螣蛇赴穴頭没尾垂
是故逺而望之漼焉若沮岸崩崖就而察之一畫不可
移幾微要妙臨時從宜畧舉大較髣髴若斯
　　　張懷瓘十體書斷(參唐𤣥度論十體韋積五十/六種夢英十八體而增刪之)
古文者黄帝史蒼頡所造也頡首四目通於神明仰觀
奎星圓曲之勢俛察龜文鳥迹之象博采衆美合而為
字是為古人嬴氏之代法務徑捷隸書是興古文殆絶
漢魯恭王壞孔子舊宅得尚書論語孝經皆蝌蚪文字
又河内女子壞老君屋得古文秦誓顧命二篇蝌蚪書
即古文别名蒼頡即古文之祖也
　按許氏説文曰蒼頡之作書也依類以象形故謂之
　文其後形聲相益即謂之字字者孶乳而寖多也著
　於竹帛則謂之書書者如也如者如其事也
大篆者周宣王太史籕所作也始變古文為大篆篆者
傳也傳其物理施之無窮秦焚詩書惟易與大篆十五
篇獨存史籕即大篆之祖也
籕文者亦周太史籕所作也與古文大篆小異後人以
其名稱書謂之籕相傳周時史官以此教學童書今所
傳周宣王石鼔文是其遺法史籕即籕文之祖也
　簡縁云所謂籕是也疑即大篆而小變之衛恒謂十
　五篇即籕文不為無見
小篆者秦丞相李斯所作斯妙於篆法乃增損史籕大
篆而為小篆亦曰秦篆畫如鐵石字若飛動作楷隸之
祖為不易之法凡銘題鍾鼎及作符璽至今用焉謂之
玉筯篆李斯即小篆之祖也
八分者秦羽人上谷王次仲所作以古書字形小波勢
乃作八分楷法字方八分言有模楷其後師宜官梁鵠
蔡邕善之王次仲即八分之祖也
隸書者秦下邽人程邈所造也邈字元岑始為縣令得
罪始皇幽繫雲陽獄中覃思十載損益大小篆方圓而
為隸書三千字奏之始皇始皇善之用為御史以奏事
繁多篆字難成乃用隸字以為隸人佐書故曰隸書(或/曰)
(邈起徒隸故/曰隸書非也)按八分已減小篆之半實小篆之捷隸又
減八分之半亦八分之捷程邈即隸書之祖也
　簡縁云按始變楷法原從大小篆而來則今之結體
　用筆何可茍也一種沈著周正處玩小篆當自得之
　即錐畫沙印印泥也
章草者漢黄門令史游所作王愔云漢元帝時史游作
急就章解散隸體粗書之存字之梗槩損隸之規矩縱
任奔逸赴速急就因草創之義謂之草書懷瓘按章草
之書字字區别章草即隸書之捷草又章草之捷按杜
度在史游後一百餘年則解散隸體明是史游創焉史
游即章草之祖也
行書者後漢頴川劉德昇所造也即正書之小偽務從
簡易相閒流行故謂之行書劉德昇即行書之祖也
　簡縁云鍾繇謂之行押書正書稍流動者謂之真行
　草帶行者謂之行草
飛白者後漢左中郎將蔡邕所作靈帝時詔邕作聖皇
篇篇成詣鴻都門上方脩飾鴻都門邕見役人以堊帚
成字悦焉歸而為飛白之書雖創法於八分實窮微於
小篆漢末魏初並以題署宫闕王僧䖍云飛白八分之
輕者張芝草書得簡易流逺之極蔡邕飛白得華豓飄
蕩之極梁武帝謂蕭子雲云獻之書白而不飛卿書飛
而不白可斟酌為之子雲乃以篆文為之雅合帝意其
後歐陽詢得焉伯喈即飛白之祖也
草書者後漢張伯英所造伯英名芝杜度妙於章草崔
瑗崔寔父子繼能羅暉趙襲亦法此藝襲與芝善芝自
云上比崔杜不足下方羅趙有餘伯英學崔杜之法變
成今草字之體勢一筆而成偶有不連而血脈不斷及
其連者氣候通其隔行子敬深明其㫖故行首之字往
往繼前行之末世稱一筆書者起自張伯英即此也伯
英即草書之祖也
　　　唐孫過庭書譜
夫自古之善書者漢魏有鍾張之絶晉末稱二王之妙
王羲之云頃尋諸名書鍾張信為絶倫其餘不足觀可
謂鍾張云没而羲獻繼之又云吾書比之鍾張鍾當抗行
或謂過之張草猶當雁行然張精熟池水盡墨假令寡
人耽之若此未必謝之此乃推張邁鍾之意也考其專
擅雖未果於前規摭以兼通故無慙於即事評者云彼
之四賢古今特絶而今不逮古古質而今妍夫質以代
興妍因俗易雖書契之作適以記言而淳醨一遷質文
三變馳騖沿革物理常然貴能古不乖時今不同弊所
謂文質彬彬然後君子何必易雕宫於穴處反玉輅於
椎輪者乎又云子敬之不及逸少猶逸少之不及鍾張
意者以為評得其綱紀而未詳其始卒也且元常專工
於隸書伯英尤精於草體彼之二美而逸少兼之擬草
則餘真比真則長草雖專工小劣而博涉多優總其終
始匪無乖互謝安素善尺牘而輕子敬之書子敬嘗作
佳書與之謂必存録安輒題後荅之甚以為恨安嘗問
子敬卿書何如右軍荅故當勝安云物論殊不爾子敬
又荅時人那得知敬雖權以此辭折安所鑒自稱勝父
不亦過乎且立身揚名事資尊顯勝母之里曾參不入
以子敬之毫翰紹右軍之筆札雖復粗傳楷則實恐未
克箕裘况乃假託神仙恥崇家範以斯成學孰愈面牆
後羲之往都臨行題壁子敬宻拭除之輒書易其處私
為不惡羲之還見乃歎曰吾去時真大醉也敬乃内慙
是知逸少之比鍾張則專博斯别子敬之不及逸少無
或疑焉余志學之年留心翰墨味鍾張之餘烈挹羲獻
之前規極慮專精時逾二紀有乖入木之術無閒臨池
之志觀夫懸針垂露之異奔雷墜石之竒鴻飛獸駭之
資鸞舞蛇驚之態絶岸頽峯之勢臨危據槁之形或重
如崩雲或輕如蟬翼導之則泉注頓之則山安纎纎乎
似初月之出天崖落落乎猶衆星之列河漢同自然之
妙有非力運之能成信可謂智巧兼優心手雙暢翰不
虚動下必有由一畫之閒變起伏於鋒杪一㸃之内殊
衂挫於毫芒況云積其㸃畫乃成其字曾不旁窺尺牘
俯習寸陰引班超以為辭援項籍而自滿任筆為體聚
墨成形心昏擬效之方手迷揮運之理求其妍妙不亦
謬哉然君子立身務修其本揚雄謂詩賦小道壯夫不
為況復溺思毫釐淪精翰墨者也夫潛神對奕猶標坐
隠之名樂志垂綸尚體行藏之趣詎若功定禮樂妙擬
神仙猶埏埴之罔窮與工錘而並運好異尚竒之士翫
體勢之多方窮微測妙之夫得推移之奥賾著述者假
其糟粕藻鑒者挹其菁華固義理之㑹歸信賢達之兼
善者矣存精寓賞豈徒然與而東晉士人互相陶淬至
於王謝之族郗庾之倫縱不盡其神竒咸亦挹其風味
去之滋永斯道逾微方復聞疑稱疑得末行末古今阻
絶無所質問設有所㑹緘秘已深遂令學者茫然莫知
領要徒見成功之美不悟所致之由或乃就分布於累
年向規矩而猶逺圖真不悟習草將迷假令薄解草書
粗傳隸法則好溺偏固自闕通規詎知心手㑹歸若同
源而異派轉用之術猶共樹而分條者乎加以趨變適
時行書為要題勒方幅真乃居先草不兼真殆於專謹
真不通草殊非翰札真以㸃畫為形質使轉為性情草
以㸃畫為性情使轉為形質草乖使轉不能成字真虧
㸃畫猶可記文迴互雖殊大體相涉故亦傍通二篆俯
貫八分包括篇章涵泳飛白若毫釐不察則胡越殊風
者焉至如鍾繇隸竒張芝草聖此乃專精一體以致絶
倫伯英不真而㸃畫狼籍元常不草而使轉縱横自兹
以降不能兼善者有所不逮非專精也雖篆隸草章工
用多變濟成厥美各有攸宜篆尚緩而通隸欲精而宻
草貴流而暢章務檢而便然後凜之以風神温之以妍
潤鼓之以枯勁和之以閑雅故可達其性情形其哀樂
驗燥濕之殊節千古依然體老壯之異時百齡俄頃嗟
乎不入其門詎窺其奥者也又一時而書有乖有合合
則流媚乖則雕疎畧言其由各有其五神怡務閒一合
也感惠徇知二合也時和氣潤三合也紙墨相發四合
也偶然欲書五合也心遽體留一乖也意違勢屈二乖
也風燥日炎三乖也紙墨不稱四乖也情怠手闌五乖
也乖合之際優劣互差得時不如得器得器不如得志
若五乖同萃思遏手蒙五合交臻神融筆暢暢無不適
蒙無所從當仁者得意忘言罕陳其要企學者希風敘
妙雖述猶疎徒立其工未敷厥㫖不揆庸昧輒效所明
庶欲𢎞既往之風規導將來之器識除繁去濫覩迹明
心者焉代有筆陳圖七行中畫執筆圖貌乖舛㸃畫湮
訛頃見南北流傳疑是右軍所製雖則未詳真偽尚可
發啟童蒙既常俗所存不藉編録至於諸家勢評多涉
浮華莫不外狀其形内迷其理今之所撰亦無取焉若
乃師宜官之高名徒彰史牒邯鄲淳之令範空著縑緗
暨乎崔杜以來蕭羊以往代祀綿逺名字滋繁或藉甚
不渝人亡業顯或憑附增價身謝道衰加以糜蠧不傳
捜秘將盡偶逢緘賞時亦罕窺優劣紛紜殆難覼縷其
有顯聞當代遺迹見存無俟抑揚自標先後且六文之
作肇自軒轅八體之興始於嬴政其來尚矣厥用斯𢎞
但今古不同妍質懸隔既非所習又亦畧諸復有龍蛇
雲霧之流龜鶴花英之類乍圖真于率爾或寫瑞於當
年巧涉丹青工虧翰墨異夫楷式非所詳焉代傳逸少
與子敬筆勢論十章文鄙理疎意乖言拙詳其㫖意殊
非右軍且右軍位重才高調清詞雅聲塵未泯翰牘仍
存觀夫致一書陳一事造次之際稽古斯在豈有貽謀
令嗣道協義方章則頓虧一至於此又云與張伯英同
學斯乃更彰虚誕若指漢末伯英時代全不相接必有
晉人同號史傳何其寂寥非訓非經宜從棄擇夫心之
所達不易盡於名言言之所通尚難形於紙墨粗可髣
髴其狀綱紀其辭冀酌希夷取㑹佳境闕而未逮請俟
將來今撰執使轉用之由以袪未悟執謂淺深長短之
類是也使謂縱横牽掣之類是也轉謂鉤鐶盤紆之類
是也用謂㸃畫向背之類是也方復㑹其數法歸於一
途編列衆工錯綜羣妙舉前賢之未及啟後學於成規
窺其根源析其枝派貴使文約理贍迹顯心通披卷可
明下筆無滯詭辭異説非所詳焉然今之所陳務禆學
者但右軍之書代多稱絶良可據為宗匠取立指歸豈
惟㑹古通今亦乃情深調合致使摹搨日廣研習嵗滋
先後著明多從散落歴代孤紹非其效歟試言其由略
陳數意止如樂毅論黄庭經東方朔畫讚太師箴蘭亭
集序告誓文斯並代俗所傳真行絶致者也寫樂毅則
情多怫鬱書畫讚則意涉瓌竒黄庭經則怡懌虚無太
師箴又從横爭折暨乎蘭亭興集思逸神超私門誡誓
情拘志慘所謂涉樂方笑言哀已歎豈惟駐想流波將
貽嘽緩之奏馳神睢渙方思藻繪之文雖其目擊道存
尚或心迷義舛莫不強名為體共習分區豈知情動形
言取㑹風騷之意陽舒陰慘本乎天地之心既失其情
理乖其實原夫所致安有體哉夫運用之方雖由已出
規模所設信屬目前差之毫釐失之千里茍知其術適
可兼通心不厭精手不忘熟若運用盡於精熟規矩諳
於胸襟自然容與徘徊意先筆後瀟灑流落翰逸神飛
亦猶𢎞羊之心豫乎無際庖丁之目不見全牛嘗有好
事就吾求習吾乃麤舉綱要隨而授之無不心悟手從
言忘意得縱未窺於衆術斷可極於所治矣若思通楷
則少不如老學成規矩則老不如少思則老而逾妙學
乃少而可勉勉之不已抑有三時時然一變極其分矣
至如初學分布但求平正既知平正務追險絶既能險
絶復歸平正初謂未及中則過之後乃通㑹通㑹之際
人書俱老仲尼云五十知命七十從心故以達夷險之
情體權變之道亦猶謀而後動動不失宜時然後言言
必中理矣是以右軍之書末年多妙當縁思慮通審志
氣和平不激不厲而風規自逺子敬以下莫不鼓努為
力標置成體豈獨工用不侔亦乃神情懸隔者也或有
鄙其所作或乃矜其所運自矜者將窮性域絶於誘進
之途自鄙者尚屈情涯必有可通之理嗟乎蓋有學而
不能未有不學而能者也考之即事斷可明焉然消息
多方性情不一乍剛柔以合體忽勞逸而分驅或恬澹
雍容内涵筋骨或折挫槎枿外曜鋒芒察之者貴精擬
之者貴似况擬不能似察不能精分布猶疎形骸未檢
躍泉之態未覩其妍窺井之談已聞其醜縱欲唐突羲
獻誣罔鍾張安能掩當年之目杜將來之口慕習之輩
尤宜慎諸至有未悟淹留偏追勁疾不能迅速翻效遲
重夫勁速者超逸之機遲留者賞㑹之致將反其速行
臻㑹美之方專溺于遲終爽絶倫之妙能速不速所謂
淹留因遲就遲詎名賞㑹非其心閒手敏難以兼通者
焉假令衆妙攸歸務存骨氣骨既存矣而遒潤加之亦
猶枝幹扶疎凌霜雪而彌勁花葉鮮茂與雲日而相暉
如其骨力偏多遒麗蓋少則若枯槎架險巨石當路雖
妍媚云闕而體質存焉若遒勁居優骨氣將劣譬夫芳
林落蕊空照灼而無依蘭沼漂萍徒青翠而奚託是知
偏工易就盡善難求雖學宗一家而變成多體莫不隨
其性欲便以為姿質直者則俓侹不遒剛狠者又崛强
無潤矜斂者弊於拘束脱易者失於規矩温柔者傷於
軟緩躁勇者過於剽迫狐疑者溺於滯澀遲重者終於
蹇鈍輕瑣者誶於俗吏斯皆獨行之士偏玩所乖易曰
觀乎天文以察時變觀乎人文以化成天下况書之為
妙近取諸身假令運用未周尚虧工於秘奥而波瀾之
際已濬發於靈臺必能傍通㸃畫之情博究始終之理
鎔鑄蟲篆陶均草隸體五材之並用儀形不極象八音
之迭起感㑹無方至若數畫並布其形各異衆㸃齊列
為體互乖一㸃成一字之規一字乃終篇之準連而不
犯和而不同留不常遲遣不恒疾帶燥方潤將濃遂枯
泯規矩於方圓遁鈎繩之曲直乍顯乍晦若行若藏窮
變態於毫端合情調於紙上無間心手忘懷楷則自可
背羲獻而無失連鍾張而尚工譬夫絳樹青琴殊姿共
豓隋珠和璧異質同妍何必刻鵠圖龍竟慙真體得魚
獲兔猶恡筌蹄夫家有南威之容乃可論於淑媛有龍
泉之利然後議於斷割語過其分實類樞機吾嘗盡思
作書謂為甚合時稱識者輒以引示其中巧麗曾不留
目或有誤失翻被嗟賞既昧所見尤喻所聞或以年職
自髙輕致陵誚余乃假之以縹緗題之以古目則賢者
改觀愚夫繼聲競賞毫末之竒罕議鋒端之失猶惠侯
之好偽似葉公之懼真是知伯子之息流波蓋有由矣
夫蔡邕不謬賞孫陽不妄顧者以其𤣥鑒精通故不滯
於耳目也向使竒音在爨庸聽驚其妙響逸足伏櫪凡
識知其絶羣則伯喈不足稱良樂未可尚也至若老姥
遇題扇初怨而後請門生獲書几父削而子懊知與不
知也夫士屈於不知巳而伸於知己彼不知也曷足怪
乎故莊子曰朝菌不知晦朔蟪蛄不知春秋老子云下
士聞道大笑之不笑之則不足以為道也豈可執冰而
咎夏蟲哉自漢魏以來論書者多矣妍蚩雜糅條目糾
分或重述舊章了不殊於既往或茍興新說竟無益於
將來徒使繁者仍繁闕者仍闕今撰為六篇分成兩卷
第其工用名曰書譜庶使一家後進奉以規模四海知
音或存觀省緘秘之㫖余無取焉垂拱三年寫記
　　　宋姜白石續書譜(名䕫/)
真行草書之法其源出於蟲篆八分飛白章草圓勁古
淡則出于蟲篆㸃畫波發則出於八分轉換向背則出
于飛白簡便痛快則出於章草然而真草與行各有體
製大抵下筆之際盡倣古人則少神氣專務遒勁則俗
病不除所貴熟習兼通心手相應斯為美矣白雲先生
歐陽率更書訣亦能言其梗槩孫過庭論之又詳皆可
參稽之
　　　真書
魏晉書法之高良由各盡字之真態理也唐人師之法
也真書用筆自有八法今畧言其指㸃者字之眉目全
藉顧盻精神有向有背隨字形勢横直畫者字之骨體
欲其堅正匀淨有起有止所貴長短合宜結束堅實撆
捺者字之手足伸縮異度變化多端要如魚翼鳥翅有
翩翩自得之狀挑趯者字之步履或長或短或向上或
向下或向右或向左或輕出而稍斜或隨衂而峻發各
隨字之用處轉折者方圓之法真多用折草多用轉折
欲少駐駐則有力轉欲不滯滯則不遒然而真以轉而
後遒草以折而後勁不可不知也懸針者筆欲極正自
上而下端若引繩若垂而復縮謂之垂露故翟伯夀問
於米老曰書法當何如米老曰無垂不縮無往不收此
必至精至熟然後能之古人遺墨得其一㸃一畫皆昭
然絶異者以其用筆精妙故也
　　　真書用筆
用筆不欲太肥肥則形濁又不欲太瘦瘦則形枯不欲
多露鋒芒則意不持重不欲深藏圭角則體不精神不
欲上小下大不欲左低右高不欲前多後少歐陽率更
結體雖太拘而用筆特備衆美雖小楷而翰墨灑落追
蹤鍾王來者不能及矣
　　　草書用筆
草書之體如人坐卧行立揖遜忿爭乘舟躍馬歌舞躃
踴一切變態非茍然者又一字之體率有多變有起有
應如此起者當如此應各有義理王右軍書羲之字當
字得字深字慰字最多多至數十字無有同者而未嘗
不同也可謂所欲不踰矩矣大凡學草書先當取法張
芝皇象索靖等章草則結體平正下筆有源然後倣王
右軍申之以變化鼔之以竒崛若泛學諸家則字有工
拙筆多失誤當聨者反斷當斷者反續不識向背不知
起止不悟轉換隨意用筆任筆賦形失誤顛錯反為新
竒自大令以來已如此矣况今世哉然而襟韻不高記
憶雖多莫湔塵俗若使風神瀟散下筆便當過人自唐
以前多是獨草不過兩字連屬累數十字而不斷號曰
連綿遊絲此雖出於古人不足為竒更成大病古人作
草如今人作真何嘗茍且其相連處特是引帶嘗考其
字是㸃畫處皆重非㸃畫處偶相引帶其筆皆輕雖復
變化多端而未嘗亂其法度張顛懷素最號野逸而不
失此法近代山谷老人自謂得長沙三昧草書之法至
是又一變矣流至于今不可復觀唐太宗云行行若縈
春蚓字字如綰秋蛇惡無骨也大抵用筆有緩有急有
有鋒有無鋒有承接上文有牽引下字乍徐還疾忽往
復收緩以倣古急以出竒有鋒則以耀其精神無鋒則
以含其氣味横斜曲直鉤鐶盤紆皆以勢為主然不欲
相帶帶則近於俗横畫不欲太長長則轉換遲直畫不
欲太多多則神癡以捺代乀以發代辵辵亦以捺代之
惟丿則閒用之意盡則用懸針意盡須再生筆意不若
用垂露耳
　　　用筆總論
用筆如折釵股如屋漏痕如錐畫沙如壁拆此皆後人
之論折釵股者欲其屈折圓而有力屋漏痕者欲其無
起止之迹錐畫沙者欲其匀而藏鋒壁拆者欲其無布
置之巧筆正則藏鋒筆偃則鋒出一起一倒一晦一明
而神竒出焉常欲筆鋒在畫中則左右皆無病矣故一
㸃一畫皆有三轉一波一拂又有三折一丿又有數樣
一㸃者欲與畫相應兩㸃者欲自相應三㸃者必一㸃
起一㸃帶一㸃應四㸃者一起兩帶一應筆陣圖云若
平直相似狀如筭子便不是書又如口(音/圍)當行草時尤
當泯其稜角以寛間圓美為佳心正則筆正意在筆前
字居心後皆名言也故不得中行與其工也寧拙與其
弱也寧勁與其鈍也寧速然極須陶洗俗姿則妙處自
見矣大要執之欲𦂳運之欲活不可以指運筆當以腕
運筆執之在手手不主運運之在腕腕不主執又作字
者亦須知篆文須知㸃畫來歴先後知左右之不同刺
刺之相異王之與玉示之與衣以至秦奉泰春形同理
殊得其原本斯不浮矣孫過庭有執使轉用之法豈偶
然哉
　　　用墨
作楷墨欲乾然不可太燥行草則燥潤相雜潤以取妍
燥以取險墨濃則筆滯燥則筆枯亦不可不知也筆欲
鋒長勁而圓長則含墨可以運動勁則有力圓則妍美
長而不勁不如勿長勁而不圓不如勿勁蓋紙筆墨皆
書法之助也
　　　行書
夷攷魏晉行書自有一體與草不同大率變真以便於
揮運而已草出於章行出於真雖曰行書各有定體縱
復晉代諸賢亦若不相逺蘭亭記及右軍諸帖第一謝
安石大令諸帖次之顔楊蘓米亦後世可觀者大要以
筆老為貴少有誤失亦可輝映所貴乎濃纎閒出血脈
相連筋骨老徤風神灑落姿態備具真有真之態度行
有行之態度草有草之態度必須博習可以兼通
　　　臨摹
摹書最易唐太宗云卧王濛於紙中坐徐偃於筆下可
以嗤蕭子雲唯初學書者不得不摹亦以節度其手易
於成就皆須是古人名筆置之几案懸之座右朝夕諦
觀思其運筆之理然後可以摹臨其次雙鉤蠟本須精
意摸搨乃不失位置之美耳臨書易失古人位置而多
得古人筆意摹書易得古人位置而多失古人筆意臨
書易進摹書易忘經意與不經意也夫臨摹之際毫髪
失真則神精頓異所貴詳謹世所有蘭亭何翅數百本
而定武為最佳然定武本有數樣今取諸本參之其位
置長短大小無一不同而肥瘠剛柔工拙要妙之處如
人之面無有同者以此知定武石刻又未必得真蹟之
風神矣字書全以風神超邁為主刻之金石其可茍哉
雙鉤之法須得墨暈不出字外或廓填其内或朱其背
正得肥瘦之本體雖然尤貴于瘦使工人刻之又從而
刮治之則瘦者亦變為肥矣或云雙鉤時須倒置之則
亦無容私意於其閒誠使下本明上紙薄倒鉤何害若
下本晦上紙厚却須能書者為之發其筆意可也夫鋒
芒圭角字之精神大抵雙鉤多失此又須朱其背時稍
致意焉
　　　血脈
字有藏鋒出鋒之異粲然盈楮欲其首尾相應上下相
接為佳後學之士隨所記憶圖寫其形未能涵容皆支
離而不相貫穿黄庭小楷與樂毅論不同東方畫讚又
與蘭亭殊指一時下筆各有其勢固應爾也余嘗歴觀
古之名書無不㸃畫振動如見其揮運之時山谷云字
中有筆如禪句中有眼豈欺我哉
　　　方圓
方圓者真草之體用真貴方草貴圓方者參之以圓圓
者參之以方斯為妙矣然而方圓曲直不可顯顯直須
涵泳一出於自然如草書尤忌横直分明横直多則字
有積薪束葦之狀而無蕭散之氣
　　　向背
向背者如人之顧盼指畫相揖向背發於左者應於右
起於上者伏於下大要㸃畫之閒施設各有情理求之
古人惟王右軍為妙
　　　位置
假如立人挑土田王衣示一切偏傍皆須令狹長則右
有餘地矣在右者亦然
　　　疎宻
書以疎為風神宻為老氣如佳之四横川之三直魚之
四㸃畫之九畫必須下筆勁靜疎宻停匀為佳當疎不
疎反成寒乞當宻不宻必至凋疎
　　　風神
風神者一須人品高二須師法古三須紙筆佳四須險
勁五須高明六須潤澤七須向背得宜八須時出新意
則自然長者如秀整之士短者如精悍之徒瘦者如山
澤之臞肥者如貴游之子勁者如武夫媚者如美女欹
斜如醉仙端楷如賢士
　　　遲速
遲以取妍速以取勁先必能速然後為遲若素不能速
而專事遲則無神氣若專事速又多失勢
　　　明朝豐道生筆論
雙鉤懸腕讓左側右虚掌實指意前筆後此古人所傳
用筆之訣也如屋漏雨如壁拆如印印泥如錐畫沙如
折釵股此古人所論作書之勢也然妙在第四指得力
俛仰進退收往垂縮剛柔曲直縱横轉運無不如意則
筆在畫中而左右皆無病矣(簡縁云人/所未發)此法鍾王之後
惟藏真(懷/素)得之為多庶幾於是者唐則伯施(虞世/南)信本
(歐陽/詢)登善(禇遂/良)䖍禮(孫過/庭)紹京(鍾/)泰和(李/邕)伯高(張/旭)清臣
(顔真/卿)誠懸(栁公/權)五季則景度(楊凝/式)重光(李後/主煜)宋則君謨
(蔡/襄)元章(米/芾)元則子山(巙/巙)子昻(趙孟/頫)本朝則仲珩(宋/璲)貞伯
(李應/楨)希哲(祝允/明)數人而已書雖小學然非師法古而用
功深豈能成字古今論者衆矣或泛而寡要茲發其秘
云
學書者既知用筆之訣尤須博觀古帖於結構布置行
閒疎宻照應起伏正變巧拙無不默識於心務使下筆
之際無一㸃一畫不自法帖中來然後能成家數今人
不聞古法不見古帖妄以小慧杜撰為書或體勢俗惡
或鋒毫側戾邪氣洋溢流俗慕其時名更相效習轉成
畫虎此古法之所以益泯也
古人以書名者必通篆籕然後結構淳古使轉勁利如
蔡邕張芝鍾繇梁鵠韋誕等皆若日月宣光山川布理
巨細隠顯縱横高下不容一毫私智為之而方圓鉤殺
温潤雄俊錯綜開合粲然成章非天地自然之文其孰
能與於此篆籕所以為諸體之本也
八分者蔡琰曰存篆八分入隸二分故謂之八分隸者
今之真書也自歐陽修妄以八分為隸而洪适因之於
是分隸之名始混
書有筋骨血肉筋生於腕腕能懸則筋衇相連而有勢
骨生於指指能實則骨體堅定而不弱血生於水肉生
於墨水須新汲墨須新磨則燥濕調匀而肥瘦適可然
大要先知筆訣斯衆美從之矣
雙鉤懸腕者食指中指圓曲於鉤與拇指相齊而撮管
於指尖則執筆挺直大字運上腕小字運下腕不使肉
襯於紙則運筆如飛讓左側右者左肘讓而居外右手
側而過中常使筆管與鼻準相對則行閒直下而無傾
側欹斜之患虚掌實指者指不實則顫掣無準掌不虚
則窒礙無勢三指齊撮於上而第四指拉管於下無垂
不縮無往不收一畫之閒變起伏於鋒杪一㸃之内齊
衂挫於毫芒意前筆後者熟記古帖於字形大小偃仰
平直疎宻纎濃藴藉於隨物賦形各得其理昔鍾元常
見宋翼而厲聲衛夫人掣逸少肘而悲泣知此則知用
筆之妙無出四言者矣
無垂不縮無往不留則如屋漏雨言不露圭角也連而
不犯和而不同帶燥方潤將濃遂枯則如壁拆言布置
之巧出于自然也指實臂懸筆有全力擫衂頓挫書必
入木則如印印泥言方圓深厚而不輕浮也㸃必隠鋒
波必三折肘下風生起止無迹則如錐畫沙言勁利峻
拔而不凝滯也水墨得所肉匀骨勁泯規矩於方圓遁
鉤繩於曲直則如折釵股言嚴重混厚而不為蛇蚓之
態也明乎此則書之風神氣勢信手萬變逸態横生所
謂取之左右而逢其源矣
今人所喜效而習之者或云筆畫老硬或云行閒整媚
或云用墨鮮濃殊不知老硬者古所謂怒張傾仄非盛
德君子之容也整媚者古所謂狀如筭子便不是書也
鮮濃者古所謂無筋無力者謂之墨豬也然則今之所
喜皆古之所惡古之所忌乃今之所趨古今不同如晝
夜寒暑之相反豈不信然
　簡縁云所以然者以今人不知篆籕之理來處淺俗
　所以愈趨愈下也
　
　
　
　
　
　書法正傳卷七
欽定四庫全書
　書法正傳卷八　　　　　　　常熟馮武撰
　　書家小傳
秦李斯字通古上蔡人少從孫卿學西入秦位至丞相
胡亥立趙高譖之夷三族斯妙大篆始省改之以為小
篆
王次仲上谷人年未弱冠變蒼頡書為今隸書始皇喜
而召之三徴不至始皇怒檻車迎之於道化為大鳥而
去落二翮於山上今為大翮山小翮山王愔云次仲以
古書方廣少波勢建初中以隸書作楷法字方八分
　簡縁云按此則以八分為隸書矣
程邈字元岑始皇時罪繫雲陽獄增減大篆體為書奏
之始皇以為便令隸佐用之故曰隸書
漢杜度字伯度京兆杜陵人善章草
張芝字伯英燉煌人善草書韋仲將謂之草聖
蔡邕字伯喈陳留圉人工書篆隸絶世尤精八分又造
飛白女琰即文姬也
曹喜字仲則扶風平陵人工篆書小異於斯邯鄲淳師
焉
劉德昇字君嗣潁川人造行書鍾繇師之所謂行押書
也
邯鄲淳字子淑潁川人八體悉工尤精古文大篆八分
張昶字文舒伯英季弟善章草
梁鵠字孟皇善八分邯鄲人亦得次仲法淳宜為大字
鵠宜為小字
師宜官南陽人善八分
韋誕字仲將京兆人善題署洛陽許鄴三都宫城詔令
仲將大為題署仲將奏曰昔蔡邕自矜能書兼斯喜之
法非紈素不妄下筆工欲善其事必先利其器若用張
芝筆左伯紙及臣墨兼此三具又得臣手然後可以逞
徑丈之勢兄康字元將子熊字少季並能書
三國鍾繇字元常潁川長社人喜書師曹喜蔡邕劉德
昇真書絶世㸃畫之間多有異趣秦漢以來一人而已
皇象字休明廣陵江都人善章草
胡昭字孔明潁川人與元常並師劉德昇俱善行草而
胡肥鍾瘦
晉王羲之字逸少琅琊臨沂人位右軍將軍會稽内史
書之聖也第七子獻之字子敬為安僖后父善書如其
父人謂其孤峯四絶逈出天外子敬為中書令卒於官
族弟珉字季琰代居之亦卒於官時謂子敬為大令季
琰為小令或以子敬為小令非也季琰筆力過於子敬
書舊品云有四匹素自朝操筆至暮便竟首尾如一又
無誤字子敬戲云弟書如騎騾駸駸欲度驊騮前
索靖字幼安燉煌人善章草有出師頌月儀帖
衛瓘字伯玉父覬字伯儒子恒字巨山皆善書河南安
邑人恒從女汝陰太守李矩妻鑠字茂猗所謂衛夫人
是也亦能書瓘草書學張芝嘗云我得伯英之助索靖
得其肉恒得其骨遂採張芝法取父書參之遂至神妙
宋羊欣字敬元泰山南城人子敬入室弟子
南齊王僧䖍字簡穆琅琊臨沂人善書宋文帝見其書
素扇歎曰非惟跡逾子敬方當器雅過之宋孝武欲擅
名忌其能常用拙筆書以此見容齊高帝與僧䖍賭書
書畢曰誰為第一對曰臣書臣中第一陛下書帝中第
一帝笑曰卿可謂善自謀矣
梁蕭子雲字景喬晉陵人善書諸體兼備創造小篆飛
白意趣飄然㸃畫之際有若輕舉
陳僧智永字法極右軍七世孫第五子徽之之後與兄
孝賔俱捨家入道永師逺紹祖風兼備諸體世南學焉
孝賔改名惠欣兄弟始落髪住㑹稽嘉祥寺即右軍之
故宅也後移住山陰蘭渚山下近坟墓便拜掃梁武帝
喜其兄弟皆入道因號所居為永欣寺時有釋智果亦
住永欣善書嘗自謂永師曰和尚得右軍肉果得右軍
骨
唐歐陽詢字信本長沙汨羅人官至銀青光禄大夫率
更令八體皆能尤精飛白自羊薄以後惟永公特以訓
兵精鍊議欲旗皷相當歐以猛鋭長驅永乃閉壁堅守
子通亦善書瘦怯於父嘗自矜能必以象牙犀角為筆
管貍毛為心覆以秋兔毫松煙為墨末以麝香紙必須
緊薄白滑者乃書之幼孤母畜錢令其市父書通極力
效之偽取其值書遂進
虞世南字伯施會稽餘姚人受業於吳郡顧野王門下
讀書十年官至銀青光禄大夫封永興公太宗詔曰世
南五絶一曰博學二曰德行三曰書翰四曰詞藻五曰
忠直有一於此足為名臣世南兼之其書得大令之規
矩卒年八十九
褚遂良字登善河南陽翟人一曰杭州錢塘人官至尚
書左僕射河南公善書少師虞秘監長則祖述右軍卒
年六十四初世南死太宗思之歎曰世南死吾無與論
書者矣魏徴薦遂良太宗甚重之遷諫議大夫屢進讜
言帝寢疾召長孫無忌與遂良同輔高宗故永徽之政
有貞觀之風廢立之際遂良固諫不從貶愛州刺史卒
官太宗博購二王書遂良别真􁃰無敢欺
陸柬之世南之甥臨寫舅氏工隸行
孫過庭字䖍禮陳留人草書法二王
薛稷字嗣通河東人為河南公之高足
顔真卿字清臣琅琊人天寳末拜平原太守與杲卿同
禦禄山後事肅宗德宗為盧杞所擠以使李希烈不屈
死以曾封魯郡開國公人號曰魯公朱長文曰自秦行
篆籕漢用分隸字有義理法貴謹嚴魏晉而下增減筆
畫以就字勢惟公合篆籕之義理得分隸之謹嚴放而
不流拘而不拙書之至也
張旭字伯高吳郡人草入神品或云學於陸柬之性嗜
酒醉後嘗以頭濡墨而書既醒視之自以為神世號曰
張顛嘗為常熟尉有父老陳牒就判去而復來旭責之
曰以公之筆迹竒妙欲以寳藏耳後為金吾長史傳其
法者崔邈顔真卿
李陽冰字少温趙郡人工篆書自以為李斯之後一人
而已
徐浩字季海會稽人祖師道字太真精於翰墨父嶠之
字維嶽能書浩得父法正書入神唐世獨徐氏三代能
書代宗時吏部侍郎進郡公卒年八十
懷素字藏真長沙人自云得草書三昧勤苦學書故筆
頽委作筆塚以瘞之
栁公權字誠懸京兆華原人穆宗時以夏州書記入奏
帝曰吾嘗於佛廟見卿筆迹思之久矣留拜右拾遺侍
書左右帝問筆法對曰心正則筆正帝改容頷之官至
太子太保致仕卒夀八十八當時公卿家碑誌非其筆
人以為子孫不孝書貺累鉅萬而主藏奴盜用之不復
詰惟筆硯圖籍自鐍秘之嘗書西明寺金剛經自以為
有鍾王歐虞褚陸諸家法
裴行儉字守約工草隸髙宗嘗以絹素詔寫昭明文選
撰補草字雜體數萬言每曰褚遂良非精筆佳墨未嘗
輒書不擇筆而書者惟予與世南耳
李邕字太和父善以文選講授諸生邕官左拾遺助宋
璟劾張昌宗大節磊磊歴汲郡北海太守以事誅邕能
文善書長於碑頌復多自書人奉金帛以請積鉅萬計
然能拯孤恤寡家無厚積邕之仕也始沮於韋氏中忌
於張説卒被誅於李林甫才名四十年迍邅遭禍君子
惜之
鍾紹京字可大䖍州贛人官至少詹事卒年八十餘嗜
書畫二王河南真迹藏至數十百卷
韋陟字商卿宰相安石子位至東京留守郇國公卒嘗
以五采書記使侍妾主之其裁荅受意而已陟惟書名
自謂所書陟字如五采雲時號郇公五采體
蕭誠字(闕/)　蘭陵人書清婉所書碑刻李陽冰多為之
題額世以此益重其書
張廷珪字(闕/)　河南濟源人居官諤諤以太子詹事致
仕善八分
賀知章字季真越州永興人性誕放遨嬉里巷自號四
明狂客位至秘書内監每醉輙屬文筆不停綴善草隸
好事者具筆硯從之意有所愜不復拒一紙纔數十字
世甚珍之天寳初病夢遊帝所數日窹乃請為道士還
鄉里卒年八十六或傳其仙去
鄭䖍字弱齊滎陽人博學善著書明皇為置廣文館以
䖍為學士時號鄭廣文善圖山水好書貧無紙聞慈恩
寺貯柿葉數屋日往取葉肄書歳久殆遍嘗自寫詩并
畫以獻帝悦之批曰鄭䖍三絶以受禄山偽官貶台州
司戶
梁昇卿字(闕/)　　　人博學工書書東封朝覲碑時稱
之
史惟則字(闕/)　吳郡人位至殿中侍御史唐中葉以後
八分名家惟惟則與韓擇木蔡有鄰李潮四家而已
褚庭誨字(闕/)　錢塘人正書精熟書𤣥覽大師碑甚有
名
張懷瓘字(闕/)　　　人髙自矜詡謂真行可比虞褚草
欲獨步數百年内嘗為翰林供奉
張從申字(闕/)　　　人學逸少書結字遒宻大厯後徐
季海已老獨從申髙步江淮閒凡其書石李陽冰多為
篆額故益得名廣陵碑曰四絶同安碑曰三絶
鄔彤字(闕/)　　　人與魯公同師張長史
裴休字公美孟州濟源人太和中在相位五年革除漕
舟弊遏止方鎮横賊終湖南節度使年七十四嘗於太
山建化城寺當休鎮太原時寺僧粉額陳筆硯以俟休
神情自若以衣袖揾墨書之極遒徤逮歸妾侍見其沾
濡休曰適以代筆也
後主煜字光玉工筆札甚鋭勁
五代楊凝式字量度人謂之楊風子書最佳東坡法焉
位至少師
徐鉉字鼎臣入宋位至散騎常侍卒年七十六弟鍇字
楚金兄弟俱精篆籕鉉較正説文解字鍇著説文繫傳
皆有功小學鍇學勝於兄鉉名勝於弟以入宋年髙也
宋郭忠恕字恕先洛陽人工真楷沈湎縱弛嘗盛暑暴
日中不沾汗祁寒浴於水河旁冰澌釋或絶粒旬日無
恙太宗召為國子監主簿以罪流竄卒於道若蟬蜕然
王著字知微太宗擢為翰林侍書善正書行書尤精永
師真草千文殘缺著補字數百刻石頗得其形範世寳
重之著善大書全用勁毫為筆甚大號散筆市中鬻者
管百錢太宗嘗書使示著著曰未盡善也又書使示著
對如初中使責之著曰上初鋭精毫墨遽善之則後不
復進以視許圉師貶二王而以髙宗為書聖其忠佞何
如也
石延年字曼卿宋州人正書入妙能不擇紙筆自然雄
逸
蘇舜欽字子美開封人參知政事易簡之孫能書尤工
行楷
蔡襄字君謨仙遊人仕至端明殿學士知杭州卒年五
十六文章品望卓冠一時能書真行皆入妙亦頗自重
不輕為人書長文以為古今能自重其書者惟子敬與
君謨耳
蘇軾字子瞻號東坡書學徐浩晚年得力於顔魯公楊
少師
黄庭堅字魯直號山谷書瘦勁波峭磊落不猶人
米芾字元章採古人之筆而成一家書一時謂之集字
子友仁亦善書時謂小米
句中正字坦然華陽人精於篆籕兼真行草太平興國
中同撰雍熈廣韻杜門守道以古文八篆三體書孝經
表上之真宗召對問其書之歳月曰十五年乃成命寳
藏之
李建中字得中掌西京留司御史時謂之李西臺居洛
中園池自樂善筆札草隸篆籕八分皆工真行尤精
夢英衡州人效十八體書尤工玉筯篆
宋敏求字次道父綬字公垂書學與李西臺並稱敏求
傳家學書遒緩沖麗當世重之
王洙字原叔宋城人喜隸書深得古法
元趙孟頫字子昻號松雪吳興人宋宗室卒諡文敏書
集大成但少雄偉氣概或謂之奴書非也
鮮于樞字伯機漁陽人善草書能懸臂書大幅或問之
輒閉目曰膽膽膽
鄧文原字善之巴西人工正行行草書與趙魏公齊名
巙巙字子山康里人博涉經史刻意翰墨正書師虞永
興草書師二王筆畫柔媚轉摺圓勁名重一時撰臨池
九生訣
明宋璲字仲珩金華之子與兄克廣號國初三宋璲為
優
祝允明字希哲號枝山長洲人書法可擬吳興
文徴明字衡山長洲人官翰林待詔工小楷子博士彭
教諭嘉皆能書雙鈎廓填能手
董其昌字𤣥宰一字思白華亭人位至宗伯諡文敏書
前門闗帝廟碑行草直逼李太和甚為偽筆損望
　　書家品藻
　　　朱長文論品藻
從來善品藻者有三家曰梁庾肩吾書品唐李嗣真續
書品唐張懷瓘書斷宋灊溪續書斷(即長文/自著)梁武帝書
評梁袁昻古今書評羊欣古今能書人姓名(此七種擬/各刻全書)
(與此書/並行)
　　　庾肩吾書評
庾肩吾云鍾天然第一功夫次之張功夫第一天然次
之王功夫不及張天然過之天然不及鍾功夫過之
　　　張懷瓘書評
若真書古雅則元常第一若真行妍美粉黛無施則逸
少第一章草極致高深則伯度第一若章則勁骨天縱
草則變化無方則伯英第一其曰備精諸體惟獨右軍
次至大令○又曰學鍾張殊不易不得柔中之骨不究
拙中之趣則鍾降而笨矣不得放中之矩不知變中之
權則張降而俗矣
　　　巵言
宋齊之際人語云買王得羊不失所望蓋時重大令而
羊欣為大令門人妙有其法者也中睿之季人語云買
褚得薛亦不落節蓋時重河南而薛稷為河南甥妙有
其法者也
　　　東坡書説
永禪師書骨氣深穏體兼衆妙精能之至反造疎淡如
觀陶彭澤詩初若散緩不收反覆不已乃識其竒趣歐
陽蘭臺書妍緊拔羣尤工於小楷勁險刻厲正稱其貌
褚河南書清逺蕭散微雜隸體古之論書者兼論其平
生茍非其人雖工不貴也張長史書頽然天放畧有㸃
畫處而意態自足號稱神逸顔魯公書雄秀獨出一變
古法栁誠懸書本出於顔而能自出新意楊少師書筆
迹雄傑有二王顔栁之風蔡君謨書天姿既高積學深
至心手相應變態無窮遂為本朝第一徽宗亦云蔡襄
書包藏法度停蓄鋒鋭宋之魯公也
　　　黄山谷評書
李西臺出羣拔萃肥而不剩肉如世間美女豐肥而神
氣清秀者也宋宣獻富有古人法度清瘦而不弱徐鼎
臣筆實而字畫勁亦似其文章至於小篆則氣質高古
與陽冰並馳爭先東坡道人少日學蘭亭故其書姿媚
如李北海至酒酣放浪意忘工拙字特瘦勁如栁誠懸
中歲喜學顔魯公楊風子其合處不減李北海至於筆
圓而韻勝兼以文章妙天下忠義貫日月本朝善書自
當推公第一○又云王著極善用筆若使胷中有書數
千卷不隨世碌碌則書不病韻蓋美而病韻者王著勁
而病韻者周越誠皆渠儂胷次之罪非學者不盡功也
○又云米元章書如快劒斫陣強弩射千里所當穿札
書家筆勢亦窮於此然似仲由未見孔子時風氣耳
　　　虞伯生書評
自坡谷出而魏晉之法盡米元章薛紹彭黄長睿諸公
方知古法而長睿所書不逮所言薛紹彭最佳而世遂
不傳米氏父子最盛行舉世學其竒怪弊流金元而南
方尤盛○歐陽顔栁旭素以至蘇黄米蔡各用古法損
益自成一家子昻則各體俱有師承小楷法黄庭洛神
精工之内時露俗筆碑刻出北海北海雖佻而勁承㫖
稍厚而軟於行書得二王筆意可出宋人上比之唐人
尚隔一舍○元人自趙松雪外鮮于伯機聲價幾與之
同極圓徤而不能去俗鄧文原有晉人之意而微近粗
巙巙子山有韻氣而結法少疎然是三人者皆吳興之
流亞也○國初三宋金華之子曰璲曰克曰廣璲為勝
○祝京兆書足配吳興文待詔暨其子彭嘉皆精小楷
然畧近時氣
　　　王弇州評書
山谷書以側嶮為勢以横逸為功趙承㫖書功力完足
故於腕指閒從容變化各極其致右軍書骨在肉中趣
在法外勢緊淳古意不可到故虞智尚能繩其武歐顔
不得不變其真旭素不得不變其草永施書學差勝筆
旭素書筆多學少非為積習也乃淵源耳○顔書貴端
骨露筋藏栁書貴遒筋盡骨露○東坡正行出入徐浩
李邕擘窠大書源自魯公而微韻山谷大書酷倣瘞鶴
銘狂草極擬懷素姿態有餘儀度少乏米元章自王大
令褚河南來神采奕奕終愧大雅此諸君為宋室之冠
然小楷絶矣
　　　書家記異
蔡邕入嵩山於石室得素書八角垂芒頗似篆籕寫史
籕李斯等書勢邕得之三日不食大叫欲狂若對千人
遂讀三年妙達其理後筆特異遂作筆論○鍾繇於韋
誕坐見蔡邕筆法捶胷盡青因嘔血魏太祖以五龍膏
救之得活誕死繇令人盜發其墓得之故知多力豐筋
者聖無力無筋者病一一從其消息而用之○羲之寫
黄庭經感三台神降○獻之於㑹稽山見一人黑身披
雲而下左手持紙右手持筆以遺獻之獻之受而問曰
君姓何氏復何遊筆法奚施荅曰吾象外為家不變為
姓五常為字其筆迹豈殊吾體耶獻之被服斯言退而
臨寫向逾三載竟悟其微○李陽冰見潭州碧落碑寢
碑下數日不忍去○歐陽詢見索靖古碑駐馬視之去
數步復還下馬觀之倦則布氊坐觀之宿碑旁三日乃
去○張芝學書池水盡墨○永師四十年不下樓○虞
永興夢吞筆覺後若在胷臆又因假寐見張芝指一道
字用筆法
　　　宋虞􁃙叙二王書事
獻之始學父書正體乃不相似至於絶筆章草殊相擬
類筆迹流麗婉轉妍媚乃欲過之○羲之書在始未有
竒乃不勝庾翼郗愔逮其末年乃造其極嘗以章草荅
庾亮亮以示翼翼歎服因與羲之書云吾昔有伯英章
草書十紙過江亡失嘗痛妙迹永絶忽見足下答家兄
書煥若神明頓還舊觀○羲之罷會稽住蕺山下一老
嫗持十許六角竹扇出市王聊問一枚幾錢云值二十
許右軍取筆書其扇扇為五字嫗大悵惋云舉家朝餐
惟仰於此何書壞王云但言王右軍書字索一百入市
市人競市老嫗復以十數扇來請王笑不答○羲之嘗
表與穆帝張翼寫效一毫不異題後答之初不覺更詳
看乃歎曰小人幾欲亂真○羲之性好鵞山陰曇􁡬(一/作)
(釀/)邨有一道士養好者十餘王清旦乘小船故往意大
願樂乃告求市易道士不與百方譬說不能得道士乃
言性好道久欲寫河上公老子縑素早辦而無人能書
府君若能自屈書道德經各兩章便合羣以奉羲之便
半日為寫畢籠鵞而歸○又詣一門生家設佳饌供億
甚盛感之欲以書相報見有一新棐几至滑淨乃書之
草正相半門生送王歸郡其父已刮盡生失書驚懊累
日○桓𤣥愛重法書每讌集輒出法書示客客有食寒
具者仍以手捉書大㸃汚後出法書輒令客洗手舉除
寒具○子敬嘗牋與簡文計十紙題最後云民此書甚
合願存之此書為桓𤣥所珍高祖後得以賜王武剛未
審今何在○謝奉起廟悉用棐材右軍取斾書之滿床
奉收得一大櫃子子敬後往謝為說右軍書甚佳而宻
已削作數十棐板請子敬書之亦甚合奉並珍録奉後
孫履分半與桓𤣥用履為揚州主簿餘一年孫恩破㑹
稽畧以入海○羲之為會稽子敬七八嵗學書羲之從
後掣其筆不據脱歎曰此兒書後當有大名○子敬出
戲見北館新白土壁白淨取帚沾泥汁書方丈一字觀
者如市羲之見歎美問所作答七郎羲之作書與所親
云子敬飛白大有意是因於此壁也○有一好事年少
故作精白紗裓著詣子敬子敬便取書之草正諸體悉
備兩袖及標畧周年少覺王左右有凌奪色掣裓而走
左右果逐之及門外鬭爭分裂年少纔得一袖耳○子
敬為吳興羊欣父不疑為烏程令欣時年十五六書已
有意為子敬所知子敬往縣入齋欣衣新白絹帬晝眠
子敬因書其裙幅及帶欣覺歡樂遂寳之後以上朝廷
中乃零失○子敬門生以子敬書種蠶後人於蠶紙中
尋取有所得○謝安善書不重子敬子敬每作好書謂
必被賞安輒題後答之
　　　(附/)雜識
偽書亂真者張翼及僧惠式效右軍人不能辨智永臨
右軍草帖幾於亂真學大令者康昕王僧䖍薄紹之羊
欣
天子為臣下作碑文者古今不多見唐太宗為魏文貞
唐高宗為李英公宋太宗為趙韓王仁宗為李用和神
宗為韓魏公國朝太祖為徐中山成祖為姚恭靖
丹鉛録云王獻之保毋帖自書上甎命工刻之宋潛溪
以為勝蘭亭蓋刻工之精也顔魯公書碑恐俗工失其
筆意必令家僮刻之僮故會主意改其波撆不無蠶頭
燕尾之病至李北海手刻者數碑碑後書黄鶴仙刻或
云伏靈芝刻或云元省已刻皆自刻而托此名也趙松
雪書得茅紹之刻手毫髪不失紹之在江南以此致富
晚出會稽李璋自云勝紹之紹之試令刻之於字下一
磔一運而就紹之乃服
桓𤣥愛重二王不能釋手乃選縑素及紙書正行之尤
美者各為一帙嘗置左右事敗南奔猶以自隨禍迫並
投於江
晉代裝書真草渾雜背紙縐起范曄裝治差為小勝宋
孝武世使徐爰治䕶十紙為一卷明帝科簡舊秘并遣
使三吳鳩集散逸詔虞和曹尚之等更加編次咸以二
丈為度二王縑素書珊瑚軸二帙二十四卷紙書金軸
二帙二十四卷又紙書玳瑁軸五帙五十卷並金題玉
躞織成帶又扇書二卷又紙書飛白章草二帙十五卷
並旃檀軸又紙書戲字一帙十二卷並書之冠冕也自
此以下别有二品凡五十二帙五百二十卷並旃檀軸
其新購獲者為六帙一百二十卷既經喪亂多所遺失
齊高帝朝書府古迹惟有十二帙更使王僧䖍求之並
入秘閣
梁武尤好圖書捜訪天下大有所獲天監中勅朱异徐
僧權等析而裝之更加題撿二王書大凡七十八帙七
百六十七卷並珊瑚軸織成帶金題玉躞侯景簒逆藏
在書府侯景平後王僧辯捜括並送江陵承聖末魏師
襲荆州城陷元帝將降乃聚古今圖書十四萬卷并大
小二王遺迹七百六十四卷遣後閣舍人高善寳焚之
吳越寳劍並將斫柱乃歎曰蕭世誠遂至於此文武之
道今夜窮乎歴代秘寳並為煨燼周將于謹普陸茹忠
等捃拾遺逸凡四千卷將歸長安大業末煬帝幸江都
秘府圖書多將從行中道船没大半淪棄及至遼城為
竇建德所破並皆亡失留東都者後入王世充世充平
始歸天府貞觀三年勅購求右軍書並貴價酬之四方
妙迹靡不畢至勅起居郎褚遂良等於𤣥武門西長波
門外科簡内出右軍書相共參校令典儀王行真裝之
右軍書大凡二千二百九十七紙裝為十三帙真書五
十紙一帙八卷隨本長短為度行書二百四十紙四帙
四十卷四尺為度草書二千紙八帙八十卷以一丈二
尺為度並金鏤雜寳裝軸織成帙其書每縫皆用小印
印之其文曰貞觀大令書不之購也明皇好法書善八
分太宗所遺更加裝治潼闗失守散亡多矣
　
　
　
　
　
　
　
　
　
　
　
　
　書法正傳卷八
欽定四庫全書
　書法正傳卷九　　　　　　　常熟馮武撰
　　名迹源流
　　　鍾繇賀捷表
歐陽永叔以史考之謂建安二十四年九月闗某未死
不應先作此表董逌又謂元常字細畫短逸少臨之不
應畫疎體枝鋒露筋絶決知非元常之書也
　簡縁云按元常真迹若偽右軍不應臨寫若鍾書可
　偽則右軍學者亦偽乎鍾書賀捷宣示墓田諸迹歴
　代内府珍藏歴代善書大臣鑒定宋儒偏要生事甚
　無謂也
　　　鍾繇宣示表(楮目八行/)
南齊王僧䖍書録云太傅宣示墨迹為丞相始興寳愛
喪亂狼狽猶以此表衣帶帶過江後在右軍處右軍借
王脩脩死其母以其子平生所愛納諸棺中遂不𫝊所
傳者乃右軍别臨本梁武所謂勢巧形宻勝於自運者
也
唐韋述叙書云開元中蕭令奏滑州人家藏右軍扇上
真書宣示及小王行書二卷敕命滑州給驛齎書本赴
京其書扇有貞觀印舊褾織成題字　蓋宣示祗有右
軍臨本鍾迹亡矣
　　　鍾繇季直表
鍾繇薦季直表至元甲子分湖陸行直字季道以厚貲
購得於方外友旋失去二十六年至正九年又得之髙
古純朴超妙入神上有河東薛紹彭印黄初至今二百
餘年方見於世從前鑒賞家並未齒及神物顯晦蓋有
候也先朝又歸沈石田家或疑為唐人書然書法非元
常不能也今有刻本甚精
　　　鍾繇丙舍帖
原跡無存張彦逺謂右軍暮年臨此筆法彌老墨本在
吕文靖公家薛紹彭摹得兩紙
　　　右軍蘭亭序
唐何延之蘭亭記述之最詳晉穆帝永和九年三月三
日四十一人同遊於山陰蘭亭逸少製序酒酣興樂而
書用鼠鬚筆蠶繭紙遒媚勁徤絶代更無凡二十八行
三百二十四字字有重者皆搆别體就中之字最多乃
有二十許箇變轉悉異其時似有神助醒後他日更書
數十百本皆不如右軍亦自惜之留付子孫傳至七代
孫智永永是右軍第五子徽之之後故獨傳家法為隋
唐間諸家所師其書付弟子辨才太宗聞之令蕭翼計
取入大内太宗崩遺命入昭陵真迹遂亡太宗初得真
迹命供奉搨書人趙模韓道政馮承素諸葛貞等四人
各搨數本以賜太子以下諸王近臣人閒稀少今趙模
等所搨在者一本尚直數萬錢也
宋董逌廣川書跋云蘭亭序貞觀中舊有二本其一入
昭陵其一當神龍中太平公主借搨摹遂亡其後温韜
發諸陵蘭亭復出仁宗時闗中得蘭亭墨書字畫不逮
逸少他書其後秘閣用此刻石為法帖今諸處蘭亭本
至有十數惟定州舊石為勝此書雖唐人臨搨然亦自
有佳處
　簡縁云按真迹止有辨才本又有神龍本不知何據
又云成都蘭亭寳月刻東坡贊蓋子由得於中山舊石
故所摹獨傳於蜀中州人或未知也貞觀中詔湯普徹
搨蘭亭賜梁公等八人而普徹亦竊搨出外以傳其書
普徹自能書識逸少意故雖摹搨自到極處逮褚河南
歐陽詢所臨則自出家法不復隨㸃畫也蘭亭真本世
不復見普徹典刑猶有存者今所傳皆本於此中山其
一也
　簡縁云按褚公歐公各有臨本褚則佻逸之極歐尚
　不失逸少面目定武本疑是歐臨以其似歐筆法也
　董逌一概抹倒恐亦未為篤論
歐陽公集古録云蘭亭真迹相傳云已入昭陵𤣥宫太
宗貞觀初嘗令搨書人湯普徹等搨賜房𤣥齡等八人
普徹竊搨以出故外得傳之世所傳本蓋唐數家所臨
也唐末之亂昭陵為温韜所發所藏書畫皆剔取其裝
軸而棄之於是魏晉以來諸賢墨迹復流播人間至宋
太宗時購摹所得集為十卷俾摹傳之謂之淳化閣帖
用數以分賜近臣獨蘭亭真本不存故不得列於法帖
今予所有其一流俗所傳不記其所其二得於殿中丞
王廣淵家其三得於故相王沂公家又有别本在定州
民家各自有石校其本纎毫不異其四得於蔡君謨家
世所傳本不出乎此
　簡縁云按董逌書跋云宋仁宗時蘭亭復得於闗中
　用此刻石蓋真迹已亡此所得而上石者必唐人摹
　臨也至云魏晉真迹俱從温韜所發而出則所殉葬
　者何多也未可信矣
南部新書云蘭亭序武德四年歐陽詢就越詐求之始
入秦王府麻道嵩奉教搨兩本一送辨才一王自收貞
觀二十三年褚遂良請入昭陵
書法離鈎云世以定武本為第一金陵清涼本為第二
定武本薛珦别刻石易去宣和間於薛珦家入禁中建
炎南渡不知所存清涼本洪武初因寺入官其石留天
戒寺僧金西白盜去後事發其僧繫獄死石遂不知其
處
藝苑巵言云定武本有肥者有瘦者有五字損本五字
不損本當時諸供奉搨此帖獨信本逼真刻石留之禁
中他本在外爭相摹搨而歐本獨不出耶律德光入汴
得而棄之殺虎林流轉李學究家以至復入公庫所謂
未損本也定武薛紹彭摹之他石潛易古刻於湍流左
右五字微劖一二筆藏於家大觀中上知之取進御龕
之宣和殿壁師陷諸珍寳悉逐虜北而此石獨留宗汝
霖得之以進光堯至維揚而復失之所謂損本也
　簡縁云按大内所藏皆絹素墨迹此云刻石禁中未
　知何所據也
元黄元鎮秋聲集定武蘭亭跋云右軍真迹已入昭陵
其次即定武石刻也初石晉末契丹輦載中原北至真
定德光死棄此石於中山為季生所得慶厯中韓忠獻
公帥中山堅欲索觀李藏其石别刻以示公李死其子
出之宋景文公守定州以公帑金購入官庫熈寧間薛
守師正子紹彭又刻别本易而歸長安大觀中詔取置
宣和殿靖康之亂不知存亡此聞之於康伯可者
米元章云見蘇耆家蘭亭三本一本是蘇易簡題第二
是易簡子耆跋筆法最精題為褚遂良摹第三唐粉蠟
本是其族人沂摹尚有一絹本在蔣長洹處一紙本在
其子之文處一本在滕中處後歸米氏一本在之友處
又王文惠公孫居高郵收得褚遂良黄絹上臨本紛紛
不一各言其真大抵臨本也
又云泗州杜氏收刻板蘭亭(待制杜公所得/即宣文閣摹本)有鋒勢筆
活余得之以其本刻板視定本及世妄刻本甚不同也
此書不亡於後世者賴存此本遇好事者即與一本不
可再得世謂之三米蘭亭王鞏謂余家印本是湯普徹
所摹與贈王詵家摹本一同錢塘闗景仁收唐石本佳
於定武尚不及吾家板本也
趙子昻云當宋未渡南時士大夫人人有之石刻既亡
江左好事者往往家刻一石無慮數十百本而真贋始
難别矣王順伯尤延之諸公能精識之於墨色紙色分
毫不爽晦翁跋蘭亭謂不獨議禮如聚訟蓋笑之也
又云學書在玩味古人法帖悉知其用筆之意乃為有
益右軍書蘭亭是已退筆勢因其勢而用之無不如志
茲其所以神也
董宗伯云姜山人遊豫章得蘭亭石蓋農夫鋤田數見
夜有光以為異發而獲之已缺兩行真定武宋搨也
文休承云唐摹蘭亭余見凡三本一在宜興吳氏一在
吳中陳緝熈家已刻石傳世一即神龍本也嘉靖初豐
考功存禮嘗摹刻於烏鎮王氏今真迹已歸項子京家
　簡縁云蘭亭不獨真迹久亡即唐人摹本不可得不
　惟摹本即定武石搨亦不可得蓋石搨自宋至今已
　不可勝計惟定武為可學唐人所臨大抵佻險而飛
　逸者必褚河南嚴整而圓備者惟歐陽蘭臺定武所
　刻純是歐法故後學可師褚公則非老學不易窺也
　今石既亡則從定武翻者亦足重矣其餘翻本紛紛
　切勿輕信
　　　右軍樂毅論(河南書目云四十三行/付官奴)
右軍筆論語子敬云吾書樂毅論一篇貽子藏之勿播
於外樂毅之法王氏累世學此得成自外皆達勿以難
學而自惰焉此論日有丹陽僧求吾吾不與也智永題
右軍樂毅論後云樂毅論者正書第一梁世摹出天下
珍之自蕭阮之流莫不臨學陳天嘉中人得以獻文帝
帝賜始興王王作牧境中即以見示吾昔聞其妙今覩
其珍閲玩良久匪朝伊夕始興薨後仍屬廢帝廢帝既
殁又屬餘杭公主公主以帝王所重恒加寳愛陳世諸
王皆求不與及天下一統四海同文處處追尋累載方
得此書留意運工特盡其妙其閒書誤兩字不欲㸃除
遂雌黄治定然後用筆陶隠居云大雅吟樂毅論太師
箴等筆力鮮媚紙墨精新斯言得之矣
梁武帝答陶𢎞景云逸少無甚極細書樂毅論乃微粗
徤恐非真蹟𢎞景亦云疑是摸本𢎞景又云樂毅書極
勁利而不甚用意故頗有壞字
　簡縁云按此則武帝貞白所論是摸本耳非直謂非
　右軍書也
負暄野録無錫徐氏家藏樂毅論碑石止存五塊可見
者一百八十九字皆用木匣鐵束甚寳愛之徐氏之上
世名縝字君徽者劉公敞原父之妹婿常與原父評論
金石刻始末跋此碑尤詳云樂毅論有二本其一元豐
初吳人得其石於太湖水中石缺過半背面皆有刻面
十三背亦如之後題永和四年十二月二十四日書賜
官奴其上書异僧權即梁朱异徐僧權也其一即周越
書苑所載高紳學士得其石於秣陵井中者是也凡二
十九行石缺一角後兩行只有最下一字至海字止紳
之子安世卒於吳其家以石質錢於州民錢氏家當官
每令摹拓錢氏厭之紿為失火焚燬矣熈寧中吳大饑
疫趙子立者以金質得之
又云舊傳樂毅論乃右軍親書於石其後石入昭陵朱
梁時温韜發陵得之復傳人閒即高氏本也是褚遂良
記貞觀中内出樂毅論真迹令直𢎞文館馮承素摹寫
賜長孫無忌等筆勢精妙備盡楷則子立所得高氏本
字亦竒絶非右軍親書於石亦摸真迹而刻之者子立
名竦泉南人曾將漕兩浙入為都水使者無子有二女
長嫁徐康直字平甫即君徽之子也子立死以石授平
甫徐氏再世寳之尤延之衺王順伯厚之皆有題跋延
之謂常親見歐陽公所藏集古録高氏本梅聖俞於碑
後白紙缺處題甚妙二字與此卷前一本同順伯謂考
之集古録高紳子弟以石質錢於富人其家失火遂焚
其石今無復存矣
趙德甫云集古録謂石焚非也元祐閒余侍親官舍徐
州時故郎官趙竦被㫖開吕梁堰挈此石隨行竦殁石
遂不知所在蓋歐陽為錢氏所紿而趙德甫則不知石
後歸徐氏也
又碑有朱徐二人押縫者乃梁朝摸刻之本又上有小
字云太和六年中勒畢太和唐文宗年號是經唐時再
摹刻也字體比徐氏稍肥然極有典型此石出太湖時
為章氏所得刋二印為末文云申國秘藏及章淵文房
印章淵字伯淵乾道閒嘗江山宰寓居於吳余及識之
亦疎爽好事者今不知此石尚存其家否
禇遂良搨本樂毅記云貞觀十二年四月九日奉敕内
出樂毅論是右軍真迹令直𢎞文館馮承素臨寫賜司
空長孫無忌房𤣥齡高士廉侯君集魏徴楊師道六人
於是在外乃有六本筆勢精妙備盡楷則至中宗神龍
之際不惜内府珍藏中書令宗楚客奏事承恩乃乞二
王真迹敕賜大小二十卷楚客裝作二十扇屏風以褚
遂良閒居枯樹賦為脚大會賔客示之時薛稷盧藏用
等在坐廢食歎美太平公主婿武延秀亦在坐歸以告
公主公主明謁見頗有怨言帝令開庫悉與之公主取
五帙五十卷主特愛樂毅論以織成錦袋盛置作箱當
籍没時咸陽老嫗竊舉袖中縣吏尋覺遽而奔趁嫗乃
驚懼投之爨下香聞數里千載名筆不復可得
又云武后時武平一時育於宫中見出六十餘函於億
嵗殿曝之楷書每函可十餘卷所記憶者是樂毅吿誓
黄庭後為太平公主取出其敗也薛崇𦙍懷樂毅等七
軸托某駙馬貽岐王以求免戾據此則又與咸陽老嫗
之説異矣
董逌云李庠舊得樂毅論其本乃高紳學士家所藏石
過自矜持謂真逸少書沈存中亦謂前人説逸少書多
是縑紙惟樂毅論書於石不知何据太宗於右軍書特
留賞蘭亭樂毅尤寳重太平之禍其迹已亡開元録但
有黄庭畫贊告誓而無蘭亭樂毅其亡信矣
此論乃右軍手書以貽子敬者始入於梁武後歸陳陳
文帝以賜始興王貞觀中進御十三年命褚遂良排署
至中宗朝而罹爨下之禍沈存中謂右軍手書刻石唐
太宗將以殉葬非也宋有二石刻其一為秘閣所刻其
一為高紳學士家所藏蓋以摹本夀諸石者也
宣和書譜云樂毅論有褚河南臨本
集古録云樂毅論石在高紳學士家紳死家人初不知
惜好事者往往就閲或摸傳其本其家遂秘藏之漸為
難得後其子弟以其石質錢於富人而富家失火遂焚
其石今無有本矣蓋可惜也
董逌又云樂毅論世無全文髙紳所藏石至海字止以
史挍之四纔得其一耳今世所傳又其摹者蓋無取也
又云昔時於秦玢兵部家得别本樂毅論文字完整筆
力差劣然挍今秘閣石本亦可上下相敵或疑王著之
所書也
潘無聲云黄庭經樂毅論俱有完本不完本為米顛諸
公駁論幾成魚目至有以為吳通微及王著筆者此中
尚可容虞世南褚遂良數人不知通微輩能辦之否
　簡縁云樂毅論原本已亡於咸陽之慘秘閣石搨未
　知所在髙紳學士家所藏不全石刻又亡於火今所
　傳石刻完本意是秘閣石搨本翻出未可知也
　　　右軍黄庭經(河南書目云六十行道士/永和十二年與山陰)
梁虞􁃙論書表云羲之好鵞山陰曇釀村有一道士養
好鵞十餘王清旦乘小船故往意大願樂乃吿求市易
道士不與百方譬説不能得道士乃言性好道久欲寫
河上公老子縑素早辦而無人能書府君若能自屈寫
道德經各兩章便合羣以奉羲之便住半日為寫畢籠
鵞而歸
　簡縁云據此則河南書目誤矣
唐徐浩古蹟記云𤣥宗開元五年十一月五日收綴大
小二王真蹟得一百五十八卷大王正書三卷内黄庭
經第一畫贊第二告誓第三臣以為畫贊是偽跡不近
真
又云潼闗失守内庫法書皆散失初收城後浩充使捜
訪圖書收獲二王書二百餘卷訪黄庭真蹟或云張通
儒將向幽州莫知去處
董逌書跋云夫求馬者必自其羣至授以騏驥之任則
真馬出矣唐得漢魏晉隋書多至七百卷而以黄庭為
第一在衆書時豈無所異而可一概哉顧世未嘗衡挍
而彈繩之則論有同異不足怪也至稽之法度而脗合
案之體裁而結宻索之神明而不竭者於是知世有驊
騮矣此是當時唐人摸搨本而入石者時見筆意與常
見二本及今秘閣所存異甚知唐初選置能盡書矣
又云黄庭非右軍書以傳考之知嘗書道德經不言寫
黄庭也然羲之自寫黄庭授子敬不為道士書此陶貞
白云逸少有名之蹟不過數首黄庭為第一天寳末張
通儒盜去莫知所在乃知原書不傳矣今所見者特後
世重搨疊摸不得其真多矣蜀本黄庭筆墨粗不足貴
　簡縁云黄庭為逸少正書第一真迹已亡於張通儒
　後世所傳真迹意是唐人摸搨本其刻於石者在宋
　已有二三本多從唐摸本上石今之翻本甚多收藏
　家得宋石刻已是絶頂矣
東觀餘論跋黄庭經後云黄庭經世有數本或響搨或
刋刻皆正書蓋六朝及唐人轉相摹倣所以不同此卷
臨學殊工字勢原倣歐陽率更固自合作但世傳黄庭
為逸少書則非也按真誥晉哀帝興寧二年南嶽魏夫
人始降黄庭於世逸少以穆帝升平五年卒安得逸少
預書之又虞􁃙論書表云為山陰道士寫道德經晉書
本傳亦云為寫道德經當以羣鵞相送以二書考之初
未嘗言寫黄庭也然陶隠居與梁武帝啟云逸少有名
之迹不過黄庭勸進吿誓數首不審猶有存否蓋此啟
在真誥前故未之考耳唐張懷瓘書估云樂毅黄庭但
得全文幾篇即為國寳世遂誤以為逸少書李太白承
之有寫黄庭換白鵞之詩今此帖始見於梁代蓋晉興
寧以後或宋齊人書也僕頃在洛中見承直郎李鵬舉
家蓄此帖是唐褚令摹單廓未填筆勢精善乃錢思公
家本號玉軸黄庭中有五行為周越摹換今歸御府矣
　簡縁云按真誥一書從扶鸞來未可盡信其中可駁
　處甚多不獨黄庭一案也蓋右軍另寫道德經但今
　無其書余見一新翻本似是宋元人書并非唐摹也
又云黄庭多刓缺不全獨慶厯中摸者字畫具存氣象
猶在不可以其近而忽之
米氏書史云黄素黄庭一卷是六朝人書並無唐人氣
格縫有書印字是曾入鍾紹京家黄素縝宻上下是烏
絲織成欄其用硃墨界行卷末跋台仙二字有陳氏圖
書及錢氏忠孝之家印陶穀跋云山陰道士劉君以羣
鵞獻右軍乞書黄庭經此是也此書乃明州刺史李振
景福中罷官過浚郊遺光禄朱卿卿名友文即梁祖之
子後封博王王薨余獲於舊邸時貞明庚辰秋也晉都
梁苑因重背之中書令陶穀記是日降制以京兆尹安
彦威兼副都統　余跋云書印字唐越國公鍾紹京印
也晉史載為寫道德經當舉羣鵞相送因李太白送賀
監云山陰道士如相送應寫黄庭換白鵞世人遂以黄
庭為換鵞經甚可笑也
　簡縁云此是太白誤用耳非後人因此而誤也當時
　褚河南已云黄庭換鵞矣
又云世傳黄庭多惡札皆是偽作唐人以畫讚猶為非
真則黄庭内多鍾法者猶是好事者為之耳
　簡縁云米老云偽本是惡札非謂右軍所書是惡札
　也
　　　右軍東方朔畫讚(河南書目云三十行/)
廣川書跋云王濛子脩(或作/循)嘗求書於右軍右軍為寫
東方朔畫贊與之及脩亡其母見子平生所愛内置棺
中則此書早已不傳矣今所傳者考其筆墨蹊逕多不
類蓋後人為之托逸少以傳也
　簡縁云南齊王僧䖍論書則云納置棺中者鍾繇宣
　示也僧䖍在前疑董逌或誤
廣州書跋又云唐自貞觀購書逮開元捜訪亦既盡矣
校定大王書二卷黄庭第一畫讚第二告誓第三韋挺
以畫讚是偽迹夫畫讚已亡而更出者可知其為偽也
今世所傳疑不在韋挺論中彼得存於貞觀而入録當
亦有可亂真處今之傳者不能便入貞觀録也
徐浩以為畫讚是偽迹不近真
　簡縁云東方朔畫讚從來謂是右軍神品韋徐諸公
　以為偽亦言其臨摸者爾
米元章書史云右軍東方朔畫讚糜破處歐陽詢補之
在丁諷學士家歸宗室令畤劉涇以僧繇畫梁武像易
去
潘無聲離鉤云東方朔畫讚筆圓靜而勁肥瘦得中但
字身差長耳蓋崔子玉字形如此前輩或隨時用一人
筆法也
　簡縁云無聲此説必有所本
　　　佛遺教經
集古録云相傳是羲之書偽也蓋唐時寫經手所書爾
唐時佛書今存者大抵類此
黄山谷云此書在楷法中小不及樂毅論不知樂毅論
已遭火而别本為薛崇徹所藏亡於五溪其搨本皆摸
畫善者則亦與寫經手何異但此書疎肥令宻宻瘦令
疎自得古人意其為名輩所推良有以也
離鉤云此書小不及樂毅論耳清勁方重蓋度越蕭子
雲數等
先鈍吟亦云非右軍不能東坡亦不以歐陽永叔言為
然
　　　右軍告誓文(河南書目云十四行/)
董逌云告誓文今入晉書傳中昔逸少為王懷祖檄也
當時以不能堪摘細事遂脱幘自投朝庭以其誓苦故
不強起以官開元中此書得於潤州瓦官寺講堂鴟尾
其書一字為數體一體别成㸃畫不可一概求之如字
有横顯異法行法變草未嘗復出實天下竒作也李延
業獻之岐王十二年復出岐王宅被焚則宜世不傳矣
今碑字刻畫過於嚴重似是唐寫經手搨摹以傳陶𢎞
景論書謂逸少自吳興前書猶未為稱凡厥存迹皆是
永和十許年中自失郡告靈不仕後畧不復自書然告
誓文已出當時知鴟尾得者别本也貞觀書目已列告
誓文武平一在武后宫中嘗見於小函同樂毅論黄庭
經共藏便知此本不一傳摹相承不能辨其真贗也
唐韋述敘書録云開元五年敕陸元悌檢挍御府珍藏
告誓猶存
唐徐浩古迹記云開元時御史史惟則奉使晉州博訪
書畫時趙城倉督隠没公貨極多推案承伏云有好書
贖罪惟則索看遂出扇書告誓等四卷并二王真迹四
卷問其得處云禄山下將過太原停於督家三月餘秪
供稱意留此為贈惟則將至闕下大有爵賞
智永臨右軍五紙告誓第一今所見者多永師蹟也
　　　右軍十七帖
法書要録云十七帖長丈有二尺貞觀中館本也凡百
有七行九百四十三字逸少草書中烜赫著名帖也文
皇帝購二王書大王書有三千紙率以一丈二尺為卷
取其迹以類相從綴成卷以貞觀兩字印印之褚河南
監裝背率多紫檀軸首白檀身紫羅褾織成帶明皇開
元五年又以開元兩字印印之跋尾列當時大臣名此
帖號十七者以卷首有十七字故以名
宋黄長睿東觀餘論跋云逸少十七帖乃先唐所刻石
本今世閒有二刻本其一刻於汴梁卷尾有大敕字褚
遂良解無畏挍人家或得之此最佳蓋唐本也其一即
此卷無敇字洛陽李邯鄲家所蓄舊本與此相類其餘
世傳别本為賀知章所臨南唐李後主煜得之勒石置
澄心堂者本朝侍書王著又别刻石勢殊疎拙而瘦又
有一板本亦似南唐刻者第敘次顛舛文為十七帖而
誤目為十八帖字亦瘦弱失真獨敕字本及此本乃先
唐所刻右軍筆法具存世殊艱得政和三年五月初吉
黄伯思書
又云畢文將叔家有唐初人所摸此帖來禽等四物外
又有宻蒙花一種然余按今諸本並無此一種而張彦
逺十七帖亦不載此不知縁何畢氏本有之
　簡縁云近代又有翻刻多無足取在淳化絳帖東庫
　本大觀太清樓戲魚堂星鳯樓諸類帖中者為近之
　　　曹娥碑
此即蔡邕聞之來觀夜闇手摸其文而讀之題文云黄
絹幼婦外孫韲臼又云三百年後碑當墮江中當墮不
墮逢王匡昇平二年八月十五日記之是也但不著所
書人名嵗月昔人碑目往往疑為六朝人書蔡邕所見
應是八分古碑此小楷字體竒而古筆勁如鐵非右軍
必不能但舊搨難得
離鉤云曹娥小楷憔悴宛篤若花蕊漂流幼女捐軀於
波閒又云其流利豐妍肉不欺骨自是可人元明之閒
袁仲長陸季道諸公最重此帖當不誣也
　　　洛神賦
古人書目多云逸少洛神賦今不傳所傳者子敬書也
東觀餘論跋草書洛神賦後云世傳王大令書然結體
殊不類獻之而頗似智永疑其遺迹也至洛神小楷則
子敬書無疑矣世以小王好書此賦故凡有洛神書本
皆歸之子敬亦猶東漢諸碑流俗多以為蔡邕豈盡中
郎筆迹哉要當鑒以心目而弗信耳傳為佳
董逌云逸少此賦當以為第一今無復存者但子敬所
書猶傳疑未可以伯仲閒論也謝安石嘗疑子敬不逮
父書世或謂不復可辨子敬曰外人那得知豈書法雖
一藝亦自有至處恐非造其域者不能致論也此書摹
傳失据更無神明㸃畫存耳非子敬書法盡此
又跋洛神賦别本云今世所傳洛神賦余見已四本矣
雖王和甫家者最勝結字疎宻得法然不若此書亦自
與周子發家者稍異子發謂子敬愛書洛神賦人閒宜
有數本似未見其餘也昔馬澄評右軍書謂勸進洛神
諸書十餘種皆作今體知逸少嘗書此賦子敬當是習
其家學爾然書録不記子敬洛神賦其傳之失實將後
人摹搨未可知也字法端勁是書家所難偏傍自見不
相映帶分有主客趨鄉整嚴非善書者不能也大觀元
年為安希古書
　簡縁云唐太宗不喜子敬書故子敬真迹不收
離鉤云昔人謂洛神賦象凌波神趙松雪所得之陳集
賢者十三行僅二百五十字繫晉麻紙字畫神逸墨彩
飛動為天下法書冠又宣和書譜所載末有栁公權跋
語者其行字筆亦皆同而小乏韻且是唐硬黄紙所書
定為臨本無疑
　簡縁云逸少真迹亡之久矣子敬真迹秪存十三行
　末有栁公權跋語近今翻本皆從此也今又有小楷
　全本末知又從何來
　　　集右軍聖教序
書苑云唐文皇製聖教序時都城諸釋諉𢎞福寺沙門
懷仁集右軍行書勒石累年方就逸少劇迹咸萃其中
今觀碑中字與右軍遺帖所有者纎微克肖書苑之説
信然近世翰林侍書輩多學此碑學弗克至了無高韻
因號其書為院體由唐吳通微昆弟已有此目故今士
大夫玩之者少然學之弗至者自俗耳碑中字未嘗俗
也非深於書者不足以語此政和四年黄長睿記
離鉤云聖教序墨迹久藏項子京家近歸武陵楊修齡
侍御備極八法之妙
　簡縁云按當時集成勒石安有真迹恐後人從石本
　摹臨者也
　　　智永千字文
梁武帝得右軍遺書令殷鐵石搨一千字每字一紙雜
碎無序命散騎侍郎周興嗣次為韻語當其成時一夕
鬚鬢盡白謂心力極於此矣當時甚重之詔令蕭子雲
寫進而後世以書名者率作千字以謂體制盡備可以
見其筆力然非書得成法者亦不能盡工也
智永為羲之七代孫妙傳家法為隋唐學書者宗匠住
吳興永欣寺登樓不下四十餘年積年臨書千字文得
八百本江東諸寺各施一本所退筆頭置之大竹麓受
一石餘而五麓皆滿取而瘞之號退筆塚求書者如市
所居戸限為之穿穴乃用鐵葉裹之謂之鐵門限長安
崔氏所藏千文真迹最佳大觀己丑樂安薛嗣昌命工
刋石置之漕司南㕔
歐陽永叔疑薛氏所刻有殘缺處為後人所補字多不
類永師剔去二百餘字猶以為未盡或以為王著所補
恐皆未確
海嶽名言云智永臨集千文秀潤圓勁八面俱備有真
迹自顛沛字起在唐林夫處他人所收不及也
元昭武黄鎮成字元鎮所著秋聲集云嘗見武夷清碧
杜公所藏智永真迹千文竊歎其歴世既久而縑素猶
新蓋吳中陸氏之所褾軸者其補綴缺腐畧無瑕迹徐
以日映之然後稍見唐張彦逺所謂宻其隟縫端其經
緯厚薄均調潤潔平穏者陸其庶幾矣
　簡縁云智永搨千文見於時者雖多然真偽雜出藏
　者已病其難辨觀右軍書記永和世謂默符聖典有
　鄉背之宜而智永取名謂潛印𤣥蹤盡其家法故側
　勒努趯䇿掠啄磔雖盡其法度而縱擒緩急自出法
　度外若泰豆氏之御進復履繩旋曲中矩取道致逺
　筆力有餘此豈可求於書儈畫販而得其真偽邪
　　　禇河南聖教序
宣和書譜云禇公喜作正書其磨崖碑在西洛龍門孟
法師碑在長安國子監聖教序在長安慈恩塔中皆世
所著聞者
廣川書跋云河南初學右軍既又學虞伯施後於史稜
得用筆法乃曰此法更不可教人是得其妙處也羿之
立教必至於彀至巧之所極當自其心得非可法度準
繩授也學至於此當自知之
　簡縁云石刻有二一刻於同州倅㕔(龍朔/三年)兩篇合一
　碑筆畫稍粗硬一刻於雁塔(永徽/四年)兩篇各一碑筆畫
　細媚而圓潤
　　　歐陽詢九成官醴泉銘
　簡縁云今世惟醴泉銘多舊本當是宋人好臨倣其
　書而石堅緻耐拓耳然今已壊極矣
　　　宋璟碑(在荆州沙河縣/)
歐陽永叔謂魯公書宋文貞碑瘦徤清拔似瘞鶴銘法
　　　碧落碑(在絳州龍興宫/)
咸亨元年陳惟玉篆書李漢以為黄公譔書莫知孰是
　宫中有碧落天尊像篆文刻其背故世傳為碧落碑
　篆書竒古李陽冰過絳州寢碑下數日不忍去州
　將不欲以槌擊石像背乃摹别石因封其舊石像今
　所傳皆摹本也
　　　顔魯公麻姑仙壇記(小字本大厯十年刻/大字本大厯六年刻)
集古録云或疑非魯公書蓋魯公未嘗有小字書惟干
禄字書夾注最為小其體法與此不同所以疑之細玩
筆畫巨細皆有法非魯公不能也
　簡縁云今石搨翻本甚多而糢糊者猶是宋刻
　　　蘇靈芝奏議
宣和書譜云蘇靈芝有二王法而成就頓放當與徐浩
同戈脚復類虞永興在唐人翰墨中固不易得
　　　索靖月儀帖
晉人評書以索靖比逸少而歐陽詢至卧碑下則筆墨
妙絶可知月儀十二章入續法帖中李嗣真謂靖有月
儀三章今不止三章董逌疑是唐人臨寫故書剞劂逕
出法度外
　簡縁云索靖有出師頌書法推為章草神品翻刻亦
　多真迹在項子京家又有無名氏月儀
　　　顔魯公中興頌(在永州正書大字/)
　簡縁云中興頌刻永州浯溪上斲其崖石刺史元結
　撰文顔魯公書磊落驚人謂之磨崕碑
　　　蔡君謨畫錦堂記
　簡縁云忠惠公書此記每作一字擇其不失法度者
　裁截布列連成碑形當時謂之百衲碑　先鈍吟書
　錢宗伯西河毛氏誌銘亦自謂百衲本
　　　王右軍半截碑
　簡縁云集右軍行書丹鉛續録云饒州薦福寺碑為
　雷所擊而碎近日好古者取其碎裂合而卧樹之猶
　可摹印
　　　褚河南西昇經
　簡縁云或曰唐經生書先鈍吟見之歎服下拜至數
　十云非登善不能也
　　　唐懷素自敘帖
　簡縁云真蹟為南唐李氏物吳匏庵云今為徐宫傅
　謙齋所藏空青老人題云自敘帖世傳有三一在蜀
　中石陽休家黄魯直以魚牋臨數本者是也一在馮
　當世家後歸上方一在蘇子美家流傳吳中余見刻
　本有二其一有文夀承書釋文今真跡聞在近
　　　李北海雲麾將軍李思訓碑
　簡縁云在蒲城縣斷裂久矣正德中御史劉逺夫謫
　為蒲城尉訪而出之錮以鐵復為完物下半糢糊拓
　者多不全搨余所藏者每行多數十字
　　　干禄字書
　簡縁云魯公著自書大厯九年刻石至開成中已殘
　缺楊漢公重摹刻今所傳者楊摹本也真本以不完
　遂不傳
　　　顔魯公多寳佛塔
宣和書譜云其書㸃如墜石畫如夏雲鉤如屈鐵戈如
發弩千變萬化各具一體若中興頌之閎偉家廟碑之
嚴重仙壇之秀穎元魯山銘之深厚衆美並萃早年所
書已與歐虞徐沈暮年之筆相上下及中興以後筆力
迥與前異亦其所得者愈老也
　簡縁云米元章毁之謂厚皮饅頭甚可笑
　　　顔魯公爭座位書藁
米老云魯公與郭知運書有篆籕氣真傑思也
　簡縁云宋人行書多從此學故翻本最多若近代所
　刻益不足挍
　　　褚遂良三龕碑
　簡縁云貞觀十三年岑文本撰文遂良書大正書字
　近分書此碑久沈於水近代始出索者甚衆居民不
　堪復推於水今不知所在矣余得一本為宿遷徐孝
　廉取去
　　　褚河南枯樹賦
　簡縁云真行書近有好事者與松雪翁臨本並勒石
　風流秀韻二書均美
　　　虞永興廟堂碑
集古録云予為兒童時嘗學此碑刻畫完好二十年後
復得一本則殘破甚矣
　簡縁云此書極似右軍面目與化度寺九成宫為書
　家所必須也　按此則斯碑在北宋時已損壞矣
　　　李北海葉有道碑
集古録云蔡君謨為余言北海所書此為最佳
　簡縁云余又見一木搨者
　又云餘多可辨不及備録
　
　
　
　
　
　
　
　
　
　
　
　
　書法正傳卷九
欽定四庫全書
　書法正傳卷十　　　　　　　常熟馮武撰
　　　鈍吟書要
書是君子之藝程朱亦不廢我於此有功今為盡言之
先學間架古人所謂結字也閒架既明則學用筆間架
可看石碑用筆非真迹不可結字晉人用理唐人用法
宋人用意用理則從心所欲不踰矩因晉人之理而立
法法定則字有常格不及晉人矣宋人用意意在學晉
人也意不周帀則病生此時代所壓趙松雪更用法而
參以宋人之意上追二王後人不及矣為奴書之論者
不知也唐人行書皆出二王宋人行書多出顔魯公趙
子昻云用筆千古不變只看宋人亦妙唐人難得也蔡
君謨正書有法無病朱夫子極推之錐畫沙印印泥屋
漏痕是古人秘法姜白石云不必如此知此君憒憒黄
山谷純學瘞鶴銘其用筆得於周子發故遒徤周子發
俗山谷胷次高故遒徤而不俗近董思白不取遒徤學
者更弱俗董公却不俗
虞世南能整齊不傾倒歐陽詢四面停勻八方平正此
是二家書法妙處古人所言也歐書如凌雲臺輕重分
毫無負妙哉歐公一片神骨極有作用倚牆靠壁便不
是巙巙子山一流人有牆壁所以不好姜立綱尤俗
余見歐陽信本行書真迹及皇甫君碑始悟定武蘭亭
全是歐法姜白石都不解
董宗伯云王右軍如龍李北海如象不如云王右軍如
鳯李北海如俊鷹
嘗學蔡君謨書欲得字字有法筆筆用意又學山谷老
人欲得使盡筆勢用盡腕力又學米元章始知出入古
人去短取長
薦季直表不必是真迹亦恐是唐人臨本使轉縱横熟
視殆不似正書徐季海似學此也
漢人分書不純方唐人分書不純扁王司冦誤論只看
孝經與勸進碑爾顧云美云唐人分書極學漢人此論
佳可破惑者
八分書只漢碑可學更無古人真迹近日學分書者乃
云碑刻不足據不知學何物
漢人分書多剥蝕唐人多完好今之昧於分書者多學
碑上字作剥蝕狀可笑也
虞世南廟堂碑全是王法最可師
貧人不能學書家無古迹也然真迹只須數行便可悟
用筆閒架規模只看石刻亦可
學草書須逐字寫過令使轉虚實一一盡理至興到之
時筆勢自生大小相參上下左右起止映帶雖狂如旭
素咸臻神妙矣古人醉時作狂草細看無一失筆平日
工夫細也此是要訣
姜白石論書畧有梗概耳其所得絶粗趙松雪重之為
不可解如錐畫沙如印印泥如古釵脚如拆壁痕古人
用筆妙處白石皆言不必然又云側筆出鋒此大謬出
鋒者末鋭不收褚云透過紙背者也側則露鋒在一面
矣
顔書勝栁書栁書法却甚備便初學
古人作横畫如千里陣雲黄山谷筆從畫中起迴筆至
左頓腕實畫至右住處却又趯轉正如陣雲之遇風往
而却迴也運腕太疾起處有頓筆之迹今人於起處作
㸃殊失勢也
余教童子作書每日只學十字㸃畫體勢須使毫髪畢
肖百日以後便解自作書矣
張長史云小字展令大盡筆勢為之也大字蹙令小遏
鋒藏勢使閒架有餘也今廣平府有顔魯公儀門字門
字小儀字大却相稱殊不見有異竒迹也
左去吻右去肩歐陽蘭臺不用此法
東坡談書皆篤論過於黄米米老喜作快口語不知執
之多為所誤山谷只自言其所得耳
畵有南北書亦有南北
晉人盡理唐人盡法宋人多用新意自以為過唐人實
不及也婁子柔先生云米元章好割截古迹有書賈俗
氣名言也
東坡書有病筆唐人無此
顔魯公書磊落嵬峩自是臺閣中物米元章不喜顔正
書至今人直以為怪矣
子字分書横畫不飛倚人直筆不向左挑起人字加三
撆是古升字
黄長睿疑智果書不真此不習南朝書法也歐陽公不
信遺教經東坡殊不以為然宋人蔡君謨書最佳今人
不重只縁不學古耳
書法無他秘只有用筆與結字耳用筆近日尚有傳結
字古法盡矣變古法須有勝古人處都不知古人却言
不取古法直是不成書耳
余見東坡子昻二真迹見坡書㸃畫學顔魯公體勢學
李北海風捲雲舒逼之若將飛動趙殊精工直逼右軍
然氣骨自不及宋人不堪並觀也坡書真有怒猊抉石
渇驥奔泉之態徐季海世有真迹不知視此何如爾
坡公少年書圓覺經小楷直逼季海見老泉一書亦學
徐浩山谷稱東坡學徐季海蘇斜川却云不然我信山
谷
作書須自家主張然不是不學古人須看真迹然不是
不學碑刻
唐人用法謹嚴晉人用法瀟灑然未有無法者意即是
法
本領者將軍也心意者副將也本領極要緊心意附本
領而生
邑人嚴道普名澤家藏右軍二謝帖或誚之曰誰見右
軍執筆作此字余曰能作此字即是右軍使右軍不能
作此字我亦不重右軍
秦權上字秦之隸書乃篆之捷也與今正書不同然非
分書也蓋隸書本如此後漸變為今正書耳歐公以此
似今八分遂呼漢人分書為隸既知其不同且疑薛尚
功摹之失體誤也
今人作正書是鍾王法然鍾王古字亦多與今不同世
傳六朝唐初碑上字分隸相雜疑當時正書如此至唐
中葉以後始變如今法後人純學鍾王也
右軍正書多古字東方朔畫讚序字作序樂毅論□字
㬥字黄庭經耶字遺教經□字今皆不行今人所用只
是宋元體曹娥碑猶古陜西傳摹盡去之矣
古人作小正書與碑板誥命書不同今人用碑板上大
字作小正書不得體也祝希哲常痛言之
唐人碑板刻手亦有工拙然勝於宋人
佳佳麗字也隹鳥短尾也近時人作佳麗字盡誤漢書
東方朔傳來來先生分書棗字作重來今人改作束字
誤也見夢溪筆談不習二王下筆便誤
魯公書如正人君子冠佩而立望之儼然即之也温米
元章以為惡俗妄也欺人之談也
顔書要畫中有筋其用筆與徐季海父子相同多寳是
少年時書㸃畫皆有法不知者學之正如布算相似須
要看他墨酣意足處與朱巨川誥參看最得
書至成時神竒變化出没不窮若功夫淺得少為足便
退落如嚴天池二三十嵗好後來便可厭只為從前功
夫不多也大畧初學時多可觀後來不學便不成書耳
宋人作書多取新意然意須從本領中來米老少時如
集字晚年行法亦不離楊少師顔魯公也
本領精熟則心意自能變化
字有二法一曰用筆汝用筆疎硬而骨枯非法也看褚
書便知血脈處極細而有筆意也二曰佈置左右向背
上下承蓋半濶半細半高半低分閒架在佈白處汝毫
無法但直寫而無意不成字也佈置用筆千古講之者
多矣趙子昻專言此汝可尋思
凡學書千字文少不得(簡縁云千字文是將右軍字凑/成智永臨寫八百本非永書也)
此是右軍舊法得此便有根本如二王法帖只是影子
惟架子尚在可觀耳書有二要一曰用筆非真迹不可
二曰結字只消看碑要知結字之妙明朝人書一字看
不得看了誤人事行書從二王起便是頭路真行用羲
之法以小王發其筆性草書全用小王大草書用羲之
法如狂草學旭不如學素此吾法也教人作書吾便於
栁法
謝二書只學趙自餘一步不窺所以全不合古法也然
用筆如錐畫沙細而有姿媚汝短處正在此不可不用
功也若死學栁書其病亦正同耳悟得栁公學古處二
王歐虞褚薛打做一團方好也(簡縁云盡/情吐露)至囑(已上三/札與无)
(咎/)
學書當有晉人法看石刻亦不易所謂差之毫釐謬以
千里也
趙文敏為人少骨力故字無雄渾之氣喜避難須參以
張從申徐季海方可季海筋在畫中晚年有一種如渇
驥奔泉之勢老極所以熟而不俗張書古甚拙處人不
知其妙也
顔行如篆如籕蘇米皆學之最宜留心
昨法書多失體佈置匀直少勢鍾公云㸃不變謂之佈
棊畫不變謂之佈算最是大忌如真字中三筆須不同
佳字左倚人向右右四畫亦要俯仰有情今俱如算子
大似無講貫也日來作虞法覺其和緩寛裕如見大人
君子全得右軍體今日刻本黄庭都不是但惜不見原
本筆畫俯仰處甚遒翻多失之與永師千文看方得(與/无)
(咎/)
米顛作顔行兼用楊景度有散仙入聖之致坡公須帶
二徐
本領千古不易用筆學鍾結字學王
晉人循理而法生唐人用法而意出宋人用意而古法
具在知此方可看帖
用意險而穏竒而不怪意生法中此心法要悟
行書右軍止有蘭亭及官奴帖獻之辭中令表米元章
云但取聖教序學之更學右軍諸札使大小相襍便成
書此言甚有會然蘭亭官奴字無大小正如唐人碑上
字耳
唐人多兼二王張從申所云右軍風規下筆斯在者也
然今所存頗似大令徐季海有筋骨如渇驥奔泉怒猊
抉石東坡云細筋入骨無人知此言極妙米海嶽以為
過老詆之偏見也米黄論書殊不及坡然今人多信米
米黄俱好為快語非篤論也我嘗謂蘇黄論詩米元章
論書不為無見但抑揚太過使人不樂聞耳
趙子昻用筆絶勁然避難從易變古為今用筆既不古
時用章草法便拙當其好處古今不易得也近文太史
學趙去之如隔千里正得他不好處耳枝山多學其好
處真可愛玩但時有失筆别字董宗伯全不講結構用
筆亦過弱但藏鋒為佳學者或不知董似未成字在文
下
趙松雪出入古人無所不學貫穿斟酌自成一家當時
誠為獨絶也自近代李楨伯創奴書之論後生恥以為
師甫習執筆便羞言模倣古人晉唐舊法於今掃地矣
松雪正是子孫之守家法者爾詆之以奴不已過乎但
其立論欲使字形流美又功夫過於天資於古人蕭散
㢘斷處微為不足耳如楨伯書用盡心力視古人何如
哉
學前人書從後人入手便得他門戶學後人書從前人
落下便有拏把(簡縁云語/無滲漏)汝學趙松雪若從徐季海李
北海入手便古勁可愛見汝行書如挽秋蚓意不喜汝
學顔書大署書乃有似東坡處此從上學下也汝作多
寳塔體多用死筆所以不好要看他活處如貝字有字
横處全無俯仰如一張梯此失也小處用功便不死(與/旡)
(咎/)
學古人書不可失其本趣如近世王履吉書行草學孫
過庭全失過庭意正書學虞全不得虞筆虞云先臨告
誓後寫黄庭夫子廟堂碑全似黄庭履吉不知也過庭
與右軍殆無别矣履吉多險怪全無右軍體白雀帖尤
惡
本領者將軍也心意者副將也所謂本領只是規模古
人然須有取舍不得巧拙兼效雖欲博涉諸家然須得
通會不可今古雜出唐人尚法用心意極精宋人解散
唐法尚新意而本領在其間米元章書如集字是也至
蔡君謨則㸃畫不茍矣坡公立論亦雅推君謨
作字惟有用筆與結字用筆在使盡筆勢然須收縱有
度結字在得其真態然須映帶匀美
　
　
　
　
　
　
　
　書法正傳卷十
　正書以鍾王為鼻祖至李唐而其法大闡自後衣鉢
　相傳工者甚夥近代如趙董二文敏其尤也吾虞馮
　鈍吟先生肆力於此鍾王瓣香其在茲乎鈍吟傳我
　簡縁夫子憶少時追隨函丈夫子以翰林要訣及古
　人結構運筆口授手指亹亹不倦畧無遺藴予不敏
　强識一二未登道岸秪恐失墜夫子晚嵗博採歴代
　諸名家要訣參以己見勒成十冊曰書法正傳鎔碎
　金而成佛聚狐白以為裘洵後學之津梁書家之寳
　筏也其從孫調軒雲亭兩君克承先志夀以棗棃公
　諸海内佇見劃沙印泥揮毫者競窺其秘漏痕釵脚
　握管者悉悟其微矣受業門人譚紹隆謹識
　書法正傳十卷予從祖簡縁先生編集先生於晉唐
　以來諸名家臨池秘􁃙悉窺其奥而又得先曾叔祖
　鈍吟公提命登堂入室耄而彌工予自束髪受書竊
　聞緒論謂古人理法寓於楮墨非徴文考獻末由悟
　入學者茍指授無人而又不得名流論說幾何不徬
　徨岐途廢然中止也邪徧考諸家之書非不鉤其𤣥
　妙要未有統論古今辨晰源流使後之覽者恍然得
　古人之意以馳騁乎康莊之途者也是編闡明絶業
　鍾王一燈賴以不墜嘉惠後學豈淺鮮哉而先生謝
　塵已逾廿載予恐是書之將就湮滅也欲思所以夀
　世者舍弟雄與予有同志因共相參校以付剞劂姪
　孫鼎謹識
