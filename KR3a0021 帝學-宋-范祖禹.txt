#+TITLE: 帝學-宋-范祖禹
#+DATE: 2016-06-11 12:22:48
#+SOURCE: github.com/kanripo/KR3a0021 master f55eda3a                
御製題宋版范祖禹帝學
元祐成書心力殫逮乎嘉定又重刊欣兹祖禹芸編在
不異九齡金鑑看務學求師著儀軌修身莅政示倪端
知之行矣吾猶恧綈几寜惟玩古觀
乾隆乙未孟春
　　乾隆四十一年九月奉
㫖皇子等所和詩著並録欽此
　　　　　　　　　　　　　皇四子(臣/)永珹恭和
　　儒臣第一妙研殫(謹案夲傳蘇軾嘗稱/祖禹為講官第一)仰契
皇心論不刋古鑑炯如蓍蔡奉陳編珍越鼎彞看數千
　　年上窺精藴三萬言中得肇端(帝學共八卷計/二萬九千餘字)幸
　　荷
綸音勤染翰(奉六人命子臣永珹/等    各繕一部)豹斑粗識愧童觀
　　　　　　　　　　　　　皇六子(臣/)永瑢恭和
　　兩閤(邇英/延義)陳言要義殫先經繕進後經刊(建炎中/禮部尚)
　　(書謝克家上言請勅祖禹之子宗正少卿沖繕本/進覽嗣祖禹五世孫擇能宰髙安刋置縣齋嘉定)
　　(中户曹趙/汝洋補刋)講筵不愧眉山譽(謹案本傳蘇軾稱/祖禹為講官第一)史
　　筆應齊涑水看(祖禹進唐鑑十二卷/學者有唐鑑公之目)紙墨古香留
　　箧裏星雲
宸藻冠篇端執中
聖學同堯舜一善兼資備
監觀
　　　　　　　　　　　　　皇八子(臣/)永璇恭和
聖學勤師古訓殫嘉謨有
契論寜刋惟精惟一傳心接求治求安運掌看用極先
　　由慎乎徳從長猶
念執其端曲江金鑑編堪續
宵旰
堯衷比例觀
　　　　　　　　　　　　　皇十一子(臣/)永瑆恭和
　　太史編書典制殫衢州投進溯重刋如斯方册真
　　資用合是巖廊不厭看祭海三王皆後委傳薪千
　　古必求端孤踪衘感應何極(按宋史范祖禹師/司馬光不立黨)今
　　日常蒙
聖主觀
　　　　　　　　　　　　　皇十二子(臣/)永璂恭和
　　臣心克輔主心殫七百年来義不刋治要垂為邦
　　國守
㡬餘宣示子孫看校書葉掃循庭際給札膏焚謹席端
　　(奉並校命敬書成/帙    其筆誤)
天藻輝煌標學鏡親賢念典仰臨觀
　　　　　　　　　　　　　皇十五子(臣/)永琰恭和
　　帝王勤學貴心殫范氏編摩義不刋三代規模扵
　　古㑹千秋得失在兹看衡量梨棗稽年表(是編刋/於宋嘉)
　　(定辛已逮今/五百餘年)
聲振琳瑯掲簡端(書舊入天/禄琳瑯)今日淵源滙
文府(新建文淵文源文津三閣貯/四庫全書並有    御製記)真從
學海得瀾觀
欽定四庫全書　　　　　子部一
　帝學　　　　　　　　　儒家類
　　提要
　　　　(臣/)等謹案帝學八卷宋范祖禹撰祖禹字淳
　　　　父華陽人嘉祐八年進士歴官翰林學士出
　　　　知陜州尋謫賓化而卒建炎二年追復龍圖
　　　　閣學士事蹟具宋史是書乃哲宗元祐初祖
　　　　禹在經筵時所進皆纂輯自古賢君迨宋祖
　　　　宗務學事迹以勸講由伏羲迄宋神宗每條
　　　　後間附論斷自上古至漢唐二卷自宋太祖
　　　　至神宗六卷於宋諸帝叙述獨詳葢亦本法
　　　　祖之意以為啟迪也祖禹初侍哲宗經幄因
　　　　夏暑罷講即上書論今日之學與不學係他
　　　　日治亂而力陳宜以進學為急又歴舉人主
　　　　正心修身之要言甚切至史稱其在邇英時
　　　　守經據正獻納尤多又稱其長於勸講平生
　　　　論諫數十萬言其開陳治道區别邪正辨釋
　　　　事宜平易明白洞見底藴雖賈誼陸贄不是
　　　　過今觀此書言簡義明敷陳剴切信有不愧
　　　　史臣所言者惜哲宗昧於省察不知學古有
　　　　獲之義終致更張初政國是混淆而祖禹忠
　　　　愛之忱惓惓以防微杜漸為念其立論可謂
　　　　深切著明於帝王典學之㫖實能有所禆益
　　　　焉乾隆四十一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
帝學原序
帝學一編元祐中太史范公勸講金華摭取帝王務學
求師之要自宓羲迄于我宋釐為八卷上之玉音嘉納
緝熙光明於斯為盛其五世孫擇能宰髙安刋置縣齋
未幾散逸户曹玉牒汝洋一日訪得元本因俾鋟木以
補道院之闕庶永其傳嘉定辛巳季夏望日青社齊礪
書
帝學劄子奏
建炎四年七月　日朝散大夫試禮部尚書臣謝克家
等劄子奏臣等伏見故翰林學士范祖禹當元祐中終
始實在經筵所著唐鑑既已進御外有仁皇訓典及帝
學二書有益治道可備睿覽今祖禹之子前宗正少卿
沖寓居衢州伏望聖慈下本州給以筆札令沖勘讀投
欽定四庫全書
　帝學卷一　　　　　　　宋　范祖禹　撰
　　太昊伏羲氏
　　炎帝神農氏
　　黄帝有熊氏
　　少昊金天氏
　　顓頊高陽氏
　　帝嚳高辛氏
　　帝堯陶唐氏
　　帝舜有虞氏
　　大禹夏后氏
　　商王成湯
　　髙宗
　　周文王
　　武王
　　成王
太昊伏羲氏仰則觀象於天俯則觀法於地觀鳥獸之
文與地之宜近取諸身逺取諸物於是始作八卦以通
神明之徳以類萬物之情上古結繩而治伏羲始作書
契百官以治萬民以察
　臣祖禹曰伏羲氏徳合天地通於神明始畫八卦以
　開物成務故孔子言易始於伏羲肇有書契以紀萬
　事而治道可傳於後至堯而大備故孔子序書始於
　堯其前豈無聖人哉盖其世逺不可以為法也揚雄
　曰法始乎伏羲而成乎堯匪伏匪堯禮義哨哨聖人
　不取也後世帝王之學本伏羲故臣以為帝學之首
炎帝神農氏師曰悉諸
黄帝有熊氏幼而徇齊(徇疾齊逺也言/聖徳幼而疾逺)長而敦敏成而
聰明師曰大橈(大橈作/甲子者)又學於大真伏羲神農黄帝之
書謂之三墳
少昊金天氏以鳥名官鳯鳥氏歴正(鳯鳥知天時故/以名歴正之官)𤣥
鳥氏司分(𤣥鳥燕也以春/分來秋分去)伯趙氏司至(伯趙伯勞也以/夏至鳴冬至止)
青鳥氏司啟(青鳥鶬鷃也以/立春鳴立夏止)丹鳥氏司閉(丹鳥鷩雉也/以立秋來立)
(冬去入大水為蜃上/四鳥皆歴正之屬官)祝鳩氏司徒(祝鳩鷦鳩也鷦鳩孝/故為司徒主教氏)
鴡鳩氏司馬(鴡鳩王鴡也摯而有/别故為司馬主法制)鳲鳩氏司空(鳲鳩鴶/鵴也鳲)
(鳩平均故為/司空平水土)爽鳩氏司寇(爽鳩鷹也鷙故/為司寇主盜賊)鶻鳩氏司事
(鶻鳩鶻鵃也春來/冬去故為司事)五鳩鳩民者也(鳩聚也治民上/聚故以鳩為名)五雉
為五工正(雉有五種西方曰鷷雉東方曰鶅雉南方/曰翟雉北方曰鵗雉伊洛之南曰翬雉)利
噐用正度量夷民者也(夷平/也)九扈為九農正(扈有九種/春扈鳻鶞)
(夏扈竊𤣥秋扈竊藍冬扈竊黄棘扈竊丹行扈唶唶宵/扈嘖嘖桑扈竊脂老扈鷃鷃以九扈為九農之號各隨)
(其宜以/教民事)扈民無淫者也(扈止也止民使不淫放魯昭公/十七年郯子來朝叔孫昭子問)
(焉曰少昊氏鳥名官何故也郯子曰吾祖也我知之昔/者黄帝氏以雲紀故為雲師而雲名炎帝氏以火紀故)
(為火師而火名共工氏以水紀故為水師而水名太昊/氏以龍紀故為龍師而龍名我髙祖少昊摯之立也鳯)
(鳥適至故紀於鳥為鳥師而鳥名自髙陽以來不能紀/逺乃紀於近為民師而命以民事則不能故也仲尼聞)
(之見郯子而學之告人曰吾聞之天子失官學在/四夷猶信然則古聖人之建官立事必本於學也)
少昊氏有四叔曰重曰該曰修曰熈實能金木及水(能/治)
(其/官)使重為句芒(木/正)該為蓐收(金/正)修及熈為𤣥冥(二子相/代為水)
(正/)世不失職遂濟窮桑(窮桑少昊之號也四子能治其/官使不失職濟成少昊之功死)
(皆為民所祀窮桑地在魯北晋頃公十四年魏獻子問/於蔡墨曰社稷五祀誰氏之五官也對曰少昊氏有四)
(叔為勾芒蓐收𤣥冥此其三祀也顓頊氏有子曰黎為/祝融共工氏有子曰勾龍為后土此其二祀也后土為)
(社稷田正也有烈山氏之子曰柱為稷自/夏以上祀之周棄亦為稷自商以來祀之)
　臣祖禹謹案周禮内史掌三皇五帝之書春秋之時
　楚左史倚相能讀三墳五典八索九丘是其書猶存
　也盖自孔子刪書斷自唐虞不紀三皇而周易繫伏
　羲神農黄帝堯舜之事孔安國以伏羲神農黄帝之
　書為三墳少昊髙陽髙辛唐虞之書為五典司馬遷
　作史記以黄帝為五帝之首髙陽髙辛次之堯舜次
　之而少昊氏不紀考其制作法度自髙陽已不能及
　四子修職皆百世祀少昊之徳豈非學之至乎臣故
　取左氏傳郯子史墨之語以補少昊氏之事備三皇
　五帝之學焉
顓頊髙陽氏師曰伯夷又受學於綠圖
帝嚳髙辛氏聰以知逺明以察㣲仁而威惠而信修身
而天下服師曰伯招
帝堯陶唐氏聰明文思光宅天下若稽古欽明文思安
安益曰帝徳廣運乃聖乃神乃武乃文師曰子州支又
學於君疇孔子曰堯煥乎其有文章
帝舜有虞氏若稽古濬哲文明温恭允塞師曰許由學
於務成昭務成昭教舜曰避天下之逆從天下之順天
下不足定也避天下之順從天下之逆天下不足失也
孟子曰大舜有大焉善與人同舍已從人樂取於人以
為善自耕稼陶漁以至為帝無非取於人者取諸人以
為善是與人為善者也又曰舜聞一善言見一善行若
決江河沛然莫之能禦也少昊髙陽髙辛唐虞之書謂
之五典
　臣祖禹曰帝王之學謂之大學禮記曰大學之道在
　明明徳在親民在止於至善知止而后有定定而后
　能静静而后能安安而后能慮慮而后能得古之欲
　明明徳於天下者先治其國欲治其國者先齊其家
　欲齊其家者先修其身欲修其身者先正其心欲正
　其心者先誠其意欲誠其意者先致其知致知在格
　物物格而后知至知至而后意誠意誠而后心正心
　正而后身修身修而后家齊家齊而后國治國治而
　后天下平故學者所以致知誠意正心修身齊家治
　國明明徳於天下堯舜之道是也帝王之學所以學
　為堯舜也堯舜亦學于古先聖王而已其在易曰進
　徳修業學以聚之問以辨之其在書曰若稽古其在
　詩曰正家以風天下此文王之學也揚雄曰適堯舜
　文王者為正道後世學堯舜而及之者惟文王故孔
　子祖述堯舜憲章文武而習周公其他皆非道也
大禹夏后氏若稽古文命敷于四海祗承于帝聞善言
則拜思日孜孜作訓以戒子孫曰民可近不可下民惟
邦本本固邦寧予視天下愚夫愚婦一能勝予一人三
失怨豈在明不見是圖予臨兆民懔乎若朽索之馭六
馬為人上者奈何不敬又曰内作色荒外作禽荒甘酒
嗜音峻宇彫牆有一于此未或不亡禹為人敏給克勤
惡㫖酒而好善言師曰大成摯學於西王國禹惜寸隂
(為善日/不足也)見耕者耦立而式(二人並耕曰耦/式車敬耕者也)過十室之邑
必下(下車也十室之邑以/其必有忠信故下之)
商王成湯不邇聲色不殖貨利以義制事以禮制心昧
爽丕顯坐以待旦作盤銘曰苟日新日日新又日新伊
尹耕于有莘之野而樂堯舜之道湯三徃幣聘之伊尹
思天下之民匹夫匹婦有不被堯舜之澤者如已推而
内之溝中故就湯而説之以伐夏救民湯學于伊尹而
後臣之商頌曰湯降不遲聖敬日躋昭假遲遲上帝是
祗帝命式于九圍是湯之徳也
髙宗得傅説以為相王曰來汝説台小子舊學于甘盤
(甘盤賢臣/有道徳者)説曰王人求多聞時惟建事學于古訓乃有
獲事不師古以克永世匪説攸聞惟學遜志務時敏厥
修乃來允懐于兹道積于厥躬惟斆學半念終始典于
學厥徳修㒺覺監于先王成憲其永無愆
周文王在傅弗勤處師弗煩益易之八卦為六十四卦
(伏羲畫八卦文王/演之為六十四)太公吕望避紂居東海之濵聞文王
作興曰吾聞西伯善養老者徃歸之文王以為師大雅
曰亹亹文王令聞不已(亹亹勉也其善/聲聞無止時也)又曰穆穆文王
於緝熈敬止(穆穆美也緝/熈光明也)又曰倬彼雲漢為章于天(倬/大)
(也雲漢在天其為文章辟/猶天子為法度于天下)周王夀考遐不作人追琢其
章金玉其相(追琢玉使成文章喻文王為政先以心研/精合于禮義然後施之萬民其好而學之)
(如覩金玉然言/其政可樂也)勉勉我王綱紀四方又曰雝雝在宫肅
肅在廟(雝雝和也/肅肅敬也)又曰不聞亦式不諌亦入(性與/天合)小雅
曰伐木燕朋友故舊也自天子至于庶人未有不須友
以成者(此文王燕/朋友之詩)單襄公曰文王質文(言質性/有文徳)故天祚
之以天下孔子曰文王既沒文不在兹乎故祖述堯舜
憲章文武子貢曰文武之道未墜于地孔子學文王者
也武王師太公號曰師尚父(師之尚之父之/故曰師尚父)王踐治三
月召師尚父而問焉曰黄帝髙陽之道有乎意亦忽不
可得見與師尚父曰在丹書王欲聞之則齊矣三日王
端冕師尚父亦端冕奉書而入負屛而立王下堂南面
而立師尚父曰先王之道不北面王行西折而南東面
而立師尚父西面道書之言曰敬勝怠者吉怠勝敬者
滅義勝欲者從欲勝義者凶且臣聞之以仁得之以仁
守之其量百世以不仁得之以仁守之其量十世以不
仁得之以不仁守之必及其世王聞書之言惕若恐懼
退而為戒書於席之四端為銘焉於几為銘焉於鑑為
銘焉於盥盤為銘焉於楹為銘焉於杖為銘焉於帯為
銘焉於履屨為銘焉於觴豆為銘焉於户為銘焉於牖
為銘焉於劍為銘焉於弓為銘焉於矛為銘焉於席前
左端之銘曰安樂必敬前右端之銘曰無行可悔後左
端之銘曰一反一側亦不可㤀後右端之銘曰所監不
逺視邇所化鑑之銘曰見爾前慮爾後盥盤之銘曰與
其溺於人也寧溺於淵溺於淵猶可游也溺於人不可
救也楹之銘曰毋曰胡殘其禍將然毋曰胡害其禍將
大毋曰胡傷其禍將長杖之銘曰惡乎危於忿疐惡乎
失道於嗜慾惡乎相㤀於富貴帯之銘曰慎戒必恭恭
則夀劒之銘曰帯之以為服動必行徳行徳則興倍徳
則崩矛之銘曰造矛造矛少間弗忍終身之羞予一人
所聞以戒後世子孫既克商王訪于箕子作洪範西旅
獻獒太保作旅獒用訓於王曰徳盛不狎侮狎侮君子
㒺以盡人心狎侮小人㒺以盡其力不役耳目百度惟
貞玩人䘮徳玩物䘮志志以道寧言以道接不作無益
害有益功乃成不貴異物賤用物民乃足犬馬非其土
性不畜珍禽竒獸不育于國不寳逺物則逺人格所寳
惟賢則邇人安嗚呼夙夜㒺或不勤不矜細行終累大
徳為山九仞功虧一簣
成王幼不能涖阼周公相踐阼而治抗世子法於伯禽
使之與成王居欲令成王之知父子君臣長幼之道也
是故知為人子然後可以為人父知為人臣然後可以
為人君知事人然後能使人召公為太保周公為太傅
太公為太師保保其身體(保謂安/守之)傅傅之徳義(傅猶/敷也)師
導之教訓(師傳之教大同也師主於訓導傅即受而述/之書序曰召公為保周公為師相成王為左)
(右盖周公復/政留為太師)此二公之職也天子疑則問問則應而不
窮者謂之道道者導天子以道者也常立於前是周公
也誠立而敢斷輔善而相義者謂之充充者充天子之
志者也常立於左是太公也絜廉而切直匡過謬邪者
謂之弼弼者拂天子之過者也常立於右是召公也博
聞彊記敏給而善對者謂之承承者承天子之遺㤀者
也常立於後是史佚也故成王中立而聽朝則四聖維
之是以慮無失計而舉無過事作頌曰惟予小子不聰
敬止日就月将學有緝熈于光明佛時仔肩示我顯徳
行召公作誥曰惟王受命無疆惟休亦無疆惟恤嗚呼
曷其奈何弗敬又曰王其疾敬徳相古先民有夏天迪
從子保面稽天若今時既墜厥命今相有殷天迪格保
面稽天若今時既墜厥命今冲子嗣則無遺夀耉曰其
稽我古人之徳矧曰其有能稽謀自天又曰我不可不
監于有夏亦不可不監于有殷周公作洛誥王拜手稽
首以求誨言周公曰孺子其朋孺子其朋其徃無若火
始燄燄厥攸灼叙弗其絶乃惟孺子頒朕不暇聽朕教
汝于棐民彝汝乃是不蘉乃時惟不永哉又作無逸周
公曰嗚呼君子所其無逸先知稼穡之艱難乃逸則知
小人之依相小人厥父母勤勞稼穡厥子乃不知稼穡
之艱難乃逸乃諺既誕否則侮厥父母曰昔之人無聞
知周公曰嗚呼繼自今嗣王則其無淫于觀于逸于遊
于田以萬民惟正之供無皇曰今日耽樂乃非民攸訓
非天攸若時人丕則有愆無若殷王受之迷亂酗于酒
徳哉周公曰嗚呼我聞曰古之人猶胥訓告胥保惠胥
教誨民無或胥譸張為幻周公曰嗚呼自殷王中宗及
髙宗及祖甲及我周文王兹四人迪哲厥或告之曰小
人怨汝詈汝則皇自敬徳厥愆曰朕之愆允若時不啻
不敢含怒又作立政周公若曰拜手稽首告嗣天子王
矣用咸戒于王曰王左右常伯常任準人綴衣虎賁周
公曰嗚呼休兹知恤鮮哉又曰嗚呼孺子王矣繼自今
我其立政立事準人牧夫我其克灼知厥若丕乃俾亂
相我受民和我庶獄庶慎時則勿有間之嗚呼予旦已
受人之徽言咸告孺子王矣繼自今立政其勿以憸人
其惟吉士用勱相我國家今文子文孫孺子王矣其勿
誤于庶獄惟有司之牧夫嗚呼繼自今後王立政其惟
克用常人王作周官以訓百官曰學古入官議事以制
政乃不迷其爾典常作之師無以利口亂厥官又曰不
學牆面涖事惟煩戒爾卿士功崇惟志業廣惟勤又曰
作徳心逸日休作偽心勞日拙
　臣祖禹曰夏為天子十有七世四百三十有二年商
　為天子三十有一世六百二十有九年周為天子三
　十有六世八百六十有七年三代一千九百二十有
　八年其君以學見於經傳者唯禹湯髙宗文武成王
　而已可謂至少也若夏之啟與少康商之祖甲中宗
　祖乙盤庚周之康王宣王皆有功烈見於詩書非學
　亦不能至也雖載籍闕畧事逺難明然要之聖君少
　而庸君多故治日短而亂日長貴為天子富有天下
　苟不學則無聞於後人君可不勉哉如夏之桀商之
　紂昏亂其徳覆宗絶祀後世言惡則必稽焉豈其性
　不可為善哉由不法先王不親賢不務學也書曰惟
　聖㒺念作狂惟狂克念作聖聖狂之分惟在念與不
　念而已可不戒哉
　
　
　
　
　
　
　
　
　
　
　帝學卷一
欽定四庫全書
　帝學卷二　　　　　　　宋　范祖禹　撰
　　漢太祖髙皇帝
　　太宗孝文皇帝
　　世宗孝武皇帝
　　孝昭皇帝
　　中宗孝宣皇帝
　　世祖光武皇帝
　　顯宗孝明皇帝
　　肅宗孝章皇帝
　　後魏髙祖孝文皇帝
　　唐太宗文武大聖大廣孝皇帝
　　𤣥宗至道大聖大明孝皇帝
　　憲宗昭文章武大聖至神孝皇帝
漢太祖髙皇帝初定天下大中大夫陸賈時時前稱説
詩書帝曰乃公居馬上得之安事詩書賈曰馬上得之
寜可以馬上治乎文武並用長久之術也鄉使秦已幷
天下修仁義法先聖陛下安得而有之帝有慙色謂賈
曰試為我著秦所以失天下吾所以得之者及古成敗
之國賈凡著十二篇毎奏一篇帝未嘗不稱善左右呼
萬嵗稱其書曰新語
太宗孝文皇帝時求能治尚書者天下無有聞濟南伏
生治之(生名勝故/為秦博士)欲召時伏生年九十餘老不能行於
是詔太常使掌故鼂錯徃受之大中大夫賈誼為長沙
王太傅嵗餘帝思誼徴之入見上方受釐坐宣室上因
感鬼神事而問鬼神之本誼具道所以然之故至夜半
帝前席既罷曰吾久不見賈生自以為過之今不及也
誼上書言三代之君教太子之法曰太子少長則入於
學學者所學之官也(官謂/官舍)學禮曰帝入東學上親而貴
仁則親疏有序而恩相及矣帝入南學上齒而貴信則
長㓜有差而民不誣矣帝入西學上賢而貴徳則聖智
在位而功不遺矣帝入北學上貴而尊爵則貴賤有等
而下不踰矣帝入太學承師問道退習而考於太傅太
傅罰其不則而匡其不及(則法也/匡正也)則徳知長而治道得
矣此五學者既成於上則百姓黎民化輯於下矣(輯和/也)
世宗孝武皇帝時倪寛見帝語經學帝曰吾始以尚書
為樸學弗好及聞寛説可觀乃從寛問一篇又詔求能
為韓嬰詩者徴蔡義待詔久不進見義上疏曰臣山東
草萊之人行能無所比容貌不及衆然而不棄人倫者
竊以聞道於先師自託於經術也願賜清閒之燕得盡
精思於前上召見義説詩甚悦之擢為光禄大夫給事
中制曰道民以禮風之以樂今禮壊樂崩朕甚閔焉故
詳延天下方聞之士咸登諸朝其令禮官勸學講議洽
聞舉遺興禮以為天下先太常議與博士弟子崇鄉黨
之化以厲賢材焉於是建藏書之䇿(外則有太常太史/博士之藏内則有)
(延閣廣内/祕室之府)置寫書之官下及諸子傳説皆充祕府董仲
舒對册推明孔氏帝遂罷黜百家表章六經疇咨海内
舉其俊茂與之立功建太學修郊祀改正朔定厯數協
音律作詩樂禮百神紹周後號令文章煥然可述後嗣
得遵洪業而有三代之風
孝昭皇帝始元五年詔曰朕以𦕈身獲保宗廟戰戰慄
慄夙興夜寐修古帝王之事通保傅傳孝經論語尚書
未云有明(賈誼作保傅傳在禮大戴記帝雖通/此書而孝經論語尚書猶未能明也)其令三
輔太常舉賢良各二人郡國文學髙第各一人蔡義以
韓詩授帝博士韋賢亦進授帝詩
中宗孝宣皇帝髙材好學年十八師受詩論語孝經元
康元年詔曰朕不明六藝鬱於大道(鬱不/通也)是以隂陽風
雨未時其博舉吏民厥身修正通文學明於先王之術
宣究其意者各二人中二千石各一人甘露三年詔諸
儒講五經同異於石渠閣(在未央殿北/以藏秘書)太子太傅蕭望
之等平奏其議帝親稱制臨決焉乃立梁丘易大小夏
侯尚書榖梁春秋博士
世祖光武皇帝愛好經術未及下車先訪儒雅採求闕
文補綴漏逸先是四方學士多遁逃林藪至是莫不抱
負墳䇿雲㑹京師乃立五經博士各以家法教授太常
差次總領焉建武五年修起太學備籩豆干戚之容帝
受尚書通大義召桓榮入説甚善之毎朝㑹輒令榮敷
奏經義帝稱善曰得生幾晩拜榮為博士車駕幸太學
㑹諸博士論難於前自隴蜀平後未嘗復言軍旅皇太
子嘗問攻戰之事帝曰昔衛靈公問陳孔子不對此非
爾所及每旦視朝日昃乃罷數引公卿郎將講論經理
夜分乃寐皇太子見帝勤勞不怠承間諌曰陛下有禹
湯之明而失黄老養性之福願頥愛精神優游自寧帝
曰我自樂此不為疲也
顯宗孝明皇帝為太子時桓榮以少傅授尚書包咸以
郎中授論語及即位尊榮以師禮拜為太常帝嘗幸太
常府令榮坐東面設几杖㑹百官驃騎將軍東平王蒼
以下及榮門生數百人帝自執業每言輒曰太師在是
永平二年三雍初成以李躬為三老桓榮為五更養老
禮畢帝正坐自講諸儒執經問難於前冠帯縉紳之人
圜橋門而觀聽者盖億萬計榮疾篤帝問之入街下車
擁經而前撫榮垂涕賜以牀茵帷帳刀劍衣被榮卒帝
變服臨喪送葬五年以包咸為大鴻臚每進見錫以几
杖入屏不趨贊事不名經傳有疑輒遣小黄門就舍即
問九年為四姓小侯立學置五經師自期門羽林之士
悉令通孝經章句匈奴亦遣子入學濟濟乎洋洋乎盛
於永平矣
肅宗孝章皇帝為太子時張酺侍講及即位出為東郡
太守元和二年東巡狩幸東郡引酺及門生幷郡縣掾
史㑹庭中帝先備弟子之儀使酺講尚書一篇然後修
君臣之禮還過魯幸闕里以太牢祀孔子及七十二人
作六代之樂大㑹孔氏男子二十以上者六十三人命
儒者講論蘭臺令孔僖因自陳謝帝曰今日之㑹寜於
卿宗有光榮乎對曰臣聞明王聖主莫不尊師貴道今
陛下親屈萬乘辱臨敝里此乃崇禮先師増煇聖徳至
於光榮非所敢承帝大笑曰非聖者子孫焉有斯言乎
遂拜僖郎中帝降意儒術特好古文尚書左氏傳建初
四年㑹諸儒於北宫白虎觀講論五經同異使五官中
郎將魏應承制問侍中淳于恭奏帝親稱制臨決如石
渠故事
後魏髙祖孝文皇帝好讀書手不釋卷五經之義覽之
便講史傳百家無不該涉親講喪服於清徽堂從容謂
羣臣曰彦和季豫等年在䝉稚早登纓紱失過庭之訓
並未習禮毎欲令我一解喪服自審義解浮疎抑而不
許頃因酒坐脱爾言從故屈朝彦遂親傳説將臨講坐
慚戰交情御史中尉李彪對曰自古及今未有天子講
禮陛下聖叡淵明事超百代臣得親承音㫖千載一時
唐太宗文武大聖大廣孝皇帝初為天䇿上將開天䇿
府置官屬乃開館於宫西延四方文學之士出教以王
府屬杜如晦記室房𤣥齡虞世南文學褚亮姚思廉主
簿李𤣥道參軍蔡允恭薛元敬顔相時諮議典籖蘇朂
天䇿府從事中郎于志寧軍諮祭酒蘇世長記室薛収
倉曹李守素國子助教陸徳明孔頴逹信都盖文逹宋
州總管府戸曹許敬宗並以本官兼文學館學士分為
三番更日直宿供給珍膳恩禮優厚帝朝謁公事之暇
輒至館中引諸學士討論文籍或夜分而寢又使庫直
閻立本圖像禇亮為贊號十八學士士大夫得預其選
者時人謂之登瀛洲武徳九年帝即位於𢎞文殿聚四
部書二十餘萬卷置𢎞文館於殿側精選天下文學之
士虞世南褚亮姚思亷歐陽詢蔡允恭蕭徳言等以本
官兼學士令更日宿直聽朝之暇引入内殿講論前言
徃行商確政事或至夜分乃罷又取三品已上子孫充
𢎞文館學生貞觀二年正月帝著金鏡述以示侍臣其
畧曰亂未嘗不任不肖治未嘗不任忠賢任忠賢則享
天下之福用不肖則受天下之禍十四年二月幸國子
監觀釋菜命祭酒孔頴逹講孝經賜祭酒以下至諸生
髙第帛有差是時帝大徴天下名儒為學官教幸國子
監使之講論學生能用一大經已上皆得補官増築學
舍千二百間増學生滿三千二百六十員自屯營飛騎
亦給博士使授以經有能通經者聽得貢舉於是四方
學者雲集京師乃至髙麗百濟新羅髙昌吐蕃諸酋長
亦遣子弟請入國學升講筵者至八千餘人帝以師説
多門章句繁雜命孔頴逹與諸儒撰定五經疏謂之正
義令學者習之二十二年帝撰帝範十二篇以賜太子
曰君體建親求賢審官納諌去讒戒盈崇儉賞罰務農
閲武崇文且曰修身治國備在其中一旦不諱更無所
言矣
𤣥宗至道大聖大明孝皇帝為太子時褚無量以國子
祭酒侍講及即位加右散騎常侍開元三年帝謂宰相
曰朕每讀書有所疑滯無從質問可選儒學之士使入
内侍讀盧懐慎薦太常卿馬懐素乃以懐素為左散騎
常侍與無量更日侍讀毎至閤門令乘肩輿以進或在
别館道逺聽於宫中乗馬親送迎之待以師傅之禮以
無量羸老特為之造腰輿在内殿令内侍舁之五年懐
素為秘書監奏省中書散亂訛缺請選學術之士二十
人整比校補從之於是搜訪逸書選吏繕寫命國子博
士尹知章桑泉尉韋述等二十人同刋正以褚無量為
之使於乾元殿前編校羣書八年無量卒命右散騎常
侍元行冲整比羣書行冲上羣書四録几書四萬八千
一百六十九卷十一年置麗正書院聚文學之士秘書
監徐堅太常博士賀知章監察御史趙冬曦等或修書
或侍講以張説為修書使以總之有司供給優厚中書
舍人陸堅以為此屬無益於國徒為糜費欲悉奏罷之
張説曰自古帝王於國家無事之時莫不崇宫室廣聲
色今天子獨延禮文儒發揮典籍所益者大所損者㣲
陸子之言何不逹也帝聞之重説而薄堅十三年帝與
中書門下及禮官學士宴於集仙殿帝曰仙者慿虚之
論朕所不取賢者濟理之具朕今與卿曹合宴宜更名
集賢殿其書院官五品以上為學士六品以下為直學
士以張説知院事右散騎常侍徐堅副之二十五年帝
制訓誡六篇以示諸王其旨盖明君臣父子之義齊祭
稼穡之事宰臣李林甫等請宣布中外手詔曰周公誡
伯禽無以魯國驕人朕萬聖雖慚豈㤀誡子聊示庭訓
何足宣布也天寳二載帝自注孝經頒於天下
憲宗昭文章武大聖至神孝皇帝留意典墳毎覽前代
興亡得失之事皆三復其言又讀貞觀開元實録見太
宗撰金鏡書及帝範𤣥宗撰開元訓誡帝遂採尚書春
秋後傳史記漢書三國志晉書晏子春秋新序説苑等
書君臣行事可為龜鏡者集成十四篇一曰君臣道合
二曰辨邪正三曰戒權倖四曰戒㣲行五曰任賢臣六
曰納忠諌七曰慎征伐八曰慎刑法九曰去奢泰十曰
崇節儉十一曰奨忠直十二曰修徳政十三曰諫畋獵
十四曰録勲賢分為上下卷目曰前代君臣事跡元和
四年以其書寫於屏風列之御座之右遣中使以書屛
六扇至中書宣示宰臣李藩裴垍曰朕近撰此屛風常
所觀覽故以示卿藩等上表賀
　臣祖禹案歐陽修贊曰唐有天下可稱者三君𤣥宗
　憲宗皆不克其終盛哉太宗之烈也今臣述明皇憲
　宗取其務學而已
　
　
　
　
　
　
　
　
　
　
　
　
　帝學卷二
欽定四庫全書
　帝學卷三　　　　　　　宋　范祖禹　撰
　　大宋太祖啓運立極英武睿文神德聖功至明大
　　孝皇帝
　　太宗至仁應道神功聖德文武睿烈大明廣孝皇
　　帝
　　眞宗膺符稽古成功讓德文明武定章聖元孝皇
　　帝
太祖啓運立極英武睿文神德聖功至明大孝皇帝建
隆元年正月幸國子監二月又幸詔加餙祠宇及塑繪
先聖先賢先儒之象帝親製文宣王兖公二賛
　臣祖禹曰昔武王克商未及下車而褒先聖之後封
　賢臣之墓表商容之閭釋箕子之囚是以天下悦服
　傳世三十厯祀八百蓋由此也太祖皇帝承五代之
　季受天眷命皇業初基日不暇給而即位之月首幸
　國學謁欵先聖次月又幸尊師重道如恐不及儒學
　復振寔自此始所以啓佑後嗣立太平之基也與武
　王未及下車之政何以異哉
三年六月以右諫議大夫崔頌判國子監始叙生徒講
學帝遣中使以酒果賜之因謂侍臣曰今之武臣欲盡
令讀書貴知爲治之道帝召宗正丞趙孚對後殿令講
周易謂左右曰孚所說精博亦可賞也
四年四月丁亥幸國子監
開寳元年知制誥李穆薦王昭素召見便殿昭素開封
酸棗人通九經尤精詩易時年七十七精爽不衰帝問
何不求仕進致相見之晩對曰臣草野惷愚無以禆聖
化賜坐令講易乾卦召宰臣薛居正等觀之至飛龍在
天帝曰此書豈可令常人見昭素對曰此書非聖人出
不能合其象因訪以民間事昭素所言誠實無隠帝嘉
之尋以衰老辭求歸鄉里拜國子博士致仕留月餘遣
之
帝自開寳以後好讀書嘗歎曰宰相須用讀書人趙普
爲相帝嘗勸以讀書
　臣祖禹曰太祖皇帝之時天下未一方務戰勝而欲
　盡令武臣讀書夫武臣猶使之讀書而况於文臣其
　可以不學乎又言宰相須用讀書人夫宰相猶當讀
　書而况於天子其可以不學乎又勸趙普以讀書蓋
　太祖皇帝知學之益又知爲君爲相不可以不學也
　書曰聖有謨訓明徴定保太祖皇帝之訓子孫可不
　念之哉
帝因讀尚書歎曰堯舜之世四凶之罪止從投竄何近
代法網之密邪
　臣祖禹曰人君讀書學堯舜之道務知其大指必可
　舉而措之天下之民此之謂學也非若人臣析章句
　考異同專記誦備應對而已太祖皇帝讀書能知其
　要如此史臣以爲有意於措刑其可謂至仁矣
太宗至仁應道神功聖德文武睿烈大明廣孝皇帝太
平興國八年以聽政之暇日閲經史求人以備顧問始
用著作佐郎吕文仲爲侍讀每出經史即召文仲讀之
帝語宰相曰史舘所修太平總類自今日進三卷朕當
親覽宋琪曰陛下好古不倦觀書爲樂然日閲三卷恐
至罷倦帝曰朕性喜讀書開卷有益每見前代興廢以
爲鑑戒雖未能盡記其未聞未見之事固多矣此書千
卷朕欲一年讀徧因思好學之士讀萬卷書亦不爲難
大凡讀書須性所好若其所不好讀亦不入昨日讀書
從已至申有鸛飛止殿吻至罷方去左右曰昔楊震講
學有鸛銜鱣墜堂下亦此類也
九年帝謂近臣曰朕讀書必究微㫖尚書云伊尹放太
甲於桐宫三年以冕服奉嗣王歸於亳作書三篇以訓
太甲伊尹忠於太甲其理明矣杜預春秋後序云伊尹
放太甲於桐乃自立也七年太甲潜出自桐殺伊尹立
其子陟又左氏傳云伊尹放太甲而相之卒無怨色然
則太甲雖見放還殺伊尹猶以其子爲相此與尚書叙
太甲事異不知伏生昏忘將此古書乃當時雜記未足
審也豈有殺其父而復相其子者乎且伊尹著書訓君具
在方冊必無自立之意杜預通博不當憑汲冡襍說特
立疑義使伊尹忠節惑於後人
端拱元年八月幸國子監謁文宣王畢升輦將出西門
顧見講坐左右言學官李覺方叙徒講書即召覺令對
御講說覺曰陛下六飛在御臣何敢輒陞髙坐帝為降
輦令有司張帟幕設别坐詔覺講易之泰卦從臣皆列
坐覺因述天地感通君臣相應之㫖帝甚恱賜帛百匹
明日謂宰臣曰昨聽說泰卦文理深奥足爲君臣鑑戒
朕與卿等當遵守勿怠
淳化五年十一月幸國子監召直講孫奭講尚書判監
李至執經講堯典一篇未畢遽令講說命三篇帝曰尚
書主言治世之道說命居最文王得太公髙宗得傅說
皆賢相也復誦說命事不師古匪說攸聞之句曰誠哉
是言何髙宗之時而有賢相如此嘉歎久之
帝與近臣論三史曰夫史書之作務在懲惡勸善若采摭
小説異聞以綴飾者葢不足訓大約忠孝正直可為嘉歎也
眞宗膺符稽古成功讓德文明武定章聖元孝皇帝敦
尚文雅自出閣後專以講學屬詞爲樂禁中遊息之所
皆貯圖籍置筆硯及即位每召諸王府侍講邢昺及國
子監直講孫奭等更侍講說質問經義久而方罷
咸平元年正月命擇官詳正經籍因訪明逹經義者叅
知政事李至曰國學講書崔頥正博通諸經尤善說帝
曰朕宫中無事甚樂聽書常求其人尤不易得翌日召
頥正講尚書於景福殿又於苑中講大禹謨自是日令
赴御書院侍對帝謂宰相曰頥正講誦有功卿等更於
班行中擇性行淳朴通經義知損益者二人以名聞頥
正講尚書至十卷年老歩趨艱蹇表求致仕帝命坐問
䘏甚至聽以本官致仕仍充直講二年七月以兵部侍
郎楊徽之戸部侍郎夏侯嶠並爲翰林侍讀學士國子
祭酒邢昺爲翰林侍講學士翰林侍讀吕文仲爲翰林
侍讀學士按唐開元中置侍讀其後有翰林侍讀學士
五代以來四方多事時君尚武不暇嚮學故此職久廢
太宗崇尚儒術聽政之暇觀書爲樂殆至宵分手不釋
卷繇是命文仲爲翰林侍讀寓直禁中以備顧問然名
位未崇帝聰明稽古奉承先志首置此職擇耆儒舊德
以充其選班秩次翰林學士禄賜如之設直廬於祕閣
侍讀更直侍講長上日給尚食珍膳夜則迭宿帝嘗謂
近臣曰朕聽政之外未嘗虚度時日探賾編簡素所耽
玩但古聖奥㫖有未曉處不免廢忘昨置侍講侍讀學
士自今令監舘閣書籍中使日具當宿官名進入朕欲
召見訪問自是多召對詢訪或至中夕焉
　臣祖禹曰太宗始命吕文仲侍讀眞宗置侍講侍讀
　學士仁宗開邇英延乂二閣日以講讀爲常累聖相
　承有加無損有勤無怠此所以遺子孫之法也是以
　海内承平百三十年自三代以來蓋未之有由祖宗
　無不好學故也
二年七月幸國學謁先師及覽三禮圖召祭酒邢昺直
講崔偓佺講尚書大禹謨從官侍座帝曰偓佺講書頗
逹經義甚可稱也賜偓佺緋章服昺已下器幣
帝御便殿命翰林侍講學士邢昺講左氏春秋侍讀預
焉
五年講春秋畢邢昺曰春秋一經少有人聽多或中輟
帝曰勤學有益最勝它事且深資政理無如經書朕聽
政之餘惟文史是樂講論經義以日繫時寜有倦邪十
月召近臣觀書龍圖閣帝曰朕自㓜至今讀經典其間
有過數四在東宫時惟以叙書爲念其間亡逸者多方
購求頗有所得今已類成正本除三舘祕閣外又於後
苑龍圖閣各存一本但恨校對未精如靑宫要紀繼體
治民論此一書二名並列篇目蓋購書之初務於數多
不嫌重複甚無謂也
景徳四年三月召近臣觀書玊宸殿即帝偃息之所茵
幃皆黃絹爲之無文采之餙叙書八千餘卷帝曰此惟
正經正史累校定者小說它書不置於此蓋俯近禁中
最便觀覽國家搜訪圖書其數漸廣臣僚家有叙書者
朕先借其目叅校所少併令抄補所得甚多信非時手
不能備此今祕閣之後新衣庫雖有棟宇地猶狹隘朕
累令經度若遷此庫以廣其地尤爲佳事當諭劉承珪
増葺之
帝宴餞侍講學士邢昺於龍圖閣上挂禮記中庸篇圖
昺指爲天下國家有九經之語因講述大義序修身尊
賢之理皆有倫貫坐者聳聽帝甚嘉納之
大中祥符元年十一月幸曲阜謁文宣王廟有司定儀
止肅揖帝特拜又幸孔林以樹木擁道降輿乘馬詣墳
拜奠帝曰唐明皇褒先聖爲王朕欲追諡為帝可乎當
令有司檢討故事以聞或言宣父周之陪臣周止稱王
不當加以帝號遂止増美名
帝命王旦選儒學之士旦薦崇文院檢討馮元帝召見
命講易泰卦元進說曰地天爲㤗者以天地之氣交也
君道至尊臣道至卑惟上下相與則可以輔相天地財
成萬物帝悦賜元緋章服稱旦善擇才
天禧元年二月詔太子中允直龍圖閣馮元講易於宣
和門之北閣待制預焉自是聽政之暇遂以爲常
三年九月召宰臣樞密兩制及東宫僚屬於清景殿觀
書帝以青宫要紀事有未備因博采羣書廣爲承華要
略十卷每篇著賛以賜皇太子至是書成故召近臣觀
焉
太宗時邢昺嘗纂禮選以獻其後帝閲書禁中得其本
作賛以示近臣曰朕在東宫昺爲侍講嘗徧講九經書
亦有三五過或十餘過者唯尚書凡十四講蓋先帝慈
㫖勉勵每旦聴書食訖習射使與兄弟朝夕同處所習
者文武二事尔
帝與諸王宗室友愛最篤然動有戒諭或問其講習爲
學則喜見顔色形于奬勸編修君臣事迹日進草三二
卷帝雖政務繁劇亦中夕披閲條其舛互纎悉窮究諸
儒疲於應對爲文務求温雅製述尤多中外書奏歌頌
無不重復省覧暑月或衣單絺流汗浹體而詳覽不輟
文史政事之外無他玩好帝讀經史摭其可以爲後世
法者著正說五十篇其後仁宗御經筵命侍臣日讀一
篇
　
　
　
　
　
　
　
　
　
　
　
　帝學卷三
欽定四庫全書
　帝學卷四　　　　　　　宋　范祖禹　撰
　　仁宗體天法道極功全德神文聖武濬哲明孝皇
　　帝上
仁宗體天法道極功全德神文聖武濬哲明孝皇帝大
中祥符八年十二月封壽春郡王九年正月命尚書戸
部郎中直昭文舘張士遜戸部員外郎直史舘崔遵度
並爲王友眞宗宣諭曰兒子才七歳朕每自教之卿等
可盡乃心退見郡王於内東門南閤眞宗遣使謂士遜
等曰兒子年小毋得列拜士遜等各拜二月詔以郡王
學堂爲資善堂八月眞宗賜王歌凡七軸曰勸學曰修
身曰懐儉約曰愼所好曰䘏黎民曰勿矜伐曰守文天
禧二年正月月旦眞宗幸元符觀遂幸資善堂徐王彭
王郡王及南宫北宅宗室以下並列侍二月進封昇王
八月立爲皇太子參知政事李迪樞密直學士王昕並
兼太子賓客眞宗作元良箴以賜太子有殿侍張迪者
給事左右太子曰是可與賓客同名邪方覽尚書至協
于克一遂令更名克一眞宗知之甚悦以語宰臣賓客
三年九月請賓客以下講論語自是以爲常又問元首
明哉股肱良哉何謂也乾興元年二月即皇帝位三月
賜輔臣飛白書各一軸初帝未嘗爲飛白書一日試書
體勢遒勁有如夙習因以分賜焉戊寅中書請自禫祭
後隻日於崇政殿或承明殿視事雙日如先帝故事前
後殿皆不坐詔曰朕仰承先訓肇纘慶基思與忠賢日
勤聽覽至于宵旰非敢怠遑雖每屬於淸閒亦靡圖於
暇逸當延侍從講習藝文勉徇嘉謀用依來請雙日不
視事亦當宣召侍臣便殿以閲書史冀不廢學也皇太
后諭宰臣曰皇帝聴斷之暇宜召名儒講習經書以輔
聖學十一月辛巳始御崇政殿西廡召翰林侍講學士
孫奭龍圖閣直學士兼侍講馮元講論語侍讀學士李
維晏殊與焉初詔雙日御經筵自是雖隻日亦召侍臣
講讀十二月甲辰召輔臣崇政殿西廡觀孫奭講論語
旣而帝親書唐人詩以分賜焉自是每召輔臣至經筵
多以御書賜之或取經書要言書一二紙
天聖二年二月乙丑召輔臣于崇政殿西廡觀講孝經
六月己未賜尚書工部郎中直龍圖閣馬宗元三品服
以講孝經徹也時帝方嚮儒學召宗元入講故賜之八
月己卯幸國子監謁文宣王召從臣升講堂令直講馬
龜符說論語一篇賜龜符三品服已而觀七十二賢賛
述閲三禮圖因問侍講馮元三代制度
四年閏五月甲子召輔臣于崇政殿西廡觀宋綬等讀
唐書帝因曰朕覽舊史每見功臣罕能保其始終者若
裴寂劉文静俱佐命之臣而不免誅辱王曾曰寂等及
禍良以功成而不知退也翰林侍讀學士勾當三班院
宋綬請解三班以專講勸皇太后命擇前代文字可以
資孝飬補政治者以備帝覽遂録進唐謝偃惟皇誠德
賦又録孝經論語要言及唐太宗所撰帝範二卷明皇
朝臣僚所獻聖典三卷君臣政理論治卷之上七月壬
申詔諸路轉運使訪取部幕職令録京朝官有通經術
長于講說者以名聞
五年四月辛卯賜新及第人聞喜燕于瓊林苑遣中使
賜御詩及中庸篇各一軸初帝欲賜中庸篇命中書録
本旣上乃令張知白進讀至修身治人之道必使反復
陳之十月乙酉監修國史王曾言唐史官呉兢于正史
實録外録太宗與羣臣對問之語爲貞觀政要今欲采
太祖太宗眞宗實録日歴時政記起居注其間事迹不
入正史者别爲一書從之
帝每御經筵以象架庪書䇿外向以使侍臣講讀天聖
末孫奭年髙視昏或隂晦即爲徙御坐于閤外奭每講
論至前世亂君亡國必反復規諷帝意或不在書奭則
拱黙以俟帝爲竦然改聽嘗書無逸圖上之帝施于講
讀閣
明道元年二月癸卯監修國史吕夷簡上三朝寳訓三
十卷即王曽所請也
景祐元年正月丁亥尚書都官員外郎賈昌朝尚書屯
田員外郎趙希言太常博士崇文院檢討王宗道國子
博士楊安國並爲崇政殿說書日以二人入侍講說崇
政殿置說書自此始
二年正月癸丑置邇英延乂二閣寫尚書無逸篇于屏
邇英在迎陽門之北東向延乂在崇政殿之西南向是
日御延乂閣召輔臣觀賈昌朝講春秋盛度讀唐書
三年正月乙巳賈昌朝言臣幸得侍經禁中陛下每以
清閒之燕嚮學稽古徽言善道取髙前聖事在隻日杳
隔嚴宸時政記史舘日歴及起居注莫得纂述臣自景
祐元年春迄二年冬凡出筵傳臣出處升絀封章進對
燕㑹賜與皆用存記列爲二卷乞送史舘詔以邇英延
乂二閣記注爲名命章得象等接續修纂七月乙酉侍
講學士馮元獻金華五箴降詔褒諭
四年三月甲戌朔以崇政殿說書尚書司封員外郎直
集賢院賈昌朝尚書禮部員外郎崇文院檢討王宗道
尚書屯田員外郎國子監直講趙希言並兼天章閣侍
講預内殿起居天章閣置侍講自此始九月丁卯御邇
英閣讀唐書因詔唐書列傳止取事義切于䂓戒者讀
之十月甲戌讀正說愼罰篇述後漢光武罷梁統從重
之奏帝曰深文峻德誠非善政宋綬對曰王者峻德則
易寛刑則難夫以人主得專生殺一言之怒則如雷如
霆是峻易而寛難也丙戌讀正說飬民篇帝曰尸子言
君如杅民如水何也丁度對曰水隨器之方圓若民從
君之好惡是以人君愼所好焉甲午講春秋詔春秋自
昭公之後魯道陵遲家陪用政記載雖衆而典要則寡
宜刪去蔓辭止取君臣政教事節講之因謂宋綬等曰
春秋經㫖在于奬王室尊君道丘明作傳文義甚博然
其間録詭異則不若公羊榖梁二傳之質綬等對曰三
傳得失誠如聖言臣等自今凡丘明所記事稍近誣及
陪臣僣亂無足勸誡者皆略而不講
寳元二年三月壬寅編修院與三司上歷代天下戸數
前漢千二百二十三萬三千六十二後漢千六百七萬
七千九百六十魏九十四萬三千四百二十三晉二百
四十五萬九千八百宋九十萬六千八百七十後魏三
百三十七萬五千三百六十八北齊三百三萬二千五
百二十八後周三百五十萬隋八百九十萬七千五百
三十六唐九百六萬九千一百五十四國朝太祖朝二
百五十萬八千九百六十五太宗朝二百五十七萬四
千二百五十七眞宗朝八百六十六萬九千七百九十
九寳元元年千一十一萬四千二百九十先是邇英閣
讀眞宗正說飬民篇見歴代戸口登耗之數帝顧謂侍
臣曰今天下民籍㡬何侍讀學士梅詢對曰先帝所作
蓋述前代帝王恭儉有節則戸口充羡賦歛無藝則版
圖衰減自五代之季生齒凋耗太祖受命而太宗眞宗
繼聖承祧休飬百姓天下戸口之數蓋倍於前矣因詔
三司及編修院檢閲以聞至是上之十月乙丑御邇英
閤講春秋左氏傳及讀正說終帝曰春秋所述前世治
亂之事敢不監戒正說先帝訓言敢不遵奉丁度等拜
伏而言曰陛下德音若此誠天下之福也帝又問丁度
尚書洪範酒誥二篇大義度悉以對帝命録二篇以進
因詔續講周易李淑讀三朝寳訓丁度李仲容讀所編
經史䂓鑑事迹十一月癸巳以皇子生燕宗室于太清
樓讀三朝寳訓賜御詩又出寳元天人祥異書示輔臣
其書帝所集天地辰緯雲氣雜占凡七百五十六分三
十門爲十卷
慶厯元年七月戊申朔出御製觀文鑑古圖記以示輔
臣八月詔兩制檢閲唐書紀傳君臣事迹近于治道者
日録一兩條上之以翰林學士蘇紳言唐憲宗嘗令近
臣具前代得失之迹繪圖以備觀覽也
二年二月召御史中丞賈昌朝侍講邇英閣故事臺丞
無在經筵者帝以昌朝長於講說特召之天章閣侍講
林瑀上周易天人㑹元紀御史中丞賈昌朝言瑀以隂
陽小說上惑天聽不宜在勸講之地帝諭輔臣曰人臣
雖有才學若過爲巧僞終有形迹乃落瑀職通判饒州
四年二月丙辰御迎陽門召輔臣觀圖畫其畫皆前代
帝王美惡之迹可爲䂓戒者因命曾公亮講詩王洙讀
祖宗聖政録丁度讀前漢書先是趙元昊反罷進講侍
講趙師民上書陳十五事八曰延講誦因獻勸講箴至
是復命講讀經史帝御邇英閤讀漢書紀問長安城象
莫能知共推趙師民師民因陳自古都雍年丗舊址所
在若畫諸掌帝恱曰何直所記如此師民在經筵十餘
年甚見器異常盛夏屬疾家居帝飛白書圑扇爲和平
字以賜之丁度讀漢書帝曰漢稱文景景不及文鼂錯
忠而被誅良可惜也三月己卯帝於邇英閣出危竿諭
一篇述居髙愼危之意又出御書十有三軸凡三十五
事一曰遵祖宗訓二曰奉眞考業三曰祖宗艱難不敢
有墜四曰眞宗愛民孝思感噎五曰守信義六曰不巧
詐七曰好碩學八曰精六藝九曰愼言語十曰待耆老
十一曰静進退十二曰求忠正十三曰懼貴極十四曰
保勇將十五曰尚儒籍十六曰議釋老十七曰重良臣
十八曰廣視聽十九曰功無迹二十曰戒喜怒二十一
曰明巧媚二十二曰分希㫖二十三曰從民欲二十四
曰愼滿盈二十五曰傷暴露兵二十六曰哀鰥寡民二
十七曰訪屠釣臣二十八曰講逺圖術二十九曰辨朋
比三十曰斥諂佞三十一曰察小忠三十二曰監迎合
三十三曰罪已爲民三十四曰損躬撫軍三十五曰一
善可求小瑕不廢顧謂丁度等曰朕觀書之暇取臣僚
上言及進對事目可施于政治者書以分賜卿等度及
曾公亮楊安國王洙等旣拜賜因請註釋其義帝許之
乙酉帝問輔臣春秋三傳异同之義賈昌朝對曰左氏
多記時事公羊榖梁專解經旨大抵皆以尊王室正賞
罰爲意然三傳异同考之亦有得失也帝然之丙戌丁
度等上答邇英聖問一卷帝覽之終篇指其中體大者
六事付中書樞密院令奉行之答聖問者即所釋前所
賜三十五事也其序曰伏奉宣示御書文字十三軸仰
窺聖㫖皆陛下上念祖宗下思政治述安危成敗忠邪
善惡之事詢謀下臣使進禆補敢不竭愚竊思自古求
治之主靡不欲興理道安邦國納忠正退姦邪廣聰明
致功業然行此數事在明與威斷爾明則不惑威則善
柄斷則能行總是三者守而勿失非聖人孰能爲之臣
等嘗讀唐書見憲宗英悟留心庻政宰臣陳說政要必
徃復語問旣盡其理則曰凡好事口說則易躬行則難
卿等旣爲朕言之常須行之勿空陳而已李絳對曰非
知之艱行之惟艱陛下今日處分可謂至言然臣絳亦
以天下之人從陛下所行不從陛下所言唯願每言之
則必行之憲宗深所嘉納今臣等親承聖諭敷明治要
亦願陛下日與輔臣舉此事目推而行之無使唐之君
臣專美前代也丁亥帝謂輔臣曰朕每令講讀官敷經
義于前未嘗令有諱避近講詩國風多刺譏亂世之事殊
得以爲監戒章得象對曰陛下留思六經能逺監前代
興亡之迹此誠圖治之要也五月壬申幸國子監謁至
聖文宣王有司言舊儀止肅揖帝特再拜
五年二月丙申御邇英閤讀漢書元帝紀帝語及漢元
成二帝政理丁度因言頃者臣下不知大體務相攻訐
或發人隂私以圖自進頼陛下聖明覺悟比來此風漸
息帝因言攻訐之弊曰凡此皆謂小忠非大忠也戊戌
講詩起雞鳴盡南山篇先是講官不欲講衞新臺帝謂
曽公亮曰朕思爲君之道善惡皆欲得聞况詩三百皆
聖人所刪定義存勸戒豈當有避也乃命自今講讀經
史毋得輒遺三月戊午講詩匪風篇曰誰能烹魚溉之
釡鬵帝曰老子謂治大國若烹小鮮義與此同丁度對
曰烹魚煩則碎治民煩則散非聖學深遠何以見古人
求治之意乎己卯講詩六月篇帝曰此序自鹿鳴至菁
菁者莪皆當爲帝王常行之道豈止當時之事邪楊安
國對曰昔幽王失道小雅盡廢四夷交侵中國遂微先
儒所以作序爲萬世監也帝令再講之甲申講詩節南
山篇帝問楊安國周幽王所終安國對曰幽王在位十
二年爲犬戎所殺宗周遂亡平王東遷自此微弱帝雖
素所聞知而特降問以示臣下善惡廢興之事無所諱
也讀漢書韓信傳至信破齊自請爲假王張良陳平躡
髙帝足遂以爲眞帝歎曰漢祖之從諫善用人不疑如
此丁度對曰漢祖聰明大度故羣下得盡其誠不然何
以基漢業也四月辛卯講詩小旻篇曰如彼泉流無淪
胥以敗帝謂趙師民曰以水喻政其有指哉對曰水性
順順故通通則清逆故壅壅則敗喻用賢則王政通而
世清用邪則王澤壅而世濁幽王失道絀正用邪正不
勝邪雖有善人不能爲治亦將相牽淪于汚敗也丁未
講詩至巷伯篇曰哆兮侈兮成是南箕注有魯男子獨
處之事帝曰嫌疑之際古人之所愼也此不著魯人姓
氏豈聖人特以設敎邪壬辰講詩小弁至巧言篇帝問
將來說詩畢宜講何書楊安國對曰論語者先聖精意
善言爲人倫師法於經義最大帝曰然便可與孝經同
講也丁度在經筵帝每呼學士而不名常問蓍龜占應
之事度對曰卜筮雖聖人所爲及其成乃一技耳不若
以古之治亂爲著龜也十一月甲午講詩角弓篇帝曰
幽王不親九族以至於亡楊安國對曰冬至日陛下親
燕宗室人人撫藉豈不廣骨肉之愛也帝又曰書云九
族旣睦平章百姓此帝堯之盛德也朕甚慕之乙未講
詩都人士篇帝曰古人冠服必稱其行今冠服或過之
行未必如古人也讀三朝經武聖略至眞宗朝李繼和
上言國初李漢超在關南以私錢貿易以佐公用人或
繩奏之太祖反令盡除所過稅帝曰任人如此孰不盡
力哉
　
　
　
　
　
　帝學卷四
欽定四庫全書
　帝學卷五　　　　　　　宋　范祖禹　撰
　　仁宗體天法道極功全徳神文聖武濬哲明孝皇
　　帝中
慶厯七年三月丙申御邇英閤講孝經面賜曽公亮三
品服帝謂宋初曰此賜異於他臣僚又曰自古帝王皆
有師今賜師儒之臣講筵之榮事也己亥講論語序至
安昌侯張禹帝曰是朱雲乞斬者乎楊安國對曰是也
因言禹爲成帝師以論語授帝後為丞相時大將軍王
鳳專政吏民多上書譏切王氏成帝至禹第辟左右以
吏民言王氏事示禹禹謂上曰新學小生亂道誤人宜
無信用上雅信愛禹由此不疑王氏後王氏果篡漢帝
曰禹師臣不忠讀書何為四月己巳讀賈誼傳論三公
三少皆天下之端士與太子居處出入故少成若天性
習慣如自然帝曰朕昔在東宫崔遵度張士遜馮元為
師友此三人者皆老成人至於遵度尤良師傅也辛未
讀正觀政要唐太宗曰今所任人必以徳行學識為本
王珪曰人臣若無學業豈堪大任漢有詐稱衛太子者
雋不疑斷以春秋蒯瞶之事宣帝與霍光嘉之曰公卿
大臣當用經術帝曰人臣須是知書宰相尤須有學也
楊安國對曰漢儒多引經决大事宰相必通一經帝謂
宋祁曰近代士人多不務通經但用一時之藝苟取富
貴葢進用高科者不十年便居顯位所以不勸也又曰
孫奭馮元有子孫在朝否祁對曰奭子瑜為崇文院檢
討元子譓監内衣庫帝問其才行何如祁以實對帝曰
二人名儒奭尤淳正祁曰奭在朝屢奏論事十月直史
館張揆上所著太元集解召對延和殿令探蓍得斷首
且言斷首準易之夬葢陽剛以決隂柔君子進小人退
之象帝悦擢天章閣侍制兼侍讀
皇祐元年四月戊子御邇英閣講論語在陳絶粮帝曰
夫子言君子固窮明聖人亦有否泰尔楊安國對曰聖
人雖坐亡遺照不與人同憂患然亦同天地否泰故用
有行藏易曰天地閉賢人隱若成湯繫于夏臺文王囚
于羑里周公居東孔子絶粮此同天地否泰之事也講
子曰賜也女以予為多學而識之者與帝曰夫子或為
帝王則無此與時君抗厲弟子抑掦之教乎安國對曰
夫子雖不王然其巍巍蕩蕩與堯舜一致經籍垂於萬
世君君臣臣父父子子夫子之力也講無為而治者其
舜也與帝曰若後代人君任臣得人代天工而不私者
人君亦可以無為也安國對曰陛下比年降手詔訪逮
羣臣欲以致無為也而當國之臣少能上副憂勤此群
下之罪也講言忠信行篤敬帝曰忠信篤敬不可斯須
而去也講直哉史魚帝曰蘧伯玉信君子矣而不若史
魚之直不以邦有道則仕邦無道則卷而懐之也安國
對曰聖意以蘧伯玉不若史魚欲戒不亮節之臣也庚
寅講師冕見子告之曰某在斯某在斯帝曰夫子可謂
不欺矣楊安國對曰誠如聖言五月癸巳講季氏篇帝
問遠人不服則修文徳以來之如何趙師民對曰文者
經緯天地之總稱君人之道撫之以仁制之以義接之
以禮示之以信皆文徳也帝曰然所先者無如信也師
民曰至誠者天下之大本仁義禮樂皆必由之陛下以
為最先此實聖道之要乙未講論語天下有道則禮樂
征伐自天子出天下無道則禮樂征伐自諸侯出自諸
侯出葢十世希不失矣自大夫出五世希不失矣陪臣
執國命三世希不失矣帝曰諸侯十世大夫五世陪臣
三世何謂也楊安國具以對又講戒之在得安國言人
老好貪帝曰今人云作子孫之計是也七月壬子帝朝
拜真宗神御回幸資善堂作詩先皇教善敞東闈菲徳
承宗賴慶暉為感儲筵驚嵗月因瞻臺像駐驂騑楹書
乍啓欽遺澤(堂中藏先/朝賜書)庭樹重攀記舊圍疇日學文親
政地仰懐慈訓倍依依九月壬寅講君子有九思帝曰
夫子語人君邪臣下邪楊安國對曰君子者通天子諸
侯兼公卿大夫夫子立教亦通臣下也講不學詩無以
言帝曰古人賦詩以言志詩人之志有譎諫者何也安
國具以對帝曰亦有觀威儀省禍福古人於賦詩見之
安國以春秋左氏傳鄭大夫子展伯有等賦詩以對曰
此觀威儀省禍福之明也丙午講鑽燧改火帝問其説
趙師民對曰古之聖王必上奉天時四時變化各隨木
性近世苟簡以為非治之具而廢之至於萬事皆不如
古丁未講惡居下流而訕上者帝曰何謂訕上楊安國
對曰人君若有闕失臣下當力正之若不能面諫而退
有後言居下流而訕上也講孔子曰殷有三仁焉帝曰
三人迹异何同為仁楊安國對曰三人各盡其所冝俱
為臣法故同稱仁辛亥講子張篇帝問子夏子張言交
孰優趙師民對曰聖人之道含覆廣大與天地參善者
進徳惡者改行子張之言實為優也帝然之癸丑講宗
廟之羙百官之富帝因問古之公卿大夫士皆有寝廟
與今同异丁度宋祁對曰古者公卿大夫世及所以子
孫守其宗廟近世公相或子孫衰弱墜失門戸雖有明
詔立家廟然恐不得如古帝因言近嵗公相家有子孫
微弱門戸乏主者軫惜久之十一月庚寅朔御崇政殿
召近臣三館臺諫官及宗室觀三朝訓鑑圖十二月辛
酉詔六日延和殿再坐召尚書虞部員外郎盧士宗講
周易令舊講筵學士上殿聴乙丑再御延和殿侍讀侍
講並赴命盧士宗講泰卦面除天章閣侍講賜紫章服
士宗楊安國所薦也是日詔右僕射賈昌朝赴講筵備
顧問不講書帝以昌朝前宰相又舊講臣特命之
二年三月己丑御邇英閤講周易帝曰易歴三古資九
聖無有代號今豈㳂近題云周也楊安國對曰伏羲氏
始畫八卦歴三古九聖無文以言惟周官三易云一曰
連山二曰歸藏三曰周易盖文王加周字以别于餘代
尔講乾卦帝曰聖人作易以通神明之徳類萬物之情
而設卦何取倚象也安國具以對帝又曰大哉乾元萬
物資始乃統天此人君所行之道爾安國對曰陛下乘
天地之正合日月之明先天而天弗違舜曰天之厯數
在爾躬然則帝王與天地同徳乃乾元統天之事豈非
陛下所行之道乎甲辰講易坤卦帝曰上六龍戰於野
何也楊安國對曰譬之權臣擅命作威作福蔽君耳目
不得聰明可移人心可覆國家苟辨之不早必有龍戰
之患也帝曰用六何謂利永正安國對曰乾之徳大故
能以羙利利天下坤之徳劣故惟能以利永正乆而能
正則無一朝一夕之患故曰以大終也壬子講易需卦
帝曰乾天也而在下坎水也而在上何也楊安國具以
對又講位乎天位以正中也帝曰以正中謂皇極之道
乎安國對曰九五乃天子之位以陽居尊而履中正為
一卦之主總陛下建皇極以御天下也甲寅講易師卦
字有與御名同音者帝謂王洙曰此字何訓對曰訓正
帝曰聖人文字不湏囘避恐妨義理洙曰不敢臣子於
君父之名臨文暫覩不無悚懼須至囘避帝曰但正言
之四月己卯讀前漢書東方朔傳至武帝微行數出帝
曰帝王每出須中嚴外辨何容易如此丁度對曰武帝
以承平日久藉文景之資所以窮志極欲帝曰若安寧
之時常思危亡之戒安有後悔又讀至籍提封爲上林
苑帝曰山澤之利當與民共之度對曰臣事陛下二十
年每奉徳音未嘗不憂勤天下此陛下祖宗以來家法
爾乙酉讀後漢書安帝紀史臣論推咎台衡謂災癘䇿
免三公帝曰莫若罪已以荅天𤯝宋祁曰陛下之言人
君之至徳也十一月丁酉講易元妄卦帝曰无妄之疾
何云勿藥有喜楊安國對曰凡疾之所起由有妄而來
九五居尊得位為无妄之主天下皆无妄而偶有疾非
己所致疾當自損可勿藥而喜也若人主剛正自修身
無虚妄而偶有災若堯湯水旱非已所招但順時修徳
勿須治理必欲除去不煩勞天下是有喜也然堯遭洪
水使鯀禹治之雖知災未可息且順民心鯀功不成者
災未息也禹能治水者災欲盡也是亦勿藥有喜之義
也今河水氾決歴五十年役天下兵民耗天下財用未
嘗息大河之患亦未嘗復故道也而兵民頓弊何啻百
千萬計地財委盡何啻億萬萬計恐民不堪命國力不
繼臣以為大河犬戎自古為患當如堯舜務順民心順
時修徳其災自息亦勿藥有喜也壬寅張揆讀後漢明
徳馬皇后紀至服大練抑止外家因言今妃族太盛不
可不裁損使保其家帝嘉納之
三年三月戊辰御邇英閤講易至山下有澤損君子以
懲忿窒欲帝曰人之情欲皆生於隂陽而節之在人楊
安國對曰臣以為人有六情喜怒哀樂好惡天有六氣
隂陽風雨晦明故人之生也天命之謂性而命人之所
禀以生也性人之所賦以分也言情則性之移也語欲
則性之肆也故六情相濫則喜生於風怒生於雨哀生
於晦樂生於明好生於陽惡生於隂故聖人取損象以
懲忿窒欲也帝然之四月辛丑講易鼎卦帝問九四之
象施之人事如何楊安國對曰鼎為烹餁成新之噐上
承至尊下又應初上承下施任重非㨿故折足而覆餗
矣其猶任得其人雖重而可勝非其人必有顛覆之患
帝曰任人不可不慎也乙巳講歸妹卦帝問楊安國隂
陽爻位所處安國具以對帝顧謂安國等曰朕長於深
宫易㫖微奥毎湏詳問卿等敷對時乆得無煩乎曽公
亮對曰安國以所學備承聖問豈敢言煩安國進曰臣
寡學淺陋無以上副聖問因降拜謝帝曰頼卿等宿儒
博學多所發明朕甚悅之雖盛暑亦未嘗倦但恐卿等
勞耳丁度復進曰自古帝王臨御日久非内惑聲色則
外窮兵黷武陛下即位三十年孜孜聖學雖堯舜之聰
明不是過也戊申講巽卦隨風巽君子以申命行事楊
安國言巽為風兩風相隨者申命令之謂也故先庚三
日後庚三日帝曰然風教君徳也安國對曰乾卦六爻
孔子備陳君徳遂命安國講乾之九五安國既講乃言
曰此帝王同天地之徳也五月辛亥楊安國講兌卦既
畢帝又命講謙卦壬子安國講渙卦既畢帝又命講泰
卦癸丑趙師民講節卦既畢帝又命講師卦九月辛酉
講既濟卦九五東鄰殺牛不如西鄰之禴祭實受其福
王洙曰禮說東鄰謂紂西鄰謂文王鄭以離為牛坎為
豕故東鄰殺牛紂無徳不如西鄰之禴祭文王有徳實
受其福也楊安國進曰王孔不取此義王弼云牛祭之
盛者禴祭之薄者九五以既濟之時物皆濟矣將何為
焉祭祀之盛莫盛修徳故黍稷非馨明徳惟馨孔穎逹
云九五履正居尊動不為妄修徳者也假有東鄰不能
修徳雖殺牛至盛不為鬼神所饗不如西鄰祭薄神明
降福也帝曰爻義既正洙以禮説亦可安國對曰周禮
二鄭有異同之論石渠有父子分爭之説庚午講極數
知來之謂占帝曰蓍䇿之數亦大衍之數也大衍有揲
耆之體有乾坤之䇿遂命王洙揲蓍得坎之艮令冩大
衍一章經注具䟽翌日進帝又問龜筮之事令進洪範
稽疑經注具䟽辛未講讀以翠芳亭橙實賜講筵官各
一枚丙子講古之葬者厚衣之以薪葬之中野不封不
樹帝曰葬固冝儉楊安國對曰五代周高祖其葬最儉
帝曰周高祖遺命止用紙衣瓦棺誠欲矯前代厚葬之
失講讀退傳宣卿等侍對時乆頗倦可於邇英後亭少
憩止丁度等翌日稱謝丁丑講讀官叅問聖躬畢面詔
當講讀臣僚立侍敷對餘皆賜坐侍於閤中天聖以前
講讀官皆坐侍自景祐以來皆立侍至是帝屢面諭以
經史義㫖須詳悉詢說卿等無乃煩倦否安國等進曰
不敢至是有詔遂為永制翌日丁度等奏謝十月癸未
詔丁度等前後漢書節義令撰序及名甲申丁度等請
名曰兩漢簡微前史精要詔以前史精要為名又詔撰
邇英閣後殿名乙酉丁度等請名曰詢猷隆儒清宴詔
以隆儒為名丙申詔楊安國等五經正義節解令先撰
序及名丁酉安國等請名曰五經義宗精義樞要詔以
五經精義為名丁丑帝飛白書筆法二字賜講讀官各
一軸時趙師民謁告歸青州命就賜之皇祐以後毎嵗
重午節必賜飛白書扇十二月己亥御延和殿楊安國
等上五經精義序進讀畢賜茶而退入内都知王守忠
傳㫖五經精義序俟覽畢降出辛丑降付邇英閣
　帝學卷五
欽定四庫全書
　帝學卷六　　　　　　　宋　范祖禹　撰
　　仁宗體天法道極功全徳神文聖武濬哲明孝皇
　　帝下
皇祐四年三月丙辰講尚書嘉言罔攸伏野無遺賢萬
邦咸寧帝曰此君所以戒臣下也楊安國對曰臣聞古
者君臣相接面稱不為諂廷諌不為謗臣能以嘉言進
君君能舍己從人故帝曰俞允若兹又復敕臣下也講
益曰吁戒哉儆戒無虞罔失法度帝曰是臣獻謨于君
也安國對曰益以戒舜亦獻謨也講水火金木土榖惟
修帝曰惟修者明順其性也安國對曰臣謹按洪範五
行傳一曰水其性智二曰火其性禮三曰木其性仁四
曰金其性義五曰土其性信此五者在天則其氣流行
在地則人所行用也中庸曰天命之謂性率性之謂道
修道之謂教王者常循其性行其道而修之所謂修也
講正徳利用厚生惟和帝曰惟和者不失其事也安國
對曰人君常正身修徳以御下利節用儉以阜財厚生
敦本以飬民此三者和則不失其事也戊辰御邇英閣
内出欹噐一陳於御坐前諭丁度等曰朕思古欹噐之
法試令工人制之以示卿等帝命以水注之中則正滿
則覆虚則欹率如家語荀卿淮南之説其法度精妙度
等列侍觀之帝曰日中則昃月盈則虧聖人有持滿戒
慎之守朕欲以中正臨天下當與列辟共守此道度等
拜曰臣等亦願以中正事陛下因言太宗時嘗作此噐
眞宗製欹噐論演先儒之義以垂戒帝曰然四月戊寅
御邇英閣帝作欹噐論後述一篇以申存亡虧成之鑑
示講讀官丁度等請宣布中外使知聖心所存帝曰但
欲使卿等見之不須宣布度曰臣等欲各傳本以章榮
遇帝曰可便以此本賜卿等皆拜而受之六月壬寅御
延和殿侍講學士上五經精義周易節解二十卷因言
尚書顧命禮記喪禮春秋家陪亂政舊所不講今纂集
精義所當去留上繫宸㫖帝曰先王吉凶之制百代所
遵不可以俗忌而簡去至於春秋喪亂之事皆有善惡
鑑戒人主冝聞之亦須存錄先儒于經籍有一字之誤
者朕常不敢改易但注以辨之况正經之義可輙芟去
邪九月甲寅丁度等上張揆修寫太元經乙卯詔召山
南東道節度使檢校太師同中書門下平章事賈昌朝
赴講筵丙辰詔賈昌朝未有差遣且令赴經筵俟有差
遣即不赴己未御邇英閤命賈昌朝講乾卦帝謂侍臣
曰昌朝位將相執經侍講朝廷羙事也翌日昌朝又手
䟽乾卦大㫖在上一爻夫爻在亢極必有凶災不即言
凶而言亢龍有悔者以悔中有可凶可吉之象若修徳
以濟世則免悔而獲吉也帝面賜手詔嘉奬以所陳卦
義付史館庚申講尚書微子篇帝曰微子箕子比干三
人孰優楊安國以論語孔子之言對是日詔賈昌朝已
差判許州令且在講筵候朝辭訖不赴乙丑賈昌朝奏
臣已治行李非晩朝辭乞更不赴講帝令且在講筵候
朝辭不赴丙寅講尚書大賚於四海而萬姓悦服帝曰
王者為政必順民心楊安國對曰臣嘗聞往者大河潰
决民室流亡過半存者三四陛下聖心震悼出内帑千
百萬以賙救之民悦仁服徳至今頌聲作焉己巳講尚
書洪範五事帝曰王者之用五事皆本於五行乎王洙
對曰王者治五行得其性則五事皆善故五事得則有
休徴五事失則有咎徴是以聖人克謹天戒以修其身
帝曰人君奉天在於修徳夙夜兢兢戒慎於未形尚恐
不至必俟天有譴告然後修徳此豈畏天之道也十月
戊寅詔俟講尚書畢講周禮令侍講以下與賈昌朝先
修節解以備講説十一月甲辰講尚書無逸帝曰朕深
知享國之君宜戒逸豫楊安國曰舊有無逸圖䟽於屏
間帝曰朕不欲坐席背聖人之言當書置之左右又命
丁度取孝經之天子孝治聖治廣要道四章對為右圖
因令王洙書無逸蔡襄書孝經又命翰林學士承㫖王
拱辰為二圖序而襄書之申寅御邇英閤侍講學士上
五經精義尚書節解三十卷
五年四月丁酉御邇英閤講冏命侍御僕從罔匪正人
帝曰君臣之際必誠意相通而後治道成楊安國對曰
陛下聰明文思從諌弗咈如水之走下視羣臣若僚友
自古盛王未之有也帝曰臣下能進忠言朕何惜夏禹
之拜癸卯御邇英閤侍講學士上五經精義禮記節解
九十卷九月戊寅鑄鼎十有二圓丘用五宗廟用七又
作鸞刀郊廟各一先是賈昌朝侍經筵帝問鼎卦聖人
亨以享上帝今郊何以無鼎昌朝不能對曰容臣退而
講求於是詔禮官議以為郊有亨牲進熟遂命阮逸胡
瑗鑄銅鼎制鸞刀帝親書鼎名曰牛鼎羊鼎豕鼎皆署
而刻之牛鼎其容一斛羊鼎五斗豕鼎三斗鸞刀亦親
書刀名而署之有司皆篆刻其下至神宗元豐元年詳
定郊廟奉祀禮文所議圓丘用犢不設羊豕俎及鼎奏
罷之壬辰再御延和殿侍讀學士上前史精要後漢書
三十卷十月甲寅再御延和殿侍講學士上五經精義
春秋節解八十卷
至和元年八月壬子召觀文殿大學士晏殊赴經筵賜
坐禮如宰相儀戊午知制誥賈黙言陛下日御邇英閤
召侍臣講讀經史其咨訪之際動關政體而史臣不得
預聞臣竊惜之欲乞令修起居注官入侍閤中事有可
書隨即記錄從之賜坐于御座之西南其後修起居注
石揚休言陛下有所宣諭咨訪而臣坐逺不盡聞慮記
錄或有所遺乃命侍立於講讀官之末九月丙寅王洙
上周禮禮噐圖先是洙講周禮帝命畫車服冠冕籩豆
簠簋之制及圖成上之己巳講周禮大荒大札則薄征
緩刑楊安國曰所謂緩刑者乃為過誤之民當嵗歉則
貰之閔其窮也今衆持兵仗劫粮廩一切寛之恐不足
以禁姦帝曰不然天下皆吾赤子也一遇饑饉州縣不
能存恤餓殍所迫遂至為盜又捕而殺之不亦甚乎
　臣祖禹曰書曰大哉王言又曰一哉王心仁宗皇帝
　之言可謂大矣視天下皆吾赤子仁宗皇帝之心可
　謂一矣造次不違於仁
士申王洙講周禮至三年大比則大攷州里以贊鄉大
夫廢興帝曰古者選士三嵗最為酌中今四五歳始一
詔下得無重抑多士乎不若裁減取人之數稍進古制
精於考擇則天下無遺滯之才矣
二年二月詔龍圖閣直學士兼侍讀張昪年髙免進讀
止令侍經筵以備顧問三月乙丑御邇英閤盧士宗講
周禮眡祲帝曰妖祥之興皆由人事召之君人者必在
修徳以承天意己卯講周禮大罍王洙曰祠天地之噐
以質信為本帝曰曹操不事質信而多詐忌何以事上
帝乎洙曰天地之徳非至誠之道至質之噐何以動之
張揆讀後漢書應劭議刑揆曰當漢獻帝亂世有司猶
能守法今天下奏獄或違法出罪負寃不伸水旱之災
未必不由此也帝曰祖宗以來多用中典奏讞者徃徃
貸之豈欲刑罰之濫乎丙戌王洙講周官典瑞共含玉
帝曰若使人用此而骨不朽豈如功名之不朽哉十月
丁未孫抃讀史記龜筴傳帝曰古人謀議動作必由此
乎抃曰古人凡有大疑既决之於己又詢之於衆猶謂
不有天命乎於是命龜以斷其吉凶所謂謀及乃心謀
及卿士謀及庻人謀及卜筮盖聖人貴誠不專人謀黙
與神契然後為得也帝然之壬子講周禮祭祀割羊牲
登其首王洙曰祭陽以其首首主陽也祭陰以其血血
主隂也神明不測故但以類而求之帝曰然天地簡易
非至誠其能應乎又講左氏傳鄭人鑄刑書洙曰子産
以鄭國之法鑄之於鼎欲使民知犯某罪有某罰也帝
曰使民知法而亂可止不若不知而自化也十一月丙
寅李淑讀大史公傳帝謂淑曰太史公欲行其道而不
果身不免於禍深可悲也顧其是非不謬於聖人眞良
史之才矣
六年三月乙酉御崇政殿召輔臣觀御書兖州至聖文
宣王廟榜龍圖閣直學士兼侍講錢象先善講説語約
而義明帝間有顧問必依經以對因諷諭政事遂及時
務有啓廸獻納之益前後留侍十五年特被恩禮毎乞
外官輒不許既去必見思而復召故事講官分日迭進
象先已得講知蔡州帝以象先行有日令獨徹所講秩
於是同列罷進者十日帝嘗詔講官凡經傳所載逆亂
之事皆直言毋諱侍講吕公著講春秋因言弑逆之事
皆臣子之所不忍言而仲尼書之春秋者所以深戒後
世人君欲其防微杜漸居安慮危使君臣父子之道素
明長㓜嫡庻之分早定則亂臣賊子無所萌其姦心故
易曰履霜堅氷至由辨之不早辨也
　臣祖禹曰古之人君好學者有之矣未有終身好之
　而不厭者也仁宗皇帝在位四十二年以堯舜為師
　法待儒臣以賔友邇英講學㳺心聖道終身未嘗少
　倦是以一言一動仁及四海如天運於上而萬物各
　遂其生於下其本由於學故也詩曰上天之載無聲
　無臭儀刑文王萬邦作孚言天徳不可得而至也欲
　法天者惟法文王而已法文王則可以至天徳矣臣
　願陛下欲法堯舜惟法仁宗而已法仁宗則可以至
　天徳矣
　
　
　
　
　
　
　
　
　
　
　
　
　
　
　帝學卷六
欽定四庫全書
　帝學卷七　　　　　　　宋　　范祖禹　撰
　　英宗體乾膺厯隆功盛徳憲文肅武睿神宣孝皇帝
　　神宗英文烈武聖孝皇帝上
英宗體乾膺厯隆功盛徳憲文肅武睿神宣孝皇帝初
在睦親宅閉門讀書終日未嘗燕遊慢戲服御儉素如
儒者吳王宫教授吳充進宗室六箴一曰視二曰聴三
曰好四曰學五曰進徳六曰崇儉仁宗以付大宗正司
帝書之屏風常視以自戒及為皇子召本宫教授周孟
陽為辭奏孟陽有所勸諭即謝孟陽而拜嘉祐七年遷
入内行李蕭然無異寒士有書數厨而已中外聞之相
賀八年四月即位十月輔臣請如乾興故事雙日召侍
臣講讀帝曰當俟祔廟畢擇日開經筵十二月己巳始
御邇英閤召侍讀侍講講讀經史講論語學而時習之
侍講吕公著曰說命曰王人求多聞時惟建事學於古
訓乃有獲然則人君之學當觀自古聖賢之君如堯舜
禹湯文武之所用心以求治天下國家之要道非若博
士諸生治章句解訓詁而已又講有朋自逺方來不亦
樂乎公著言自天子至於庻人皆湏朋友講習然士之
學者以得朋為難故有朋自遠方來則以為樂至於王
人之學則力可以致當世之賢者使之日夕燕見講勸
於左右又以左右之賢為未足於是乎訪諸巖穴求諸
滯淹則懐道抱徳之士皆不遠千里而至此天子之有
朋自遠方來者也其樂亦大矣又講人不知而不愠不
亦君子乎公著言在下而不見知於上者多矣然在上
者亦有未見知於下者也故古之人君政令有未孚人
心有未服則反身修徳而不以愠怒加之如舜之誕敷
文徳文王之皇自敬徳是也
治平元年四月甲申御邇英閤前此帝諭内侍任守忠
曰方日永講讀官久侍對未食必勞倦□今視事畢不
俟進食即御經筵故事講讀畢拜而退帝命毋拜後遂
以為常講論語宰予晝寝吕公著曰舊說宰予晝寢寐
也侍讀學士臣敞以為禮君子晝不居於内夜不居於
外宰予晝居於寝故孔子非之帝自即位感疾至是猶
未全安多不喜進藥吕公著講論語子之所慎齊戰疾
因言有天下者為天地宗廟社稷之主其於齋戒祭祀
必致誠盡恭不可不慎古之人君一怒則伏尸流血則
於興師動衆不可不慎至於人之疾病常在乎飲食起
居之間衆人所忽聖人所慎况於人君任大守重固當
節嗜欲遠聲色近醫藥為宗社自受不可不慎帝納其
言為之俛首而動容自是毎因講進戒帝必肅然講論
語九人而已吕公著曰舊説其一人謂文母侍讀學士
臣敞以為子無臣母之理有婦人焉葢邑姜也自古有
道之君必求賢妃貞女以為内助朝夕警戒然後可以
成徳故詩羙后妃能輔佐君子易稱家道正而天下定
矣講卑宫室公著曰昔周宣王初即位更為儉宫室小
宗廟而致中興之功後世人君多務盛宫闕之制窮土
木之工欲以夸四方而示後人輔弼之臣雖蕭何謝安
猶不免此惑殊不知夏禹周宣恭儉之徳可以垂羙於
萬世也帝因輔臣奏事語及吕公著歐陽修曰公著為
人恬静而有文帝曰比於經筵講解甚善六月己亥詔
曰雖王子之親其必由學惟聖人之道故能立身若昔
大猷自家刑國今一祖之後諸宗之支亦嘗著令於前
命官以訓或兼職他邸或備位終年誘導之宜滅裂無
狀蓋命不持固事遂因循特詔近臣並薦能者使成童
而上講誦經書小學之居通逹名數朝夕勸善日月計
能固當漸漬簡編敦修志業與其趨異端而無守豈若
就有道而自修居常謹思戒在中止其子弟不率教約
俾教授官本位尊長具名申大宗正司量行戒責教授
官不職不能勉勵大宗正司察訪以聞初帝以宗室自
率府副率以上八百餘人其奉朝請者四百餘人而教
學之官六員而已因命増置凡皇族年三十以上者百
十三人置講書四員年十五以上者三百九人増置教
授五員年十四以下者别置小學教授十二員并舊六
員為二十七員以分教之帝謂韓琦等曰凡事之行患
於漸乆而怠廢况為學之道尤戒中止諸宗室之㓜者
仍須本位尊長常加率勵庶不懈惰可召舍人諭此意
作詔戒勉之故有是詔丙午詔曰朕嗣守丕業率循舊
章惟皇屬之敦和命宗臣而董正累聖承繼百年盛隆
宗社慶靈本支蕃衍念其性本於仁厚宜廣學以勤修
顧其日益於衆多必増員而統理外已詔於儒學各選
經師内仍擇於親賢共司屬籍庻乎恊賛其職並修厥
官糾乃非違以正為率勉夫怠墮惟善是從帝既命増
置宗室學官以謂宗室數倍於前而宗正司事亦滋多
乃増置同知大宗正事一員以宗惠為之而降是詔九
月詔以五日開邇英閤至重陽節當罷侍講吕公著司
馬光言陛下始初清明宜親近儒雅講求治術願不惜
頃刻之間日御經筵從之
帝御邇英閣未嘗發言有所詢問二年十月侍講司馬
光上言臣聞易曰君子學以聚之問以辨之論語曰疑
思問中庸曰有弗問問之弗知弗措也有弗辨辨之弗
明弗措也以此言之學非問辨無由發明今陛下若皆
黙而識之不加詢訪雖為臣等踈淺之幸竊恐無以宣
暢經㫖禆助聖性望陛下自今講筵或有臣等講解未
盡之處乞賜詰問或慮一時記憶不能詳備者許令退
歸討論次日别具劄子敷奏庶幾可以輔稽古之志成
日新之益帝嘉納之壬子龍圖閣直學士兼侍講盧士
宗知青州士宗在侍從逾十五年因對乞補外入辭帝
謂曰學士忠純之操朕固素知豈當久處外邪且命再
對
三年四月辛丑命龍圖閣直學士兼侍講司馬光編集
歴代君臣事迹於是光奏曰臣自少以來略渉羣史竊
見紀傳之體文字煩多雖以衡門專學之士往往讀之
不能周浹况於帝王曰有萬幾必欲徧知前世得失誠
為未易竊不自揆常欲上自戰國下訖五代正史之外
旁采它書凡闗國家之興衰繫生民之休戚善可為法
惡可為戒王者所宜知者略依左氏春秋傳體為編年
一書名曰通志其餘浮冗之文悉刪去不載庻幾聽覽
不勞而聞見甚博私家區區力不能辦徒有其志久而
無成鄉曽以戰國時八卷上進幸䝉賜覧今所奉詔㫖
未審令臣續成此書或别有編集其續此書欲乞亦以
通志為名其書上下貫穿千有餘歳固非愚臣所能獨
修伏見韶州翁源縣令劉恕將作監主簿趙君錫皆有
史學為衆所推欲望差此二人與臣同修庻早成書詔
從之而令接所進書八卷編集俟書成取㫖賜名其後
君錫父喪不赴命太常博士國子監直講劉攽代之六
月壬子改清居殿曰欽明召直龍圖閣王廣淵書洪範
於屏帝謂廣淵曰先帝臨御四十年天下承平得以無
為朕方屬多事豈敢自逸故改此殿名因訪廣淵先儒
論洪範得失廣淵對以張景所得最深以景為七篇進
明曰復召對延和殿帝曰景所説過先儒遠矣以三徳
為馭臣之柄尤為善論朕遇臣下常務謙柔聽納之間
則自以剛斷此屏置之坐右豈特無逸之戒也
　臣祖禹曰英宗皇帝潛徳藩邸修身好學故仁宗以
　知子之明付畀大業及即位首勸宗室以學葢帝以
　身先之知學之益不學之損也又諭輔臣凡學之道
　戒在中止聖訓豈不大哉
神宗英文烈武聖孝皇帝嘉祐八年五月始聽講讀於
東宫天資好學尋繹讀問有至日昃内侍言恐饑當食
上曰聽讀方樂豈覺饑耶英宗以上讀書太多嘗遣内
侍止之當講讀正衣冠拱手雖大暑未嘗使人揮扇待
宮僚有禮伴讀王陶入侍上率弟顥拜之陶讀舜本紀
言舜孝友事大愛慕之又讀商書紀仲虺作誥因取尚
書讀之至志自滿九族乃離上曰微子去之是也
治平四年正月上即位九月壬寅以御史中丞司馬光
為翰林學士兼侍讀學士先是光言張方平不當叅知
政事臣是人言臣言果是則方平當罷若其非是則臣
當遠貶今兩無所問而臣復還翰林仍加羙職未曉所
謂乞察臣所言是非知通進銀臺司吕公著亦言不當
遽罷光中丞封還制書上手詔光得卿奏及謂因前日
論方平不當故有易命此乃卿思之誤非朕本意也朕
以卿經術行義為世所推今將開延英之席比得卿朝
夕討論敷陳治道以箴遺闕故命進讀資治通鑑此朕
之意皎然易見也况命卿之㫖在二十六日登對前苟
朕以言事罪卿豈復遷卿羙職必諒朕誠更勿横慮可
即授告敕吕公著所以封還者蓋不知此意耳俟對日
朕亦當諭㫖十月己酉初御邇英閤召侍臣講讀經史
退上獨留吕公著謂曰朕以司馬光道徳學問欲常勸
講左右非謂其言事也公著復奏遂解銀臺司甲寅司
馬光初進資治通鑑上親製序面賜光令候書成日冩
入又賜潁邸舊書二千四百二卷壬戌上出知鳯州梁
泉縣令范亦顔所上書及濮廟議命邇英閤講讀官定
奪仍宣諭立濮王廟非先帝本意先是七月亦顔以前
嘉州夾江縣令投撿上書曰中庸曰非天子不議禮是
禮惟天子可得而議也仁宗皇帝無子子英宗而付以
天地之大業盛徳也英宗皇帝即大位服三年日夜惴
慄恐墜休緒大孝也詔議變禮以尊所生不忘本也濮
安懿王之於英宗伯父也原所生之徳而尊其號冠之
以所封之濮明止一國非所以兼天下也於是右司諫
劉庠侍御史張紀殿中侍御史張唐英監察御史裏行
唐淑問等言亦顔小臣敢為欺罔以白為黒惑亂天聽
詿誤聖朝挾邪亂政漸不可長乃降亦顔下縣主簿尉
熈寧元年四月庚申翰林學士兼侍講吕公著等言竊
尋故事侍講者皆賜坐自乾興以後講者始立而侍者
皆坐聽臣竊以謂侍者可使立而講者當賜坐乞付禮
官考議詔太常禮院詳定以聞後判太常寺韓維刁約
同知太常禮院胡宗愈言臣等竊謂臣侍君側古今之
常或賜之坐蓋出優禮祖宗以來講説之臣多賜坐者
以其敷暢經藝所以明先王之道道之所存禮則加異
太祖開寶中李穆薦王昭素於朝召對便殿賜坐令講
易乾卦太宗端拱中幸國子監升輦將出顧見講坐因
召學官李覺講説覺曰陛下六飛在御臣何敢輙升髙
坐太宗為之降輦令有司張帟幕設别坐詔覺講易之
泰卦今列侍之臣尚得環坐執經而講者顧使獨立於
前則事體輕重誠為未安臣等以為宜如天禧舊制以
彰陛下稽古重道之意判太常寺龔鼎臣蘓頌周孟陽
同知太常禮院王䚸劉攽韓忠彦言臣等竊謂侍從之
官見於天子若賜之坐有所顧問猶當避席立語况執
經人主之前本欲便於指陳則立講為宜若謂傳道近
於為師則今侍講解説舊儒章句之學耳非有為師之
寔豈可專席安坐以自取重也又朝廷班制以侍講居
侍讀之下祖宗建官之本意重輕可知矣今若使侍講
輙坐其侍讀當從何禮若亦許之坐則侍從之臣毎有
進説皆當坐矣且乾興以來侍臣立講歴仁宗英宗兩
朝行之且五十年豈可一旦以為有司之失而輕議變
更乎今人主之待侍臣由始見以及畢講皆賜之坐其
尊徳重道固已厚於三公矣尚何加焉其講官侍立伏
請仍舊初孫奭坐講仁宗尚㓜跂案以聽之奭因請立
講論者不以為是王安石兼侍講請復乾興以前故事
使預聽者立亦坐之日少而立侍之日多於是公著等
遂同建明已而衆議不同上以問曽公亮公亮但稱臣
侍仁宗書筵亦立後安石因講賜留上面諭曰卿當講
日可坐安石不敢坐遂已十月壬寅詔講筵權罷講禮
記自今講尚書先是王安石次未當講上命安石講至
曽參易簀安石曰聖人以義制禮其詳至于牀第之間
君子以仁行禮其勤見於將死之際上稱善未幾安石
言禮記所載多駁雜乞今講尚書故有是㫖講甘誓予
則孥戮汝吕公著曰古之仕者世禄若身以罪戮則子
降為皁𨽻人失位死不入兆域如此之類皆恥累其世
父子兄弟罪不相及賞善及子孫罪惡止其身非并殺
其子也講天乃錫王勇智上曰何以獨言勇智吕公著
對仲虺方稱成湯能伐夏救民故以勇智言之然聖人
之徳當如易所謂聰明睿智神武而不殺者然後可為
盡善矣
　
　
　
　
　
　
　
　
　
　
　
　
　
　帝學卷七
欽定四庫全書
　帝學卷八　　　　　　　宋　范祖禹　撰
　　神宗英文烈武聖孝皇帝下
熈寜三年九月戊辰初御邇英閤講讀己巳召御史中
丞吕公著來旦赴經筵公著以臺丞侍講又兼經筵職
遇講讀即赴十一月庚辰司馬光講資治通鑑漢紀至
曹參代蕭何為相國一遵何故規因言參以無事鎮撫
海内得守成之道故孝惠高后時天下晏然衣食滋殖
上曰使漢常守蕭何之法久而不變可乎光曰何獨漢
也夫道者萬世無弊夏商周之子孫苟能常守禹湯文
武之法雖至今存可也武王克商曰乃反商政政由舊
雖周亦用商政也書曰母作聰明亂舊章然則祖宗舊
法何可變也漢武帝用張湯之言取高帝法紛更之盗
賊半天下宣帝用高帝舊法但擇良二千石使治民而
天下大治元帝初立頗改宣帝之政丞相衡上疏言臣
竊恨國家釋樂成之業虚為此紛紛也陛下視宣帝元
帝之為政誰則為優荀卿曰有治人無治法故為治在
得人不在變法也上曰人與法亦相表裏耳光曰苟得
其人則無患法之不善不得其人雖有善法失先後之
施矣故當急於求人而緩於立法也壬午吕惠卿講咸
有一徳因言法不可不變先王之法有一嵗一變者正
月始和置於象魏是也有五嵗一變者五載一廵守考
制度於諸侯是也有一世一變者刑罸世輕世重是也
有百世不變者父慈子孝兄友弟恭是也前日司馬光
言漢守蕭何之法則治變之則亂臣竊以為不然惠帝
除三族罪妖言令挾書律文帝除收孥令安得謂之不
變哉武帝以窮兵黷武奢淫厚斂而盜賊起宣帝以綜
覈名實而天下治元帝以任用恭顯殺蕭望之而漢道
衰皆非由變法與不變法也夫法弊則必變安得坐視
其弊而不變邪書所謂無作聰明亂舊章者謂實非聰
明而强作之非謂舊章不可變也光之措意蓋不徒然
必以國家近日多更張舊政因此䂓諷必以臣制置三
司條例及看詳中書條例故發此論也臣願陛下深察
光言苟光言為是則當從之若光言為非陛下亦當播
告之修不匿厥指召光詰問使議論歸一上召光前謂
曰卿聞吕惠卿之言乎惠卿之言如何光對曰惠卿之
言有是有非惠卿言漢惠文武宣元治亂之體是也其
言先王之法有一嵗一變五嵗一變一世一變則非也
正月始和置於象魏者乃舊章也非一嵗一變也亦猶
州長黨正族師於四孟月朔屬民而讀邦法也豈得為
時變月變邪天子恐諸侯變禮易樂故五載一廵守有
變亂舊章者則削黜之非五嵗一變法也刑罰世輕世
重者蓋新國亂國平國隨時而用非一世一變也且治
天下譬如居室弊則修之非大壊不更造也大壊而更
造必得良匠又得美材今二者皆無有臣恐風雨之不
庇也講筵之官皆在此乞陛下問之三司使掌天下財
不才而黜可也不可使兩府侵其事今為制置三司條
例司何也宰相以道佐人主安用例苟用例而已則胥
史足矣今為看詳中書條例司何也惠卿曰司馬光備
位侍從見朝廷事有未便即當論列有官守者不得其
守則去有言責者不得其言則去豈可但已光曰前者
詔書責侍從之臣言事臣嘗上疏指陳得失如制置條
例司之類盡在其中未審得進逹聖聽否上曰見之光
曰然則臣不為不言也至於言不用而不去此則臣之罪
也惠卿責臣實當其罪臣不敢逃上曰相與共講是非
耳何至乃爾王珪進曰司馬光所言蓋以朝廷所更之
事或為利甚少為害甚多者亦不必更耳因目光令退
王珪進讀史記光進讀資治通鑑畢降階將退上命遷
坐􁁉於閾内御榻之前皆命就坐王珪禮辭不許乃皆
再拜而坐左右皆避去上曰朝廷毎更一事舉朝士大
夫詾詾皆以為不可又不能指名其不便者果何事也
珪對曰臣疎賤在闕門之外朝廷之事不能盡知借使
聞之道路又不能知其虚實也上曰據所聞言之光曰
朝廷㪚青苗錢兹事非便今閭里富民乘貧者乏無之
際出息錢以貸之俟其収穫責以榖麥貧者寒耕熱耘
僅得斗斛之收未離場圃已盡為富室奪去彼皆編戸
齊民非有上下之勢刑罰之威徒以富有之故尚能蠶
食細民使之困瘁况縣官督責之嚴乎臣恐細民將不
聊生矣吕惠卿曰司馬光不知此事彼富室爲之期害
民今縣官為之乃所以利民也昨者青苗錢令民願取
者則與之不願者不强也光曰愚民知取債之利不知
還債之害非獨縣官不彊富民亦不彊也臣聞作法於
凉其弊猶貪作法於貪弊將若何昔太宗平河東立和
糴法時米斗十餘草束八錢民樂與官為市其後物貴
而和糴不解遂為河東世世患臣恐異曰之青苗亦如
河東之和糴也上曰陜西行之乆矣民不以為病也光
曰臣陜西人也見其病不見其利朝廷初不許也而有
司尚能以病民况今立法許之乎上曰坐倉糴米何如
王珪等皆起對曰坐倉甚不便朝廷近罷之甚善上曰
未嘗罷也光曰今京師有七年之儲而錢常乏若坐倉
錢益乏米益陳奈何惠卿曰坐倉得米百萬石則嵗減
東南百萬之漕以其錢供京師何患無錢光曰東南錢
荒而米狼戾今不糴米而漕錢棄其有餘取其所無農
末皆病矣侍講呉申起曰光言至論也光曰此皆細事
不足煩聖慮陛下但當擇人而任之有功則賞有罪則
罰此則陛下職也上曰然文王罔攸兼於庻言庻獄庻
慎惟有司之牧夫正謂此也上復與衆人講論治道至
晡後王珪等請起上命賜湯復謂光曰卿勿以嚮者吕
惠卿之言遂不慰意光對曰不敢遂退
三年四月癸未司馬光讀資治通鑑漢賈山上疏言秦
皇帝居滅絶之中不自知因言從諫之美拒諫之禍晏
子曰和與同異水火醯醢鹽梅皆相反之物宰夫濟其
不及以泄其過若羮已鹹復濟以鹽已酸復濟以梅何
可食也伊尹戒大甲有言逆於汝心必求諸道人之情
誰不欲人順已而惡其逆惟聖賢知順之損知逆之益
譬如酒醴雖適口而醉人藥物雖苦口而除病是以臣
之於君剛則和之柔則掖之明則晦之晦則明之非故
相反欲裁其有餘補其不足以就皇極耳若逆己者即
黜降順己者即不次㧞擢則諂諛日進忠正日疎非廟
社之福也上曰舜墍讒說殄行若臺諫欺罔為讒安得
不黜光曰臣因進讀及之耳時事臣不敢妄論也丁亥
司馬光讀資治通鑑漢張釋之論嗇夫利口光曰孔子
稱惡利口之覆邦家夫利口何至覆邦家蓋其人能以
是為非以非為是以賢為不肖以不肖為賢人主苟以
是為非以非為是以賢為不肖以不肖為賢則邦家之
覆誠不難矣
十年八月丙午御邇英閤講詩上問侍講沈季長曰豐
年言秋冬報良耜何以止言秋報季長對畢上又問豐
年不言報上帝良耜何以疊言報社稷季長對畢上曰
此終始之詩也十月庚辰侍讀鄧潤甫陳襄讀史記因
言司馬遷史載秦漢以來君臣事迹有不足以陳於陛
下之前者如吕不韋傳之類是也上曰若此之類皆闕
之勿讀沈季長黄履奏講詩畢不知進講何經上曰先
王禮樂法度莫詳於周宜講周禮
元豐元年三月辛巳御邇英閤沈季長講周禮八法上
曰或言邦治或言官治何也季長對畢上曰然壬午侍
讀學士吕公著讀後漢書畢上留公著極論治體至三
皇無為之道釋老虚寂之理公著問上曰此道高遠堯
舜能知之乎上曰堯舜豈不知公著曰堯舜雖知之然
常以知人安民爲難此所以為堯舜也上又論前世帝
王曰漢髙祖武帝有雄材大略髙祖稱吾不如蕭何吾
不如韓信至張良獨曰吾不如子房蓋以子房道高尊
之故不名也公著曰誠如聖諭上又曰武帝雖以汲黯
為戅然不冠則不見後雖得罪猶以二千石禄終其身
公著曰武帝之於汲黯僅能不殺耳上又論唐太宗公
著曰太宗所以能成王業者以其能屈己從諫耳上臨
御日乆羣臣畏上威嚴莫敢進䂓至是聞公著言竦然
敬納之丁亥黄履講八柄上曰坐而論道謂之三公而
八柄非太宰所得與何也履對畢上曰然辛卯沈季長
講九賦上曰或言關市之賦或言關市之征何也季長
對畢上曰然癸巳黄履講九式上曰賔客之式次於祭
祀而八政七曰賔何謂也履對畢上曰然四月丙寅沈
季長講小宰掌建邦之宫刑以治王宫之政令凡宫之
糾禁上曰政令糾禁詳略如何季長對畢上曰言凡宫
之糾禁則是不止於王宫又及於諸侯也八月戊辰黄
履講宰夫之職正嵗書其能者與其良者而以告於上
上曰或言詔王廢置或言以官刑詔冢宰而誅之或言
以告而誅之或言以告於上何也履對曰詔冢宰者詔
冢宰而已以告而誅之以告於上者或詔王或告王及
官長皆不得專也上曰或三年或嵗終則書能否告之
以為廢置此獨於正嵗何也豈非舊嵗之所考書以告
乎履曰然
二年六月辛酉左諫議大夫安燾等上諸司式上閲講
筵式開講罷講申中書上曰此非政事何豫中書可刋
去之
六年四月壬申御邇英閤蔡卞講周禮司市上曰先王
建官治市獨如此其詳何也卞對曰先王建國面朝而
後市朝以治君子市以治小人不可略也上曰市衆之
所聚詳於治衆故也後世治市之法闕略今可求而復
乎卞對曰先王之時有鄉有遂有朝有市其事相須也
七年十二月戊辰端明殿學士司馬光上資治通鑑五
代紀三十卷資治通鑑自治平三年置局毎修一代史
畢上之至是書成總二百九十四卷目錄考異各三十
卷上諭輔臣曰前代未嘗有此書過荀悦漢紀遠矣輔
臣請觀之遂命付三省仍令速進入以光為資政殿學
士降詔奬諭
　臣祖禹曰神宗皇帝即位之初多與講讀之臣論政
　事於邇英君臣傾盡無有所隱而帝天資好學自强
　不息禁中觀書或至夜分其勵精勤政前世帝王未
　有也自熈寧至元豐之末間日御經筵風雨不易盖
　一遵祖宗成憲以為後世子孫法也可不念哉
　臣祖禹拜手稽首曰三皇之時至質略矣伏羲始開
　人文神農以下皆有師聖人之徳莫大於學在易乾
　之六爻龍徳變化皆聖人也九二曰見龍在田孔子
　曰龍徳而正中也由學以聚之問以辨之故天下文
　明九三曰君子終日乾乾孔子曰進徳修業欲及時
　也至於九五飛龍在天則與天地合其徳與日月合
　其明與四時合其序與鬼神合其吉凶先天而天不
　違後天而奉天時聖人之徳莫盛於此由學以致之
　也九二九五皆曰利見大人盖非學則不能為大人
　故堯舜稽古垂衣裳而天下治聖學之要也掦雄曰
　學之為王者事其已乆矣堯舜禹湯文武汲汲仲尼
　皇皇其已久矣學始於伏羲至於成王易詩書所稱
　聖人所述爲萬世法由漢以下其道不純故可稱者
　鮮自古以來治日常少亂日常多推原其本由人君
　不學也恭惟本朝累聖相承百三十有二年四方無
　虞中外底寜動植之類蒙被涵飬徳澤深厚遠過前
　世皆由以道徳仁義文治天下人主無不好學故也
　陛下廣覽載籍歴觀前世創業之主守文之君有如
　祖宗之皆好學者乎由三王至於五代治安長久有
　如本朝之百年太平者乎今人有寶噐且猶愛惜之
　恐其傷缺况祖宗百三十餘年全盛之天下可不務
　學以守之乎臣又聞學則必問問然後為學中庸曰
　君子尊徳性而道問學致廣大而盡精微極高明而
　道中庸皆所以為天下法也堯有衢室之問舜有總
　章之訪動必咨於四岳孔子稱舜之大智曰好問仲
　虺戒湯曰好問則裕學者聖之先務也問者學之大
　方也文王詢於八虞而諮於二虢度於閎夭而謀於
　南宫諏於蔡原而訪於辛尹重之以周召畢榮所以
　能成其聖也武王訪於箕子成王問於尹佚四聖維
　之衆賢翼之是以為太平之天子能持盈守成夫豈
　由他哉唯彊於學問而已今臣所錄八篇上起伏羲
　下訖神宗㐲惟陛下憲道於三皇稽徳於五帝軌儀
　於三代法象於祖宗集羣聖之所行體乾健之不息
　則四海格於泰和萬年其有永觀矣臣拜手稽首謹
　上
　
　
　
　
　
　
　
　
　
　
　
　帝學卷八
