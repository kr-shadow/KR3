#+TITLE: 宣和書譜-宋-闕名
#+DATE: 2016-06-11 12:23:23
#+SOURCE: github.com/kanripo/KR3h0026 master d19eb760                
欽定四庫全書　　　　　子部八
　宣和書譜　　　　　　　藝術類一(書畫之屬/)
　　提要
　　　　(臣/)等謹案宣和書譜二十卷不著撰人名字
　　　　記宋徽宗時内府所藏諸帖盖與畫譜同時
　　　　所作也首列帝王諸書為一卷次列篆𨽻為
　　　　一卷次列正書四卷次列行書六卷次列草
　　　　書七卷末列分書一卷而制誥附焉宋人之
　　　　書終于蔡京蔡卞米芾殆即三人所定歟芾
　　　　京卞書法皆工芾尤善于辨别均為用其所
　　　　長故宣和之政無一可觀而鑑賞則為獨絶
　　　　也蔡絛鐡圍山叢談稱所見内府書目唐人
　　　　硬黄臨二王至三千八百餘幅顔魯公墨迹
　　　　至八百餘幅大凡歐虞褚薛及唐名臣李太
　　　　白白樂天等書字不可勝記獨兩晉人則有
　　　　數矣至二王破羌洛神諸帖真竒殆絶盖亦
　　　　偽多焉云云今書所載王羲之帖僅二百四
　　　　十有三王獻之帖僅八十有九顔真卿帖僅
　　　　二十有八盖其著于錄者亦精為汰簡魚目
　　　　之混罕矣乾隆四十三年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　宣和書譜卷一
　　厯代諸帝(后附/)
　　　晉
　　　　武　帝
　　　唐
　　　　太　宗　　　　　　明　皇
　　　　肅　宗　　　　　　代　宗
　　　　德　宗　　　　　　宣　宗
　　　　昭　宗　　　　　　則　天
　　　梁
　　　　太　祖　　　　　　末　帝
　　　周
　　　　世　宗
晉武帝司馬氏諱炎字安世文帝之子也司馬氏執魏
國威柄凡三世矣至武帝時神器始歸之獨江左有吳
皓者擅五十九年之業一旦用王濬唾手而得故天下
始一於晉夫可謂繼志述事之主然以憂勤得之以佚
樂弃之其後東西分裂而為两晉後世論優劣咸自武
帝始喜作字於草書尤工落筆雄徤挾英勇之氣毅然
為一代祖豈齪齪戲弄筆墨之末以取勝者惜乎不克
終譽而信賈充之謀捨衞瓘之忠不為經遠計以貽翼
子故為有為者之所痛恨也今御府所藏草書二
　　　　我師帖　　　　　　善消息帖
唐太宗李氏諱世民高祖之次子有隋末首建大議起
太原入長安取天下如運諸掌故史稱除隋之亂比迹
湯武致治之美庶幾成康夫可謂近古之英主方天下
混一四方無虞乃留心翰墨粉飾治具雅好王羲之字
心慕手追出内帑金帛購人間遺墨得真行草二千二
百餘紙來上萬幾之餘不廢模倣先是釋智永善羲之
書而虞世南師之頗得其體太宗乃以書師世南然嘗
患戈脚不工偶作戩字遂空其落戈令世南足之以示
魏徴徴曰今窺聖作惟戩字戈法逼真太宗歎其高於
藻識然自是益加工焉世南既亡以褚遂良侍書凡人
間所上羲之帖惟遂良究其真贗故所學尤勝嘗謂朝
臣曰書學小道初非急務時或留心猶勝弃日然亦未
有不學而得者朕少時臨陣料敵以形勢為主今吾學
書亦然又嘗作筆法指意筆意三説以訓學者葢所得
其在是歟復善飛白一日宴三品以上於𤣥武門作飛
白以賜臣下椉酒争取以為娛樂置𢎞文館選貴遊子
弟有字性者出禁中所藏書令斆學焉海内有善書者
亦許遣入館由是十年間翕然向化一日作真草屏幛
以示羣臣其筆力遒勁尤為一時之絶又嘗贊羲之傳
痛論字學固亦見其髣髴觀夫淵源變態出於筆端者
信非一日之習其所由來遠矣今御府所藏一十有四
　　　正書
　　　　詔勑
　　　行書
　　　　詔勑　　　　　　　道德勑
　　　　禊宴詩　　　　　　江叔帖
　　　　藝韞帖　　　　　　好謙帖
　　　　真蹟帖　　　　　　枇杷子帖
　　　　魏仲思改名勑
　　　草書
　　　　九仙門勑　　　　　晩來勑
　　　　手勑　　　　　　　無為帖
唐明皇諱隆基睿宗第三子也其英武該通具載本紀
臨軒之餘留心翰墨初見翰苑書體狃於世習鋭意作
章草八分遂擺脫舊學觀其枇張九齡表賜裴耀卿詩
與夫嘉賓之勑五王之贊議者言其豐茂英特斯亦天
稟如八分書北京義堂與東岳封禪碑雖出於當時學
士共相摹勒然其風格大體皆有所授竇臮賦其書以
謂風骨巨麗碑板崢嶸思如泉而吐鳯筆為海以吞鯨
亦足以狀其瑰偉也今御府所藏二十有五
　　　隷書
　　　　五王贊　　　　　　法空字
　　　　喜雪篇　　　　　　太一字
　　　行書
　　　　賜趙宣王等勑　　　訪道勑
　　　　嘉賓勑　　　　　　賜李含光勑二
　　　　批答李含光表修齋二
　　　　批答李含光表謝賜　批答李含光表投璧
　　　　批答李含光表起居　批答李含光表香信
　　　　批答李含光表謝修功德
　　　　批答張九齡謝知制誥表
　　　　批答楊勵俗等表
　　　　批答裴耀卿等雪篇表
　　　　批答裴耀卿等賀雨表
　　　　批答裴耀卿等奏謝宣示聖㫖
　　　　賜裴耀卿等詩　　　鶺鴒頌
　　　　送虚已赴蜀川詩　　春臺望雜言
唐肅宗諱亨明皇第三子也天性仁孝好學不倦明皇
酷愛與諸子異開元二十五年乃立為太子明皇幸蜀
父老遮道乞留太子平賊葢當時人心已知歸矣迨其
以天下元帥提孤軍抗衡漁陽卷地之衆日消月化雷
驅電掃終使海嶽一清宗廟如故真不愧主器之託也
即位之明年遣韋見素迎上皇自蜀還京使明皇感悟
自謂吾始得為天子父不其美歟其盛德成功雖未足
以比迹湯武而至于削平禍亂再造唐室亦傑然用武
之君是以若郭子儀李光弼之徒真天下豪傑之士功
名為中興第一皆肅宗善將將而能御之要知英主自
有真也肅宗早嵗時明皇為選佳士如賀知章等侍讀
左右氣味漸摩曾非一日又當明皇在御以行書八分
章草書為時矜式肅宗以子職侍東宮方温凊定省間
得無過庭之訓是宜行書亦有家法而其氣韻與能字
者爭衡也今御府所藏行書七
　　　　賜李含光勑二　　　批答郭子儀表
　　　　批答李季卿表　　　批答李含光表修齋
　　　　批答李含光表修功德
　　　　批答李含光表錫縑
唐代宗諱豫肅宗長子也明皇諸孫百餘人代宗最長
為嫡皇孫聰明寛厚喜怒不形於色好學强記深於易
象宵旰之暇留心翰墨於行書益工大抵有唐自太宗
以還世相祖襲至代宗家學未墜論其筆力則非有太
宗明皇超邁之氣然亦有足觀者今及見者春日雨晴
燕諸王與夫秋中月夜之詩筆法勁媚尚可以追配昔
人云今御府所藏行書七
　　　　南郊口號　　　　　嵗功贊
　　　　守嵗詩　　　　　　秋中月夜詩
　　　　秋日詩　　　　　　重陽詩
　　　　春日雨晴燕諸王詩
唐德宗諱适代宗長子也初在宗藩譽望已著性識强
敏一經於目往往不待學而能其所以自任者亦復如
此齒胄之年便為綂帥既總萬幾頗勵精治道思前王
能事以壯大猷故羣臣章奏來上皆即批答筆無滯思
翰墨落落可觀大抵唐以文皇喜字書之學故後世子
孫尚得遺法至於張官置吏以為侍書世不乏人良以
此也陸䞇以内相輔贊奏牘動千百言度其可否從違
常與䞇所陳相當而流離兵火遺散不復收是以存者
無幾觀其行書筆意亦不愧前人云今御府所藏行書
一
　　　　批答趙惠伯表
唐宣宗諱忱憲宗第十三子也性嚴重寡言宮中以為
不慧然精於聽斷而專事明察其所以黜陟臣下皆出
於已至於手寫詔勑而人一被識擢則為時之榮遇大
抵傷於太察而無復仁恩之意自是唐室至宣宗而復
蹇矣當時法書之盛如裴休輩尚能追步顔栁故諸宗
承襲太宗之學皆以翰墨流傳至宣宗復以行書稱葢
其典刑猶在也今御府所藏行書三
　　　　賜李叢勑　　　　　賜李叢手勑
　　　　賜李叢手詔
唐昭宗諱曄懿宗第七子也為人明倩多喜作書字初
有志興復慨然思得非常之材相圖囘治具惜無以助
之當是時錢鏐以節制領浙右雖稱臣不乏貢賦而實
霸有一方信英雄也然昭宗於此乃能籠絡駕馭推赤
心置人腹中使鏐終唐室而不二心者昭宗實有以歸
之也觀其以衣襟書賜鏐當時不能無意其書雖不稱
於世而興復之志於斯可見矣今御府所藏行書一
　　　　賜錢鏐衣襟書
唐則天順聖皇后武氏諱曌并州文水人凛凛英斷脫
去鉛華脂韋氣味椉高宗溺愛而窺覦竊起遂能不出
重闈深密之地駕馭英雄使人人各為其用不旋踵踝
移唐室使之善自退託有周南卷耳之志則其用心豈
减古賢后妃哉惜乎不知出此乃欲以牝雞司晨宜乎
不克令終而張柬之等起而復子明辟也新史貶而傳
之舊史以謂窮妖白首良以為訓攷其出新意持臆說
增减前人筆畫自我作古為十九字曰□(天/)□(地/)□(日/)
□(月/)○(星/)□(君/)□(年/)□(正/)□(臣/)曌(照/)□(戴/)□(載/)□(國/)□
(初/)□(證/)□(授/)􁜷(人/)□(聖/)□(生/)當時臣下章奏與天下書
契咸用其字然獨能行於一世而止唐之石刻載其字
者知其在則天時也雖然亦本於喜作字初得晉王導
十世孫方慶者家藏其祖父二十八人書跡摹搨把翫
自此筆力益進其行書駸駸稍能有丈夫勝氣今御府
所藏行書一
　　　　夜宴詩
梁太祖朱氏諱温批答賀表行書字體雖純熟然乏氣
韻當是筆吏所書方時温以唐之臣子盜竊神器故多
引瑞物為受命之符唐王天下以土德而繼土者莫若
金於是梁以金承之而色尚白所有之郡縣至有以白
烏白兔白鸚鵡白鹿為獻者此表獻白鹿也其奏章之
臣則有若韓建有若楊陟有若薛貽矩實在開平即位
之嵗是其區區急於符契以厭人心曾不知三代受命
不約而應如黄龍輔舟銀溢山赤烏流王屋以表殊休
者亦固有自時其承正綂又厯年滋久且無非應天順
人而作如温者偶以黄巢餘黨椉不利之際初云歸順
終乃攘奪其自視治世一顯諸侯為不足况復區區引
符命哉今御府所藏行書一
　　　　御批祥瑞表
梁末帝諱瑱太祖温第四子也以唐文德元年生於東
京美容儀為人沈厚未嘗妄語言喜與聞人儒士遊唐
光化元年授河南府叅軍温受禪封瑱均王偽鳯厯元
年二月瑱即位瑱無他伎喜弄翰墨多作行書批勑大
者或近盈尺筆勢結密有王氏羲獻帖法流傳到今覽
之便知非侍書者所能及也今御府所藏行書一
　　　　正明勑
周世宗柴氏諱榮睿武孝文皇帝太祖聖穆柴后之姪
也丱嵗事君后以孝謹聞太祖愛之及長委以主器之
重乃克負荷迨其繼明在御因任舊臣相與紹述前烈
増大基構摧高平之陣而勍敵挫氣還秦鳯之封而逺
土開疆以至江北燕南取之如拾荆自非英傑之主能
克家若是耶故宜神武之略氤氲盤礴發於筆端其運
用處自己過人遠甚觀賜張昭詔有行書法亦可見其
略也今御府所藏行書一
　　　　賜張昭詔
　
　
　
　
　
　
　
　宣和書譜卷一
欽定四庫全書
　宣和書譜卷二
　　篆書敘論
篆書所自來遠矣其古文科斗之書已見於鼎彞金石
之傳其間多以形象為主而文彩未備也自古文科斗
之法廢而後世易以大篆而大篆實出史籀也籀在周
宣王時為太史氏其書今之所存者石鼓是也以其籀
之所創故名之曰籀書以其為太史氏而得名故又謂
之曰史書若夫小篆則又出於大篆之法改省其筆畫
而為之其為小篆之祖實自李斯始然以秦穆公時詛
楚文考之則字形真是小篆疑小篆已見於往古而人
未之宗師而獨李斯擅有其名按秦初并天下丞相李
斯欲罷其不與秦文合者當時字畫惟古文與大篆耳
豈李斯别為小篆以異之耶自斯而降至漢得一許慎
魏得一韋誕而風流文物猶足以追往古而名一世信
斯文之出特非小補自漢魏以及唐室千載間寥寥相
望而終唐室三百年間又得一李陽冰篆跡殊絶自謂
蒼頡後身觀其字真不愧古作者五代時南唐偽主李
煜割據江左輕如鴻毛有一徐鉉篆畫高古人亦為之
改觀信此學之在世其存亡與人為重輕也至于今益
端獻王及章友直皆以篆學得名傑然作一家法今得
其自唐以來七人録之于左曾非濫竽以進者若夢英
之徒為種種形似遠取名以流後世如所謂仙人務光
偃薤之篆是皆不經語學者羞之兹故不録
　　篆書
　　　唐
　　　　李陽冰　　　　　　衞　包
　　　　唐元度　　　　　　釋元雅
　　　宋
　　　　益端獻王　　　　　徐　鉉
　　　　章友直
唐李陽冰字少温趙郡人官至將作少監善詞章留心
小篆迨三十年初見李斯嶧山碑與仲尼延陵季子字
遂得其法乃能變化開合自名一家推原字學作筆法
論以别其㸃畫又嘗立說謂於天地山川得其方圓流
峙之形於日月星辰得其經緯昭囘之度近取諸身遠
取萬類幽至於鬼神情狀細至於喜怒之舒慘莫不畢
載後人不足以明此於是誤謬滋多義理掃地雖李斯
之博雅以束為束蔡邕之知書以豊作豐故孔壁之餘
文汲冡之舊簡所存無幾幸天未喪斯文宗㫖在已其
自許慎至是作刋定說文三十卷以紀其學人指以為
蒼頡後身方時顔真卿以書名世真卿書碑必得陽冰
題其額欲以擅連璧之美葢其篆法玅天下如此議者
以蟲蝕鳥迹語其形風行雨集語其勢太阿龍泉語其
利嵩高華岳語其峻實不為過論有唐三百年以篆稱
者惟陽冰獨步舒元輿作玉筯篆志亦曰陽冰之書其
格峻其力猛其功備光大於秦斯倍矣此直見上天以
字寶瑞吾唐其知言哉今御府所藏篆書三
　　　　孝德訓　　　　　　新驛記
　　　　千文
唐衛包京兆人官至尚書郎史無其傳獨見於書家工
八分小篆且通字學其作字㸃畫不妄發落筆必左規
右矩以倒薤篆書鷦鷯賦信由積學所致故為書品所
録昔王羲之初學衞夫人小楷不能造微入玅其後見
李斯曹喜篆蔡邕隷八分於是楷法高四海况其下羲
之數十等者豈可捨其模倣而無師自正耶若衞包之
書論其入法度之域則可謂其飄逸絶塵則未也今御
府所藏薤葉篆書一
　　　　鷦鷯賦
唐元度不知何許人也精于小學動不離規矩至於推
原字畫使有指歸横斜曲直偏傍上下必就楷則考其
用意精深非特記姓名而已真可列於六藝施之後學
得以模倣故作九經字様辯證謬誤又為十體曰古文
曰大篆曰小篆曰八分曰飛白曰薤葉曰垂針曰垂露
曰鳥書曰連珠網羅古今繩墨葢亦無遺然責其疎放
縱逸則非所長太宗時待詔翰林論書最詳惜其出於
法中而不能遺法以見意是以議者譏其太膠云今御
所藏書四
　　　篆書
　　　　千文
　　　正書
　　　　論書　　　　　　　十體書二
釋元雅不載於傳好古喜學於科斗小篆各為千文以
隷書識其側其科斗小篆筆意淳古而隷書復灑然不
惡亦不謬於用心也且隷書生於篆而篆法又祖科斗
推本而言則字字固有源流不容妄作元雅者既以隷
而求篆又縁篆而作科斗則其知所本矣復於每體各
為千字則又見所學進修而該備歟初梁武帝得羲之
千字令周興嗣次之自爾書家每以是為程課如智永
草千文多至於八百本其說謂學者以千字經心則自
應手和心得可與入道若至八百本之多則定足以垂
世然惟知書者然後能道此若元雅亦有一於是今御
府所藏科斗小篆一
　　　　二體千字文
宋
皇叔益端獻王英宗第四子也姿表頴拔睂宇如畫年
十二已若成人侍講受經畧不少懈暨長貫通經傳每
造朝進退可度百辟聳觀在藩邸請小學官以教諸子
詩禮之訓不絶于家遇下寛恕有細過略而不問手編
普惠乘間集効方以利物為意多藏藥石親視和劑以
拯病者至於留意翰墨而飛白篆籀皆造其玅嘗效唐
元度夢英作篆籀十八體又復出衆體之外作八體學
者多宗之嘗盡六幅絹作一字筆力神俊非積學不能
至此復善畫墨竹如老師匠其立朝輸忠得古賢臣之
大節已具載畫録矣此得其略云今御府所藏篆書一
　　　　二十六體篆
徐鉉字鼎臣江左人仕江南偽主李煜官至御史大夫
以文雅為世推右來使本朝一時士人想望其風采江
南既平隨煜歸朝當太宗時直學士院典誥命稱得體
留心隷書嘗患字畫汩以俗學乃以隷字録說文如蠅
頭大累數萬言以訓後學尤善篆與八分識者謂自陽
冰之後續篆法者惟鉉而已在江左日書猶未工及歸
于我朝見李斯嶧山字摹本自謂㝠契乃搜求舊字焚
擲畧盡悟昨非而今是耳後人跋其書者以謂筆實而
字畫勁亦似其文章至於篆籀氣質高古幾與陽冰竝
驅爭先此非私言天下之言也嘗奉詔挍定許慎說文
三十卷行于世又謂自暮年方得喎匾法識者然之今
御府所藏篆書七
　　　　大道不器賦上下二　蟬賦一
　　　　篆隷二　　　　　　千文二
章友直字伯益閩人博通經史不以進取為意工玉筯
字學嘉祐中與楊南仲篆石經於國子監當時稱之太
常少卿元居中出領宿州素喜其書且富有之至宿則
盡所有摹諸石以廣其傳縁此東吳之地多其篆蹟友
直既以此書名世故家人女子亦莫不知筆法咄咄逼
真人復寶之說者云自李斯篆法之亡而得一陽冰陽
冰之後得一徐鉉而友直在鉉之門其猶游夏歟今御
府所藏篆書一
　　　　二經堂歌
　　隷書敘論
秦并六國一天下欲愚黔首自我作古往往非昔而是
今故以李斯變大篆以程邈作隷文種種有不勝言者
然而或足以垂法而利民宜後世有取焉此隷所由作
初邈以罪繫雲陽獄覃思十年變篆為隷得三千字一
日上之始皇稱善釋其罪而用為御史當時此書雖行
獨施於𨽻佐故名曰𨽻又以赴急速官府刑獄間用之
餘尚用篆此天下始用隷字之初也然而後人發臨淄
塜得齊太公六世孫胡公之棺棺之上有文隱起字同
今隷按胡公先始皇時已四百有餘年何為已有隷法
豈是書元與篆籀相生特未行於時耶若邈者既知此
體乃自作一家法而上於秦特以解雲陽之難耳不然
何胡公之棺有是哉其後漢有蔡邕魏有鍾繇得其遺
法筆意飛動㸃畫間一一成形斷碑墨本幾滿天下厯
千餘年精神如在學者仰之如景星鳯凰爭先見之為
快是豈可多得歟然斯道高古非世俗通行之書以故
闕然不講久矣唐開元年時主􁀙然知隷字不傳無以
矜式後學乃詔作字統四十卷專明隷書於是間得人
以應其求如韓擇木之徒是矣然則學之興廢繫其時
哉
唐
韓擇木昌黎人也官至工部尚書散騎常侍工隷兼作
八分字隷學之玅惟蔡邕一人而已擇木乃能追其遺
法風流閑媚世謂蔡邕中興焉擇木書法傳於時者為
多如以隷書天台桐柏觀記後世謂得其筆意信不虚
矣又觀杜甫贈李潮八分歌云尚書韓擇木騎曹蔡有
鄰開元以來數八分潮也奄有二子成三人甫固不妄
許可則知擇木亦於八分學復為世之所稱可知今御
府所藏四
　　　𨽻書
　　　　桐柏觀記　　　　　張載劍閣銘
　　　八分書
　　　　曹子建表　　　　　心經
　
　
　
　
　
　
　
　宣和書譜卷二
欽定四庫全書
　宣和書譜卷三
　　正書敘論
字法之變至隷極矣然猶有古焉至楷法則無古矣在
漢建初有王次仲者始以隷字作楷法所謂楷法者今
之正書是也人既便之世遂行焉而或者乃謂秦羽人
王次仲作此書獻始皇以赴急疾之用始皇召之不至
欲加刑而次仲化禽飛去此語幾於志怪學者之所不
道然亦不載其事以别之也此書既始於漢於是西漢
之末隷字石刻間雜為正書若屬國封陌茹君等碑亦
班班可攷矣降及三國鍾繇者乃有賀尅捷表備盡法
度為正書之祖東晉聿興風流文物度越前世如王羲
之作樂毅論黄庭經一出於世遂為今昔不貲之寶後
日雖有作者詎能過之東晉而下亘宋暨齊爰及李唐
至我本朝其中得魏晉風氣者亦落落有人焉皆是豪
傑之士尚友於千嵗之上者也今得其正書者凡四十
有四人在魏則有鍾繇在宋則有蕭思話在齊則有王
僧䖍在唐則有元稹褚遂良栁公權顔真卿徐浩輩二
十有八人在五代則有薛貽矩輩五人以至本朝則有
八人其間如宋綬蔡襄石延年之徒皆與古作者並驅
爭衡為一代法故皆不沒其實而以時次之
　　正書一
　　　魏
　　　　鍾　繇
　　　宋
　　　　蕭思話
　　　齊
　　　　王僧䖍
　　　隋
　　　　薛道衡
　　　唐
　　　　褚遂良　　　　　　顔真卿
　　　　徐　浩　　　　　　元　稹
　　　　李商隱　　　　　　栁公權
魏
鍾繇字元常潁川長社人也官至太傅工正隷行草八
分尤長於正隷繇初求蔡邕筆法於韋誕誕祕而不傳
輒搥胸嘔血幾至於斃魏太祖以五靈丹救之得活及
誕死繇盜發其塜遂得邕法於是學書益進雖窮晝夜
無少間輟卧則以手畫被被為之穿故其書遂與羲獻
索衞相後先若魏受禪碑劉禹錫言王明為文梁鵠作
字鍾繇刻石世為三絶則繇濳心字畫可知矣世以繇
正隷如郊廟既陳爼豆斯在梁武帝亦謂如雲鶴遊天
羣鴻戲海豈虚言哉繇晚病膝每許以乗車趣朝後三
公有疾遂以為故事當時為之榮今御府所藏正書一
　　　　賀尅捷表
宋
蕭思話南蘭陵人官至侍中方十許嵗時未知書以博
奕遊遨為事好騎屋棟打腰鼓侵惱鄰里人多患之稍
長遂折節讀書作字於是聲譽籍甚初學書於羊欣下
筆緜密娉婷當時有鳬鷗雁鶩遊戲沙汀之比至于行
草之工則有連岡盡望勢不斷絶之玅其風流媚好殊
不在羊欣下故蕭行范篆楊真孔草所以著論於袁昂
也然所得乃其正書耳今御府所藏正書一
　　　　奏事帖
齊
王僧䖍瑯琊臨沂人官至侍中曽祖洽以書稱于時羲
之洽之族弟獻之洽之族姪至僧䖍家傳之學不墜喜
文史善音律作正書頗工初法獻之而尤尚古直若溪
澗含冰岡巒被雪雖極清肅而比獻之風流藴藉則所
不逮初宋文帝見其書素扇歎曰非惟迹逾獻之方當
器雅過之嘗與僧䖍賭書畢謂僧䖍曰誰為第一僧䖍
曰臣書第一陛下亦第一上笑曰卿可謂善自謀矣孝
武帝以書名自負僧䖍祕而不耀常用拙筆書秘而為
自安計泰始中出為吳興太守與獻之實接武郡人以
為榮嘗為飛白題尚書省壁曰圓行方止物之定質修
之不已則溢高之不已則慄馳之不已則躓引之不已
則逸是故去之宜疾當時嗟賞以比座右銘子慈字伯
寶官至侍中冠軍善行書謝超宗見慈學書謂慈曰卿
書何如僧䖍公答曰慈書與大人猶鷄之比鳯葢超宗
即鳯之子也超宗慚而退時以為名答今御府所藏二
　　　正書
　　　　御史帖　　　　　　陳情帖
隋
薛道衡字元卿河東汾隂人官至内史侍郎生六嵗而
孤遂能刻意學問甫十三嵗通左氏春秋甞作贊以嘉
之頗有詞致如宿語自爾聲譽益彰左僕射楊遵彦見
而歎曰一代偉人也為文必杜門高卧㝠搜精思故每
一篇出則傳播人口然未聞以善書稱者豈以文掩之
耶葢文章字畫同出一道特源同而𣲖異耳但要時以
古今澆之不爾則塵生其間下筆作字處便同衆人觀
道衡和南正書一帖亦非泯泯衆人之筆也今御府所
藏正書一
　　　　和南帖
唐
褚遂良字登善錢塘人官至尚書右僕射河南公博學
通識有王佐才工隷楷文皇嘗歎曰虞世南死無與論
書者魏徴曰褚遂良下筆遒勁甚得王羲之體文皇即
召見令遂良侍書文皇嘗購王羲之書天下爭以為獻
然以真贗莫能辨遂良獨能區别如辨白黑無得以舛
惑遂良初師世南晚造羲之正書尤得媚趣論者况之
瑶臺青𤨏窅映春林嬋娟美女不勝羅綺葢狀其豐豓
雕刻過之而殊乏自然耳遂良嘗問世南曰某書何如
永師曰吾聞彼一字直五萬公豈得若此者何如歐陽
詢曰聞詢不擇紙筆皆能如志公豈得若此者遂良曰
既然何更留意於此世南曰若使手和筆調遇合作者
亦深可貴尚遂良於是喜而退遂良喜作正書其磨崖
碑在西洛龍門孟法師碑在長安國子監聖教序在長
安慈恩塔中皆世所著聞者今御府所藏一十
　　　正書
　　　　謝表文　　　　　　帝京詩
　　　　樂毅論　　　　　　石研帖
　　　　大洞内祝隱文
　　　行書
　　　　枯木賦
　　　草書
　　　　臨王羲之永興帖　　臨王羲之中郎帖
　　　　臨王羲之二謝帖　　摹王羲之官舍帖
顔真卿字清臣師古五世從孫瑯琊人官至太子太師
封魯郡公初登進士第又擢制科以御史出使河隴五
原大旱為決寃獄而雨乃降一郡霑足人呼為御史雨
守平原日河朔二十三郡皆陷賊平原獨以有備完奏
至明皇為之歎息想見其人然為奸邪輩所疾盧把尤
不喜李希烈陷汝州把固遣真卿宣詔士論惜之而真
卿必行見希烈知其不可以訓罵而死之惟其忠貫白
日識高天下故精神見於翰墨之表者特立而兼括自
篆籀分隷而下同為一律號書之大雅豈不宜哉論者
謂其書㸃如墜石畫如夏雲鈎如屈金戈如發弩此其
大槩也至其千變萬化各具一體若中興頌之閎偉家
廟碑之莊重仙壇記之秀穎元魯山銘之深厚又種種
有不同者葢自有早年書千佛寺碑已與歐虞徐沈暮
年之筆相上下及中興以後筆力迥與前異亦其所得
者愈老也歐陽脩獲其斷碑而跋之云如忠臣烈士道
德君子端嚴尊重使人畏而愛之雖其殘闕不忍弃也
其為名流所高如此後之俗學乃求其形似之末以謂
蠶頭燕尾僅乃得之曾不知以錐畫沙之玅其心通而
性得者非可以糟粕議之也嘗作筆法十二意備盡師
資之學然其正書真足以垂世今御府所藏二十有八
　　　正書
　　　　旌節勑　　　　　　顔允南父惟正贈告
　　　　顔允南母商氏贈告　潘丞竹山書堂詩
　　　　朱巨川告　　　　　疎拙帖
　　　行書
　　　　爭坐前帖　　　　　爭坐後帖
　　　　送文殊碑文帖　　　頓首夫人帖
　　　　與李光顔太保帖　　蔡明遠鄱陽帖
　　　　劉太冲帖　　　　　劉中使帖
　　　　開府帖　　　　　　盧侯帖
　　　　瑶臺帖　　　　　　篆籀帖
　　　　中夏帖　　　　　　湖州帖
　　　　送書帖　　　　　　乞米帖
　　　　乞脯帖　　　　　　縑緗帖
　　　　馬病帖　　　　　　送辛晃序
　　　　祭伯父濠州刺史文(唐臣題跋/)
　　　　祭姪季明文
徐浩字季海越州人官至太子少師擢明經有文辭張
說一見竒之謂浩後來之英也繇魯山主簿薦為集賢
挍理肅宗立繇襄州刺史召授中書舍人四方詔令多
出浩手遣辭贍速而書法至精帝喜之寵絶一時浩父
嶠之善書初以法授浩至浩益工撰法書論一篇為時
楷模嘗書四十二幅屏八體皆備草隷尤勝論者謂其
力如怒猊抉石渇驥犇泉葢浩書鋒藏畫心力出字外
得意處往往近似王獻之開元以來未有比者寫花蕚
樓碑甚工頃長安興慶池西南巢賊之亂兵火剥壞無
復存者袁昂嘗評其書謂如南朝士大夫徒好尚風範
終不免寒乞以浩書殊乏天才而窘在繩律故爾然議
者以謂不然嘗作書法以示子姪盡述古人積學所致
真不易之論且浩以書名其玅實在楷法也今御府所
藏正書三
　　　　朱巨川告　　　　　小字存想法
　　　　寶林寺詩
元稹字微之河南人也相穆宗贈尚書右僕射少孤授
學於母十五以明經中第相繼應制科擢第一及典詞
誥務在純厚時流慕之文體為之一變所長惟歌詩歆
豓一時天下稱元和體其詩名與白居易相上下人目
之為元白及其在越與詩人竇群賡酬又稱蘭亭絶唱
每一詞出往往播之樂府其楷字葢自有風流藴藉俠
才子之氣而動人睂睫也要之詩中有筆筆中有詩而
心畫使之然耳今御府所藏正書一
　　　　寄蜀人詩
李商隱字義山懷州河内人官至工部員外郎初擢進
士第又中㧞萃選王茂元出守河陽深愛其材辟於幕下
妻之以女復佐令狐楚授以章奏之學遂得名一時當
時工章奏者如温庭筠之徒俱以是相夸號三十六體
葢其為文瑰邁竒古不可跂及觀其四六藁草方其刻
意致思排比聲律筆畫雖真亦本非用意然字體妍媚
意氣飛動亦可尚也今御府所藏二
　　　正書
　　　　月賦
　　　行書
　　　　四六本藁草
栁公權字誠懸公綽之弟京兆人博貫經術通音律元
和中擢進士第穆宗朝以夏州書記入奏帝曰朕常於
佛廟見卿筆蹟思之久矣即拜右拾遺侍書學士帝問
公權用筆法對曰心正則筆正帝改容悟其筆諫也文
宗嘗與聨句帝曰人皆畏炎熱我愛夏日長公權屬曰
薰風自南來殿閣生微凉他學士皆屬繼帝獨詠公權
者命題于壁字率五寸帝歎曰鍾王無以過也宣宗時
召升殿作字賜以銀綵且令自書謝狀勿拘真行欲以
為珍翫也然其書名達于外夷往往以貨貝購之當時
大臣之家碑誌非公權書以子孫為不孝凡公卿以書
貺遺葢鉅萬至奴盜其杯盂而貯笥縢識如故公權知
而笑曰銀杯羽化矣人益服其德量云然公權之書得
名正其楷法耳今御府所藏十有一
　　　正書
　　　　度人經二　　　　　清淨經
　　　　隂符經　　　　　　心經
　　　　寄藥帖
　　　行書
　　　　宫相帖　　　　　　撿領帖
　　　　蘭亭帖　　　　　　紫絲鞋帖
　　　　簡啟草藁
　
　
　
　
　
　宣和書譜卷三
欽定四庫全書
　宣和書譜卷四
　　正書二
　　　唐
　　　　蕭　遘　　　　　　陸　扆
　　　　李　磎　　　　　　詹　鸞
　　　　顧紹孫　　　　　　陸希聲
　　　　楊　鉅　　　　　　崔　遠
　　　　張　顗　　　　　　鄭　賨
　　　　戎　昱　　　　　　趙　模
唐
蕭遘字得聖蘭陵人瑀之遠孫也瑀武德初帝委以樞
筦内外百務悉瑀關決或引升御榻呼曰蕭郎官至左
僕射遘咸通中擢進士第累遷司空封楚國公遘負大
節以王佐自任慕李德裕為人及當國風采峭整天子
器之始王鐸主貢舉而得遘後與遘竝顯遘善事之僖
宗曰遘善事長大臣和予之幸也遘曰不止以長乃鐸
門生僖宗笑曰鐸選士朕選宰相卿無負我自瑀逮遘
凡八葉宰相名德相望與唐盛衰世家之盛古未之有
遘之字畫雖罕傳於世觀其景公幽公二帖筆蹟有廊
廟之氣而足規矩學者未易到也今御府所藏二
　　　正書
　　　　景公帖
　　　行書
　　　　幽公帖
陸扆字文祥蘇州嘉興人丞相䞇之族孫後客於陜因
以家焉擢進士第累遷翰林學士扆工屬文當時制詔
落筆而就同僚自以為不及昭宗嘗作賦召令學士皆
和之扆時預焉賦成文不加㸃獨先衆人帝覽而歎之
曰貞元時陸䞇吳道元兄弟善内廷文後無繼者今朕
得之頗加優重史稱扆之才敏速若注射信不誣矣亦
善作真字嘗有贈辯光草書歌筆蹟不减古人翰墨耀
映真可尚也今御府所藏正書一
　　　　贈辯光草書歌
李磎字景望江都人也自㓜好學登進士第相昭宗官
至太子少師贈司徒家世藏書多至萬卷時號李書樓
喜著述善注解學者宗之以為指南真儒相也其書見
於楷法處是宜皆有勝韻大抵飽學宗儒下筆處無一
㸃俗氣而暗合書法兹胸次使之然也至如世之學者
其字非不盡工而氣韻病俗者政坐胸次之罪非乏規
矩耳如磎能破萬卷之書則其字豈可以重規疊矩之
末當以氣韻得之也今御書所藏正書一
　　　　送辯光詩
詹鸞不知何許人也作楷字小者至蠅頭許位置寛綽
有大字法書唐韻極有功近類神仙吳彩鸞慕彩鸞故
名焉昔李赤之慕李白司馬相如之慕藺相如葢類是
也彩鸞以書唐韻名於時至今斷紙餘墨人傳寶之今
鸞於斯亦然故知鸞於此不凡今御府所藏正書二
　　　　唐韻上下
顧紹孫亡其世系作正書類鍾繇所謂似之而非者葢
涇渭同流則清濁相去不得不爾自三代書契降及漢
末無慮數變三國鼎立之初人材竝用靡有孑遺惟字
學闕然不講繇於是時不溺流俗傑然追古為一家法
而議者謂其豐筋多力有雲遊雨驟之勢後學鮮有繼
者如紹孫雖竭其智力寧有一於是哉然久假不歸烏
知非有特其學之未至耳今御府所藏正書一
　　　　儒素帖
陸希聲吳人也官至左僕射家世有書名其六世伯父
柬之以草書高天下議者有喬松倚壁野鶴盤空之語
四世祖景融又以博學工書擅名亹亹相繼至希聲一
出遂能復振家法為佳子弟而希聲尤善屬文通經史
喜著述且精於正書則祖武風流頓還舊觀錢若水常
言古之善書鮮有得筆法者唐陸希聲得之凡五字擫
押鈎格抵自言出自二王斯與陽冰得之希聲後授之
辯光辯光入長安為翰林供奉而希聲尚未達以詩寄
之云筆下龍蛇似有神天池䨓雨變逡廵寄言昔日不
龜手應念江頭洴澼人後得其法者為一時之絶今御
府所藏正書一
　　　　贈辯光詩
楊鉅史失其傳喜作字得正書體其沈著處有類鍾繇
而㸃畫則栁公權法也當時贈辯光草書詩序者無慮
數十人而各出一家之見以附載於文獨鉅之立論以
性之與習自是兩途有字性不可以無學有字學者復
不可以無性故其為言曰習而無性者其失也俗性而
無習者其失也狂葢以謂有規矩繩墨者其習也至於
超詣絶塵處則非性不可二者相有以相成相無以相
廢至此然後可以論書歟又為說曰羲之七子獨獻之
能嗣其學則知用此以求古人庶幾天下書眼同一綱
紐耳噫鉅之能為此論則能知書之病也夫今御府所
藏正書一
　　　　贈辯光草書序
崔遠其先博陵人也曾祖廷同州刺史子八人皆有時
譽世以擬荀氏八龍珙左僕射琯吏部尚書璵河中府
節度使餘竝據顯位世以為榮璵子澹官至吏部侍郎
有才名舉止秀峙時謂玉而冠者遠澹之子也有文而
風致整峻世慕之曰飣座梨言座之所珍也遷中書侍
郎後為右僕射自咸通後有名其家厯臺閣藩鎮者數
十人天下推士族之冠觀其筆跡雖不傳於世然贈辯
光帖其楷體可喜想見其家範云今御府所藏正書一
　　　　送辯光詩
張顗莫知其系官至左司郎中㓜好學喜作真書字體
謹嚴率倣栁公權而自成一家公權之學出於顔真卿
加以盤結遒勁為時所重議者以謂如驚鴻避弋飢鷹
下鞲葢以言其風骨峻極而少和淑之氣焉顗雖未足
以方公權之工而風致近古用筆有力亦可貴也觀其
所書贈辯光詩云金殿聖人看縱筆玉堂詞客盡裁詩
則顗不獨工於書而尤長於賦詠也今御府所藏正書
一
　　　　贈辯光詩
鄭賨史所不載不知何許人也所見者翰墨之傳天復
中挈家自華至陳遷徙無常席不暇煖亦未嘗須臾廢
詞翰也觀其以楷法題經藏詩云萬藴千牌次碧牙縹
牋金字間明霞而筆法清古有羲獻典則雖名不顯於
世大率唐人篇章字畫縱復不造古人極致處然亦各
有一家風致今御府所藏正書一
　　　　題經藏詩
戎昱不知何許人也建中間為䖍州刺史作字有楷法
其用筆類段季展然筋骨太剛而殊乏婉媚故雅德者
避之嘗書其自作早梅詩云應縁近水花先發疑是經
春雪未消豈有得於此者宜其字特竒崛葢是挾勝氣
以作之耳且古人作字或出於一手而優劣相望者偶
在一時之得意與否耳昱自寫其詩是亦其得意處故
其筆力不得不如是之健然求其左規右矩則一出焉
一入焉而不見其至也今御府所藏正書一
　　　　早梅詩
趙模史闕其傳不知何許人也模喜書工臨倣始習羲
獻學集成千文其合處不减懷仁然古勁則不迨葢翰
墨之祖必語羲獻而師之者世難其人如晚生輩以家
學相承為一律非不以王氏為宗然其泥於形似而俗
惡凡下者病在索馬於唐肆浮屠氏懷仁乃能稍得故
步固不易得然至於犇逸絶塵處則又不可以同日而
語若模之書復出懷仁下則所謂思其上者不可得又
思其次池噫古人真難到耶觀模集書一帖頗工楷法
信前人之論為不謬今御府所藏正書一
　　　　模集千文
　
　
　宣和書譜卷四
欽定四庫全書
　宣和書譜卷五
　　正書三
　　　唐
　　　　許　渾　　　　　　張欽元
　　　　楊　庭　　　　　　景　審
　　　　鈕　□　　　　　　女仙吳彩鸞
　　　　道士杜光庭　　　　道士梁元一
　　　　釋曇林
　　　五代
　　　　錢　鏐　　　　　　李　璟
　　　　薛貽矩
唐
許渾不知何許人也丱角為詩已能超出童稚及長秀
發頗為流輩所推正書字雖非專門而灑落可愛想見
其風度渾作詩似杜牧俊逸不及而美麗過之古今學
詩者無不喜誦故渾之名益著而字畫因之而竝行也
大中初守監察御史以疾告歸端居佚老有詩集行于
世今御府所藏正書二
　　　　今體詩上下(烏絲欄/)
張欽元亡其傳官至奉禮郎作真字喜書道釋經然不
墮經生之學其逺法鍾繇惟恐失真但去古既遠世習
紛揉故未能脫去前人畦畛左規右矩自守奴書之病
是亦束於教者也至如繇書幽深無際古雅有餘則又
非欽元得窺其藩籬焉今御府所藏正書二
　　　　金剛經上下
楊庭不知何許人也為時經生作字得楷法之妙長壽
間一時為流輩推許唐以武后好竒立異自我作古至
輒易一十九字當時如薛稷之流亦復宗之庭嘗書五
藴論悉用武后所易字而卷尾繫經生臣名要是一時
奉命自應爾耳唐書法至經生自成一律其間固有超
絶者便為名書如庭書是亦有可觀者今御府所藏正
書一
　　　　五藴論
景審南陽人也工作詩留心翰墨長慶中以泥金正書
黄庭經一軸追慕王羲之法字體獨秀潤而有典則又
作詩以題其卷末云金粉為書重莫過黄庭舊許右軍
多請看今日酬仁德何似當時為愛鵝大抵唐人類多
工書然亦頗自珍惜如歐陽通初倣父詢書後亦名世
非狸毛為筆犀象為管未嘗輒書審於内景經必粉金
而冩之葢亦非率爾而作也今御府所藏正書一
　　　　黄庭經
鈕約史傳不載善正書作細字使人喜見而忘倦葢其
字畫雖小而圓勁成就不乏精神為可喜者嘗攷昔人
之論字以謂大字難於結密而無間小字難於寛綽而
有餘結密而無間瘞鶴銘近之寛綽而有餘蘭亭敘近
之葢約之小字雖未足以比肩古人而至其字形頓放
頗有意味亦不窘於邊幅而韻勝者今御府所藏正書
一
　　　　小字三教經
女仙吳彩鸞自言西山吳真君之女太和中進士文蕭
客寓鍾陵南方風俗中秋夜婦人相持踏歌婆娑月影
中最為盛集蕭往觀焉而彩鸞在歌場中作調弄語以
戲蕭蕭心悅之伺歌罷躡蹤其後至西山中忽有青衣
燃松明以燭路者彩鸞見蕭遂偕往復厯山椒有宅在
焉至其處席未暇暖而彩鸞據案如府司治事所問皆
江湖喪溺人數蕭他日詢之彩鸞初不答問至再四乃
語之我仙子也所領水府事言未既忽震䨓迅發雲物
㝠晦彩鸞執手板伏地作聽罪狀如聞謫詞云以汝泄
機密事罰為民妻一紀彩鸞泣謝諭蕭曰與汝自有㝠
契今當往人世矣蕭拙於為生彩鸞為以小楷書唐韻
一部市五千錢為糊口計然不出一日間能了十數萬
字非人力可為也錢囊羞澀復一日書之且所市不過
前日之數由是彩鸞唐韻世多得之厯十年蕭與彩鸞
遂各椉一虎仙去唐韻字畫雖小而寛綽有餘全不類
世人筆當於仙品中别有一種風氣今御府所藏正書
一十有三
　　　　唐韻平聲上　　　　唐韻平聲下
　　　　唐韻上聲　　　　　唐韻去聲
　　　　唐韻入聲　　　　　唐韻上下二
　　　　唐韻六
道士杜光庭字賓聖道號東瀛子括蒼人也傳授真大
師特進撿挍太傅太子賓客兼崇文館大學士行尚書
户部侍郎廣成先生上柱國蔡國公光庭初意喜讀經
史工詞章翰墨之學懿宗設萬言科選士光庭試其藝
不中乃弃儒衣冠入道游意澹漠著道家書頗研極至
理至條列科教自漢張道陵暨陸修靖撰集已來始末
備盡于今羽流咸宗之僖宗臨御光庭始充麟徳殿文
章應制一時流輩為之斂袵皆曰學海千尋辭林萬葉
扶宗立教海内一人而已嘗撰混元圖紀聖賦廣聖義
厯帝紀暨歌詩雜文僅百餘卷喜自録所為詩文而字
皆楷書人爭得之故其書因詩文而有傳要是得煙霞
氣味雖不可以擬倫羲獻而邁往絶人亦非世俗所能
到也光庭嘗一日忽謂門人曰青城方創真宮工未畢
上帝命余作岷峨主司恐不乆於人間世他日因復謂
真宮成矣遂披法服與門弟子别而卒異哉信人材不
特人間少天上亦少昔李賀以天上玉樓成賀作記而
去其類是矣今御府所藏正書一
　　　　送先輩詩
道士梁元一亡其鄉里天資孤潔不染世習丹藥之暇
尤喜翰墨初慕鍾王楷法久而出入規矩之外然其法
嚴其氣逸其格清其嚴也若秉簡而立星壇其逸也若
御風而揮八極其清也若秋霄之飲沆瀣凡以心專於
抱一而不務外遊故其神凝而慮寂據梧隱几泯然身
世之俱亡及椉興一寓於揮灑自然有超世絶俗之態
矣觀其書太上内景經作小楷法而體兼衆善乃知遊
方之外者非世習之所能及也今御府所藏正書一
　　　　太上内景神經
釋曇林莫知世貫作小楷下筆有力一㸃畫不妄作然
修整自持正類經生之品格高者有金書經目曰金剛
上味陁羅尼累數千字終始一律不失行次便於疾讀
但恨拘窘法度無飄然自得之態然其一波三折筆之
勢亦自不苟豈其意與筆正特見嚴謹亦可嘉矣今御
府所藏正書一
　　　　金剛經
五代
吳越國錢鏐杭州臨安人倜儻有大度意氣雄傑椉唐
末亂離依閭里董昌嘯聚烏合之衆名為禦冦而實自
蹈之然卒能用僖宗詔命削平江浙而據有也當時以
鎮海軍節度使復領鎮東節制精兵及三萬昭宗即位
加太子中書令封本郡王梁室繼興為尚父進封吳越
國王至于後唐遂獨有方面號令一十三郡垂四十年
修中州貢賦籍無虚日風物繁庶族系侈靡浙人俚語
目之曰海龍君言富盛若彼也方其與羣英争逐横㮶
馬上何暇議文墨耶然而喜作正書好吟咏通圖緯學
晚嵗復降已下士幕客羅隱雅好譏評雖及鏐微時事
怡然不怒人以大度稱之狀貌凛凛亦人間一英物也
所書復剛勁結密似非出用武手殆未易以學者規矩
一律擬議耳逮藝祖有天下其孫俶能納土稱蕃遂使
後世子孫縻我爵禄承承不絶亦其英風餘澤沾丐雲
仍者多矣今御府所藏正書一
　　　　貢棗帖
南唐偽主李璟字伯玉先主昪之長子違命侯煜之父
也幼已頴悟既為主器即典軍旅撫下有方略時皆歸
之及嗣昪位能奉中州以恩信結隣壤江左老稚不勤
兵革者十有九年亦霸道之雄也宋齊丘以舊臣與先
主為布衣交挾不賞之功跋扈無前即竄而死之又其
果敢如此然於用武之時乃能亹亹修文圖囘治具故
史稱其富文學工正書觀其字乃積學所致非偶合規
矩其後煜亦以書名與錢俶相先後葢其源流本有自
也今御府所藏正書一
　　　　邊鎬奏狀
薛貽矩字熙用河東聞喜人也唐乾符中登進士第厯
集賢挍理翰林學士晩事梁太祖愛其才禮加優異累
官自僕射至守司空貽矩風儀秀聳所與遊者咸一時
之英傑自此聲名籍甚喜弄翰墨正書得古人用筆意
且唐末接五代工書者筆蹟疑皆掃地矣觀其贈辯光
草書序秀潤可觀一時學者亦鮮儷焉今御府所藏正
書一
　　　　贈辯光草書序
　
　
　
　宣和書譜卷五
欽定四庫全書
　宣和書譜卷六
　　正書四
　　　五代
　　　　盧汝弼　　　　　　豆盧革
　　　　王仁裕　　　　　　楊　邠
　　　宋
　　　　宋　綬　　　　　　蔡　襄
　　　　石延年　　　　　　陸　經
　　　　王子韶　　　　　　道士陳景元
　　　　山人蒲云　　　　　釋法暉
五代
盧汝弼字子詰不知何許人也祖綸唐貞元中有詩名
父簡求為河東節度使汝弼少力學不喜為世胄篤意
科舉登進士第文彩秀麗一時士大夫稱之復留意書
翰作正書取法有歸當五季士風凋弊以字畫名家者
尤少汝弼能力振所學誠不易得官至祠部郎中知制
誥贈兵部尚書今御府所藏正書一
　　　　贈辯光詩
豆盧革史失其世系遭五代離亂避地鄜延守中山王
處直辟為幕官同賦牡丹革以桑柘對處直雅器重遷
節度判官唐莊宗講求賢相或以革名家子舉之遂召
拜左丞相作正書雖有隱者態度然要之不出五季人
物風氣其㸃畫同為一律非若楊凝式之書在季世翰
墨中如景星鳯凰之傑出宜革輩皆不以書得名也今
御府所藏一十
　　　正書
　　　　開講帖　　　　　　友公大德帖
　　　　鄭長官帖　　　　　王郎君帖
　　　行書
　　　　大德帖　　　　　　吾師帖
　　　　寒食帖　　　　　　買花帖
　　　　頂辭帖　　　　　　田園帖
王仁裕字德輦天水人也官至太子少師幼不羈惟以
狗馬彈射為務中年銳意於學一夕夢剖其腹腸胃引
西江水以浣之覩水中沙石皆有篆文及寤胸中豁然
自是文性超敏洞曉音律作詩僅千篇目之曰西江集
嘗觀列禦冦言神遇為夢謂以一體之盈虚消息皆通
於天地應於物類非偶然也王獻之夢神人論書而字
體加玅李嶠夢得雙筆而為文益工斯皆精誠之至而
感於鬼神者也仁裕翰墨雖無聞於時觀其送張禹偁
詩正書清勁自成一家豈非濯西江水之效歟今御府
所藏正書一
　　　　送張禹偁詩
楊邠魏州冠氏人也少為州掌籍吏事漢高祖官至樞
密使隱帝即位加中書侍郎平章事邠長於吏事執政
以來帑藏實兵甲完國用不乏邊鄙肅靜皆其功也末
年留意搢紳延客門下知經史有用乃課吏傳寫至其
作正書雖不能造鍾王之藩翰然氣格超邁粗有可觀
今御府所藏正書一
　　　　清潭等帖
宋
文臣宋綬字公垂趙人也官至叅知政事諡曰宣獻其
事業載之史牒詳矣綬雅有記性嘗試童行法華經誦
十日不復遺一字葢其性與下愚相遠如此作字尤為
時所推右然亦自喜其書在翰苑日凡制藁必集成篇
至於㸃畫亦不妄作意其文必附書以垂後世耳嘗為
小字正書整整可觀真是黄庭經樂毅論一派之法在
天聖明道間章獻明肅后聞綬書名乃命楷法千文以
規仁祖今綬所書千文實天章閣所藏之書也其後佐
我仁祖以叅大政亦基於此國初稱能書者惟李建中
與綬二人而建中之字肥而重濁或為時輩譏評謂有
五代以來衰亂之氣至綬則無間言葢其書富於法度
雖清癯而不弱亦古人所難到者而議者又謂世之作
字於左右布置處或枯或秀惟綬左右皆得筆自非深
造者特未易知綬有子曰敏求能世其家凡當時巨卿
銘碣必得敏求字為榮故二宋之書人到于今稱之今
御府所藏正書八
　　　　草制　　　　　　　草劄
　　　　密表　　　　　　　杜甫謁廟詩
　　　　和園池詩筆　　　　飛白書上下二
　　　　千文
文臣蔡襄字君謨興化軍人也官至端明殿學士博古
尚氣節居諫垣樂言事初范仲淹被逐余靖尹洙歐陽
脩以極論援救坐是皆罪貶襄於是作四賢士詩以高
其風天下咸誦之守福州日南方風俗病者不食藥而
敦信巫覡雖至垂死而恬然尚鬼其利人之財者以蠱
毒之積年以為患襄至去巫覡而殺其害人者故一方
安堵而宿弊滌工字學力將求配古人大字鉅數尺小
字如毫髪筆力位置大者不失結密小者不失寛綽至
於科斗篆籀正隷飛白行草章草顛草靡不臻玅而尤
長於行在前輩中自有一種風味筆甚勁而􁌚媚有餘
仁祖深愛其書嘗御製元舅隴西王李用和墓銘詔襄
書之已而學士撰温成皇后銘文又詔襄書而襄辭曰
此待詔職也儒者之工書所以自遊息而已仁祖亦不
强之人謂古今能自重其書者惟王獻之與襄耳襄游
戲茗事間有前後茶録復有荔枝譜世人摹之石自珍
其書以謂有翔龍舞鳯之勢識者不以為過而復推為
本朝第一也論者以謂真行簡劄今為第一正書為第
二大字為第三草書為第四其確論歟此所得於正書
為多今御府所藏正書三
　　　　南郊慶成詩　　　　茶録
　　　　還潁詩
文臣石延年字曼卿本幽州人官至太子中允祕閣挍
理少應進士舉真廟朝該三舉進士推恩補奉職延年
以母老不擇禄而就久之朝廷為改太常寺太祝出知
濟州金鄉縣為邑有治聲凡兩除監郡一為大理丞遂
入館然跌蕩不羈劇飲尚氣節視天下無復難事不為
小亷曲謹以投苟合上書論事有讜語朝廷用其計令
奉使河東籍鄉兵既還易服色當時延年雖在祕閣而
不屑夜遊浮沈閭巷間見者如遇於煙雲中一日與酒
徒詣肆中縱飲銜杯無算終席不交一語引去以此人
異之指其地為遇仙其在寶元康定間文詞筆墨照映
流輩得之者不異南金大貝以為珍藏其正書入玅品
尤喜題壁不擇紙筆而得如意初沿汴而東繫舟泗水
龜山下佛祠釋子以題殿榜為請乃為劇飲卷氊濡墨
作方丈字一揮而成人以為絶筆異時范仲淹作文誄
之云延年之筆顔筋栁骨散落人間寶為神物歐陽脩
亦作詩美之曰延年醉題紅粉壁鐵榦已剥昬煙煤河
傾崑崙勢曲折雪壓太華高崔嵬其為名流推許如此
今御府所藏正書一
　　　　西師詩
文臣陸經字子履越人也官至集賢殿修撰作郡以儒
術飾吏事而所至以能稱善真行書當時與蘇舜欽為
輩流而筆法亦僅同一律前輩高文必求經為之書故
經之石刻殆遍天下若歐陽修思潁諸詩得經書方喜
甚稱然多作正書其典嚴以規矩自窘譬之椎魯如參
厚重如勃亦盛德君子渾金樸玉所自表發也觀者自
應得之耳今御府所藏四
　　　正書
　　　　蒲州詩　　　　　　武林謠
　　　行書
　　　　蕭相樓等詩　　　　郊居等詩
文臣王子韶字聖美浙右人官至祕書少監宿學醇儒
知古今以師資為己任方王安石以字書行於天下而
子韶亦作字解二十卷大抵與王安石之書相違背故
其解藏於家而不傳尤長於孟子而學者師其說一日
子韶訪一縣令正見令與舉子談孟子縣令者寡聞人
也不知子韶善此書而與客談不已置子韶一隅葢旁
若也久之乃問子韶曰頗曉孟子否子韶答以從頭不
曉令怪其語子韶曰孟子不見諸侯而首篇稱見梁惠
王何也令與客皆無對久之知子韶也為之靦顔喜作
正書雖其餘事然亦出於力學至於三過筆真可以挂
萬鈞之重葢其學本宗褚遂良顔真卿而暮年自變為
一家耳今御府所藏正書一
　　　　杜衍詩
道士陳景元字太虚師號真靖自稱碧虚子建昌南城
縣人師高郵道士韓知止已而别其師遊天台山遇鴻
濛先生張無夢授祕術自幼喜讀書至老不倦凡道書
皆親手自挍寫積日窮年為之痀僂每著書什襲藏之
有佳客至必發函具鉛槧出客前以求㸃定其樂善不
已復如此然不汎交未嘗與俗子將迎惟相善法雲寺
釋法秀人比之廬山陸修靜交惠遠也初遊京師居醴
泉觀衆請開講神考聞其名詔即其地設普天大醮命
撰青詞以進既奏稱善得㫖賜對天章閣遂得今師名
又改章服累遷至右街副道籙己夘乞歸廬山復以葬
親為請詔賜白金助之既歸行李無他物百擔皆經史
也所居以道儒毉書各為齋館而區别之四方學者來
從其遊則隨所類齋館相與挍讐於是人人得盡其學
而所藏號為完書所役二奴一曰黄精二曰枸杞馴而
不狡真有道者之役也一時大臣如王安石王珪喜與
之遊初歸廬山與安石作别安石問其乞歸之意景元
云本野人而今為官身有吏責觸事遇嫌猜不若歸廬
山為佳耳安石韻其語書靜几間曰官身有吏責觸事
遇嫌猜野性難堪此廬山歸去來復書其詩後云真靖
自言如此葢喜其不素諳也又嘗與蔡卞論古今書法
至歐陽詢則曰世皆知其體方而莫知其筆圓卞頗服
膺生平不喜作草字惟欲正書大抵祖述王羲之樂毅
論黄庭經下逮歐陽詢化度寺碑耳故其於古人法度
中粗已贍足當其啟手足之時年已七十沐浴改衣韻
語長嘯一聲正坐而逝其語云昔之委和今之蛻質非
化非生復吾真宅世乃悟其尸解凡手自挍正書有五
千卷注道經二卷老氏藏室纂微二卷解莊子十卷編
高士傳百卷所著文集二十卷以至作大洞經音義集
注靈寶度人經凡有益於學者莫不致力焉今御府所
藏八
　　　正書
　　　　陶隱居傳　　　　　高士傳
　　　　樂毅傳　　　　　　相鶴經
　　　　陳諶等墓誌　　　　種玉故事
　　　行書
　　　　岩棲賦　　　　　　試墨書等詩
山人蒲云西川漢州綿竹人也幼有方外之趣布裘笻
杖遊山野間賣藥得錢入酒家醺然一醉類有道之士
尤喜翰墨作正書甚古嘗以雙鉤字寫河上公注道經
筆墨清細若游絲縈漢孤煙裊風連綿不斷或一筆而
為數字分布勻穩風味有餘覽之令人有凌虚之意大
抵書法自科斗一散學者紛紛於是有垂露偃波芝英
倒薤之說各工其習以文其一家之學亦宜在所録也
今御府所藏正書二
　　　　雙鉤道經　　　　　雙鉤德經
釋法暉政和二年天寧節以細書經塔來上效封人祝
萬嵗壽作正書如半芝麻粒寫佛書十部曰妙法蓮華
經曰楞嚴經曰維摩經曰圓覺經曰金剛經曰普賢行
法經曰大悲經曰佛頂尊勝經曰延壽經曰仁王䕶國
經自塔頂起以至趺座層級鱗鱗不差毫末更為出香
器置其中間而經字僅足開卷翬飛照映眼睫恍然如
鬱羅蕭臺突兀碧落孕育氣象亦竒觀也說者謂作此
字時取竅密室正當下筆處容光一㸃明而不曜故至
細可書復有暸然眸子方辦兹事然其字累數百萬不
容脫落而始終如一亦誠其心則有是耶今御府所藏
正書一
　　　　細書經塔
　
　
　
　
　
　
　
　
　
　
　
　
　
　
　宣和書譜卷六
欽定四庫全書
　宣和書譜卷七
　　行書敘論
自隷法掃地而真幾於拘草幾於放介乎兩間者行書
有焉於是兼真則謂之真行兼草則謂之行書爰自西
漢之末有潁川劉德升者實為此體而其法葢貴簡易
相間流行故謂之行書德升而下復有鍾繇胡昭者同
出於德升之門然昭用筆肥重不若繇之瘦勁故昭卒
於無聞而繇獨得以行書顯當時謂繇善押書者此也
及晉王羲之獻之心得神㑹處不由師授故竝臻其極
蔚然為翰墨之冠晚有王珉復善此學而議其書者有
峻如崧高爛若列宿之况信乎行書之在字學非富規
矩有來厯不能作此譬之千里之足屈伏櫪下則成虧
何在及其緩轡闊步爭馳蟻封間於是駑驥遂分書之
有行若是也今得其自晉以來至于本朝以行書名世
者凡五十有八人焉其間如晉之王濛宋之薄紹之唐
虞世南歐陽詢李邕蘇靈芝之徒各各自具一體傑然
出于其類者多矣本朝則有李建中蘇舜欽陸經王安
石蔡京筆勢奕奕足以追配古人名垂後世有可觀者
於是類而裁之為一家法
　　行書一
　　　晉
　　　　王　衍　　　　　　謝　奕
　　　　桓　温　　　　　　謝　安
　　　　謝　萬　　　　　　陸　玩
　　　　張　翼　　　　　　王　濛
　　　　王徽之　　　　　　王　䆳
晉
王衍字夷甫瑯琊臨沂人相孝懷孝愍官至太尉早嵗
穎悟初詣山濤濤嗟歎良久目送其去曰何物老嫗生
寧馨兒及長聞譽四馳明悟若神自謂可比子貢聲名
籍甚傾動當世善談名理得莊老㫖趣每論事理有不
安隨即更改世號口中雌黄朝野翕然謂之一世龍門
手捉玉柄塵尾與手同色顧愷之作畫贊亦稱衍岩岩
清峙壁立千仞斯足以髣髴其人也武帝聞之問王戎
曰衍於當世誰比戎曰當從古人中求耳其為世所尚
如此初好論縱横之術晚乃棄世事口不言錢稱阿堵
物而已晉室士夫雅尚清談者衍為之倡也及為石勒
所囚心知必死乃痛自引咎慨然歎曰向若不祖尚浮
虚戮力以正天下猶不至此其弟澄亦嘗謂衍曰兄形
似道而神峰太儁是宜不克令終作行草尤妙初非經
意而灑然痛快見於筆下亦何事雙鈎虚掌八法囘腕
哉其自得於規矩之外葢真是風塵物表脫去流俗者
不可以常理規之也今御府所藏行書一
　　　　尊夫人帖
謝奕字無奕秣陵人官至安西將軍豫州刺史少有名
譽初為剡令與桓温善温辟為安西司馬敦篤布衣之
好於温坐岸幘笑詠自若温嘗曰我方外司馬也喜作
字尤長於行書飄逸之氣入人睂睫故竇臮以賦美之
曰達士逸蹟乃推無奕毫翰云為任興所適又見無奕
之書不拘於俗學之玅而風氣自高當時以為達士也
初從兄尚為西州日有德政既卒州人思之請以奕嗣
尚遷都督豫兖冀并四州事其知名縉紳間有素如此
今御府所藏行書一
　　　　秋月帖
桓温字元子譙國龍亢人官至丞相生未朞温嶠見之
曰此兒有竒骨故以温名之温豪爽有風槩姿貌雄偉
而面有七星劉惔嘗稱其眼如紫石稜鬚作蝟毛磔斯
亦見其異也然温挺英邁之氣韞文武之才籠絡賢傑
駕馭英雄受寄扞城用恢威畧功有可稱者矣及總戎
馬之權居形勢之地有睥睨窺覦之意斯實斧鉞之所
宜加人神之所同棄也温墨蹟見于世者尤少然頗長
於行草觀其收東道表與夫法帖石刻字勢遒勁有王
謝之餘韻亦其英偉之氣形之於心畫也今御府所藏
行書一
　　　　東道表
謝安字安石世為秣陵人官至太保方時王謝兩族各
以文采相高而安於謝族尤主斯文盟㑹居伯仲羣從
間若師資禮嘗與王濛語濛曰此客亹亹為來逼人王
導亦深器之四十不仕高卧東山屢違朝㫖天下翕然
有公輔望及起應辟為宰相當桓温跋扈談笑却之終
至於帖然而後已苻堅以百萬之衆飲馬江左勢欲吞
食晉國人心危甚而安用謝𤣥輩親授方畧各當其任
從容緩帯以威重壓浮議終至以寡勝衆一掃而羣㓂
淨盡使東晉社稷増重九鼎皆安之力也若其風氣藴
藉為名流所慕如斆擁鼻揮葵扇又其餘耳葢是種種
超詣每經意處便非他人可到初慕羲之作草正字而
羲之有解書之目後之評其字者亦謂縱任自在若螭
盤虎踞之勢要當入能品也然其玅處獨𨽻與行草耳
此所有惟行書為多其家若尚若萬若道藴皆以書名
世者信有自來矣今御府所藏行書三
　　　　中郎帖　　　　　　近問帖
　　　　善䕶帖
謝萬字萬石官至豫州刺史其才器雋秀頗喜矜持故
早得時譽簡文帝初作相時聞萬名召為撫軍從事中
郎萬著白綸巾衣鶴氅裘履版而前既見與簡文共談
移日其風致見重于時如此萬工言論善屬文作字自
得家學清潤遒勁風度不凡然於行草最長惜其嵗月
之久少及見者獨鯁恨一帖尤著見于世其亦魏晉已
來流傳到眼者類多哀悼語此其然也今御府所藏行
書二
　　　　賢妹帖　　　　　　鯁恨帖
陸玩字士瑶吳人機從弟也器量洪雅弱冠有美譽喜
翰墨尤長行書及登公輔謙遜不辟掾屬成帝聞而勸
之不得已從命所辟皆寒素有行之士玩以𢎞重為人
主所貴禀性通雅不以名位格物誘納後進謙若布衣
縉紳之徒莫不依之時瑞星見以疾不能造朝親書其
表以賀略曰德合神明嘉瑞屢臻普天率土莫不同慶
其筆力瘦硬有鍾繇法然議者謂繇書如雲鶴遊天羣
鴻戲水行間茂密實亦難過玩之字畫雖不期與之方
駕然雅重之氣發于筆端而有典則亦足以昭示於世
也玩官至尚書令興平伯今御府所藏行書一
　　　　賀瑞星表(晉元帝批附/)
張翌字君祖下邳人官至東海太守善隷草時穆帝令
翌寫王羲之手表穆帝自批其後羲之殆不能辨真贗
久乃悟云小人幾欲亂真王僧䖍嘗謂羲之書一朝人
物莫有及者而翌之書遂能亂真故巳咄咄羲之矣葢
翌正書學鍾繇草書學羲之皆極精玅當時與王脩江
灌輩竝馳爭先今觀其行書故可以想見其他云今御
府所藏行書一
　　　　舅氏帖
王濛字仲祖太原晉陽人也官贈司徒濛少時放縱不
羈晩節克己勵行有風流美譽虚已應物恕而後行喜
怒不形於色美姿容居貧㡌弊入市而市嫗悅其貌遺
以新者時人以為達工𨽻書草法俱入能品王僧䖍以
謂可比庾翼議者不以為過論章草作人字法嘗謂趯
之欲利按之欲輕世以濛為知言然世所存者多行書
王安石初學其書頗得筆意論者以謂有横雨斜風之
勢則濛之書又可知矣今御府所藏行書一
　　　　餘杭帖
王徽之字子猷逸少冢嗣也世家秣陵官至黄門侍郎
初叅桓温幕下為狂司馬忘形骸無客禮温優之不挍
也及佐桓冲尤不事事惟以手板拄頰云西山朝來致
有爽氣而已嘯詠竹間寄以天樂山陰雪夜理舟詣戴
乗興而往興盡而還世稱其真正以傲達凌物故名教
之流或病之要之亦王氏佳子弟也其作字亦自韻勝
羊欣謂尤長於行草信不誣矣然律以家法在羲獻間
特未可以甲乙論云今御府所藏行書四
　　　　僧倫帖　　　　　　至節帖
　　　　仲宗帖　　　　　　蔡家帖
王䆳失其世系官至平北將軍徐州刺史而世所傳者
特因其書爾作行書有羲獻法疑是其家子弟故典刑
具在而後世雖斷紙餘墨亦復寶之也㛰事一帖尤為
人所知流傳至今觀其布置婉媚構結有法定非虚得
名大抵字學之玅晉人得之為多而王氏之學尤盛焉
今御府所藏行書一
　　　　㛰事帖
　
　
　
　
　
　
　宣和書譜卷七
欽定四庫全書
　宣和書譜卷八
　　行書二
　　　宋
　　　　孔琳之
　　　梁
　　　　陶𢎞景　　　　　　王　筠
　　　陳
　　　　陳叔懐　　　　　　蔡　凝
　　　唐
　　　　虞世南　　　　　　歐陽詢
　　　　歐陽通　　　　　　陸柬之
　　　　李　邕
宋
孔琳之字彦琳㑹稽山隂人官止祠部尚書琳之好文
博古至於音律之習無不超詣作行草度越流輩方時
以剛正自力不能阿諛當前者故奄奄衆人後至於作
字之工人不得而掩遏也議者以謂飛流埀勢則吕梁
之水焉二王已後略無其比王僧䖍亦謂琳之書天然
絶逸極有筆力葢其所養豪放恥事遲拙故筆端流暢
快徤若不凝滯於物者或以為功夫少此又責備春秋
之法也今御府所藏行書一
　　　　日月帖
梁
陶𢎞景字通明丹陽秣陵人也身長七尺四寸神采聳
秀有仙風道骨讀書萬餘卷善琴碁工草隷而行書尤
玅大率以鍾王為法骨力不至而逸氣有餘然苦心篤
志未嘗懈倦無紙墨則至於以荻畫灰苦恨無書以為
楷式則願作主書吏故其答武帝論書云愚固博渉患
未能精其刻意於學有至於此袁昻謂其書如吳興小
兒形雖未成長而骨體甚駿快李嗣真亦云如麗景霜
空鷹隼初擊俱以駿快稱今觀其書信乎其非虚言也
𢎞景少得養生之道初為諸王侍讀除奉朝請郎上章
辭禄止于句容之句曲山自號華陽隱居辟穀導引老
而童顔真神仙中人也後贈中散大夫今御府所藏行
書六
　　　　楊瓊瑤密辭　　　　華陽洞天帖
　　　　屈畫帖　　　　　　茅山帖
　　　　帶名帖　　　　　　茅山仙蹟
王筠字元禮一字德柔瑯琊臨沂人官至太子詹事筠
天資頴悟自七歳能屬文年十六為芍藥賦見者皆賞
其竒絶及長而學益工與從兄泰齊名一時如陳郡謝
覽弟舉亦有重譽人為之語曰謝有覽舉王有養炬炬
即泰養即筠竝小字也尚書令沈約為當時辭宗每慎
許可見筠文必咨嗟吟詠以為己所不逮嘗作草木十
詠書于約郊居之壁不加篇題約謂人曰此詩指物呈
形無假題目一日從容啟梁高祖曰晩來名家唯見王
筠獨步是約之所許葢不誣矣遷中書舍人掌東宮書
記昭明太子宴于元圃太子執筠之袖撫劉孝綽之背
云所謂左把浮丘袖右拍洪崖肩其見重如此筠即僧
䖍之孫僧䖍以書名世而筠於書遂復有家傳之學尤
喜手抄書史至寓目暼觀皆即疏記自是筆端復熟縱
使不學亦自超詣尤工行書然筠性洪厚不以藝能高
人故於書世罕其傳要是王謝家風範自應度越流輩
今御府所藏行書一
　　　　至節帖
陳
陳叔懐不載於史作行書筆畫圓整其論梅發一帖字
雖嫵媚而中藏勁氣如幽香孤豓凌轢冰霜者其清致
自應如此大抵昔人為文肆筆莫不因其感發既得於
心遂應於手亦自不知其所以然也至如王羲之來禽
青李帖最為知名梅帖宜其為世所傳也陳都江左而
梅本江淮物因知叔懷其必江左人也今御府所藏行
書一
　　　　梅發帖
蔡凝字子居濟陽考城人也以名公子選尚高宗女信
義公主拜駙馬都尉㓜警悟聞見必曉而風儀俊邁容
止詳雅好儒學博涉經傳喜為文辭善草隷而行書尤
擅一時凝家世貴顯又身為國壻既不為膏粱紈綺所
移而字畫秀潤風致尚可以追步晉人書法至陳故亦
少變如凝刻意字學為時推許豈易得哉官至中書侍
郎晉陵太守今御府所藏行書一
　　　　明希帖
唐
虞世南字伯施越州餘姚人官至銀青光禄大夫祕書
監與兄世基執弟子禮于吳郡顧野王力學不倦至累
旬不盥櫛文章婉縟慕僕射徐陵由是聲譽籍甚陳㓕
與世基入隋世基辭章清勁過世南而贍博不及俱名
重一時議者以比晉二陸釋智永善書得王羲之法世
南徃師焉於是專心不懈玅得其體晚年正書遂與王
羲之相後先當時與歐陽詢皆以書稱議者以謂歐之
與虞智均力敵亦猶韓盧之追東郭㕙也虞則内含剛
柔歐則外露筋骨君子藏器以虞為優葢世南作字不
擇紙筆皆能如志立意沉粹若登太華百盤九折委曲
而入杳𡨕或以比羅綺嬌春鵷鴻戲海層臺緩步高謝
風塵其亦善知書者族子纂孫煥皆能繼世而風骨不
逮世南外若不勝衣而中抗烈論議持正氣無所屈唐
文皇一見竒之嘗曰與世南商略古今有一言失未嘗
不悵恨乃詔曰世南一人有出世之才遂兼五絶一曰
忠讜二曰友悌三曰博聞四曰詞藻五曰書翰有一於
此足謂名臣而世南兼之其器重如此嘗作筆髓學者
多宗焉有孔子廟堂碑千佛銘師子賦昭陵刻石銘嘉
瑞賦最聞于時然世南雖以正書見稱而行字出竒處
亦不在名流下此所得惟多行字耳今御府所藏一十
有三
　　　行書
　　　　積年帖　　　　　　借乳鉢帖
　　　　枕卧帖　　　　　　蔬㑹帖
　　　　翰墨帖　　　　　　賢士帖三
　　　　汝南公主銘藁
　　　草書
　　　　論道帖　　　　　　關内帖
　　　　前書帖　　　　　　臨張芝平復帖
歐陽詢字信本潭州臨湘人官止太子率更令敏悟超
絶江總一見知其令器也於是授以書傳每讀輒數行
俱下遂該洽經史為時聞人初仕隋為太常博士唐高
祖微時數與遊既即位累擢給事中詢喜字學王羲之
書後險勁瘦硬自成一家議者以謂真行有獻之法葢
自羊欣薄紹之巳後略無勍敵獨智永恃兵精練欲與
旗鼓相攻而詢猛銳長驅智永亦復避鋒殆將為之奪
氣其作付善奴傳授訣筆意殆盡是誠有所得者至雞
林遣使求詢書高祖聞而嘆曰詢之書名遠播夷狄彼
觀其蹟固謂形貌魁梧耶當時名重如此詢嘗行見索
靖所書碑初唾之而去後復來觀乃悟其玅於是卧于
其下者三日由是晩年筆力益剛勁有執法面折庭爭
之風或比之草裏蛇驚雲間電發至其筆畫工巧意態
精密俊逸處而人復比之孤峰崛起四面削成論者皆
非虚譽也然詢以書得名實在正書若化度寺石刻其
墨本為世所寶學者雖盡力不能到也而張懷瓘又稱
其飛白隷行草入妙大小篆章草入能葢亦各具一家
之見然而詢雖以正書為翰墨之冠而至於行字又復
變態百出當是正書之亞此得其行字為多焉子通亦
善書臨摹咄咄逼真今御府所藏四十
　　　正書
　　　　衞靈公論　　　　　强弱論
　　　　節封奕事　　　　　節蘇原事
　　　行書
　　　　秋風辭　　　　　　周公帖
　　　　鄒穆公帖　　　　　齊宣王帖
　　　　卜商讀書帖　　　　荀公帖
　　　　戰國䇿帖　　　　　子卿帖
　　　　庾亮帖　　　　　　張翰帖
　　　　度尚帖　　　　　　戴逵帖
　　　　善奴帖三　　　　　祭祀帖
　　　　四時祭祀帖　　　　百家帖
　　　　門籍帖　　　　　　自遣帖
　　　　勸學帖　　　　　　海上帖
　　　　隅隩帖　　　　　　祖訥帖
　　　　守謙帖　　　　　　薄冷帖
　　　　金蘭帖　　　　　　北遊帖
　　　　講書等帖　　　　　千文
　　　草書
　　　　孝經　　　　　　　院君帖
　　　　盈虚帖　　　　　　京路帖
　　　　途路帖　　　　　　京兆帖
歐陽通潭州臨湘人官至司禮郎判納言事父詢以書
名著于時通蚤孤母徐氏教以父書懼其家學不振於
是每遺通錢紿云質汝父書蹟之直通遂刻意臨倣不
數年乃繼詢名號大小歐陽體然行草得詢之險勁盤
結分布意態則有所未及亦不失其為名書也通晩善
用狸毛為筆覆以兔毫管用象犀非得此不作字也其
亦自為標制若詢不擇紙筆皆能如志則通未為達論
也至風節學藝父子表見一時為唐名臣亦已美哉今
御府所藏行書二
　　　　節陳高祖本紀　　　千文
陸柬之吳郡人也官至朝散大夫守太子司議郎柬之
虞世南甥也少學舅氏書多作行字晩擅出藍之譽遂
將咄逼羲獻落筆渾成恥為飄颺綺靡之習如馬不齊
髦人不櫛沐雖為時鄙要是通人之達觀但覽之者未
必便能識其佳處論者以謂如偃葢之松節節加勁亦
知言哉然人材故自有分限柬之書其隷行入玅章草
草書入能是亦未免其利鈍也書頭陁碑急就章龍華
寺額武丘東山碑最聞于時此所存者特頭陁碑急就
章耳今御府所藏六
　　　行書
　　　　蘭若碑　　　　　　頭陁寺記
　　　　蘭亭詩　　　　　　千文
　　　　臨王羲之蘭亭敘
　　　草書
　　　　急就章
李邕字泰和揚州江都人也嘗作北海守故世號李北
海父善有雅行博通古今然不能屬文人號曰書簏邕
資性超悟才力過人精於翰墨行草之名尤著善注文
選書成以問邕不敢對而意欲有所更善令邕補其遺
邕則附事見意燦然明白善以其意不可奪故兩存其
書邕一日謁特進李嶠自言讀書未備願一見祕書及
假直祕書未幾月而辭去嶠驚問其奥篇隱帙了辨如
響嶠歎服之邕剛毅忠烈臨難不苟免少習文章嫉惡
如讐不容於衆邪佞為之側目然雖詘不進而文名天
下盧藏用謂之如干將鏌鋣難與爭鋒但虞傷缺耳邕
初學變右軍行法頓挫起伏既得其玅復乃擺脫舊習
筆力一新李陽冰謂之書中仙手裴休見其碑云觀北
海書想見其風采大抵人之才術多不兼稱王羲之以
書掩其文李淳風以術映其學文章書翰俱重於時惟
邕得之當時奉金帛而求邕書前後所受鉅萬餘自古
未有如此之盛者也觀邕之墨蹟其源流實出於羲之
議者以謂骨氣洞達奕奕如有神力斯亦名不浮於實
也杜甫作歌以美之曰聲華當徤筆灑落富清製為世
之所仰慕率皆如是今御府所藏行書十
　　　　光王帖　　　　　　撿挍帖
　　　　奐上人帖　　　　　閻爵帖
　　　　永康帖　　　　　　披雲帖
　　　　潭永帖　　　　　　勝和帖
　　　　葛粉帖　　　　　　古詩帖
　
　
　
　
　
　
　
　
　
　
　
　
　
　宣和書譜卷八
欽定四庫全書
　宣和書譜卷九
　　行書三
　　　唐
　　　　吳通𤣥　　　　　　李　白
　　　　張　籍　　　　　　裴　潾
　　　　杜　牧　　　　　　李景讓
　　　　崔龜從　　　　　　白居易
　　　　裴　休　　　　　　司空圖
吳通𤣥海州人官至起居舍人與弟通㣲皆以博學文
章稱於時善畫及書於行草尤長通𤣥舉神童補秘書
正字復擢文辭清麗科調同州司户叅軍德宗立與通
微相繼召為翰林學士頃之遷起居舍人知制誥通𤣥
不獨以詞章照暎士林而字畫固自不凡至德宗每有
譔述非得通𤣥筆卒不滿意其詞翰之妙為時器重如
此故當時名臣碑刻往往得其書則誇以為榮至於文
藁㫁幅殘紙人争傳之今御府所藏行書三
　　　　魚朝恩神道碑藁上下
　　　　度人經(不/完)
李白字太白生於巴西彌月之初母夢長庚故因以取
名丱嵗知通書及長好擊劍落落不羈束喜與酒徒縦
飲世有六逸八仙之目賀知章一見號謫仙人薦之明
皇以布衣召見金鑾殿為降輦步迎如見園綺論世務
答蕃書筆不停綴帝嘉之以寳床賜食於前手為和羹
令待詔金馬門當時榮之未幾不為親近所喜有詔放
還裴囘江左依李陽冰愛謝家青山有終焉之志澄江
月滿拏舟夜渡著宫錦袍吟嘯其間端是風塵表物也
唐人作詩未有如杜甫時白亦得差肩於甫至其名章
俊語鬱鬱芉芉之氣見於毫端者固己逼人是豈可與
泥筆墨蹊徑者爭工拙哉嘗作行書有乘興踏月西入
酒家不覺人物兩忘身在世外一帖字畫尤飄逸乃知
白不特以詩名也今御府所藏五
　　　行書
　　　　太華峰　　　　　　乗興帖
　　　草書
　　　　嵗時文　　　　　　詠酒詩
　　　　醉中帖
張籍字文昌和州烏江人以進士登科官至國子司業
善書翰行草為最性狷直不容物是時韓愈以文衡輕
重天下士而籍為愈客且薦於朝自爾名播人口一時
賢士争與之遊其作詩善樂府句法出諸客右觀夫字
畫凜然其典雅斡旋處當自與文章相表裏不必以書
專得名也且後世欲見韓門弟子之風采者當於此求
其髣髴今御府所藏行書一
　　　　希㴱帖
裴潾河東聞喜人飽學問以蔭補入官官至兵部侍郎
諡曰欽好直言極諫蹇蹇有王臣節雖不用于時而人
嘉其忠喜梁昭明所集文選乃裒今昔辭章續而號之
太和通選頗契士論史復載其𨽻書為時推右晩嵗行
草尤勝當是其耿耿流於毫端者故筆不病而韻自高
耳昔人以書傳於時未必以字得名葢或以忠義稱或
以文章稱況身兼數器而字畫又佳如潾者誠不可多
得也今御府所藏行書一
　　　　大司冦帖
杜牧字牧之樊川人也善屬文第進士復舉賢良方正
宰相李德裕素奇其才歴黄池等州刺史入為考功知
制誥遷中書舍人牧剛正有奇節不為齷齪小謹敢論
列大事指陳利病尤切時務於詩情致豪邁人號小杜
以别杜甫其作阿房宫賦辭彩尤麗有詩人規諫之風
至今學者稱之作行草氣格雄健與其文章相表裏大
抵書法至唐自歐虞柳薛振起衰陋故一時詞人墨客
落筆便有佳處況如杜牧等輩耶今御府所藏行書一
　　　　張好好詩
李景讓字後巳并州文水人官至太子少保諡曰孝贈
太尉憕之孫也以蔭補入官性方毅敢言無忌憚寳歴
初為右拾遺淮南節度使王播以錢十萬市朝廷懽求
領鹽鐵景讓亟論不可由是士林髙其操守其在朝廷
上雖凜然有不可犯之色而退食閨門則雍雍唯謹所
居東都樂和里人號樂和李公史以謂清徳紀之也觀
其書亦稱所聞前人墨帖類非以書得名然世之寳藏
者特以其人耳況如景讓德望議論一世所宗其行書
又足以追配古人當時如沈傳師以書自名而雅與景
讓厚至為江西觀察而表以自副宜其所學故自超妙
是宜其翰墨所以有傳也今御府所藏行書一
　　　　再拜郎中帖
崔龜從字元吉史不載其何許人相文宗官至宣武軍
節度使初以進士登第復以賢良方正拔萃三中其科
天下翕然以師匠尊之故當時片文遺帖往往為世所
寳想見其儒宗氣味葢不必以書得名也今宛陵行書
帖乃其一耳大扺儒家者流雖使不善書其㸃畫頓放
處本自不惡況唐人類皆善書龜從又其學者之規範
也今御府所藏行書一
　　　　宛陵帖
白居易字樂天家翰城以刑部尚書致仕居易敏悟絶
人工為文章顧況一見其文不覺自失曰吾謂斯文已
絶今復見子矣擢進士拔萃入為翰林後貶江州司馬
然雖失志能順適所遇若忘形骸者會昌初家東都履
道里居第疏沼植木龍門構石樓香山鑿八節灘自號
醉吟先生或經月不茹葷又稱香山居士與胡杲吉􁆙
鄭據劉真盧真張渾狄兼謨盧貞燕集皆高年不仕人
慕之繪為九老圖居易文章精切然最工詩長於諷諫
得失名傳雞林初與元稹酬詠故號元白復與劉禹錫
齊名又號劉白始生七月能指之無二字葢以天稟觀
其書豐年洛下兩帖與夫雜詩筆勢翩翩大抵唐人作
字無有不工者如居易以文章名世至於字畫不失書
家法度作行書妙處與時名流相後先葢胸中淵著流
出筆下便過人數等觀之者亦想見其風槩云今御府
所藏行書五
　　　　豐年帖　　　　　　洛下帖
　　　　生涯帖　　　　　　劉郎中帖
　　　　送敏中歸邠寧幕等詩
裴休字公美孟州濟源人也操守嚴正㓜偕昆弟隱于
家墅講經著書經年不出户有饋鹿者諸生共薦之休
不食曰蔬食猶不足今一啖肉後何以繼擢進士第舉
賢良方正異等厯昭義河東鳳翔荆南四節度官止太
尉宣宗嘗曰休真儒者然好浮屠居常不嗜酒肉講求
其說演繹頗多嘗謂人之本心靈明廓徹廣大虚寂逐
物迷己者不能達耳故其為人藴藉進止雍閑行不曒
察然刻意翰墨真楷遒媚作行書尤有體法嘗建化成
寺僧粉額以候休題他日見之神色自若以袖搵墨而
為書之字勢奇絶見者嗟賞今御府所藏行書一
　　　　判疏言狀
司空圖字表聖河中虞鄉人咸通末擢進士第遷中書
舍人召拜兵部侍郎以足疾固辭居中條山王官谷名
其亭曰休休作文以見志以謂量才一宜休揣分二宜
休耄而聵三宜休自號為耐辱居士其父輿得徐浩真
蹟一屏題朔風動秋草邊馬有歸心尤為精絶輿遂於
其下記云怒猊抉石渴驥奔泉可以視碧落矣因以戒
圖曰儒家之寳莫踰此屏圖後為之志曰人之格狀或
峻則其心必勁視其筆蹟可以見其人於是知圖之於
書非淺淺者及觀其贈𧦬光草書歌於行書尤妙知筆
意史復稱其志節凜凜與秋霜爭嚴考其書抑又足見
其髙致云今御府所藏行書二
　　　　贈𧦬光草書歌　　　贈𧦬光草書詩
　
　
　
　宣和書譜卷九
欽定四庫全書
　宣和書譜卷十
　　行書四
　　　唐
　　　　盧知猷　　　　　　吳　融
　　　　韓　偓　　　　　　任　疇
　　　　林　藻　　　　　　徐　凝
　　　　韋榮宗　　　　　　蘇靈芝
　　　　婦人薛濤　　　　　道士魚又𤣥
盧知猷字子謩失其世次以進士登第復中宏辭官至
太子太師守饒州日以善政聞自此遂錄用器量宏深
不與物競號稱長者為文富贍作字有楷法時頗稱之
葢昔之為論者以楷為上行次之章草又次之草書為
下以其難工者楷法而易工者草字耳故前人定書以
王羲之楷法為第一鍾繇次之自繇而下無人則知其
楷法者不可多得知猷之書有此者是豈不學而能乃
其注意於此非一日也然知猷雖以楷法稱而此所得
惟行書耳今御府所藏行書一
　　　　送𧦬光序
吳融字子華越州山陰人官至翰林承㫖祖翥有高世
志不應召辟朝廷賜文簡先生號融幼力學能世其家
文辭冨贍以進士登科第昭宗時指授作詔多多益辦
悉當帝意為之咨賞求其作草書歌痛論古人筆意至
於行書字畫稱是則知其留心於翰墨間復不淺耳觀
其書自可以意得也今御府所藏五
　　　行書
　　　　博士帖
　　　草書
　　　　付虬帖
　　　正書
　　　　贈𧦬光送别詩　　　贈𧦬光草書歌二
韓偓字致光京兆人佐河中府拜左拾遺遷中書舍人
官至翰林學士有詩集行于世自號玉山樵人所著歌
詩頗多其間綺麗得意者數百篇往往膾炙人口或樂
工配入聲律粉牆椒壁竊詠者不可勝紀自謂咀五色
之靈芝咽三清之瑞露不然何清詞麗句如此之秀穎耶
考其字畫雖無譽於當世然而行書亦復可喜嘗讀其
題懐素草書詩云怪石奔秋澗寒藤挂古松若教臨水
畔字字恐成龍之句非潛心字學其作語不能迨此後
人有得其石本詩以贈謂字體遒麗辭句清逸則知其
茹芝飲露之語不為過也今御府所藏行書二
　　　　僕射帖　　　　　　芝蘭帖
任疇不知何許人也頗工行書其步驟類歐陽詢得險
勁娬媚之妙大抵唐人多宗歐虞褚栁不知書法成於
王氏羲獻父子散於百家家自為學各持一體語其大
成則無有也故昔之為論者謂歐陽真行本出獻之及
其成就則别成一家於是風流則嚴於釋智永而潤色
則寡於虞世南其優劣不能不與諸子相後先耳如疇
者又得詢之一體而非詢之比其品第固自可見葢以
志其上者不可得而乃得其次也今御府所藏行書一
　　　　郎中帖
林藻不知何許人也傳記莫得而詳其行實作行書其
婉約豐妍處得智永筆法為多有唐三百年書者特盛
雖至經生輩其落筆亦自可觀葢唐人書學自太宗建
𢎞文館為敎飬之地一時習尚為盛至後之學者隨其
所得而各有成就如藻之於智永是也初永刻意學書
於王羲之而頗得其妙而所乏者風神議者謂其章草
入妙隸書入能於是一字之出可直五萬其為當時所
慕如此藻之步驟葢出入智永之域者惜乎不能究永
之學亦交一臂而失之也今御府所藏行書一
　　　　㴱慰帖
徐凝進士也亡其系喜作詩當時賦廬山瀑布泉者無
慮千百輩而凝為詩韻頗為時輩所推許其卒章云今
古長如白練飛一條界破青山色白居易以元老詞客
為時領袖亦作詩美之以為不可跂及自爾凝聲名籍
甚而後世想見其風采者獨得此一詩也葢其宗居易
者其論如此而或者有惡詩之目以此方之李杜之域
則特為凡陋耳凝之字畫有行法固當因時而見況其
筆意自具儒家風範非規規於學字者存而論之亦一
種人物也今御府所藏行書二
　　　　黄鶴樓詩　　　　　荆巫夢思等詩
韋榮宗不知何許人也工正書行草而行草尤勝學者
多従之喜論書法其得處皆脗合古人亦技進乎道者
也嘗謂人曰凡下筆心注於手然後可下若少等閑殆
亦無憑此杜牧論文章而曰不可以輕心掉之其近是
耶又嘗論筆法其淺深虚實逺近之宜各有其理略曰
須淺其執牢其筆實其指虚其掌至論正書行草則曰
真書小密執宜近頭行書寛縦執宜稍逺草書流逸執
宜更逺逺取㸃畫長大近欲分布齊均是亦取羲之潛
従其後觀獻之執筆之意其非妙得羲之法未知超絶
至是也今所有榮宗帖凡論書者居其半故知榮宗刻
意是習非苟然者矣今御府所藏六
　　　行書
　　　　有德帖　　　　　　傳敎帖
　　　　臨鍾繇中郎帖　　　長風帖
　　　　下筆帖
　　　正書
　　　　執筆帖
蘇靈芝儒生也史亡其傳嘗為易州刺史郭明肅書候
臺記在幽燕之地中州患難得故遼人以墨本詣𣙜場
易絹十端方與一本其後石刻為遼人所碎或傳奉使
者過彼辨經界指候臺為證故遼人碎而没之靈芝行
書有二王法而成就頓放當與徐浩雁行戈脚復類世
南體亦善於臨倣者在唐人翰墨中固不易得葢是集
衆善而成一家者也今御府所藏行書一
　　　　達摩銘
婦人薛濤成都倡婦也以詩名當時雖失身卑下而有
林下風致故詞翰一出則人爭傳以為玩作字無女子
氣筆力峻激其行書妙處頗得王羲之法少加以學亦
衞夫人之流也每喜寫巳所作詩語亦工思致俊逸法
書警句因而得名非若公孫大娘舞劒器黄四娘家花
託於杜甫而後有傳也今御府所藏行書一
　　　　萱草等書
道士魚又𤣥華陽人工行書得王羲之筆意而清勁不
墮世俗之習飄然有仙風道骨可以想見其人與崇道
大師書作字吐辭頗類世間所傳武仙童書其論四行
殊有㫖趣而其一曰勤潔二曰嚴正三曰定慧四曰仁
慈非深造自得何足知此宜筆端得晉人之髙風今御
府所藏行書一
　　　　上崇道師書
　
　宣和書譜卷十
欽定四庫全書
　宣和書譜卷十一
　　行書五
　　　唐
　　　　釋懐仁　　　　　　釋行敦
　　　　釋齊巳
　　　五代
　　　　羅　隱　　　　　　韋　莊
　　　　張徐州　　　　　　潘　佑
　　　　孫昭祚　　　　　　釋應之
釋懐仁不載於傳記而書家或能言之積年學王羲之
書其合處幾得意味若語淵源固未足以升羲之之堂
也然㸃畫冨於法度非初學所能到者昔太宗作聖敎
序世有二本其一褚遂良書一則懐仁書集羲之諸行
字法所成也二本皆為後學之宗模倣羲之之書必自
懐仁始豈羲之之絶塵處不可窺測而形容王氏者惟
懐仁近其藩籬耶亦似之而非且世所有惟見其行字
耳今御府所藏二
　　　行書
　　　　聖敎序
　　　草書
　　　　臨晉王羲之往還等帖
釋行敦莫詳其世作行書儀刑羲之筆法當天寳間寓
安國寺以書名于世嘗錄傅𤣥樂府字畫遒媚冨於繩
墨視王氏其猶得其門者然羲之真行論者謂入神品
正如庖丁之技輪扁之斲手與心會不容外入豈學者
步趨能要其至耶故行敦之書雖竭智力作意倣傚而
氣骨精神終不似真後有集王羲之書一十八家者行
敦乃其一也是則心慕筆追亦自可佳耳今御府所藏
行書一
　　　　樂府帖
釋齊己姓胡潭州益陽人少為浮圖氏學戒律之外頗
好吟詠亦留心書翰傳布四方人以其詩併傳逮今多
有存者嘗住江陵之龍興寺與鄭谷酬唱積以成編號
白蓮集行于世筆跡洒落得行字法望之知其非尋常
釋子所書也頸有瘤人號詩囊也然操行自高未始妄
謁侯門以冀知遇人頗稱之以是無今昔逺近人知齊
己名是亦墨名而儒行者耶故世之所傳多詩什藁草
今御府所藏九
　　　行書
　　　　擬嵇康絶交書　　　謝人惠筆詩
　　　　懐楚人詩　　　　　渚宫書懷等詩
　　　　送冰禪姪詩　　　　寄冰禪德詩
　　　　冰禪帖
　　　正書
　　　　廬嶽詩　　　　　　寄明上人詩
羅隱字昭諫餘杭人也生於唐末有詩名尤長於詠史
多不稱意窮愁感慨之間言或譏諷怒張以故為時所
黜初名横以十上不中第乃更今名始到浙右謁錢鏐
懼不見納遂以所為夏口詩標於卷首其卒章云一箇
禰衡容不得思量黄祖漫英雄鏐覽之大笑因加殊遇
鏐一日受朝廷節制之命令沈崧者草謝表崧盛述浙
右之冨隱即諭崧曰方兵火之餘豈宜作此語即更之
云天寒而麋鹿曾遊日暮而牛羊不下朝廷見之曰此
羅隱辭也梁開平初太祖以右諫議大夫召不至後節
度使羅紹威密表薦為給事中隱雖不以書顯名作行
書尤有唐人典刑觀其羅城記藁諸帖略無季世衰弱
之習葢自胸中所養不為世俗淺陋所移爾今御府所
藏行書四
　　　　外羅城記藁　　　　三十一郎帖
　　　　喜慰帖　　　　　　華陰樵寄帖
韋莊字端己杜陵人也官至平章事性疎曠不以小節
自拘唐乾寧中舉進士第有詩云大道不將爐冶去有
心重築太平基時人以其有宰相器李詢為兩川宣諭
使辟為判官莊以中原多事潛依王建建奏為掌書記
尋為起居舍人及建開國委任於莊制度號令刑政禮
樂皆莊所定當時以作字名於世但今所見者少觀借
書諸帖有行書法非潛心於古而一意文詞翰墨間未
易至此也今御府所藏行書三
　　　　借書帖　　　　　　借樂章帖
　　　　米團帖
張徐州者失其名因官徐州故以為稱業儒學喜翰墨
志趣曠達不以利名芥蔕於胸次作詩五篇以勸君二
字寓於其中大抵以外形骸齊鵬鷃為達理豈與束縳
名利之塲者同日而語哉故其胸中流出而見於筆畫
者無復有抗塵走俗之狀作行書亦自不凡筆力清勁
勢若削玉因閱其詩抑又使人起物外之想云今御府
所藏行書一
　　　　勸君詩
潘佑史失其傳仕江南偽主李煜端方剛介不親外務
閉戸讀書博通經史文章冨贍尤長於論議時譽藹然
韓熈載陳喬共薦之以秘書省正字釋褐累遷中書舍
人當時禮制損益參決於佑凡所論列利害明白文彩
可觀煜頗奇其說遂見施用由是恩寵特異觀其行書
草帖筆跡奕奕超拔流俗殆有東晉之遺風焉今御府
所藏行書一
　　　　許堅等詩
孫昭祚亡其系中書堂吏也習翰墨尤長歐陽詢行書
法嘗用其體書千文傳於世昔詢論書要在凝神静慮
審字勢四面停勻八邊具僃長短合度麤細折中以謂
忙則失勢緩則骨癡瘦則形枯肥則質濁此是最要妙
處及觀昭祚行書四色牡丹賦皆優㳺乎規矩之間非
湥契其㫖詎能臻是耶今御府所藏行書五
　　　　四色牡丹賦　　　　終南山賦
　　　　陽春曲等詩　　　　竹拄杖等詩
　　　　朱陳村等詩
釋應之莫知世次作行書嘗以文絹寫進士沈崧曲直
不相入賦頗有氣骨然筆法本學柳公權至其分間布
置則殊乏飄逸故學者病之昔公權作字初出鍾王及
其成就則乃有驚鴻飢鷹之力所以名髙當世而外夷
入貢别載貨貝以購其書如應之豈得有此耶譬之傳
神寫照或得其形似而精神凝竚處固未嘗見之耳然
非此則不足以見優劣云今御府所藏行書二
　　　　曲直不相入賦　　　即事等詩
　
　
　
　
　
　
　
　宣和書譜卷十一
欽定四庫全書
　宣和書譜卷十二
　　行書六
　　　宋
　　　　李　煜　　　　　　李建中
　　　　蘇舜欽　　　　　　王安石
　　　　蔡　京　　　　　　蔡　卞
　　　　劉正夫　　　　　　米　芾
　　　　岑宗旦
江南偽後主李煜字重光早慧精敏審音律善書畫其
作大字不事筆卷帛而書之皆能如意世謂撮襟書復
喜作顫掣勢人又目其狀為金錯刀光喜作行書落筆
瘦硬而風神溢出然殊乏姿媚如窮谷道人酸寒書生
鶉衣而鳶肩略無富貴之氣要是當我祖宗應運之初
揭雲漢奎壁昭囘在上彼竊據方郡者皆奄奄無氣不
復英偉故見於書畫者如此方煜歸本朝我藝祖嘗曰
煜雖有文只一翰林學士才耳乃知筆力縦或可尚方之
雄才大略之君赤㡬何哉今御府所蔵行書二十有四
　　　行書
　　　　淮南子　　　　　　春草賦
　　　　義天秤尺記　　　　浩歌行
　　　　克巳處分　　　　　批元奏狀
　　　　禮三寳衆聖賢儀　　八師經
　　　　宫相詩　　　　　　李璟草堂等詩
　　　　髙秋等詩　　　　　牡丹等詩
　　　　古風詩二　　　　　論道帖
　　　　招賢詩帖　　　　　樂章羅帖
　　　　樂府三　　　　　　臨江仙
　　　　雜文藁
　　　正書
　　　　金書心經　　　　　　智藏道師真賛
文臣李建中西洛人官至殿中丞恬於進取嘗掌西京
留守司御史臺至今謂之李西臺居洛中以林泉自娛
善篆籒草𨽻八分於真行尤精觀其字體初傚王羲之
而氣格不減徐浩當時士大夫得其筆跡莫不爭藏以
為楷法作科斗書郭忠恕汗簡集以獻頗見襃美處士
唐異善書世稱其與建中相為左右論書者以為尚有
五代衰陋之氣葢以其作字淳厚不飄逸致然今御府所
藏行書四
　　　　千題詩　　　　　　雪花詩
　　　　韓見素致仕等詩　　畫屏等詩
文臣蘇舜欽字子美其先世居蜀後為開封人官至大
理評事少以蔭補従仕已而中第用范仲淹薦為集賢
挍理貌竒偉工文章歴官有政聲雖居下􁉗而慷慨喜言
事一時名卿喜與之游杜衍以女妻之人謂氷清玉潤
作事沈著而精神充實尤工行草評書之流謂入妙品
當時殘章片簡傳播天下美其文翰者有花發上林月
滉淮水之語兄舜元善篆𨽻亦工草字書名與舜欽相
先後葢是下筆處同一關紐也今御府所藏五
　　　行書
　　　　吳中詩草　　　　　遊山草
　　　　學館臥病等詩　　　夢歸等詩
　　　草書
　　　　雉帶箭等詩
舒王王安石字介甫本撫州人後居金陵退相日官特
進荆國公旣殁諡曰文追封舒王神考朝聖賢相遇千
載一時其功業昭昭簡册具載當時安石慨然以真儒
之道為倡於天下後世葢自比於孟軻其視揚雄韓愈
為不足道暮年歸老金陵浮沈漁樵間跨驢挾册往來
北山下道傍醉尉雖誰何不復介意作小詩如壯嵗語
出奇凌轢脫去流俗學者編為北山詩平生視冨貴真
如浮雲不溺於財利聲色信宗公偉人也凡作行字率
多淡墨疾書初未嘗略經意惟達其辭而已然而使積
學者盡力莫能到豈其胸次有大過人者故筆端造次
便見不凡而評其書者謂得晉宋人用筆法美而不夭
饒秀而不枯瘁自是一世翰墨之英雄今御府所藏行
書一
　　　　集句詩筆
太師蔡京字元長莆田人也早有時譽擢進士甲科博
通經史揮洒篇翰手不停綴美風姿器量宏逺為郎日
謁大丞相王珪珪指其坐云公異日當居此宜自愛重
繼膺顯用入處要近出典大藩自擢翰林承㫖前後三
入相位寅亮燮理秉國之鈞實維阿衡民所瞻仰至於
決大事建大議人所不能措意者笑談之間恢恢乎其
有餘矣乃時丕承祇載紹述先烈於志無不繼於事無
不述緝旣墜之典復甚盛之舉奠九鼎建明堂制禮作
樂興賢舉能其所以輔予一人而國事大定者京有力
焉眷惟神考勵精求治之初起王安石相與圖囘至治
煥乎成一王法休功盛烈布在天下其眷遇之隆前無
擬倫屬嗣初載以還賴予良弼祇循先志以克用人故
於眷倚比隆神考之於安石罔敢後焉於是二十年間
天下無事無一夫一物不被其澤雖兒童走卒皆知其
所以為太平宰相頃解機務自朝廷至於遐陬異域微
而閭巷田畝間莫不惜其去故盛徳至善民至于今懐
之喜為文詞作詩敏妙得杜甫句律制誥表章用事詳
明器體髙妙於應制之際揮翰勤敏文不加㸃若夙搆
者未嘗起藁然性尤嗜書有臨池之風初類沈傳師久
之深得羲之筆意自名一家其字嚴而不拘逸而不外
規矩正書如冠劍大臣議於朝堂之上行書如貴胄公
子意氣赫奕光彩射人大字冠絶古今鮮有儔匹本朝
題㮄不可勝計作龜山二字盤結壯重筆力遒勁巍巍
若巨鼇之載崑崙翩翩如大鵬之翻溟海識與不識見
者莫不聳動斯亦一時之壯觀也大扺學者用筆有法
自古祕之必口口親授非人不傳由唐以來學者相宗
方造其妙至五季失其所傳遂有衰陋之氣京従兄襄
㴱悟厥㫖其書為本朝第一而京獨神㑹心契得之於
心應之於手可與方駕議者謂飄逸過之至於斷紙餘墨
人争寶焉喜寫紈扇得者不減王羲之之六角葵扇也
其為世之所重如此所得惟行書為多今御府所藏七
十有七
　　　行書
　　　　御製詩并和　　　　御製明節皇后傳
　　　　觀明節皇后像詩　　奉安明節皇后詩
　　　　劉貴妃制　　　　　劉賢妃制
　　　　劉淑妃制　　　　　明達墓誌文
　　　　宣和殿召輔臣記　　瓊蘭殿壁山後記
　　　　瑤林殿雙竹後記　　澄漪殿觀蓮記
　　　　玉宇洞後記　　　　延福宫題名記
　　　　題澄莊等詩　　　　囘溪泛舟題名
　　　　留題栖雲軒　　　　萬年橋題名記
　　　　萬嵗山記　　　　　遊艮嶽祝夀詩
　　　　遊艮嶽詩　　　　　艮嶽噰噰亭題記
　　　　題絳霄樓詩　　　　蕭閑館題名
　　　　擷芳園記　　　　　芳華館賞花詩
　　　　定鼎記額　　　　　梅竹雪雁詩二
　　　　繁杏水禽詩二　　　閱駿射序上下二
　　　　觀碑記　　　　　　題甘露降詩
　　　　再降甘露記　　　　錫宴書題二
　　　　對屬　　　　　　　題神霄宫詩
　　　　聽降題名　　　　　步虚詞
　　　　太清樂　　　　　　玉扶步虛詞
　　　　柳真人步虛詞　　　蓬萊仙步虚詞
　　　　大仙留題詩　　　　大仙詩曲
　　　　春宫詩二　　　　　雪詩二
　　　　魏將軍歌　　　　　飲中八仙歌二
　　　　歌元豐　　　　　　元豐行
　　　　驄馬行二　　　　　古栢行二
　　　　丹青引三　　　　　送孔巢父詩二
　　　　送西京提刑詩二　　曹霸畫馬詩二
　　　　洗兵馬詩三
　　　　壺春堂觀御題賞花詩
　　　　謝賜承平殿曲宴記表
　　　　宣和殿東閣屏山後記
　　　正書
　　　　千文
文臣蔡卞字元度莆田人也少與其兄京遊太學馳聲
一時同年及進士第王安石見而奇之妻以女使従巳
學得安石學術議論為多自以王氏學擅一時時流歸
之自少喜學書初為顔行筆勢飄逸但圓熟未至故圭
角稍露其後自成一家亦長於大字厚重結密如其為
人初安石鎮金陵作精義堂記令卞書以進由是神考
知其名自爾進用多文字軄至晩年髙位猶不倦書寫
稍親厚者必自書簡牘筆墨亦稍變殊不類往時也然
多喜作行書字今御府所藏行書六
　　　　進神驗記　　　　　清淨經
　　　　莊子刻意篇　　　　杜甫驄馬行
　　　　千文二
文臣劉正夫字德初三衢人也少有文行郷里畏服及
居太學俊名籍甚後登進士第知名四方旣被召擢立
朝謇謇有大臣節方時紹述煕豐正左右輔佐一德之
初而正夫以精忠相與圖囘至治其所以持盈守成而
煕豐之盛德美意燦然一新正夫其有力焉閱嵗以疾
不起方且登庸不期月間得疾卒不即用天下士夫皆
為之嗟惜訃聞帝震悼為之輟朝正夫平日喜書學多
作行法好與人論字嘗謂字美觀則不古初見之則使
人甚愛次見之則得其不到古人處三見之則偏傍㸃
畫不合古者厯厯在眼矣字不美觀者必古初見之則
不甚愛再見之則得其到古人處三見之則偏傍㸃畫
亦歴歴在眼矣故觀今之字如觀文繡觀古人字如觀
鍾鼎學古人字期於必到若至妙處如會於道則無愧
於古矣人以為知言然平生不泥於此亦不求人知所
書字間有被㫖承命為碑刻者以是傳於世者絶少晩
年間作逸字獨藏於家官至少宰贈太師諡文獻今御
府所藏行書二
　　　　宣召記　　　　　　泛舟題名
文臣米芾字元章初居太原後為襄陽人官至禮部員
外郎博聞尚古不喜科舉學性好潔世號水滛違世異
俗每與物迕人又名米顛善屬文作韻語不蹈襲一字
崇寧間四方承平百揆時序典章禮樂燦然一新獨以
書畫未有傑然超出前古者獨膺簡在遂除書畫兩學
博士頗厭士論芾亦欣然就軄自以為己任又詔作黄
庭小楷千文以進旋加褒美大扺書傚羲之詩追李白
篆宗史籀𨽻法師宜官晩年出入規矩深得意外之㫖
自謂善書者只得一筆我獨有四面識者然之方芾書
時其寸紙數字人爭售之以為珍玩至於請求碑㮄而
户外之屨常滿家藏古帖由晉已來者甚富乃名其所
藏為寶晉齋好事簮纓之流出其所有奇字以求跋語
增重其書而芾或喜之即為作古紙臨倣便與真者無
辨兼喜作畫嘗為楚山清曉圖曾非俗師所能到也當
時名世之流評其人物以謂文則清雄絶俗氣則邁往
凌雲字則超妙入神人以為知言乃偉岸不羈口無俗
語頎然束帶一古君子故贈其詩者有衣冠唐制度人
物晉風流也然異議者謂其字神鋒太峻有如强弩射
三十里又如仲由未見孔子時風氣其為論或如此且
類多行書世亦罕及有山林集一百卷藏于家今御府
所藏行書二
　　　　千文二
内臣岑宗旦字子文開封人慶歴初以父遺表通籍壁
門然趣尚髙逺不為苟合取容於世年十七棄官遊東
南山水間不復事事至和中仁祖錄功臣之世復官之
凡歴七任至元豐初又以尋醫自請方神考大有為之
時王中正以才敏侍上嘗薦之於朝宗旦恥折腰强顔
奔走於貴公子之前乃暫應召㫖卒不従仕故自壯年
遂拂衣有歸與之志於是終九品官而無復遺恨世頗
髙之暮年一無嗜好如道人衲子寄傲親朋間優游卒
嵗略不為身後計得酒輒醉酣長哦揮洒以為真樂其作
詩以意為主不在鐫琢語言而已故若渾金璞玉見者
知貴嘗賦聽琴詩其略云琴中太古意方外無為心彈
之道頗散不彈理彌深所以陶元亮何須絃上音其他
皆類此又嘗取古之善書者自漢迄唐凡十有一人為
論以評其書曰張芝如班輸構堂不可增減鍾繇如盛
德君子容貌若愚語其衆妙足以爭造化者羲之也較
其父風但恨乏天機者獻之也世南潛心羲之葢若顔
子之亞聖徐浩比肩儒雅有類仲由之勇態歐陽詢得
其正故如廟堂衣冠不失動静栁公權得其勁故如轅
門列兵森然環衞懐素之閒逸故如翩翩真仙真卿之
淳謹故厚重如周勃至如李邕則舉動不離規矩而有
虧適變之道焉此皆其自得於心積學於外而其吐論
所以不愧古人者與然宗旦作字尤善行書如銀鉤蠆
尾脫去娬媚規模㸃畫當是蘇舜欽之亞顧筆力亦窮
於此矣當時既有書名人亦愛重字畫一出偶得之者
爭相賈售治平中英宗嘗遣使諭㫖令書十扇以進宗
旦即書自為十篇上之英祖為之嘉賞平時廩賜雖厚
而周給貧匱隨手散去方其治時以所藏書千餘卷及
别業僦緡往歸姪孫筌家以就侍養而筌能以事父之
禮事之故得優游自適不復以死生窮達為念年逾七
十神明不衰及其委蛻裕如也今御府所藏行書四
　　　　太上道德經　　　　曉賦
　　　　書評　　　　　　　崔白江湖等詩
　
　
　
　
　宣和書譜卷十二
欽定四庫全書
　宣和書譜卷十三
　　草書叙論
篆𨽻之作古矣至漢章帝時乃變而為草駸駸至兩晉
王氏羲獻父子遂進於妙漢如蔡邕亦一時號為子墨
卿也稽考古今法書而獨以草書為秦苦篆𨽻之難不
能投速故作草書是不知杜度倡之於漢而張芝皇象
皆卓卓表見于時崔瑗崔寔羅暉趙襲各以草書得名
世號章草至張伯英出遂復脫落前習以成今草且草
之所自議者紛如或以為藁草之草或以為草行之草
或以為赴急之書或以為草昧之作然則謂之草則非
正也孔子所謂為命裨諶草創之是也若楚懐王使屈
原造憲令草藁未成上官見欲奪之董仲舒欲言災異
草藁未成主父偃竊而奏之今猶以起草為藁者其近
之也世遂以草書為一家故自漢晉宋以還以草書得
名者為多姑以流傳於今者凡得六十五人以其世次之
漢得張芝蜀得諸葛亮晉得張華郗愔王謝子弟輩十
九人宋得謝靈運羊欣齊得劉珉梁得沈約輩三人陳得
江總輩九人隋得釋智永唐得張顛釋懐素亞栖輩二
十人五代得杜荀鶴楊凝式輩三人本朝得錢俶米芾
蔡襄杜衍等輩且不得人人而自舉特取其尤異者姑
表其略自餘如仲翼之流以草書自名格律凡下承襲
晩唐所謂院體者此其黜之
　　草書一(章草/附)
　　　漢
　　　　張　芝
　　　魏
　　　　曹　植
　　　蜀
　　　　諸葛亮
　　　吳
　　　　皇　象
　　　晉
　　　　張　華　　　　　　杜　預
　　　　衞　恒　　　　　　王　渾
　　　　王　戎
張芝字伯英燉煌人也趣造髙尚學古不羣朝廷以有
道詔不起故時稱張有道初師崔瑗杜度作章草遂擅
出藍之譽後乃脫落舊習剙立規範未嘗少去筆硯家
有衣帛必先書而後練臨池作字池水盡黑每作楷字
則曰忩忩不暇草書其精勤如此故於草書尤工世所
寶藏寸紙不棄韋仲將謂之草聖其筆力飛動神變無
極幾與造化者為友方時趙襲羅暉亦以書稱頗自矜
持芝嘗自謂上比崔杜不足下方羅趙有餘人以為至
論世謂芝書如漢武帝愛道馮虚欲仙或以似春虹飲
澗落霞浮浦其知言哉今御府所藏二
　　　草書
　　　　冠軍帖
　　　章草
　　　　消息帖
曹植字子建沛國人魏太祖季子封陳王諡曰思早慧
彊記累數十萬言不忘甫十嵗屬文若素構太祖疑其
假手於人植請面試已而従膝下登銅雀先諸郎賦就
文不加㸃太祖方悟其所得信由天成非學可到葢自
詩道云亡風流埽地而植以八斗之才擅天下遂以詞
章為諸儒倡特以昆季間無棠棣之美故終亦嬰患七
步之作有感動人語世為怜之至於學術愈工自是不
隨世故與之低昻有卓然而獨存者然其胸中磊落發
於筆墨間者固自不惡爾觀其以章草書鷂雀賦可以
想見其人也今御府所藏章草一
　　　　鷂雀賦
諸葛亮字孔明瑯琊陽都人也少孤依從父𤣥𤣥䘚亮
躬耕南陽髙卧不仕蜀先主三往見然後起先主喜而
謂其臣曰吾之得亮猶魚之得水也其王霸之略皆先
定於胸中卒如所期嘗自比管仲樂毅識者許之善畫
亦喜作草字雖不以書稱世得其遺跡必珍玩之有創
物之智出於意匠為木牛流馬皆足以驚世絶俗而八
陣圖咸得其要以是心畫之妙可以不學而能葢緒餘
以及於此耳仕蜀位至丞相今御府所藏草書一
　　　　逺涉帖
皇象字休明廣陵人官至侍中工八分篆草初學於杜
度作章草文而不華質而不野沈著痛快世以書聖稱
論者以象書比龍蠖蟄啓伸槃腹行葢言其蟠屈騰踔
有縦横自然之妙或謂如歌聲遶梁琴人捨徽則又見
其遺音餘韻得之於筆墨外也象作八分亦自雄逸遂
與蔡邕後先然人材固有分量當時以象書為章草入
神八分入妙篆入能其亦善品藻者也今御府所藏章
草書一
　　　　急就章
張華字茂先范陽方城人也父平魏漁陽太守平沒華
猶少其後孤貧無以為生牧羊以資衣食雖自晦田畝
間不為人所知有識之士見華者巳奇之其後學業詞
藻日以冨麗陰陽圖緯方技之書無不該通時人莫測
也而阮籍見之歎曰王佐才也由是名著為本郡太守
所薦始登仕版至晉為黄門侍郎華强記黙識四海之
内若指諸掌作字尤工草書不在模倣其規榘氣度似
其人物見索靖遂雅相厚善㴱與結納武帝嘗問漢宫
室制度及建章千門萬戸應對如流又畫地成圖率有
次第如在目中至聽者忘疲觀者駭目其心匠如是妙
處自與神會宜種種絶人沒後家無餘資所存惟文史
史氏言華嘗遷徙遣車三十乘所載者也今御府所藏
二
　　　草書
　　　　得書帖
　　　行書
　　　　聞時帖
杜預字元凱京兆杜陵人也漢杜度六世孫初尚文帝
妹高陸公主起家拜尚書郎預博學多通明於治忽朝
野稱美號為武庫言其無所不有也後遷鎮南將軍以
愷悌為政民心歸之故又稱為杜父而預好左傳自言
以傳成癖祖畿魏尚書僕射父恕幽州刺史父祖三世
善行草皆以書馳名而預聞譽尤著葢預以功名顯雖
持節總戎而身不跨馬射不穿札每出師遣將必在將
帥之列以是於翰墨間特見推重焉世嘗稱預德不可
企及功或庶幾故平吳之後勒功於二石一置峴山之
上一投漢水之淵是知陵谷有遷而不知石有時而磨
滅也豈不惑哉觀其好名如此宜於游藝末習亦冀垂
久太康中自渚宫還襄陽將畢舊業因求古史䇿書及
汲冢文雖修春秋學然於字所得亦多矣其作草書尤
有筆力當時士大夫以家世比衞瓘父子預歿追贈征
南大將軍開府儀同三司諡曰成今御府所藏草書一
　　　　十月一帖
衞恒字臣山河東人也官至黄門侍郎博雅不凡作四
體書曰草曰章草曰𨽻曰㪚𨽻然見於世者多其草字
論者以謂如插花美人舞笑鑑臺是其便娟有餘而剛
健非所長也父瓘亦以能書名世嘗謂我得伯英之筋
恒得其骨弟宣善篆及草名與父兄後先宣弟庭亦工
草恒之子仲寶叔寶俱有能書名家學相傳四世不墜
盛哉遂與王謝家遺風餘習相季孟也今御府所藏草
書一
　　　　往來帖
王渾字元戎太原晉陽人也佐武帝官至尚書左僕射
事君立朝有巨臣節而所厯之職每以最聞初武帝議
伐吳詔渾於秣陵典領軍政至王濬破吳擒皓乃有不
平之色奏濬不受節度士論以此少之及居宰輔聲望
日減詩所謂靡不有初鮮克有終者也然而平吳之力
亦與濬略相上下晉室是依於渾為多班班史册葢不
沒其實矣其作草字葢是平日偶爾紀事初非經心然
如風吹水自然成文者其人本不凡耳有子濟遂以書
名良有源派也今御府所藏草書一
　　　　近見帖
王戎字濬沖瑯琊臨沂人也官止司徒戎幼而穎悟神
彩秀發是時阮籍已齒高喜與為忘年友每為竹林之
游謂其父渾曰濬沖清賞非卿倫也裴楷見而奇之曰
戎眼爛爛如岩下電其少成如此善吐辭作草字得崔
杜法妙鑒者多所稱賞自是所造淵㴱一出便在人上
字畫之工特游戲耳今御府所藏草書一
　　　　忻慰帖
　
　
　
　
　
　宣和書譜卷十三
欽定四庫全書
　宣和書譜卷十四
　　草書二
　　　晉
　　　　陸　機　　　　　　索　靖
　　　　郗　鑒　　　　　　郗　愔
　　　　王　廙　　　　　　王　敦
　　　　王　導　　　　　　王　恬
　　　　王　洽　　　　　　王　珣
　　　　王　珉
陸機字士衡吳郡人也祖遜吳丞相父抗吳大司馬家
世皆奕奕為當代顯人雖沒不泯也機身長七尺其聲
如鐘自少以文章得名初受知於張華華謂人之為文
恨才少而機患其多至有見文而自欲棄其所學者以
故雖能章草以才長見掩耳然機自歸晉閉門十年篤
志儒學無所不窺書特其餘事也官至平原内史今御
府所藏二
　　　章草
　　　　平復帖
　　　行書
　　　　望想帖
索靖字幼安燉煌人張芝之姊孫也官至征南司馬少
有出羣之才與郷人汜衷張甝(音/含)索介索永俱遊太學
時稱燉煌五能及舉賢良方正對筞高第張勃薦之謂
靖才藝絶人宜置臺閣經史之暇喜作字遂以章草名
動一時學者宗之如歐陽詢以翰墨自名未嘗妄許可
路見靖碑初過而不問徐視乃得之至卧碑下不忍去
王廙嘗得靖書每寶玩之遭永嘉喪亂乃四疊綴衣中
以渡江故論者以為飄風忽舉鷙鳥乍飛以狀其遒勁
或以謂如雪嶺孤松氷河危石以狀其峻嶮或以謂精
熟至極索不及張芝妙有餘姿張不及索靖或以謂八
分亞韋鍾楷法過衞瓘何其得譽之甚有至於此非特
人譽之也而其自許亦甚髙嘗謂上稽科斗鳥篆之文
幽窮造化物象之奥可以命杜度運指張芝囘腕要是
靖自得意處宜其書名與羲獻相後先也今御府所藏
章草四
　　　　急就章　　　　　　月儀
　　　　出師帖　　　　　　七月帖
郗鑒字道徽高平金郷人官至侍中少孤貧躬耕隴畆
而未嘗廢書沈酣經史刻意翰墨以儒雅得名間自有
樂處學優入仕政復可觀有女將以妻王氏子弟聞有
東牀坦腹食者便知是佳壻於鑒裁甚髙作草字下筆
剛決略無留滯厚實㴱沈豐茂宏麗而不乏風神葢瘦
則風神生而鑒書厚實豐茂宜墮於朴野而筆力乃爾
激峻此所以宜知名於時也今御府所藏草書一
　　　　蘭陵帖
郗愔字方囘髙平金郷人也官至司馬父鑒以草書稱
古勁超絶後所不能窺其藩籬至愔乃能接翼遂與張
芝齊名作章草尤工下筆若氷釋泉湧雲奔龍騰態度
旣多而筋骨有餘王僧䖍以謂愔書亞王羲之豈妄論
也愔妻傅氏亦善書子超尤得家傳之妙今御府所藏
二
　　　章草
　　　　諒弟帖
　　　草書
　　　　遠近帖
王廙字世將瑯琊臨沂人也官至平南將軍荆州刺史
少能屬文工書畫至音律射御游藝無不精絶作草隷
飛白得張芝衞瓘遺法自王羲之過江前廙號為獨步
羲之葢廙猶子廙嘗屬之曰吾無殊功異業與後人師
法惟書畫可傳其自許如此王僧䖍謂廙書為右軍法
亦知其自信之篤也獨其草書為世所傳今御府所藏
四
　　　草書
　　　　仲春帖
　　　章草
　　　　鄭夫人帖
　　　行書
　　　　賀雪表　　　　　　嫂何如帖
王敦字處仲司徒導之從兄尚武帝女自駙馬都尉遷
左將軍都督征討諸軍事敦性簡脫喜顛草自厯官已
來以威名自任及仗節專征負勲恃勢而肆驕陵識者
謂蜂目已露豺聲未發耳後果有窺竊晉祚之志棄親
用羈背賢任惡以錢鳳沈充為謀主昵凶慝誣忠良如
周嵩輩直亮忠義而皆罹禍天下為之駭心當時雖不
及顯誅而卒至剖棺戮屍以彰元惡觀者莫不稱慶敦
初以工書得家傳之學其筆勢雄健如對武帝擊鼔振
袖揚袍㫄若無人而飛揚跋扈之狀固已想見其惡逆
宜在所不錄姑畱此帖非以為玩也葢謂淳化中太宗
收入法帖故不可得而削去然因其字而見其行因其
行而得其惡亦足以為萬世奸臣賊子之誡云今御府
所藏草書一
　　　　蜡節帖
王導字茂𢎞瑯琊臨沂人官至太保司徒諡文獻導少
有風鑒識量清逺簡素寡欲家無餘貲方年十四有見
而奇之者云此兒容貌志氣將相之器也元帝渡江之
初導與羣従輔成其業使晉祚中興真社稷之臣也非
常流可得擬者導善作字規模前人初師鍾繇衞瓘力
學不倦至喪亂狼狽攜鍾繇宣示帖過江則其拳拳之
志可知也行草尤工然論者以謂疎柯迥擢密葉危陰
雖秀有餘而實不足晉元明二帝竝工書皆推難於導
故當世尤所貴重子恬洽皆以書名時人方為杜衞焉
唐王方慶導之後裔也嘗以自導而下十一世書上則
天后后令崔融為寶章閣序其事以賜之舉朝為榮今
御府所藏草書二
　　　　省示帖　　　　　　改朔帖
王恬字敬豫丞相導之次子也雖世以儒傳家而恬最
好武馳馬試劍不為門閥所器傲誕不拘禮法氣岸凌
轢流輩輕之然晩節好士多能善隷書於草字尤妙稍
遷中書郎明帝欲以為中書令導固辭従之後為㑹稽
内史加散騎常侍是時張翼以書得名議者謂不能過
恬則王氏父子羣従各有遠過人者今御府所藏草書
一
　　　　得示帖
王洽字敬和官止中書令王導子羲之族弟也洽於導
諸子中最為白眉當時與荀羨俱有美稱而洽理識明
敏書兼衆體於行草尤工揮毫落紙有郢匠運斤成風
之妙羲之嘗謂洽曰弟書遂不減吾或以謂過論王僧
䖍亦謂洽與羲之書俱變古形不爾至今猶法鍾張則
僧䖍豈妄許可耶妻荀氏亦以書稱洽於書特餘事耳
方穆帝詔拜領軍尋加中書令待洽以友臣之義洽固
辭表疏凡十上則其所養可知也今御府所藏四
　　　草書
　　　　叙還帖
　　　行書
　　　　仁愛帖　　　　　　兄子帖
　　　　承問帖
王珣字元琳導之孫洽之子也與弟珉俱有名官至尚
書令珣三世以能書稱晉武帝雅好典籍珣與殷仲戡
徐邈王恭郗恢等竝以才學文章被遇嘗夢人以大筆
如椽與之旣覺語人云此當有大手筆於是珣詞翰為
時宗師然當時以弟珉書名尤著故有僧彌難為兄之
語僧彌珉之小字也則知珣之所以見知者不在書葢
其家範世學乃晉室之所慕者此珣之草聖亦有傳焉
今御府所藏有二
　　　草書
　　　　三月帖
　　　行書
　　　　伯逺帖
王珉字季琰導之孫洽之少子也官至中書令少有才
藝工𨽻及行草世所寶者特是草聖名出珣兄之右時
人為語曰法䕶非不佳僧彌難為兄法䕶珣之小字也
自導至珉三世以書名著人以方杜度衞瓘二氏焉嘗
以四匹縑素自旦及暮操筆一揮首尾如一又無誤字
王獻之見而戲之曰弟書如騎騾駸駸欲度驊騮前故
當時遂與獻之齊名以珉嘗代獻之兼中書令世謂獻
之為大令珉為小令論者謂珉書弓善矢良兵利馬疾
突圍破敵難與爭鋒其亦知言者也妻汪氏亦善書今
御府所藏二
　　　草書
　　　　力書帖
　　　行書
　　　　鎮撫書
　宣和書譜卷十四
欽定四庫全書
　宣和書譜卷十五
　　草書三
　　　晉
　　　　謝　尚　　　　　　庾　翼
　　　　王羲之
謝尚字仁祖秣陵人豫章太守鯤之子也官至尚書僕
射尚幼有至性穎悟絶倫脫畧細行不為流俗之事善
音律博綜衆藝作草書㴱得昔人行筆之意論者以比
注飛澗之瀑溜投全牛之虛刃葢得之矣司徒王導㴱
器之常以似王戎每呼為小安豐當時其得譽如此今
御府所藏草書一
　　　　餘寒帖
庾翼字稚恭潁川人官至安西將軍荆州刺史善草隷
與王羲之竝馳爭先方羲之學者多所崇重翼多所不
平因寄書昆弟輩云可謂憎家雞好野鶩也兄亮字元
規亦有書名嘗就羲之求書法羲之答云翼在彼豈復
假此是知翼之書固自超絶其為當日書家名流所推
先如此其自許亦自髙要是其所得非晩生後學淺淺
所能追逐也今御府所藏二
　　　草書
　　　　步征帖
　　　行書
　　　　盛事帖
王羲之字逸少導之從子官至右衞將軍幼訥於言人
未之知年十三謁周顗顗一見奇之時重牛心炙坐客
未舉顗先以啗羲之於是始知名于時及長工談辨以
骨鯁稱尤善隷草為今昔之冠然其得名乃専以草聖論
者稱其筆勢以為飄若游雲矯若驚龍尤為従伯司徒
導所器重當時朝廷公卿皆愛其才羲之每自稱我書
比鍾繇當抗衡比張芝猶當雁行也然初以謂不迨庾
翼郗愔及其暮年造妙嘗以章草答庾亮而翼見之輒
歎伏因與羲之書曰忽見足下答家兄書煥若神明頓
還舊觀㑹稽有佳山水名士多居之羲之旣渡浙江亦
復有終焉之志嘗與同志宴集於會稽山陰之蘭亭羲
之自為序以申其志羲之性愛鵞山陰有道士養鵞於
是往觀焉意甚悅因求市之道士云為寫道徳經當舉
羣相贈羲之欣然寫畢籠鵞而歸其趨尚超絶非碌碌
者所能望塵又嘗在蕺山見一老姥持六角竹扇羲之
索其扇為各書五字姥有慍色因謂姥曰但言是王右
軍書以求百錢直姥如其言人爭售之其書為世所重
如此梁武帝評之曰勢如龍躍天門虎卧鳳閣故歴代
寶之永以為訓其亦善於儗倫也羲之少學衞夫人書
自謂㴱窮及過江遊名山間見李斯曹喜鍾繇梁鵠等
字又去洛見蔡邕石經於従弟洽處復見張昶華嶽碑
始喟然歎曰學衞夫人書徒費年月或謂其得筆法於
白雲先生暮年乃作筆陣圖筆勢論用筆賦草書勢等
以遺訓其子孫妻郗氏亦甚工書有七子為世所稱者
五人𤣥之凝之徽之操之獻之竝工草隷而獻之最知
名凝之妻謝道韞有才華亦善書家傳之學未有如王
氏之盛者也今御府所藏二百四十有三
　　　草書
　　　　桓公帖(唐貞觀中/題跋附)　　朝廷帖
　　　　宰相帖　　　　　　司徒帖
　　　　中書帖　　　　　　侍中帖
　　　　尚書帖　　　　　　司馬帖
　　　　太常司州帖　　　　太常帖二
　　　　䕶軍帖　　　　　　司州帖
　　　　譙周帖　　　　　　叅軍帖
　　　　謝二矦帖二　　　　朱處仁帖
　　　　二謝帖　　　　　　荀矦帖
　　　　阮生帖　　　　　　江生帖
　　　　遠生帖　　　　　　道家帖
　　　　龍保帖　　　　　　舅母帖
　　　　母子帖　　　　　　賢姊帖
　　　　姊告安和帖　　　　賢室帖
　　　　諸賢帖　　　　　　遠婦帖
　　　　兒女帖　　　　　　留女帖
　　　　小女帖　　　　　　女孫帖
　　　　官舍帖　　　　　　講堂帖
　　　　修園帖　　　　　　屏風帖
　　　　門風帖　　　　　　氣力帖
　　　　脅中帖　　　　　　初月帖(内一軸従/洛帖附)
　　　　月半帖二　　　　　月末帖
　　　　二月帖　　　　　　四月帖
　　　　末春帖　　　　　　去夏帖
　　　　秋來帖　　　　　　季冬帖
　　　　雨晴帖　　　　　　熱日帖
　　　　大熱帖　　　　　　熱甚帖
　　　　異熱帖　　　　　　差涼帖
　　　　節日帖　　　　　　節氣帖
　　　　當日帖　　　　　　雪候帖
　　　　數年帖　　　　　　草書帖
　　　　飛白帖　　　　　　王略帖
　　　　臨書帖　　　　　　數字帖
　　　　三都帖二　　　　　過京帖
　　　　鄉里帖　　　　　　永嘉帖
　　　　成旅帖　　　　　　山川帖
　　　　州中帖　　　　　　錢塘帖
　　　　江州帖　　　　　　臨川帖
　　　　丹陽帖二　　　　　山陰帖
　　　　嘉興帖　　　　　　餘杭帖
　　　　遠宦帖　　　　　　附農帖
　　　　勿殺生帖　　　　　方物帖
　　　　旃罽胡桃帖　　　　胡桃帖
　　　　山藥帖　　　　　　祀物帖
　　　　純酒帖　　　　　　褁鮓帖
　　　　海鹽帖　　　　　　鹽井帖
　　　　送梨帖(唐栁公權/題  附)　　白石枕帖
　　　　髙枕帖　　　　　　石班帖
　　　　清宴帖　　　　　　情慮帖
　　　　和書帖　　　　　　書問帖
　　　　樂問帖　　　　　　知問帖
　　　　北問帖　　　　　　得告帖
　　　　得書帖三　　　　　二書帖
　　　　遺書帖　　　　　　旦書帖二
　　　　累書帖　　　　　　有書帖
　　　　無書帖　　　　　　頓喜帖
　　　　喜慶帖　　　　　　慶慰帖
　　　　安慰帖　　　　　　清和等帖
　　　　清和帖四　　　　　安和帖
　　　　平安帖　　　　　　安西帖
　　　　安善帖　　　　　　小佳帖
　　　　佳静帖　　　　　　小差帖
　　　　奉對帖　　　　　　奉待帖
　　　　大醉帖　　　　　　奉憶帖
　　　　甚快帖　　　　　　有理帖
　　　　萬福帖　　　　　　造次帖
　　　　方囘帖　　　　　　省别帖二
　　　　此輩帖　　　　　　瞻近帖二
　　　　知遠帖　　　　　　遠近帖
　　　　遠念帖　　　　　　逋滯帖
　　　　内事帖　　　　　　先期帖
　　　　舉聚帖　　　　　　界内帖
　　　　達事帖　　　　　　慨然帖
　　　　多義帖　　　　　　適為諸帖
　　　　如命帖　　　　　　阿萬帖
　　　　懸量帖　　　　　　行穰帖
　　　　送謝帖　　　　　　所論帖
　　　　虞休帖　　　　　　速還帖
　　　　數有帖　　　　　　得煕帖
　　　　人理帖　　　　　　集理帖
　　　　舊志帖　　　　　　重煕帖
　　　　甚佳帖　　　　　　委曲帖
　　　　當有帖　　　　　　晩善帖
　　　　晩可帖　　　　　　還白帖
　　　　君事帖　　　　　　此事帖
　　　　平定帖　　　　　　大都帖
　　　　致此帖　　　　　　昨有帖
　　　　兼致帖　　　　　　東北帖
　　　　念慮帖　　　　　　七十帖
　　　　卞駙馬帖　　　　　十一月等帖(王薈等/章集附)
　　　　臨鍾繇所懐帖
　　　章草
　　　　豹奴帖
　　　正書
　　　　樂毅論　　　　　　黄庭經
　　　　東方朔畫像賛　　　定公帖
　　　　報國帖　　　　　　口訣帖
　　　　草命帖
　　　行書
　　　　伯熊帖　　　　　　阮公帖
　　　　蔡家帖　　　　　　家中帖
　　　　夫人帖　　　　　　賢弟帖
　　　　諸弟帖　　　　　　從弟帖
　　　　曹妹帖　　　　　　諸賢子帖
　　　　賢女帖　　　　　　此月帖
　　　　六月帖　　　　　　九月帖
　　　　十月帖　　　　　　三月帖
　　　　快雨帖　　　　　　夏日帖
　　　　極寒帖　　　　　　快雪時晴帖
　　　　州民帖　　　　　　舊京帖
　　　　安西帖　　　　　　山陰帖
　　　　永興帖　　　　　　建安帖
　　　　噉豆帖　　　　　　青李來禽帖
　　　　慈顔帖　　　　　　平安帖
　　　　奉告帖　　　　　　小佳帖
　　　　悉佳帖　　　　　　自慰帖
　　　　叙慰帖　　　　　　廓然帖
　　　　遣書帖　　　　　　省書帖
　　　　宿昔帖　　　　　　十三帖
　　　　書魏鍾繇千文
　
　
　
　宣和書譜卷十五
欽定四庫全書
　宣和書譜卷十六
　　草書四
　　　晉
　　　　王獻之　　　　　　詹思逺
　　　宋
　　　　王曇首　　　　　　羊　欣
　　　　謝靈運　　　　　　薄紹之
　　　齊
　　　　劉　珉
王獻之字子敬羲之第七子也官至中書令清峻有美
譽而高邁不羈雖閒居終日容止無倦色風流藴藉為
一時之冠嘗與兄徽之操之俱詣謝安二兄多談鄙事
獨獻之寡黙頗事名理客問安王氏兄弟優劣安曰小
者佳且謂吉人之辭寡小者其得之葢獻之七八嵗時
固自不凡方學書次羲之密従其後掣其筆不得於是
知獻之他日當有大名後其學果與羲之相後先嘗書
壁為方丈大字羲之甚以為能桓温命書扇筆誤落因
畫作烏駮牸牛甚妙初謝安請為長史太元中新起太
極殿安欲得獻之書榜而不敢遽言乃語韋仲將題凌
雲臺事獻之知其㫖乃正色曰仲將魏之大臣寧有此
事使其若此知魏徳之不長安遂已為當時器重若此
獻之初娶郗曇女離婚後尚新安愍公主無子唯一女
後立為安僖皇后后亦善書初羲之與郗曇論婚書云
獻之有清譽善𨽻書咄咄逼人則知羲之深自許可非
徒語也嘗書樂毅論一篇與獻之學後題云賜官奴即
獻之小字獻之所以盡得羲之用筆之妙論者以謂如
丹穴鳳舞清泉龍躍精密淵巧出於神智而王僧䖍乃
曰羲之書江左中朝莫有及者獻之遠不及父而媚趣
過之然僧䖍之論特是春秋責備之法也獻之自謂年
二十有四游名山間有授其五百七十九字者初得此書
日習之未經一周形容髣髴又嘗書南郊祭板其字畫
入木七分然語類不經故學者無傳獻之雖以𨽻稱而
草書所得特為多焉今御府所藏八十有九
　　　草書
　　　　洛神賦　　　　　　侍中帖
　　　　馬侍御帖　　　　　裴員外帖
　　　　裴九帖　　　　　　崔十九帖
　　　　二妹帖　　　　　　從子帖
　　　　左髀帖　　　　　　腎氣丸帖
　　　　服油得力帖　　　　鐵石帖
　　　　八月帖　　　　　　十二月帖
　　　　秋冷帖　　　　　　秦中帖
　　　　東陽帖二　　　　　東縣帖
　　　　丹陽帖　　　　　　南陽帖
　　　　江州帖　　　　　　廣州帖二
　　　　東山帖　　　　　　下山帖
　　　　灞亭帖　　　　　　慰意帖
　　　　轉勝帖　　　　　　奉别帖
　　　　晩際帖　　　　　　知汝帖
　　　　久達帖　　　　　　皆佳帖
　　　　當語帖　　　　　　潛處帖
　　　　來遟帖　　　　　　勝常帖
　　　　前書帖　　　　　　晝夜帖
　　　　安石帖　　　　　　慶等帖
　　　　數日帖　　　　　　遠書帖
　　　　二告帖　　　　　　事後帖
　　　　西問帖　　　　　　復面帖
　　　　法願帖　　　　　　相送帖
　　　　處分帖　　　　　　奉書帖
　　　　欲發帖
　　　章草
　　　　七月帖　　　　　　跨州帖
　　　　量力帖
　　　正書
　　　　洛神賦(不完/)　　　　丙舍帖
　　　行書
　　　　黄門帖　　　　　　李叅軍帖
　　　　仲宗帖　　　　　　薦王德祖帖
　　　　府君帖　　　　　　阿姑帖
　　　　阿姨帖　　　　　　賢弟帖
　　　　斁奴帖　　　　　　外甥帖
　　　　吾賢帖　　　　　　諸舍帖
　　　　舍内帖　　　　　　東園帖
　　　　鴨頭丸帖　　　　　地黄湯帖
　　　　都邑帖　　　　　　鄱陽帖
　　　　山陰帖　　　　　　安西帖
　　　　吳興帖　　　　　　冠軍帖二
　　　　鵞羣帖　　　　　　進退帖
　　　　體中帖　　　　　　授衣帖
　　　　思戀帖　　　　　　如意帖
　　　　古詩帖二
詹思遠史亡其系作章草字肥整整斜斜直有晉人風
度世之論字者多病肥瘦而不知肥之病在於剰肉而
瘦之病在於露骨肥不剰肉瘦不露骨則於佳處自初
不相妨也若以俗子為之則肥亦病瘦亦病此㴱不知
書者所以昔人於師資形容之際或得其骨或得其肉
而不聞偏勝者良有以耳如思遠者字雖肥而氣古書
雖章而法完所謂得其肉而善學者也雖然語古作者
亦幾何哉今御府所藏章草一
　　　　清佳帖
王曇首瑯琊臨沂人官至侍中平時沈毅雍容喜慍不
見於色人謂有宰相器兄弟分財獨取圖書以歸至於
金璧手未嘗持也方太祖初登九五而曇首與従兄華
皆為佐命功臣遘風雲之㑹確然以社稷為己任亦霸
者之佐也其作草字雖未足以與古人方駕要之是一
代宗臣而人物典刑千古如在況其行筆痛快亦自有
可觀者今御府所藏草書一
　　　　餘念帖
羊欣字敬元太山南城人也少沈静不為物忤而談論
絶人容止可觀該博經史尤長於𨽻書父不疑為烏程
令欣隨之官年十二頗為王獻之所知方時獻之為吳
興太守嘗因夏月入縣值欣晝寢著新練裠獻之書裠
數幅而去既覺視裠書有得欣本工書因此彌善然恬
退私門無仕進意會稽王世子元顯嘗使欣書扇欣以他
辭却之不肯奉命元顯怒以為後軍府舍人舍人之職
本用寒素欣知名當世屈為此官不以髙卑見於顔色
論者偉之然其學出於獻之當時謂獻之之後可以獨
步故諺曰買王得羊不失所望兹可以見矣而論者謂
欣學獻之如顔囘與夫子有步趨之近雖號入室終不
能度越獻之規矩使洒落奔放自成一家故又有婢作
夫人之誚以其舉止羞澀終不似真豈謂是耶欣嘗撰
續筆陣圖一卷又譔古昔能書人名一卷以此尤見其
用心焉官至中散大夫今御府所藏草書一
　　　　筆精帖
謝靈運陳郡陽夏人也祖𤣥父瑍瑍生而不慧早亡𤣥
嘗謂人曰我乃生瑍瑍那得生靈運其為𤣥所器如此
靈運少好學博綜羣書作為文辭擅江左之譽學王羲
之真草俱造其妙或謂獻之靈運舅也故其得法為精
凡獻之所上表章多在中書雜事中靈運模臨亂真因
以巳所書易其本人莫能辨然稍有知之者後至元嘉
中有司就索始進上當時靈運為一代聞人凡衣服器
用一有製作世共宗之如郭泰折角巾也至不名之皆
曰謝康樂云康樂者靈運之侯封也作草字尤為人所
推與有評其詩者謂如石色松榦吹翕風雲簸蕩川岳
則清雄可見也然蕭散氣韻則恐此不足盡之徒能狀
其犇放耳靈運官至中書侍郎其出處始末自有傳今
御府所藏草書一
　　　　古詩帖
薄紹之字敬叔丹陽人也善書初學王獻之綽有風格
其作草字至自得處則馳騁步驟光彩發越照映四座
然論其書者乃謂骨力猶稚何哉葢知其學以王氏為
源而紹之為流派也至袁昻評其字勢則謂如舞女低
腰仙人遠嘯以是言之則必以婉麗清閒為主矣安得
發越照映如前所云然終繼之乃云揮毫振紙若疾閃
飛星婉麗清閒所以論其常而發越照映所以言其變
此心畫之妙兼得乎為人耳紹之官至給事中今御府
所藏草書二
　　　　日寒帖　　　　　　千文
劉珉字仲寶彭城人書法自王氏羲獻父子以來其道
浸以衰陋至齊尤甚珉喜草𨽻遂能一洗俗學之謬逺
追羲之頗得其法落筆佳處往往凌轢古人至作草書
益勝乃復名世論者有海岳髙深青分孤島之比且珉
獨能振起一時末習之學以至於此遂為有齊一代名
書之流得不宜哉今御府所藏草書一
　　　　承晩帖
　
　
　
　
　
　
　
　
　
　
　
　
　
　宣和書譜卷十六
欽定四庫全書
　宣和書譜卷十七
　　草書五
　　　梁
　　　　沈　約　　　　　　蕭子雲
　　　　阮　研
　　　陳
　　　　陳伯智　　　　　　蔡景歴
　　　　蔡　證　　　　　　陸　繕
　　　　毛　喜　　　　　　江　總
　　　　鄭　㐰　　　　　　陳　逵
　　　隋
　　　　釋智永
沈約吳興武康人也官至尚書令少家貧一意書史燃
膏繼晷晝夜不倦母恐其勞夜即滅燭約即以晝之所
讀夜輒誦之遂博通羣籍在齊為書記方齊文惠太子
在東宫延納多士乃特被親遇每入見日昃方出時與
蕭琛王融范雲任昉皆曳裾王門世稱其賢俊後為東
陽太守至今東陽八詠之作猶著後仕梁尤為器重約
著述頗多撰四聲韻譜自謂有入神之妙作草字亦工
大抵胸中所養不凡見之筆下者皆超絶故善論書者
以謂胸中有萬卷書下筆自無俗氣約其得之今御府
所藏草書一
　　　　今年帖
蕭子雲字景喬晉陵人官至侍中善正𨽻行草小篆飛
白而正𨽻飛白尤工意趣飄然有騫舉之狀而世多其
草字正𨽻初學王獻之晩學鍾繇乃能研二家之妙梁
武帝遂以為二王可以比迹亦雅為齊髙祖所重嘗謂
子雲書曰筆力勁俊心手相應巧踰杜度美過崔寔當
與鍾繇竝驅爭先子特作草𨽻遂逼於卿其見賞如此
嘗以飛白作一蕭字於建業壁間後人取其壁入南徐
海榴堂中以為奇觀至唐有李約復載歸洛陽仁風里
構大厦以覆之目曰蕭齋張諗特為記而序其事初子
雲以書得名時百濟國使人至建業求書適子雲出麾
東陽維舟將發使者望舟次逺三十步輒落膝丐於前
曰侍中尺牘之美逺流海内今日所求惟在名蹟子雲
為停舟三日書三十紙與之當時以為榮今御府所藏
三
　　　草書
　　　　千文
　　　正書
　　　　進寫古文啓　　　　顔囘問孝
阮研字文機陳留人官至荆州刺史善書師王羲之書
作行草尤卓絶若飛泉交注奔競不息當時蕭子雲陶
𢎞景輩謂各得羲之之一體然蕭子雲綿弱終不迨研
至作𨽻書則法鍾繇而風神所不及袁昻評研書如貴
冑失品次叢萃不能復排突英賢則研之書亦不可謂
無利鈍也今御府所藏草書三
　　　　宰相帖　　　　　　欣泰帖
　　　　得書帖
陳伯智字筞之世祖第十二子也少敦厚有器局博涉
經史大建中立為永陽王雅意翰墨無狗馬之玩作字
勁舉而行草尤工師其成心而自為家學故名重于時
葢傳習之陋論者以謂屋下架屋不免有奴書之誚此
伯智獨能擺脫而世有筞馬馳逐葦航汎浮比其落筆
之妙者非虚語也今御府所藏草書一
　　　　習讀帖
蔡景歴字茂世濟陽考城人官至侍中景歴少俊爽不
羣有孝行家貧不廢讀書㴱達事機輔佐時主以能稱
初客游京口髙祖鎮朱方聞景歴名以書要之景歴對
使人答書筆不停綴文不重改詞翰俱妙髙祖甚加欽
賞景歴善尺牘工草𨽻任樸適俗而復不拘窘其為文
辭則不尚雕靡而長於叙事應機敏速於字法亦如之
有文集三十卷行于時亦可知其所得宜其立朝有足
觀者今御府所藏草書一
　　　　寂然帖
蔡證字希詳濟陽考城人侍中景歴之子官至左民尚
書後主器其才令十日一往東宫證每見太子必陳說
古今得失皆切時務遷中書令證美風姿談辨如傾河
搢紳戚里朝廷憲章風俗戸口山川土地問無不知然
亦留心翰墨葢當時以書著名者甚鮮如蕭乾得子雲之
法證之父景歴亦以善𨽻書稱於世及觀證讀經帖草書
筆力遒勁頗合規矩豈非箕裘之習歟今御府所藏草
書一
　　　　讀經帖
陸繕字士繻吳郡人也父倕在梁為御史中丞繕以世
胄補官至中書侍郎陳有天下録用舊臣累遷至左僕
射諡曰安繕儀表秀穎周旋中規步趨可法當時東宫
曁諸王咸取則焉其作字故亦象其為人之可喜也大
抵人心不同書亦如之顔真卿之筆凜然如社稷臣虞
世南之筆卓乎如廊廟之器以至王僧䖍之字若王謝
家子弟是豈獨由外入之學其性以成之也固有自矣
觀繕草字風度亦可以見其人物之飄逸云今御府所
藏草書一
　　　　稽古帖
毛喜(一作/熹)字伯武滎陽陽武人也官至侍中喜少好學
師古雅為髙祖所知及鎮京口命喜與髙宗俱往江陵
仍勅髙宗曰汝至西朝可咨稟毛喜至高宗初為驃騎
將軍仍以喜為府咨議叅軍領中記室府中文翰皆喜
詞也喜於翰墨間尤得名善草𨽻落筆峻激略無滯思
其奔放超絶處論者以比平郊逸驥晩景飛隼其亦善
取況者也今御府所藏草書一
　　　　從軍帖
江總字總持濟陽考城人官至尚書令總七嵗而孤依
外氏吳平光矦蕭勵家而勵尤所鍾愛嘗謂總曰爾操
行殊異神采英拔後之知名當出吾右及長果好學能
屬文作行草為時獨步以詞翰兼妙得名有文集三十
卷行於世焉今御府所藏行書一
　　　　餘姚帖
鄭信失其世系官至東宫洗馬幼通經史尤善草字深
慕鍾王之法而得其㫖觀其用筆俯仰屈折而筋力有
餘葢論書者以謂豐力多筋者聖無力無筋者病而信
亦頗知其要處也又如信意喜用秃筆豈其鋒藏韻古
而至是耶抑又出其一時之意耶嘗聞漢蕭何用秃筆
書為時所重王僧䖍用之而風韻不減是亦其得之於
心者㐰固不擇紙筆皆得如意也今御府所藏草書一
　　　　民務帖
陳逵無傳於史其書不多見作行草古而腴肥而不剩
肉雖未足以追配昔人要之葢嘗論學又復不惡亦自
可珍至於草字則飄發不滯稍有羲獻之風葢亦非規
矩形容王氏者至其合處乃有一斑雖欲勿取其可捨
諸雖然於衆人則有餘於作者則不足故其書名獨不
赫然與前人爭長宜哉今御府所藏二
　　　草書
　　　　嵗終帖
　　　行書
　　　　明願帖
釋智永會稽人也晉右將軍王羲之之裔學書以羲之
為師法筆力縦横真草兼僃綽有祖風初勵志書札起
樓於所居之側因自誓曰書不成不下此樓後果大進
為一時推重而求其書者縑素牋紙堆案盈几先後積
壓塵為之生又戸外之屨常滿賓客造請門閾穿穴以
鐵固其限故人號曰鐵門限所用筆退即投大甕中嵗
久輒貯數瓮自為銘以瘞之當是時詩人有以筆塜對
墨池者嘗作心成頌以示字法又作真草千文傳於世
學者率模倣焉今御府所藏二十有三
　　　草書
　　　　常侍帖　　　　　　叅軍帖
　　　　故舊帖　　　　　　至通法師帖
　　　　春雨帖　　　　　　千文七
　　　　臨王羲之言讌帖
　　　真草
　　　　月儀　　　　　　　月儀獻嵗帖
　　　　千文七　　　　　　小字千文
　
　
　
　
　
　
　
　
　
　宣和書譜卷十七
欽定四庫全書
　宣和書譜卷十八
　　草書六
　　　唐
　　　　裴行儉　　　　　　賀知章
　　　　徐嶠之　　　　　　張　旭
　　　　孫過庭　　　　　　周　㠖
　　　　李霄逺　　　　　　張仲謀
　　　　裴　素　　　　　　韋　權
　　　　張庭範　　　　　　胡季良
　　　　章孝規
裴行儉字守約絳州聞喜人官至禮部尚書撿挍右衞
大將軍復為金牙道大總管卒贈幽州刺史諡曰獻行
儉善用兵大將軍蘇定方一見奇之盡畀之以術麟徳
二年擢安西都督西域諸國多慕義歸附召為司文少
卿遷吏部與李敬𤣥馬載同典選有能名時號裴馬工
草隷以書名家髙宗嘗以絹素詔寫文選書奏極嘉賞
因厚錫賚以奬之行儉每自許褚遂良非精筆佳墨未
嘗輒書不擇筆墨而妍捷者余與虞世南耳所譔選譜
草字體數萬言後之學者往往宗之然書帖罕傳葢行
儉以用兵有功唐室提孤軍深入萬里兵不血刃而叛
黨禽夷自是以功揜其他能也今御府所藏草書一
　　　　千文
賀知章字季真越州永興人擢第後復登超拔羣類科
天姿夷曠談論警發能文善草𨽻當世稱重恐不能遽
取每於燕閒游息之所具筆研佳紙候之偶意有愜適
不復較其高下揮毫落紙纔數十字已為人藏去傳以
為寶晩節尤放誕自號四明狂客脫落簮紱之累嬉戲
里巷間與物無忤每醉必作為文詞初不經意卒然便
就行草相間時及於怪逸尤見真率往往自以為奇使
醒而復書未必爾也書時惟問紙有幾幅或曰十幅則
詞隨十幅盡或曰二十幅則隨二十幅意乃止然多多
益辦不見筆力之衰忽有佳處人謂其機㑹與造化爭
衡非人工可到葢胸中所養不凡源深流長自然之道
天寶初病夢逰帝居數日寤乃上章乞為道士従之又
賜鑑湖數頃為放生池以越州所居為千秋觀旣辭明
皇作序太子以下拜辭百􁉗飲餞賦詩叙别時官為秘
書外監後贈兵部尚書今御府所藏草書一十有二
　　　　孝經二　　　　　　洛神賦上下二
　　　　胡桃帖　　　　　　上日等帖二
　　　　千文五(内一軸/不完)
徐嶠之字惟岳㑹稽人也嘗歴趙洺州刺史不載於史
而附見於朱長文墨池編嶠之平時耿耿有髙節如狄
仁傑姚崇交辟皆不就張易之勢傾當世而敢以語摧
之終能左右張柬之等扶中宗復唐室自晦不伐故人
莫之知也作字名播于時正書遒媚有楷法今傳於世
者草字而已評其字謂如囘鸞顧鵲之勢識者不以為
過初嶠之父師道已精於書嶠之復以善書稱且以法
授其子浩故浩書又傑然為一家法自師道至浩葢三
世矣是亦熟於翰墨之場者也今御府所藏草書一
　　　　天童經
張旭蘇州人官至長史初為尉時有老人持牒求判信
宿又來顛怒而責之老人曰愛公墨妙欲家藏無他也
老人因復出其父書旭視之天下奇筆也自是盡其法
旭喜酒呌呼狂走方落筆一日酒酣以髪濡墨作大字
旣醒視之自以為神不可復得嘗言初見擔夫爭道又
聞鼓吹而知筆意及觀公孫大娘舞劒噐乃得其神其
名本以顛草而至於小楷行書又復不減草字之妙其
草字雖奇怪百出而求其源流無一㸃畫不該規矩者或
謂張顛不顛者是也後之論書凡歐虞褚薛皆有異論
至旭無所短者故有唐名卿傳其法者惟顔真卿云今
御府所藏草書二十有四
　　　　奇怪書　　　　　　醉墨帖
　　　　孔君帖　　　　　　皇甫帖
　　　　大弟帖　　　　　　諸舍帖
　　　　久不得書帖　　　　徳信帖
　　　　定行帖　　　　　　自覺帖
　　　　平安帖　　　　　　承告帖
　　　　洛陽帖　　　　　　永嘉帖
　　　　清鑑等帖　　　　　縑素帖
　　　　華陽帖　　　　　　大草帖
　　　　春草帖　　　　　　秋深帖
　　　　王粲評詩　　　　　長安帖
　　　　酒船帖　　　　　　千文
孫過庭字䖍禮陳留人官至率府叅軍錄事好古博雅
工文辭得名翰墨間作草書咄咄逼羲獻尤妙於用筆
儁拔剛㫁出於天材非功用積習所至善臨模往往真
贗不能辨文皇嘗謂過庭小字書亂二王葢其似真可
知也作運筆論字逾數千妙有作字之㫖學者宗以為
法然落筆喜急速議者病之要是其自得趣也今御府
所藏草書三
　　　　書譜序上下二　　　千文
周㠖不知何許人也天成間作牧泌陽世以翰墨稱喜
懐素書心慕手追作草字得師法有贈懐素草書歌者
㠖親筆之故字畫尤加奇崛當時如智永夢龜髙閑輩
皆以書稱於唐而懐素得王氏羲獻法為多宜其㠖一
意於師習也今御府所藏草書一
　　　　贈懐素草書歌
李霄逺莫詳其出處然其書多見於後世豈當時以書
得名者霄逺喜草書近類釋亞栖在唐有盛譽而學者
不究其實往往宗之曾不知自羲獻法亡而獨得草字
妙處入規矩而放逸者惟張旭耳至於字法之壊則實
由亞栖而霄逺亦亞栖之流宜其專務縦逸如風如雲
任其所之略無滯留此俗子之所深喜而未免夫知書
者之所病也今御府所藏草書二
　　　　隱士詩　　　　　　逺花詩
張仲謀亡其世系長於草法其源流出自王羲之久而
自稱一家唐人學字多倣王氏其或肥瘦疎密大小布
置之不同要其筆意則一而已觀羲之著論於八法之
外有曰如千里陣雲髙峰墜石百鈞弩發陸㫁犀象之
類苟能深求㫖趣信其言不虚也仲謀之書豈非得其
餘意耶今御府所藏草書一
　　　　赴赴有感感詩
裴素失其先系寶歴初登第善草書其筆意葢規模王
氏羲獻父子之學觀其空鱠一帖可謂用意然力不甚
勁而姿媚有餘顧未得古人落筆之妙與亞栖輩可以
季孟其間也且羲獻以字畫之妙出東晉曠然為千古
翰墨之祖後之學者未論升堂入室而稍窺其藩籬已
足以名世况素之字學殆已逼人是宜在所錄也今御
府所藏草書一
　　　　空鱠帖
韋權不知何許人也工草書其筆畫宗王氏羲獻之法
嘗與人論書云洛神賦數紙足下曾見之否當在鍾繇
之上即知書不可定夫古今評書皆自其識㫁不昧確
然自信可以為決定之論若以凡下較之則往往是古
非今貴耳賤目敢與古人比肩哉前人論此者謂往昔
字學之流其初筆法安在惟其胸次筆端超逸絶塵暗
合法度則其草創便為一物之宗折釵屋漏畫沙等書
同是筆法㑹此則曠百世而與之友如權者雖未聞其
知此然能於論書之際逺引古人自信不囘而書又可
喜亦足尚也今御府所藏草書二
　　　　論書帖　　　　　　畫畏獸
張庭範本一優人亡其系善逢迎諂事朱全忠為所喜
故全忠錄其扈従之勞為御營使進金吾衞將軍河南
尹全忠又欲用為太常卿宰相裴樞知其無人望且太
常典禮非賢者莫能當其任力持不可全忠由是罷樞
相而栁璨希㫖意用庭範然終以此敗庭範喜草書貌類
善人而心術特不善與栁璨同惡相濟終轘于市是亦
所致者然以春秋褒貶之法㫁之則庭範之書或在所
不錄今御府所藏八
　　　草書
　　　　謝安帖　　　　　　相遇帖
　　　　東陽帖
　　　正書
　　　　造蠒紙法
　　　行書
　　　　胡笳十八拍　　　　仁弟帖
　　　　借書帖二
胡季良不見于史册惟工行草追慕古人而得其筆意
字體溫潤雖肥而有秀穎之氣運筆畧無凝滯殆非一
朝夕之工也揚雄有言精而精之熟在其中矣故技有
操舟若神運斤成風豈非積習之久而後臻於妙耶觀
季良讀元和文與夫大乗寺帖字皆行書既精且熟想
見其禿千兔之毫窮萬榖之皮而能至是也今御府所
藏十
　　　草書
　　　　題然公山房詩　　　逸草障
　　　　文賦帖　　　　　　說龍帖
　　　　蔡瓌帖
　　　行書
　　　　讀元和文　　　　　大乗寺詩
　　　　孔山寺詩　　　　　崑山寺詩
　　　　陳智帖
章孝規不知何許人嘗為路魯瞻書雲南木夾詳考其
始末則魯瞻者唐邊臣方面之官雲南者蠻夷之地古
有大雲南小雲南是也木夾則彼方所謂木契蠻夷之
俗古禮未廢故其往復移文猶馳木夾魯瞻之書當是
復雲南之移文其詞畧曰萬里離南一朝至北開緘捧
讀奬餙過多葢其結信邊鄙使之不敢犯義者理固在
是木夾之文則進士胡曾所為其字則處士章孝規草
書耳孝規所長者草字而木夾之書亦藴藉有餘對之
可喜唐三百年凡縉紳之士無不知書下至布衣皁隷
有一能書便不可掩况孝規一處士書又不惡良可寶
也今御府所藏草書一
　　　　路魯瞻雲南木夾
　
　
　
　
　
　
　
　
　
　
　宣和書譜卷十八
欽定四庫全書
　宣和書譜卷十九
　　草書七
　　　唐
　　　　釋懐素　　　　　　釋亞栖
　　　　釋髙閒　　　　　　釋辯光
　　　　釋景雲　　　　　　釋貫休
　　　　釋夢龜　　　　　　釋文楚
　　　五代
　　　　杜荀鶴　　　　　　薛存貴
　　　　楊凝式
　　　宋
　　　　神仙鍾離權　　　　錢　俶
　　　　杜　衍　　　　　　周　越
釋懐素字藏真俗姓錢長沙人徙家京兆𤣥奘三藏之
門人也初勵律法晩精意於翰墨追倣不輟秃筆成塜
一夕觀夏雲隨風頓悟筆意自謂得草書三昧斯亦見
其用志不分乃凝於神也當時名流如李白戴叔倫竇
臮錢起之徒舉皆有詩美之狀其勢以謂若驚蛇走虺
驟雨狂風人不以為過論又評者謂張長史為顛懐素
為狂以狂繼顛孰為不可及其晩年益進則復評其與
張芝逐鹿兹亦有加無已故其譽之者亦若是耶攷其
平日得酒發興要欲字字飛動圓轉之妙宛若有神是
可尚者今御府所藏草書一百有一
　　　　孝經四　　　　　　自叙
　　　　鄂公鬭將贊三　　　草書歌二(不/完)
　　　　秋風辭　　　　　　草聖詩
　　　　早春詩　　　　　　自詠詩
　　　　寄人詩　　　　　　憶人詩
　　　　遊山詩　　　　　　題酒樓詩
　　　　酒船詩　　　　　　勸酒詩
　　　　狂醉詩　　　　　　醉僧圖詩
　　　　寄浩公詩　　　　　迴雁詩
　　　　論草聖帖　　　　　論章草帖
　　　　論書帖　　　　　神仙帖
　　　　遊山帖　　　　　　下山帖
　　　　尋道帖　　　　　　貧道帖
　　　　玉壺帖　　　　　　仙杖帖
　　　　長生帖　　　　　　臨川帖二
　　　　山水帖　　　　　　山亭帖
　　　　早行帖　　　　　　松聲帖
　　　　花發帖　　　　　　上林花發帖
　　　　奉李帖　　　　　　送人帖
　　　　藥物帖　　　　　　石膏散帖(乘興/帖附)
　　　　白石散帖　　　　　寄藥帖
　　　　顛書帖　　　　　　二謝帖
　　　　二謝等帖　　　　　奉二謝帖
　　　　奉書帖　　　　　　揮翰帖
　　　　筆老帖　　　　　　遣興帖
　　　　清和帖　　　　　　近代帖
　　　　久在帖　　　　　　動静帖
　　　　臨池帖　　　　　　憑事帖
　　　　勤讀帖　　　　　　天然帖
　　　　本欲帖　　　　　　足下帖
　　　　知命帖　　　　　　白首帖
　　　　世人帖　　　　　　飛釣帖
　　　　雄逸帖　　　　　　汝等帖
　　　　還期帖　　　　　　客舍帖
　　　　陶阮帖　　　　　　江公帖
　　　　得書帖　　　　　　師古帖
　　　　取步帖　　　　　　衣鉢帖
　　　　河内諸子帖　　　　河東帖
　　　　咸陽帖　　　　　　吳郡帖
　　　　新安縣帖　　　　　醉顛帖
　　　　草顛帖　　　　　　小草等帖
　　　　行草筆法　　　　　公孫大娘等帖
　　　　臨王羲之懐間帖
　　　　千文帖
　　　　夢遊天姥山等歌五
釋亞栖洛陽人也經律之餘喜作字得張顛筆意昭宗
光化中對殿庭草書兩賜紫袍一時為之榮每論張顛
云世徒知張之顛而不知實非顛也觀其自謂吾書不
大不小得其中道若飛鳥出林驚虵入草則果顛也耶
此亞栖所以獨得而世俗未必知也觀其謝真人帖與
草書千文其所謂顛者與今御府所藏草書一十有五
　　　　對御草書歌　　　　觀智永草書歌
　　　　觀懐素草書歌　　　觀髙閑草書歌二
　　　　幾何賦　　　　　　瀟湘逢故人賦二
　　　　羅漢贊　　　　　　開講疏
　　　　山寺詩　　　　　　謝真人帖
　　　　六藝帖　　　　　　千文二
釋髙閑烏程人寓湖州開元寺具戒律善草書宣宗時
召對賜以紫袍加大德號頗為韓愈所知作序送之大
抵愈所論言其書法出張顛流離顛沛必於草書發之
故其變動猶鬼神不可端倪學者當求顛之心而不當
逐其跡也已而要其歸正而語若詆毁葢知愈者必謂
愈深知閑而不知愈者以謂愈之黜閑也今御府所藏
三
　　　草書
　　　　五原帖
　　　行書
　　　　中丞帖　　　　　　雨雪帖
釋辯光江南人也潛心草字名重一時呉融贈其歌曰
忽時飛動更驚人一聲霹靂龍虵活司空圖亦為之歌
曰看師逸跡兩師宜髙適歌行李白詩當時稱美著於
篇籍者不可勝數苟非研精覃思詎能至是耶昔智永
學書四十載不下經閣世號鐵門限懐素觀夏雲隨風
頓悟筆意彼皆不以外物攖拂其心遂能造妙觀辯光
墨跡筆勢遒健雖未足以與智永懐素方駕然亦自是
一家法為時所稱豈一朝夕之力歟今御府所藏草書
二
　　　　贈登第等詩　　　　千文
釋景雲亡其世系幼通經論性識超悟尤喜草法初學
張顛久之精熟有意外之妙觀其所書將箴左盤右蹴
若濃雲之興迅雷之發使見者驚駭斯葢不獨形於字
畫之間抑又見其寫胸中之寄也昔王羲之作筆陣圖
以紙為陣以筆為刀矟以墨為鍪甲以水硯為城池本
領為副將結搆為謀畧出入為號令特以心意為將軍
者真知其要也景雲之書將箴殆有㫖焉今御府所藏
草書一
　　　　將箴
釋貫休字德隱姓姜婺州蘭溪人七嵗出家日誦書每
過千字不復遺忘工為歌詩多警句膾炙人口以至丹
青之習皆怪古不媚作十六大阿羅漢筆法略無蹈襲
世俗筆墨畦畛中寫已狀眉目亦非人間所有近似者
天復中入蜀往益州東禪院賜號禪月作字尤奇崛至
草書益勝嶃峻之狀可以想見其人喜書千文世多傳
其本雖不可以比迹智永要自不凡有歌詩千餘首號
禪月集行于世今御府所藏八
　　　草書
　　　　常侍帖　　　　　　千文六
　　　行書
　　　　夢遊仙詩
釋夢龜莫知其系天復中寓東林寺作顛草奇怪百出
雖未可語驚虵飛鳥之迅而筆力遒勁亦自是一門之
學唐興士夫習尚字學此外惟釋子多喜之而釋子者
又往往喜作草字其故何耶以智永懐素前為之倡名
葢輩流聳動當世則後生晩學瞠若光塵者不啻羶蟻
之慕於是其徒亦有駸駸欲度不可得而掩者如夢龜
其人也今御府所藏草書一十
　　　　白蓮歌　　　　　　粉團山水歌
　　　　梁園吟　　　　　　襄陽曲
　　　　重陽詩　　　　　　謝馬鞭詩
　　　　寄新羅劍帖　　　　臨張顛千文
　　　　千文二
釋文楚失其世系性樂岑寂惟喜作草書學智永法顛
沛造次不忘於懐久而擺脫舊習有自得之趣在元和
間所書千文落筆輕清無一㸃俗氣飄飄若飛雲之映
素月一見使人泠然有物外之興豈其書足以洗人之
心如是耶至若亞栖䛒光之徒咸以恢詭譎怪相誘誇
而文楚獨以清約自成一家昔劉涇嘗作書詁以懐素
比玉䛒光比珠髙閑比金貫休比玻璃亞栖比水晶世
以為善取況者恨涇不見文楚故未有定論今御府所
藏草書一
　　　　千文
杜荀鶴池州人官至翰林學士善作詩辭句切理有舉
鞭揮栁色隨手失蟬聲之句為時所稱然尤工草字而
無末俗之氣且書學之廢莫甚於五代篆籀之輩不可
得見矣得見兩漢之典刑斯可矣兩漢之法又不可得
見矣得見晉唐之遺風斯可矣觀荀鶴之書雖未能跨
越前古筆力遒健猶有晉唐之遺風然其書名頗播於
流俗故其字亦為可重今御府所藏草書一
　　　　雲扄帖
薛存貴史失其傳考其字畫定非凡陋人也然(闕/)作草
書頗有晉宋間風度所書雖出於一手而變態百出或
妍或醜其溫潤足繩墨處便類獻之字學而剛勁乏娬
媚處則李煜金錯刀書之儔侣也昔人學書未必不盡
工而罪在胸次如存貴端是學者之書葢不必工字而
字自應佳耳今御府所藏草書五
　　　　應舉帖　　　　　　西征帖
　　　　秋熱帖　　　　　　到城帖
　　　　到任帖
楊凝式華陰人也形貌寢侻然精神矍然要大於身善
文詞出時輩右唐昭宗時初登進士第終唐之世為秘
書郎直史館仕梁至考功員外郎歴後唐至兵部侍郎
於晉以太子少保分司西洛至漢遷太子少師至周遷
太子太保自晉迄周朝廷皆以元老大臣優禮之喜作
字尤工顛草居洛下十年凡琳宫佛祠墻壁間題紀殆
遍然揮灑之際縱放不羈或有狂者之目歐陽修嘗跋
其字以謂自唐亡道衰四海困於兵戈及我宋興天下
復歸于治葢百有五十餘年五代之間有一楊凝式建
隆已後有一李建中二人筆法不同而書名皆為一時
之絶後之議者又以謂唐末五代文章卑汚字畫隨之
若李建中書猶有五代以來衰亂之氣而凝式筆迹獨
為雄强與顔真卿行書相上下自是當時翰墨中豪傑
葢昔之名世之書惟二王而已後人倣之莫得其㸃畫
凝式稽究其學遂能超逸如此則知作字非小道而凝
式所得可以語其崖略也今御府所藏三
　　　草書
　　　　古意帖
　　　正書
　　　　韭花帖
　　　行書
　　　　乞花帖
神仙鍾離先生名權不知何時人而間出接物自謂生
於漢吕洞賔於先生執弟子禮有問答語及詩成集狀
其貌者作偉岸丈夫或峩冠紺衣或虬髯蓬鬢不冠巾
而頂雙髻文身跣足頎然而立脾睨物表真是眼髙四
海而遊方之外者自稱天下都散漢又稱散人嘗草其
為詩云得道髙僧不易逢幾時歸去得相從其字畫飄
然有凌雲之氣非凡筆也元祐七年七月亦錄詩四章
贈王定國多論精勤志學長生金丹之事亹亹可讀終
自論其書以謂學龍虵之狀識者信其不誣今御府所
藏草書一
　　　　贈王定國詩
秦忠懿王錢俶武肅王鏐之孫文穆王元瓘之子錢氏
自唐乾寧間據有浙右至我宋之興凡三世四王使一
方耄倪不識兵革而覩太平之盛錢氏之力也初元瓘
有子曰佐嗣元瓘位是為忠獻在位未幾而忠懿特以
弟繼其昭穆藝祖應運率先臣服開寳八年朝廷將舉兵平
江左李煜密貽書于俶曰今日無我明日豈有王一旦
明天子易位酬勞王亦大梁一布衣耳俶表其書來上
藝祖嘉其忠江南平與其子惟濬妻孫氏來朝藝祖遣
皇子至睢陽迎勞對見禮皆従異等賜禮賢宅以館之
而締搆宏壯至於供帳帟幙什物種種畢具俶來如歸
已而遣就國而留其子入侍至太宗即位之明年俶盡
籍其府庫地圖以獻乃封王淮海國久之又王漢南國
上章遜避遂止王許未幾徙王鄧端拱元年八月二十
四日太宗以其誕日遣使賜器幣方與使者燕罷及暮
有大星流殞于正寢光照戸外而是夕以訃聞於是朝
廷追封王秦國諡曰忠懿方浙右冨庶登豐之久上下
無事惟以文藝相髙故俶尤喜翰墨而作字善顛草其
斡旋盤結不减古人太宗遣使取其草書以進俶乃以
舊習絹圖上之詔賜以玉硯金匣象管蜀牋等且示寵
焉然當時降王有始有卒無如俶者葢以能先諸國作
我藩服其後子孫繼登顯仕垂榮無窮信萬世臣子之
勸也今御府所藏草書二
　　　　國子直講補牒　　　手簡
文臣杜衍字世昌越州山陰人相仁祖官至太師封祁
國公其先出於堯後歴三代嘗為諸侯徙封于杜經秦
歴漢九世當陽矦預顯于晉十有四世岐國公佑顯於
唐又九世至於衍具有家法吉凶祭祀一用其家書自
唐滅士喪舊禮由春秋以至有唐千有餘嵗公卿之家
得不絶其世譜流傳至今者惟杜氏衍世以恭儉孝謹
稱於鄉里為人廉潔自刻動静纖悉謹而有法然尤好
翰墨考其大節偉如也享年八十初知乾州察其治能
移權鳳翔府二邦之民爭於界上一曰我公也汝何奪
之一曰我公也汝何有焉雖古循吏無以過之也所治
之所奸吏束手權要不敢侵犯典銓選則有條式議邊
事則折衝樽俎料敵如神及居相位以静鎮物凡内批
除目有僥倖衍多抑絶不行至暮年以草書為得意喜
與壻蘇舜欽論書年位雖重而尺牘必親作韓琦嘗以
詩謝其書云因書乞得字數幅伯英筋骨羲之膚其為
當時所重如此今御府所藏草書一
　　　　天隱子絶句詩
文臣周越字子發淄州人官至主客郎中天聖慶歴間
以書顯學者翕然宗之落筆剛勁足法度字字不妄作
然而真行尤入妙草字入能也越之家昆季子姪無不
能書亦其所漸者然耶說者以謂懐素作字正合越之
儉劣若方古人固為得筆儻滅俗氣當為第一流矣在
慶歴中有馬尋者嘗知利州而善倣越書觀者不復真
贗人謂韓門弟子云又御府所藏草書三
　　　　賀知章賦　　　　　詩句
　　　　千文
　
　
　
　
　
　
　
　
　
　
　
　宣和書譜卷十九
欽定四庫全書
　宣和書譜卷二十
　　八分書叙論
為八分之說者多矣一曰東漢上谷王次仲以𨽻字改
為楷法又以楷法變八分此蔡希綜之說也一曰去𨽻
字八分取二分去小篆二分取八分故謂之八分此蔡
琰述父中郎邕語也前世之善書類能言其書矣然而
自漢以來至于唐千百載間金石遺文之所載特存篆
𨽻行草所謂八分者何有至唐則八分書始盛其典刑
葢類𨽻而變方廣作波勢不古不嚴豈在唐始有之耶
杜甫作八分歌盛稱李潮韓擇木蔡有鄰是皆唐之諸
子而今所存者又皆唐字則希綜蔡琰之論安在哉葢
古之名稱與今或異今所謂正書則古所謂𨽻書今所
謂𨽻書則古所謂八分至唐則又於𨽻書中别為八分
以名之然則唐之所謂八分者非古之所謂八分也今
御府所藏八分者四人曰張彦遠曰貝冷該曰于僧翰
曰釋靈該是四子俱唐人則知今之八分出于唐明矣
故不得不辨以詔後世云
　　八分書
　　　唐
　　　　于僧翰　　　　　　張彦逺
　　　　貝冷該　　　　　　釋靈該
于僧翰河南人也工八分與貝冷該俱擅名江左冷該
學明皇書筆跡疎弱但得其㸃畫耳意氣格力殆無取
焉僧翰師韓擇木之體妍美叅用篆法故比冷該為勝
大抵人之學也有志於上而止於中有志於中則下焉
而已此僧翰所以區區之學所得僅及擇焉初王羲之
初學衞夫人書徒費年月故知羲之所造殆將凌轢而
上矣則僧翰之於師資寧有是哉議者以謂僧翰字雖
妍美而格律不髙亦其八分之學去古已逺使技窮於
此亦不過如是而止耳今御府所藏八分書二
　　　　千文上下
張彦逺河東人能文工字學𨽻書外多喜作八分其家
旣出累世縉紳之後且復好事故藏積圖書如鍾張衞
索王羲獻而下每至成軸大父稔已有書名初得鍾繇
筆意壯嵗遂倣獻之暮年人許有羲之風度葢凡三變
而後有成此其遺風餘澤沾馥後人者特非一日彦逺
旣世其家乃冨有典刑而落筆不愧作者觀其為論以
謂書非小道本以助人倫窮物理神化不能以藏其祕
靈怪不能以遁其形則知盤礴胸次者固已吞食雲夢
之八九矣其流於筆端自應過人矧夫歴代奇觀一一
到眼而手傳心受處復有家學耶嘗作法書要錄一十
卷具載古人論書語且以完傳列之又以九等品第書
學人物自漢至唐上下千百載間其大筆名流幾不逃
彀中矣更撰歴代名畫記為十卷自序其右云得此二
書則書畫之事畢矣觀其編次之善果非虚語又嘗以
八分錄前人詩什數章至其倣古出奇亦非凡子可到
今御府所藏一十有一
　　　八分詩
　　　　李將軍征囘詩　　　維山廟詩
　　　　宿僧院詩　　　　　山行詩
　　　草書
　　　　臨王羲之初日帖　　臨王羲之還問帖
　　　　臨王羲之思想帖　　臨王羲之丹陽帖
　　　　臨王羲之清和帖　　臨王羲之别紙帖
　　　　臨王羲之書問帖
貝冷該史亾世系以八分書名于江左一時推許葢在
唐室明皇以此道為諸儒倡當時臣子無不以此相髙
若冷該者固在步趍之末而評其書者謂雖效明皇而
筆力疎弱惟知㸃畫而已觀其書蓬萊觀碑可以目擊
而意曉矣雖然八分書最為近古士大夫類皆尚之韓
愈詩云阿買不識字頗知書八分詩成使之寫亦足張
吾軍謂阿買不識字猶知是書附大儒間榮垂不朽況
冷該知力學擇術是宜亦得名也今御府所藏八分書
一
　　　　蓬萊觀碑
釋靈該史亡其傳會昌中以八分書稱於時手和筆調
固亦可采論其追步古人且幾何哉雖然亦有以倡之
者葢唐自明皇御世首以此道為士夫之習於是上之所
好下必甚焉若李潮輩以八分名世潮一字出遂有百
金之直則聞其風而恱之者豈無其人今於靈該見之
矣今御府所藏八分書一
　　　　種柳歌
制詔告命(補牒附/)
　　叙論
昔者帝王坐法宫垂衣裳不出九重深密之地使四方
萬里朝令夕行豈家至戸曉也哉以吾有慶賞刑威之
柄以馭之而已故其目則有曰制曰誥曰勅牒者是其
所操之柄耳葢上之所以命下者或不一於是制以揚
之誥以告之詔命勅牒以行之豈特中國然耶殊方異
域皆由此治雖曰言語不同㸃畫乖離譯而通之何嘗
不合況其自通中國書畫可採此歴代書史在所不廢
方唐以武王天下及其治定濟之以文故自太宗留意
字學而明皇肅宣以降世不乏人而一時聞人巨卿以
書名世者亦往往喜書王命為不朽之傳若顔真卿書
顔惟正商氏等告徐浩書朱巨川告者是也至其無名
氏之書間有典刑而告命或載一時人物又自可以附
見矣葢唐之諸臣扶持王室落落有奇節者其取日虞
淵洗光咸池則有若狄仁傑以安社稷名曰具臣則有若
郭元振繫其用否治亂以分則有若張九齡仗義秉鉞
以戡多難則有若渾瑊浮沉一節為時名儒則有若白
居易佐武中興比迹姚宋則有若李德裕諸子在人耳
目固已班班皆後世樂聞而喜道者況其當時告命哉
藏之書府亦有以表其實耳以類推之是舉有可存者
下逮五代紛紛之弊而所以維持固不易於此道也我
宋旣興而八柄馭臣之具粲然施設髙越前古雖來王
之國觀光嚮化或可攷者如告有日本之康保牒有大
理之督爽其字書戒告雖曰不同所以為治柄則一而
已故錄其自唐以來迄於五代以及外夷凡詔告制牒
各次而為之序按唐受命二百八十八年其間號令文
具固已不貲然更五季兵火之後所存無幾其詔令制
牒咸列之左以僃博雅焉今御府所藏八十有一
　　唐
　　　詔
　　　　湯開山
　　　告
　　　　臨後周顔之儀　　　周法明
　　　　許圉師　　　　　　狄仁傑
　　　　郭元振　　　　　　賀知章二
　　　　魏處哲二　　　　　魏處哲妻侯氏
　　　　徐嶠之　　　　　　張九齡考課二
　　　　白知節　　　　　　馬定苫
　　　　嚴　武　　　　　　庫令望
　　　　魏　洽　　　　　　張庭詢
　　　　朱巨川　　　　　　張楚金
　　　　李　衎　　　　　　唐大國
　　　　渾　瑊　　　　　　齊　抗
　　　　湯從義　　　　　　白居易
　　　　王審隨二　　　　　李德裕
　　　　許　渾　　　　　　李　叢
　　　　李　思　　　　　　鄭凝績
　　　　朱全忠　　　　　　李　能
　　　　羅　隱
　　　牒
　　　　白寡辭　　　　　　白彦將
　　　　王審隨
　　五代
　　　制
　　　　後唐李彦超
　　　告
　　　　蜀王宗綰二
　　　　晉趙仁寶
　　　牒
　　　　後唐趙仁寶
　　　南唐國導師告
　　　日本國康保偽告二
　　　大理國相國布燮誥
　　　大理國督爽牒
　
　
　
　
　
　宣和書譜卷二十
