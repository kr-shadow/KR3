#+TITLE: 山房隨筆-元-蔣正子
#+DATE: 2018-05-12 10:18:54
#+SOURCE: github.com/kanripo/KR3l0080 master 4c1d7de9                
欽定四庫全書　　　　子部十二
　山房隨筆　　　　　　　小說家𩔖一(雜事之屬/)
　　提要
　　　　(臣/)等謹案山房隨筆一卷舊本題元全愚蔣
　　　　正子撰不知何許人惟書中杜善甫一條内
　　　　有余分教溧陽語知嘗為溧陽學官又有穆
　　　　陵在御語知為宋人入元者也所記多宋末
　　　　元初之事而于賈似道事尤再三深著其罪
　　　　於鄭虎臣木棉菴事叙述始末亦比他書為
　　　　最詳惟所記陸秀夫輓張世傑詩似出附㑹
　　　　厓山舟覆鯨海沸騰烏有吟咏之暇且詩中
　　　　曽聞海上鐵斗膽句亦不似同時之語朱國
　　　　禎湧幢小品謂世傑溺死在秀夫赴海之後
　　　　亦以此詩為疑所言良允殆好事者欲褒忠
　　　　義故造作斯言至於以夏貴之降元歸咎似
　　　　道未為無理而反復解釋似于貴反有恕詞
　　　　未免有乖于大義讀者不以詞害意可矣乾
　　　　隆四十五年二月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　　總　校　官　(臣/)陸　費　墀
欽定四庫全書
　山房隨筆
　　　　　　　　　　　　元　蔣正子　撰
辛稼軒帥浙東時晦菴南軒任倉憲使劉改之欲見辛
　不納二公為之地云某日公燕至後筵便坐君可來
　門者不納但喧爭之必可入既而改之如所教門外
　果諠譁辛問故門者以告辛怒甚二公因言改之豪
　傑也善賦詩可試納之改之至長揖公問能詩乎曰
　能時方進羊腰腎羮辛命賦之改之對寒甚願乞巵
　酒酒罷乞韻時飲酒手顫餘瀝流於懐因以流字為
　韻即吟云拔毫已付管城子爛首曽封闗内侯死後
　不知身外物也隨樽酒伴風流辛大喜命共嘗此羮
　終席而去厚餽焉席散南軒邀至公廨置酒語之曰
　先君魏公一生公忠為國功厄於命來挽者竟無一
　篇得此意願君有作以發幽潛改之即賦一絶云背
　水未成韓信陣明星已隕武侯軍平生一㸃不平氣
　化作祝融峯上雲南軒為之墮淚今龍洲集中不見
　此二詩豈遺之邪又云稼軒守京口時大雪帥寮佐
　登多景樓改之敝衣曳履而前辛令賦雪以難字為
　韻即吟云功名有分平吳易貧賤無交訪戴難自此
　莫逆云
李公山節汾州人也端平中朱湛盧復之使北展覲八
　陵引李與王仲偕南李初任鄉郡節制司幹官後任
　西山倅時正倅陳三嶼松龍㑹寮友於多景樓賞楊
　妃菊令諸妓各持紙筆侍衆官請詩李江下後至酒
　一行起背手數步吟云命委馬嵬坡畔泥驚魂飛上
　傲霜枝西風落日東籬下薄倖三郎知不知辭至精
　切或至閣筆西山張倅芸窗有繡養娘者命蒼頭遞
　一羅帕與舘人劉啟之童偶遺之於地芸窻責劉即
　遣去劉作詩謝張云夜深檛鼓醉紅裙半世侯門熟
　稔聞自是東籬窺宋玉非闗司馬挑文君蒼頭誤送
　香羅帕簧舌翻成貝錦文幸賴老成持定力一帆安
　穩過溪雲
李邦美過句容之村鄉見酒肆粉壁明潔題云青裙白
　面閧挑菜茅舍竹籬疎見梅未及後聨店翁怒曰我
　以此壁為人塗汚方新之今爾又作俑也遂不書有
　客續至問翁翁悔之一日李再過之翁請足成李笑
　取筆書云春事隔年無信息一聲啼鳥喚將來往來
　知音皆愛之
寳祐甲寅江東多虎有司行禬禳之典青詞末聨云雖
　曰寅年之足或有數存去其乙字之威尚祈神力葢
　古詩有寅年足虎狼之句傳謂虎威如乙字對屬甚
　切
京口韓香除夜請客作桃符云有客如擒虎無錢請退
　之以其姓為對也
直北某州有道君題壁一詩云徹夜西風撼破扉蕭條
　孤館一燈㣲家山回首三千里目斷山南無鴈飛
曽聞海上鐵斗膽猶見雲中金甲神乃陸樞密君實挽
　張郢州世傑詩也張公擁徳祐景祥炎興於海上各
　擁兵南北岸一夕大風雨皆不利張覆舟而薨翌早
　獲屍棺殮焚化其膽如斗大而焚不化諸軍感慟忽
　雲中見金甲神人且云今天亡我闗係不輕後身當
　出恢復矣此詩全篇不傳忠義英烈雖亡尤耿耿也
僧本真號月湖半顛賦吳門上元云村翁看了上元歸
　正是西樓月落時誇道官衙好燈火不知渾爾㸃膏
　脂㣲聞於郡守吳退菴遂命住虎丘寺
有刺夏金吾貴云節樓髙聳與雲平通國誰能有此榮
　一語淮西聞養老三更江上便抽兵不因賣國謀先
　定何事勤王詔不行縱有虎符髙一丈到頭難免賊
　臣名人謂北兵既至許貴以淮西一道與之養老故
　戢兵不戰然宋當國者處置失宜力詔貴及其子松
　上流䇿應又知正陽失利松已死不能無憾又俾受
　孫虎臣節制乃大不樂本無戰心況秋壑退師數十
　萬衆一鼓而潰夏雖勇健亦何為哉
京口天慶觀主聶碧窻江西人嘗為龍翔宫書記北朝
　赦至感而有詩云乾坤殺氣正沈沈又聴燕臺降德
　音萬口盡傳新詔好四朝誰念舊恩深分茅列土將
　軍志問舍求田老父心麗正押班猶昨日小臣無語
　淚霑襟又哀被擄婦云當年結髮在深閨豈料人生
　有别離到底不知因色誤馬前猶自買臙脂又詠北
　婦云雙栁垂鬟别樣梳醉從馬上倩人扶江南有眼
　何曽見爭捲珠簾看鷓鴣觀中有趙太祖真容北來
　者見必拜聶因題其上云鳳表龍姿儼若新一回展
　卷一傷神天顔亦怪君非敵河北山東總舊君
梁棟隆吉題茅峯云杖藜絶頂窮追尋青山世界開嶇
　嶔碧雲未斷天外眼春風先吹人間心大君升天寳
　劍化小龍入海明珠沈何人更守𤣥帝鼎有客欲問
　秦皇金顛崖誰念受辛苦古洞未易尋幽深神光不
　破黒暗惱山鬼空作離騷吟安得長松撑日月華陽
　世界收層隂長嘯一聲下山去草木為我留清音隆
　吉以戊辰登科任仁和尉老依元符宫宗師許道杞
　許甚禮之且賙其家梁好嘲罵衆道士惡之遂牋此
　詩告官以譏時逮捕金陵備嘗笞楚卒得免亦終不
　偶而殂
吳履齋開慶之變再入相四明士子上詩來則非邪抑
　是邪縁堤何必更行沙瑟當調處難膠柱棋到危時
　見作家公論有誰能着脚事機至此轉聱牙不如疊
　嶂雙溪下行對青山坐看花言者附賈似道描畫彈
　劾貶循州而殂饒州士熊某嘲之云近來西北又干
　戈獨立斜陽感慨多雷為元城駈劫火天胡丁謂活
　鯨波九原難起先生死萬世其如公論何道過雕峯
　休揷竹想逢宗老續長歌菊巖季苾祭以文曰潞公
　不能不疎温公不能不毁趙忠簡不能不遷冦萊公
　不能不死爾民無福豈天奪之我士無禄豈天厭之
　嗚呼後世而無先生者乎孰能志之後世而有先生
　者乎孰能待之
永嘉余徳鄰宗文與聶碧窻奕棋余屢北有賣地仙丹
　者國手也余呼之至紿聶云某有僕能棋欲試數着
　不敢聶俾對枰連敗數局余自内以片紙書十字可
　憐道士碧不識地仙丹聶大笑曰吾固疑其不凡
三山林觀過年七嵗嬉遊市中以鬻詩自命或戲令詠
　轉失氣云視之不見名曰希聴之不聞名曰夷不啻
　若自其口出人皆掩鼻而過之林曽試神童科不甚
　達
三衢留中齋甲辰大魁文山宋瑞丙辰大魁中齋作相
　身享富貴三十年仕北為尚書文山纔登第丁父憂
　仕塗亦坎壈乙亥糾義兵勤王終以罔功患難中倚
　之為重雖云為相黄扉之貴萬鍾之奉無有也江西
　羅秋壹詩云囓雪蘇郎受苦辛庾公老作北朝臣當
　年龍首黄扉客猶是衡門一様人中齋物色將羅織
　之亟歸而免
薛制機言有賀自長沙移鎮南昌者啟云夜醉長沙曉
　行湘水難教檣燕之留(杜/詩)朝飛南浦暮捲西山來聽
　佩鸞之舞(王/勃)又有賀除直祕閤依舊東江制置司幹
　辦公事云望玉宇瓊樓之邃何似人間從綸巾羽扇
　之游依然江表上已請客云三月三日長安水邊多
　麗人一觴一詠㑹稽山隂修禊事又云良辰美景賞
　心樂事四者難并崇山峻嶺茂林脩竹羣賢畢至姚
　橘洲尹臨安時吳履齋拜相姚語諸客作啟賀之商
　量起句彭晉叟云轉鴻鈞運紫極萬化一新自龍首
　到黄扉百年幾見
陳雲屋嘲翟兄之姓云失足如何躍無光耀不成若非
　身倚木為櫂亦難行時翟館水南楊氏葢嘲其倚楊
　也
莫兩山傷丁氏故基題一絶於太虚堂疎雨斑斑灑葉
　舟前山喚客作清游芳華消歇春歸後野草荒田一
　片愁文本心典淮郡蕭條之甚謝賈相啟中云人家
　如破寺十室九空太守若頭陀兩粥一飯
蔣復軒鑷白髮詩云勸君休鑷鬢毛髪鬢到斑時已自
　難多少朱門少年子業風吹上北邙山
杜氏婦作北行詩江南幼女别鄉閭一似昭君出塞圖
　黙黙一身離故國區區千里逐狂夫慵拈簫管吹羌
　曲懶繫羅裙舞鷓鴣多少眼前悲泣事不如花栁舊
　江都此等多有戲作題之驛亭以為美談
許平仲衡學問文藝為世所尊稱為夫子人目為許先
　生養志不仕有辭召命詩云一天雷雨誠堪畏千載
　風雲謾企思留取閒身卧田舍靜看蝴蝶挂蛛絲可
　以觀其志矣一號魯齋
張文簡雪詩銀簷不雨溜常滴玉樹無風花自開其家
　集不收
盧梅坡詠梅開一花詩云昨夜花神有底忙先教踏白
　入南邦冷將雙眼窺春破肯把苦心受雪降樊弟得
　兄呼最長竹君取友嘆無雙試於月夜忩前看一在
　枝頭一在忩
杜善甫山東名士工詩文不屑仕進游嚴相之門嚴迺
　濟南望族善甫為所敬重一日讒者間之情分浸乖
　杜謝以詩云髙卧東忩興已成簾鈎無復挂冠聲十
　年恩愛淪肌髓只説嚴家好弟兄嚴悟非其過款宻
　如初時有掌兵官逺戍於外其妻宴客笙歌終夕善
　甫詩曰髙燒銀燭照雲鬟沸耳笙歌徹夜䦨不念征
　西人萬里玉闗霜重鐵衣寒聞者快之有薦之於朝
　遂召之表謝不赴中二聨云俾獻言於乞言之際敢
　盡其忠若求仕於致仕之年恐無此理不能為白居
　易漫法香山居士之名惟願學陸龜蒙拜賜江湖散
　人之號予分教溧陽一候士過求宿學舍士游山東
　甚久為余道其辭甚多僅記此
楊煥然號闗西夫子題孔子廟㑹見春風入杏壇奎文
　閤上獨凭欄淵源自古尊洙泗祖述何人似孟韓竹
　簡不隨秦火冷楷衣髙倚魯城寒漂零踪跡千年後
　無分東家寄一簞又党懐英詩魯國遺踪隨渺茫獨
　餘林廟壓城荒梅梁映曙霞分影松牖回春月轉光
　老檜曽霑周雨露斷碑猶是漢文章不須更問𫝊家
　久泰岳㕘天汾水長党承安間人工篆書嘗作杏壇
　二字刻於祖庭
翟惠父詠鬼門闗盤盤重險壓三塗慘慘隂靈怖萬夫
　青海戰魂來守鑰黄塵行客過張弧西風古道悲羸
　馬落日荒山嘯老狐年少文人今白首小猖休苦笑
　揶揄恵父北人
閻子靜復至元間翰林學士後亷訪浙西有梅杖詩云
　凍盡西湖萬玉柯春風入手重摩挲較量龍竹能香
　否比並鳩藤柰白何聲破夢寒霜滿戸影隨詩瘦月
　横坡只知功到調羮盡不道扶顛力更多
元遺山好問裕之北方文雄也其妹為女冠文而艷張
　平章當揆欲娶之使人囑裕之辭以可否在妹妹以
　為可則可張喜自往訪覘其所向至則方自手補天
　花板輟而迎之張詢近日所作應聲答曰補天手段
　暫施張不許纎塵落畫堂寄語新來雙燕子移巢别
　處覔雕梁張悚然而出
劉山翁汝進漫塘幼子學問宏深文字典雅與客九日
　遊龍山以塵世難逢開口笑分韻翁得口字云縱步
　龍山巔放舟龍蕩口羣然鴈鶩行雜之牛馬走我拙
　不能詩我病不能酒試問賞花人還有菊花否衆服
　其工諸信齋誦此
金國南遷後國浸弱不支又遷睢陽某后不肯播遷寧
　死於汴元遺山曰桃李深宫二十年更將顔色向誰
　憐人生只合梁園死金水河邊好墓田
至元戊寅己夘間有董恢者江陵人後居太原任丁角
　酒税副使僦屋以居詩云白髮蒼頭一腐儒行無轍
　跡住無廬鄧林萬頃青青木肯為鷦鷯借一株又翠
　閣朱樓鎖掩扉尋巢燕子不能歸落花吹面東風雨
　遶遍芳簷無處依
漫塘先生與客燕坐指忩外櫻桃唯一實共以為笑忽
　一客來訪自言能詩因命賦之云燒丹道士藥鑪空
　枉費先生九轉功一粒丹砂尋不見曉來枝上弄春
　風衆咸喜之
周芝田浙人浪跡江湖道冠埜服詩酒諧笑略無拘檢
　亦時出小戲以悦人而不知其能琴與詩也遇琴則
　一彈適興則吟一二句而不終篇嘗賦石上兩竹云
　淋漓滿腹藏春雨突兀半拳生曉雲亦自可人又草
　香花落後雲黒雨來時琴詩云膝上横陳玉一枝此
　音唯獨此心知夜深斷送鶴先睡彈到空山月落時
遨溪張復題雨竹圖云涓涓而淨森森而立孟宗倚之
　淚痕猶濕風竹圖云可屈者氣不屈者節故人之來
　盡掃秋月皆有思致
趙靜齋淮被執於溧陽豐登莊至北府辭家廟云祖父
　有功王室徳澤霑及子孫今淮計窮被執誓以一死
　報君刀鋸置之不問萬折忠義常存急告先靈速引
　庶幾不辱家門即登棹船發至瓜洲被刑無有敢埋
　其屍者有一寵姬在焦僉省處此姬啟僉省云趙四
　知府今日已死矣妾元是他婢子望相公以妾之故
　許妾將屍焚化也是相公一段隂隲事焦許之乃作
　一棺焚之又啟收骨撒之於水亦從之遂以裙盛骨
　殖到江邊大慟投江而死又聞其孫享祭靜齋降筆
　云生居四代將門家不幸遭逢被敵拏死在瓜洲無
　葬地幽魂夜夜到長沙其兄氷壺溍自京口遷金陵
　北兵至棄家而遁南徙不返死葬海旁山上
吳門有吏娶一娼燕客歌舞徹旦明日犯事決配九江
　與婦泣别登舟盧梅坡詩云昨夜笙歌燕畫樓明朝
　揮淚送行舟當初嫁作商人婦無此江頭一段愁
一户曹之妻與太守有私府學一士子知其事戸曹任
　滿將去守招其夫婦飲士子作祝英臺近付妓令歌
　之抱琵琶臨别語把酒淚如洗似恁春時倉卒去何
　意牡丹恰則開園荼䕷厮勾便下得一帆千里好無
　謂復道明日行呵如何戀得你一葉船兒休要更沈
　醉後梅子青時楊花飛絮側耳聽喜鵲哩守與此婦
　俱墮淚其夫不悟
靈𨼆寺主僧元肇號淮海寺有松大數十圍史相當軸
　遣人伐松松與月波亭相對僧作詩云大夫去作棟
　梁材無復清隂覆綠苔惆悵月波亭上望夜深惟見
　鶴歸來
穆陵在御閻貴妃父良臣起香火功徳院欲勝靈竺乃
　伐隣松供屋材僧作詩曰不為栽松種茯苓秪縁山
　色四時青老僧不惜擕將去留與西湖作畫屏詩徹
　於上遂命勿伐又山中有寺基久圮勢家規其地營
　葬僧亦有詩刺之一定空山已有年不須惆悵起頹
　磚道旁多少麒麟塜轉眼無人送紙錢遂不復取
吉州羅西林集近詩刋一士囊詩及門一童横卧棖䦨
　間良久喚童起曰將見汝主人求刋詩童曰請先與
　我一觀我以為可則為公達客怪之曰汝欲觀吾詩
　汝必能吟請賦一詩當示汝童請題客曰但以汝適
　來睡起搔首意為之童即吟曰夢跨青鸞上碧虚不
　知身世是華胥起來搔首渾無事啼鳥一聲春雨餘
　客駭伏同入見西林款之數日取其菊詩云不逐春
　風桃李妍秋風收拾短籬邊如何枝上金無數不與
　淵明當酒錢童乃羅之子也
南康建昌縣有神童山每大比試童子至百人七取其
　一有鄧文龍年八嵗頴出諸童子右方岳巨山守南
　康欲祝為子父謂之曰汝予所鍾愛太守固欲祝汝
　將若何文龍曰第許之巨山一日招諸名士如馮紫
　山深居兄弟者而鄧父子與焉席上太守及諸公祗
　服褙子文龍以緑袍居座末坐定供茶文龍故以托
　子墮地諸公戲以失禮文龍曰先生衩衣學生落托
　衆為一笑酒酣巨山戲曰口紅衣緑如鸚鵡文龍應
　曰頭白形烏似老鴉又令賦君子竹即詠曰瀟湘子
　猷宅平將風月分兩軒渾似我一日可無君衆異之
　後易名元觀年十五領鄉薦登上第
僧徳豐三山人有重陽詩云戰盡今秋見太平西風多
　作北風聲不吹烏帽吹氊帽籬下黄花笑不成鍾山
　長老舉以自代答云耿耿孤吟對古梅忽𫝊軍將送
　書來倚崖枯木摧殘甚虚負陽和到一回竟不赴
賈秋壑敗師亡國後有人刺以詩曰深院無人草已荒
　漆屏金字尚煇煌秪知事去身宜去豈料人亡國亦
　亡理考發身端自有鄭人應夢果何祥卧龍不肯留
　渠住空使晴光滿畫牆又云事到窮時計亦窮此行
　難倚鄂州功木綿菴上千年恨秋壑堂中一夢空石
　砌苔稠猿步月松庭葉落鳥呼風客來未用多惆悵
　試向吳山望故宫又傷西樓詩云檀板歌殘陌上花
　過牆荆棘刺簷牙指麾已失鐵如意賜與寧存玉辟
　邪破屋春歸無主燕壊池雨産有官蛙木綿菴外尤
　愁絶月黒夜深聞鬼車有人和云榮華富貴等浮花
　膂力難為國爪牙漢世秪知光擁立唐朝誰識杞姦
　邪綺羅化作春風蝶絃管翻成夜雨蛙縱有清漳人
　百死碧天難挽紫雲車秋壑出處本末自有知者兹
　不書
秋壑在朝有術者言平章不利姓鄭之人因此每有此
　姓為官者多困抑之武學生鄭虎臣登科輒以罪配
　之後遇赦得還秋壑喪師陳靜觀諸公欲置之死地
　遂尋其平日極仇者監押虎臣遂請身為之乃假以
　武功大夫押其行虎臣一路凌辱至漳州木綿菴病
　泄㵼踞虎子欲絶虎臣知其服腦子求死乃云好教
　作只恁地死遂趯數下而殂
庚申履齋吳相循州安置以賈似道私憾之故未幾除
　承節郎劉宗申知循州劉江湖士專以口舌嚇迫當
　路要人貨賄官爵士大夫畏其口姑厚餽彌縫其得
　官亦由此守循之際似道欲其殺吳相宗申至郡所
　以捃摭履齋者無所不至隨行吏僕以次並亡或謂
　置毒所居井中故飲水者皆患足軟而死履齋亦不
　免似道遭鄭虎臣之辱其時趙介如守漳賈門下客
　也宴虎臣於公舍介如欲客似道似道不可以讓虎臣
　口口稱天使惟謹虎臣不答似道遂坐於下介如察
　其有殺賈意命館人啟鄭且以辭挑之於時似道衣
　服飲食皆為鄭减抑介如作錦衣等餽之見其行李
　輜重令截寄其處伺得命放回日取之其館人語鄭
　云天使今日押使至此度必無生理曷若令速殞免
　受許多苦惱鄭即云便是這物事受得這苦欲死而
　不死未幾遂殞趙往哭鄭不許趙固爭鄭怒云汝欲
　檢我邪趙云汝也直得一檢然末如之何趙經紀棺
　歛且致祭其辭云嗚呼履齋死循死於宗申先生死
　閩死於虎臣嗚呼云云祗此四句然哀激之悃無往
　不復之㣲意悉冩其中季一山闡為郡學正為予道
　之
似道敗後有題其養樂園曰老壑曽居葛嶺西游人誰
　敢問蘇堤勢將覆餗不回首事到出師方噬臍廢圃
　久無人作主敗垣唯有客留題筭來秪有孤山耐依
　舊梅花片月低養樂者以其奉母而樂也其賜第正
　在蘇堤葛嶺孤山之近游人常盛自賈據此有游騎
　過其門必為偵事者察報每為所羅織有官者被黜
　有財者被禍逮世變而後已有人葛嶺二詩云當年
　誰敢此經過相國門前衛士多諸葛功名猶未滿周
　公事業竟如何雕梁雨蠧藏狐鼠花礎雲蒸長薜蘿
　萬死莫酬亡國恨空留遺跡在山阿又樓臺突兀妓
　成圍正是襄樊失援時王氣暗隨檀板歇江聲流入
　玉簫悲姓名不在功臣傳家廟徒存御賜碑誤國誤
　民還自誤滿庭秋草露垂垂
　
　
　
　
　
　山房隨筆
