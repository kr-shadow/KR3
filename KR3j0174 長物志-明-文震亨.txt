#+TITLE: 長物志-明-文震亨
#+DATE: 2016-06-11 12:23:40
#+SOURCE: github.com/kanripo/KR3j0174 master 878f0e44                
欽定四庫全書　　　　　子部十
　長物志目録　　　　　　雜家類四(雜品之屬/)
　　卷一
　　　室廬
　　卷二
　　　花木
　　卷三
　　　水石
　　卷四
　　　禽魚
　　卷五
　　　書畵
　　卷六
　　　几榻
　　卷七
　　　器具
　　卷八
　　　位置
　　卷九
　　　衣飾
　　卷十
　　　舟車
　　卷十一
　　　蔬果
　　卷十二
　　　香茗
　　　　(臣/)等謹按長物志十二卷明文震亨撰震亨
　　　　字啓美長洲人崇禎中官武英殿中書舎人
　　　　以善琴供奉是編分室廬花木水石禽魚書
　　　　畫几榻器具位置衣飾舟車蔬果香茗十二
　　　　類其曰長物蓋取世説中王恭語也所論皆
　　　　閒適㳺戲之事纎悉畢具明季山人墨客多
　　　　傳是術著書問世累牘盈萹大抵皆瑣細不
　　　　足録而震亨家世以書畫擅名耳濡目染較
　　　　他家稍為雅馴其言収藏賞鑑諸法亦頗有
　　　　條理蓋本於趙希鵠洞天清録董其昌筠軒
　　　　清閟録之類而畧變其體例其源亦出於宋
　　　　人故存之以偹襍家之一種焉乾隆四十二
　　　　年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　長物志卷一　　　　　　明　文震亨　撰
　　室廬
居山水間者為上村居次之郊居又次之吾儕縱不能
栖巖止谷追綺園之踪而混跡㕓市要湏門庭雅潔室
廬清靚亭臺具曠士之懷齋閣有幽人之致又當種佳
木怪籜陳金石圖書令居之者忘老寓之者忘歸逰之
者忘倦蘊隆則颯然而寒凛冽則煦然而燠若徒侈土
木尚丹堊真同桎梏樊檻而已志室廬第一
　　門
用木為格以湘妃竹橫斜釘之或四或二不可用六兩
傍用板為春帖必隨意取唐聮佳者刻扵上若用石梱
必須板扉石用方厚渾朴庶不渉俗門環得古青緑蝴
蝶獸面㦯天鷄饕餮之屬釘扵上為佳不則用紫銅或
精鐵如舊式鑄成亦可黄白銅俱不可用也漆惟朱紫黒
三色餘不可用
　　階
自三級以至十級愈高愈古須以文石剝成種繡墩㦯
草花數莖扵内枝葉紛披映堦傍砌以太湖石疊成者
曰澀浪其制更竒然不易就複室須内高扵外取頑石
具苔班者嵌之方有巖阿之致
　　牕
用木為粗格中設細條三眼眼方二寸不可過大牕下
塡板尺許佛樓禪室間用菱花及象眼者牕忌用六㦯
二㦯三㦯四隨宜用之室高上可用横牕一扇下用低
檻承之俱釘明瓦或以紙糊不可用綘素紗及梅花簟
冬月欲承日製大眼風牕眼竟尺許中以線經其上庶
紙不為風雪所破其制亦雅然僅可用之小齋丈室漆
用金漆㦯朱黑二色雕花綵漆俱不可用
　　欄干
石欄最古第近扵琳宫梵宇及人家冡墓傍池或可用
然不如用石蓮柱二木欄為雅柱不可過高亦不可雕
鳥獸形亭榭廊廡可用朱欄及鵝頸承坐堂中須以巨
木雕如石欄而空其中頂用柿頂朱飾中用荷葉寳瓶
綠飾卍字者宜閨閤中不甚古雅取畵圖中有可用者
以意成之可也三横木最便第太朴不可多用更須毎
楹一扇不可中竪一木分為二三若齋中則竟不必用
矣
　　照壁
得文木如豆瓣楠之類為之華而復雅不則竟用素染
或金漆亦可青紫及灑金描畵俱所最忌亦不可用六
堂中可用一𢃄齋中則止中楹用之有以夾紗牕㦯細
格代之者俱稱俗品
　　堂
堂之製宜宏敞精麗前後須層軒廣庭廊廡俱可容一
席四壁用細磚砌者佳不則竟用粉壁梁用毬門高廣
相稱層堦俱以文石為之小堂可不設牕檻
　　山齋
宜明淨不可太敞明淨可爽心神太敞則費目力或傍
簷置牕檻㦯由廊以入俱隨地所宜中庭亦須稍廣可
種花木列盆景夏日去北扉前後洞空庭際沃以飯瀋
雨漬苔生綠褥可愛遶砌可種翠芸草令遍茂則青葱
欲浮前垣宜矮有取薜荔根瘞牆下灑魚腥水扵牆上
以引蔓者雖有幽致然不如粉壁為佳
　　丈室
丈室宜隆冬寒夜略倣北地暖房之製中可置卧榻及
禪椅之屬前庭須廣以承日色畱西牕以受斜陽不必
開北牖也
　　佛堂
築基高五尺餘列級而上前為小軒及左右俱設歡門
後通三楹供佛庭中以石子砌地列旛幢之屬另建一
門後為小室可置臥榻
　　橋
廣池巨浸須用文石為橋雕鏤雲物極其精工不可入
俗小溪曲澗用石子砌者佳四傍可種繡墩艸板橋須
三折一木為欄忌平板作朱卍字欄有以太湖石為之
亦俗石橋忌三環板橋忌四方磬折尤忌橋上置亭子
　　茶寮
搆一斗室相傍山齋内設茶具教一童専主茶役以供
長日清談寒宵兀坐幽人首務不可少廢者
　　琴室
古人有扵平屋中埋一缸缸懸銅鐘以彂琴聲者然不
如層樓之下蓋上有板則聲不散下空曠則聲透徹或
扵喬松修竹岩洞石室之下地清境絕更為雅稱耳
　　浴室
前後二室以牆隔之前砌鐵鍋後燃薪以俟更須宻室
不為風寒所侵近牆鑿井具轆轤為竅引水以入後為
溝引水以出藻具巾帨咸具其中
　　街徑庭除
馳道廣庭以武康石皮砌者最華整花間坼側以石子
砌成㦯以碎瓦片斜砌者雨久生苔自然古色寧必金
錢作埒乃稱勝地哉
　　樓閣
樓閣作房闥者須回環窈窕供登眺者須軒敞𢎞麗藏
書畵者須爽塏高深此其大畧也樓作四面牕者前楹
用牕後及兩傍用板閣作方樣者四面一式樓前忌有
露臺捲蓬樓板忌用磚鋪盖既名樓閣必有定式若復
鋪磚與平屋何異高閣作三層者最俗樓下柱稍高上
可設平頂
　　臺
築臺忌六角隨地大小為之若築扵土岡之上四周用
粗木作朱䦨亦雅
　　海論
忌用承塵俗所稱天花板是也此僅可用之廨宇中地
屏則間可用之暖室不可加簟或用氍毺為地衣亦可
然總不如細磚之雅南方卑濕空鋪最宜畧多費耳室
忌五柱忌有兩廂前後堂相承忌工字體亦以近官廨
也退居則間可用忌傍無避弄庭較屋東偏稍廣則西
日不逼忌長而狹忌矮而寛亭忌上銳下狹忌小六角
忌用葫蘆頂忌以茆盖忌如鐘鼓及城樓式樓梯須從
後影壁上忌置兩傍磚者作數曲更雅臨水亭榭可用
藍絹為幔以蔽日色紫絹為帳以蔽風雪外此俱不可
用尤忌用布以類酒舩及市藥設帳也小室忌中隔若
有北牕者則分為二室忌紙糊忌作雪洞此與混堂無
異而俗子絶好之俱不可解忌為卍字牕傍填板忌牆
角畵楳及花鳥古人最重題壁今即使顧陸㸃染鍾王
濡筆俱不如素壁為佳忌長廊一式㦯更互其製庶不
入俗忌竹木屏及竹籬之屬忌黄白銅為屈戍庭際不
可鋪細方磚為承露臺則可忌兩楹而中置一梁上設
乂手笆此皆元製而不甚雅忌用板隔隔必以磚忌梁
椽畵羅紋及金方勝如古屋嵗乆木色已舊未免繪飾
必須高手為之凡入門處必小委曲忌太直齋必三楹
傍更作一室可置臥榻面北小庭不可太廣以北風甚
厲也忌中楹設欄楯如今㧞歩牀式忌穴壁為橱忌以
瓦為牆有作金錢梅花式者此俱當付之一擊又鴟吻
好望其名最古今所用者不知何物須如古式為之不
則亦倣畵中室宇之製簷瓦不可用粉刷得巨栟櫚擘
為承溜最雅否則用竹不可用木及錫忌有捲棚此官
府設以聽兩造者扵人家不知何用忌用梅花䈳堂簾
惟溫州湘竹者佳忌中有花如繡補忌有字如夀山福
海之類總之隨方制象各有所宜寧古無時寧朴無巧
寧儉無俗至扵蕭疎雅潔又本性生非强作解事者所
得輕議矣
　
　
　
　
　長物志卷一
欽定四庫全書
　長物志卷二　　　　　　明　文震亨　撰
　　花木
弄花一嵗看花十日故幃箔映蔽鈴索䕶持非徒富貴
容也第繁花襍木宜以畞計乃若庭除檻畔必以虬枝
古榦異種竒名枝葉扶踈位置疎密或水邉石際横偃
斜披㦯一望成林㦯孤枝獨秀艸花不可繁雜隨處植
之取其四時不斷皆入圖畵又如桃李不可植扵庭除
似宜逺望紅梅絳桃俱借以㸃綴林中不宜多植梅生
山中有苔蘚者移置藥欄最古杏花差不耐久開時多
值風雨僅可作片時玩蠟梅冬月最不可少他如豆棚
菜圃山家風味固自不惡然必闢隙地數頃别為一區
若扵庭除種植便非韻事更有石磉木柱架縛精整者
愈入惡道至扵秇蘭栽菊古各有方時取以課園丁考
職事亦幽人之務也志花木第二
　　牡丹芍藥
牡丹稱花王芍藥稱花相俱花中貴裔栽植賞玩不可
毫渉酸氣用文石為欄參差數級以次列種花時設燕
用木為架張碧油幔扵上以蔽日色夜則懸燈以照忌
二種並列忌置木桷及盆盎中
　　玉蘭
宜種㕔事前對列數株花時如玉圃瓊林最稱絶勝别
有一種紫者名木筆不堪與玉蘭作婢古人稱辛夷即
此花然輞川辛夷塢木蘭柴不應複名當是二種
　　海棠
昌州海棠有香今不可得其次西府為上貼梗次之垂
絲又次之余以垂絲嬌媚眞如妃子醉態較二種尤勝
木𤓰花似海棠故亦有木𤓰海棠但木𤓰花在葉先海
棠花在葉後為差别耳别有一種曰秋海棠性喜隂濕
宜種背隂堦砌秋花中此為最艷亦宜多植
　　山茶
蜀茶滇茶俱貴黄者尤不易得人家多以配玉蘭以其
花同時而紅白爛然差俗又有一種名醉楊妃開向雪
中更自可愛
　　桃
桃為仙木能制百鬼種之成林如入武陵桃源亦自有
致第非盆盎及庭除物桃性早實十年輒枯故稱短命
花碧桃人面桃差乆較凡桃更美池邉宜多植若桃柳
相間便俗
　　李
桃花如麗姝歌舞塲中定不可少李如女道士宜置烟
霞泉石間但不必多種耳别有一種名郁李子更美
　　杏
杏與朱李蟠桃皆堪鼎足花亦柔媚宜築一臺雜植數
十夲
　　梅
幽人花伴梅實専房取苔護蘚封枝稍古者移植石岩
或庭際最古另種數畞花時坐卧其中令神骨俱清緑
蕚更勝紅梅差俗更有虬枝屈曲置盆盎中者極竒蠟
梅磬口為上荷花次之九英最下寒月庭際亦不可無
　　瑞香
相𫝊廬山有比丘晝寢夢中聞花香寤而求得之故名
睡香四方竒異謂花中祥瑞故又名瑞香别名麝囊又
有一種金邉者人特重之枝既粗俗香復酷烈能損羣
花稱為花賊信不虛也
　　薔薇木香
甞見人家園林中必以竹為屏牽五色薔薇于上架木
為軒名木香棚花時雜坐其下此何異酒食肆中然二
種非屏架不堪植或移着閨閤供士女採掇差可别有
一種名黄薔薇最貴花亦爛熳恱目更有野外叢生者
名野薔薇香更濃郁可比玫瑰他如寶相金沙羅金鉢
盂佛見笑七姊妺十姊妺刺桐月桂等花姿態相似種
法亦同
　　玫瑰
玫瑰一名徘徊花以結為香囊芬氲不絶然實非幽人
所宜佩嫰條叢刺不甚雅觀花色亦㣲俗宜充食品不
宜簪帯吳中有以畞計者花時獲利甚夥
　　紫荆棣棠
紫荆枝幹枯索花如綴珥形色香韻無一可者特以京
兆一事為世所述以比嘉木余謂不如多種棣棠猶得
風人之㫖
　　葵花
葵花種類莫定初夏花繁葉茂最為可觀一曰戎葵竒
態百出宜種曠䖏一曰錦葵其小如錢文采可玩宜種
堦除一曰向日别名西畨蓮最惡秋時一種葉如龍爪
花作鵝黄者名秋葵最佳
　　罌粟
以重臺千葉者為佳然單葉者子必滿取供清味亦
不惡藥欄中不可缺此一種
　　薇花
薇花四種紫色之外白色者曰白薇紅色者曰紅薇紫
𢃄藍色者曰翠薇此花四月開九月歇俗稱百日紅山
園植之可稱耐久朋然花但宜逺望北人呼猴郎達樹
以樹無皮猴不能捷也其名亦竒
　　芙蓉
宜植池􁑕臨水為佳若他處植之絶無丰致有以靛紙
蘸花蕋上仍裹其尖花開碧色以為佳此甚無謂
　　萱花
蘐草忘憂亦名宜男更可供食品巖間牆角最宜此種
又有金萱色淡黄香甚烈義興山谷遍滿吳中甚少他
如紫白蛺蝶春羅秋羅鹿葱洛陽石竹皆此花之附庸
也
　　薝葡
一名越桃一名林蘭俗名梔子古稱禪友出自西域宜
種佛室中其花不宜近嗅有㣲細蟲入人鼻孔齋閣可
無種也
　　玉簪
潔白如玉有㣲香秋花中亦不惡但宜牆邊連種一帯
花時一望成雪若植盆石中最俗紫者名紫蕚不佳
　　金錢
午開子落故名子午花長過尺許扶以竹箭乃不傾欹
種石畔尤可觀
　　藕花
藕花池塘最勝或種五色官缸供庭除賞玩猶可缸上
忌設小朱欄花亦當取異種如並頭重臺品字四面觀
音碧蓮金邉等乃佳白者藕勝紅者房勝不可種七石
酒缸及花缸内
　　水仙
水仙二種花髙葉短單瓣者佳冬月宜多植但其性不
耐寒取極佳者移盆盎置几案間次者雜植松竹之下
或古梅竒石間更雅馮夷服花八石得為水仙其名最
雅六朝人乃呼為雅蒜大可軒渠
　　鳳仙
號金鳳花宋避李后諱改為好兒女花其種易生花葉
俱無可觀更有以五色種子同納竹筒花開五色以為
竒甚無謂花紅能染指甲然亦非美人所宜
　　茉莉素馨百合
夏夜最宜多置風輪一鼔滿室清芬章江編籬挿棘俱
用茉莉花時千艘俱集虎丘故花市初夏最盛培養得
法亦能隔嵗彂花第枝葉非几案物不若夜合可供瓶
玩
　　杜䳌
花極爛熳性喜隂畏熱宜置樹下隂䖏花時移置几案
間别有一種名映山紅宜種石岩之上又名羊躑躅
　　秋色
吴中稱雞冠雁來紅十様錦之屬名秋色秋深雜彩爛
然俱堪㸃綴然僅可植廣庭若幽牕多種便覺蕪雜鷄
冠有矮腳者種亦竒
　　松
松柏古雖並稱然最高貴者必以松為首天目最上然
不易種取栝子松植堂前廣庭或廣臺之上不妨對偶
齋中宜植一株下用文石為臺或太湖石為欄俱可水
仙蘭蕙萱草之屬雜􁁉其下山松宜植土岡之上龍鱗
既成濤水相應何減五株九里哉
　　木槿
花中最賤然古稱舜華其名最逺又名朝菌編籬野􁑕
不妨間植必稱林園佳友未之敢許也
　　桂
叢桂開時真稱香窟宜闢地二畞取各種並植結亭其
中不得顔以天香小山等語更勿以他樹雜之樹下地
平如掌潔不容唾花落地即取以充食品
　　柳
順挿為楊倒挿為柳更須臨池種之柔條拂水弄緑搓
黄大有逸致且其種不生蟲更可貴也西湖栁亦佳頗
渉脂粉氣白楊風楊俱不入品
　　黄楊
黄楊未必厄閏然實難長長丈餘者綠葉古株最可愛
玩不宜植盆盎中
　　芭蕉
緑牕分映但取短者為佳盖髙則葉為風所碎耳冬月
有去梗以稻艸覆之者過三年即生花結甘露亦甚不
必又作盆玩者更可笑不如㯶櫚為雅且為塵尾蒲團
更適用也
　　槐榆
宜植門庭板扉緑映真如翠幄槐有一種天然樛屈枝
葉皆倒垂䝉密名盤槐亦可觀他如石楠冬青杉柏皆丘
壠間物非園林所尚也
　　梧桐
青桐有佳䕃株緑如翠玉宜種廣庭中當日令人洗拭
且取枝梗如畫者若直上而旁無他枝如拳如盖及生
棉者皆所不取其子亦可㸃茶生扵山岡者曰岡桐子
可作油
　　椿
椿樹髙聳而枝葉踈與樗不異香曰椿臭曰樗圃中沿
牆宜多植以供食
　　銀杏
銀杏株葉扶踈新緑時最可愛吴中刹宇及舊家名園
大有合抱者新植似不必
　　烏臼
秋晚葉紅可愛較楓樹更耐久茂林中有一株兩株不
减石徑寒山也
　　竹
種竹宜築土為壠環水為谿小橋斜渡陟級而登上畱
平臺以供坐臥科頭散髮儼如萬竹林中人也否則闢
地數畞盡去雜樹四週石壘令稍髙以石柱朱欄圍之
竹下不畱纎塵片葉可席地而坐或留石臺石櫈之屬
竹取長枝巨幹以毛竹為第一然宜山不宜城城中則
護基笋最佳竹不甚雅粉筋斑紫四種俱可燕竹最下
慈姥竹即桃枝竹不入品又有木竹黄菰竹篛竹方竹
黄金間碧玉觀音鳳尾金銀諸竹忌種花欄之上及庭
中平植一帯牆頭直立數竿至如小竹叢生曰瀟湘竹
宜扵石巖小池之畔留植數枝亦有幽致種竹有踈種
宻種淺種深種之法踈種謂三四尺地方種一窠欲其
土虛行鞭密種謂竹種雖疎然毎窠卻種四五竿欲其
根密淺種謂種時入土不深深種為入土雖不深上以
田泥壅之如法無不茂盛又棕竹三等曰筋頭曰短柄
二種枝短葉垂堪植盆盎曰樸竹節稀葉硬全欠溫雅
但可作扇骨料及畵义柄耳
　　菊
吴中菊盛時好事家必取數百本五色相間高下次列
以供賞玩此以誇富貴容則可若眞能賞花者必覓異
種用古盆盎植一枝兩枝莖挺而秀葉密而肥至花發
時置几榻間坐卧把玩乃為得花之性情甘菊惟蕩口
有一種枝曲如偃盖花密如鋪錦者最竒餘僅可收花
以供服食野菊宜着籬落間菊有六要二防之法謂
胎養土宜扶植雨暘修葺灌溉防蟲及雀作窠時必
來摘葉此皆園丁所宜知又非吾輩事也至如瓦料盆
及合兩瓦為盆者不如無花為愈矣
　　蘭
蘭出自閩中者為上葉如劔芒花高扵葉離騷所謂秋
蘭兮青青緑葉兮紫莖者是也次則贑州者亦佳此
俱山齋所不可少然毎處僅可置一盆多則類虎丘花
市盆盎須覓舊龍泉均州内府供春絶大者忌用花缸
牛腿諸俗製四時培植春日葉芽已彂盆土已肥不可
沃肥水常以塵帚拂拭其葉勿令塵垢夏日花開葉嫰
勿以手揺動待其長茂然後拂拭秋則㣲撥開根土以
米泔水少許注根下勿漬汚葉上冬則安頓向陽暖室
天晴無風舁出時時以盆轉動四面令勻午後即收入
勿令霜雪侵之若葉黑無花則隂多故也治蟻虱惟以
大盆㦯缸盛水浸逼花盆則蟻自去又治葉虱如白㸃
以水一盆滴香油少許扵内用綿蘸水拂拭亦自去矣
此秇蘭簡便法也又有一種出杭州者曰杭蘭出陽羡
山中者名興蘭一幹數花者曰蕙此皆可移植石巖之
下須得彼中原本則嵗嵗發花珍珠風蘭俱不入品箬
蘭其葉如箬似蘭無馨艸花竒種金粟蘭名賽蘭香特
甚
　　瓶花
堂供必髙瓶大枝方快人意忌繁雜如縛忌花瘦扵瓶
忌香煙燈煤燻觸忌油手拈弄忌井水貯瓶味鹹不宜
扵花忌以挿花水入口梅花秋海棠二種其毒尤甚冬
月入硫黄扵瓶中則不凍
　　盆玩
盆玩時尚以列几案間者為第一列庭榭中者次之余
持論則反是最古者以天目松為第一高不過二尺短
不過尺許其本如臂其針若簇結為馬逺之欹斜詰曲
郭熙之露頂張拳劉松年之偃亞層疊盛子照之拖拽
軒翥等狀栽以佳器槎牙可觀又有古梅蒼蘚鱗皴苔
鬚垂滿含花吐葉歴久不敗者亦古若如時尚作沉香
片者甚無謂盖木片生花有何趣味真所謂以耳食者
矣又有枸杞及水冬青野䄖檜柏之屬根若龍虵不露
束縛鋸截痕者俱高品也其次則閩之水竹杭之虎刺
尚在雅俗間乃若菖蒲九節神仙所珍見石則細見土
則粗極難培飬吴人洗根澆水竹翦修淨謂朝取葉間
垂露可以潤眼意極珍之余謂此宜以石子鋪一小庭
遍種其上雨過青翠自然生香若盆中栽植列几案間
殊為無謂此與蟠桃雙果之類俱未敢随俗作好也他
如春之蘭蕙夏之夜合黄香萱夾竹桃花秋之黄密矮
菊冬之短葉水仙及美人蕉諸種俱可随時供玩盆以
青緑古銅白定官哥等窑為第一新製者五色内窑及
供春粗料可用餘不入品盆宜圓不宜方尤忌長狹石
以靈壁英石西山佐之餘亦不入品齋中亦僅可置一
二盆不可多列小者忌架扵朱几大者忌置扵官磚得
舊石櫈或古石蓮磉為座乃佳
　
　
　
　
　
　
　
　
　
　
　
　
　長物志卷二
欽定四庫全書
　長物志卷三　　　　　　明　文震亨　撰
　　水石
石令人古水令人逺園林水石最不可無要湏廻環峭
拔安挿得宜一峯則太華千尋一勺則江湖萬里又須
修竹老木怪籐醜樹交覆角立蒼崖碧澗奔泉汛流如
入深巖絶壑之中乃為名區勝地約略其名匪一端矣
志水石第三
　　廣池
鑿池自畝以及頃愈廣愈勝最廣者中可置臺榭之屬
㦯長堤横隔汀蒲􁑕葦雜植其中一望無際乃稱巨浸
若須華整以文石為㟁朱欄廻遶忌中留土如俗名戰
魚墩或擬金焦之類池傍植垂栁忌桃杏間種中畜鳬
雁須十數為羣方有生意最廣處可置水閣必如圖畵
中者佳忌置簰舍扵􁑕側植藕花削竹為䦨勿令蔓衍
忌荷葉滿池不見水色
　　小池
階前石畔鑿一小池必須湖石四圍泉清可見底中畜
朱魚翠藻㳺泳可玩四周樹野藤細竹能掘地稍深引
泉胍者更佳忌方圎八角諸式
　　瀑布
山居引泉從高而下為瀑布稍易園林中欲作此須截
竹長短不一盡承簷溜暗接藏石罅中以斧劈石疊高
下鑿小池承水置石林立其下雨中能令飛泉濆薄潺
湲有聲亦一竒也尤宜竹間松下青䓤掩映更自可觀
亦有蓄水扵山頂客至去閘水從空直注者終不如雨
中承溜為雅盖總屬人為此尤近自然耳
　　鑿井
井水味濁不可供烹煮然澆花洗竹滌硯拭几俱不可
缺鑿井須扵竹樹之下深見泉脈上置轆轤引汲不則
盖一小亭覆之石欄古號銀牀取舊製最大而古朴者
置其上井有神井傍可置頑石鑿一小龕遇歳時奠以
清泉一杯亦自有致
　　天泉
秋水　　梅水次之秋水白而洌梅水白而甘春冬二
水春勝扵冬盖以和風甘雨故夏月暴雨不宜㦯因風
雷蛟龍所致最足傷人雪為五榖之精取以煎茶最為
幽況然新者有土氣稍陳乃佳承水用布扵中庭受之
不可用簷溜
　　地泉
乳泉漫流如恵山泉為最勝次取清寒者泉不難扵清
而難扵寒土多沙膩泥凝者必不清寒又有香而甘者
然甘易而香難未有香而不甘者也瀑湧湍急者勿食
食久令人有頭疾如廬山水簾天台瀑布以供耳目則
可入水品則不宜溫泉下生硫黄亦非食品
　　流水
江水取去人逺者楊子南冷夾石渟淵特入首品河流
通泉竇者必湏汲置候其澄澈亦可食
　　丹泉
名山大川仙翁修煉之䖏水中有丹其味異常能延年
卻病此自然之丹液不易得也
　　品石
石以靈壁為上英石次之然二種品甚貴購之頗艱大
者尤不易得高踰數尺者便屬竒品小者可置几案間
色如漆聲如玉者最佳横石以蠟地而峯巒峭拔者為
上俗言靈壁無峯英石無坡以余所見亦不盡然他石
紋片粗大絶無曲折屼峍森聳崚嶒者近更有以大塊
辰砂石青石緑為研山盆石最俗
　　靈壁
出鳳陽府㝛州靈壁縣在深山沙土中掘之乃見有細
白紋如玉不起岩岫佳者如臥牛蟠螭種種異狀真竒
品也
　　英石
出英州倒生岩下以鋸取之故底平起峯高有至三尺
及寸餘者小齋之前疊一小山最為清貴然道逺不易
致
　　太湖石
石在水中者為貴嵗久為波濤衝擊皆成空石面面玲
瓏在山上者名旱石枯而不潤贋作彈窩若歴年嵗久
斧痕已盡亦為雅觀吴中所尚假山皆用此石又有小
石久沉湖中漁人網得之與靈壁英石亦頗相類第聲
不清響
　　堯峰石
近時始出苔蘚叢生古朴可愛以未經採鑿山中甚多
但不玲瓏耳然政以不玲瓏故佳
　　崑山石
出崑山馬鞍山下生扵山中掘之乃得以色白者為貴
有鷄骨片胡桃塊二種然亦俗尚非雅物也間有高七
八尺者置之高大石盆中亦可此山皆火石火氣暖故
栽菖蒲等物扵上最茂惟不可置几案及盆盎中
　　錦川將樂羊肚
石品惟此三種最下錦川尤惡毎見人家石假山輙置
數峯于上不知何味斧劈以大而頑者為雅若直立一
片亦最可厭
　　土瑪瑙
出山東兖州府沂州花紋如瑪瑙紅多而細潤者佳有
紅絲石白地上有赤紅紋有竹葉瑪瑙花斑與竹葉相
類故名此俱可鋸板嵌几榻屏風之類非貴品也石子
五色㦯大如拳㦯小如豆中有禽魚鳥獸人物方勝回
紋之形置青緑小盆㦯宣窑白盆内班然可玩其價甚
貴亦不易得然齋中不可多置近見人家環列數盆竟
如賈肆新都人有名醉石齋者聞其藏石甚富且竒其
地溪澗中另有純紅純緑者亦可愛玩
　　大理石
出滇中白若玉黑若墨為貴白㣲帯青黑㣲帯灰者皆
下品但得舊石天成山水雲烟如米家山此為無上佳
品古人以鑲屏風近始作几榻終為非古近京口一種
與大理相似但花色不清石藥填之為山雲泉石亦可
得髙價然真偽亦易辨真者更以舊為貴
　　永石
即祁陽石出楚中石不堅色好者有山水日月人物之
象紫花者稍勝然多是刀刮成非自然者以手摸之凹
凸者可驗大者以製屏亦雅
　
　
　
　
　
　
　
　
　長物志卷三
欽定四庫全書
　長物志卷四　　　　　　明　文震亨　撰
　　禽魚
語鳥拂閣以低飛㳺魚排荇而徑度幽人㑹心輒令竟
日忘倦顧聲音顔色飲啄態度逺而巢居穴處眠沙泳
浦戲廣浮深近而穿屋賀厦知嵗司晨啼春噪晚者品
類不可勝紀丹林緑水豈令凡俗之品䦨入其中故必
疏其雅潔可供清玩者數種令童子愛養餌飼得其性
情庶幾馴鳥雀狎鳬魚亦山林之經濟也志禽魚第四
　　鶴
華亭鶴窠村所出具體高俊緑足龜文最為可愛江陵
鶴津維揚俱有之相鶴但取標格竒俊唳聲清亮頸欲
細而長足欲痩而節身欲人立背欲直削蓄之者當築
廣臺㦯高岡土壠之上居以茅菴隣以池沼飼以魚穀
欲教以舞俟其飢置食扵空野使童子拊掌頓足以誘
之習之既熟一聞拊掌即便起舞謂之食化空林别墅
白石青松惟此君最宜其餘羽族俱未入品
　　鸂鶒
鸂鶒能勅水故水族不能害蓄之者宜扵廣池巨浸十
數為羣翠毛朱喙燦然水中他如烏喙白鴨亦可蓄一
二以代鵝羣曲欄垂栁之下㳺泳可玩
　　鸚鵡
鸚鵡能言然須教以小詩及韻語不可令聞市井鄙俚
之談聒然盈耳銅架食缸俱須精巧然此鳥及錦鷄孔
雀倒挂吐綬諸種皆斷為閨閤中物非幽人所需也
　　百舌畵眉鸜鵒
飼養馴熟緜蠻軟語百種雜出俱極可聽然亦非幽齋
所宜或扵曲廊之下雕籠畵檻㸃綴景色則可吴中最
尚此鳥余謂有禽癖者當覓茂林高樹聽其自然弄聲
尤覺可愛更有小鳥名黄頭好鬭形既不雅尤屬無謂
　　朱魚
朱魚獨盛吴中以色如辰州朱砂故名此種最宜盆蓄
有紅而帯黄色者僅可㸃綴陂池
　　魚類
初尚純紅純白繼尚金盔金鞍錦被及印頭紅裹頭紅
連腮紅首尾紅鶴頂紅繼又尚墨眼雪眼硃眼紫眼瑪
瑙眼琥珀眼金管銀管時尚極以為貴又有堆金砌玉
落花流水蓮臺八瓣隔斷紅塵玉帯圍梅花片波浪紋
七星紋種種變熊難以盡述然亦随意定名無定式也
　　藍魚白魚
藍如翠白如雪廹而視之腸胃俱見此即朱魚别種亦
貴甚
　　魚尾
自二尾以至九尾皆有之第美鍾扵尾身材未必佳盖
魚身必洪纖合度骨肉停勻花色鮮明方入格
　　觀魚
宜早起日未出時不論陂池盆盎魚皆蕩漾扵清泉碧
沼之間又宜凉天夜月倒影挿波時時驚鱗潑刺耳目
為醒至如㣲風披拂琮琮成韻雨過新漲縠紋皺緑皆
觀魚之佳境也
　　吸水
盆中換水一兩日即底積垢膩宜用湘竹一段作吸水
筒吸去之倘過時不吸色便不鮮美故佳魚池中斷不
可蓄
　　水缸
有古銅缸大可容二石青緑四裹古人不知何用當是
穴中注油㸃燈之物今取以蓄魚最古其次以五色内
府官窑瓷州所燒純白者亦可用惟不可用宜興所燒
花缸及七石牛腿諸俗式余所以列此者實以備清玩
一種若必按圖而索亦為板俗
　
　
　
　長物志卷四
欽定四庫全書
　長物志卷五　　　　　　明　文震亨　撰
　　書畵
金生於山珠産扵淵取之不窮猶為天下所珍惜况圖
畵在宇宙嵗月既久名人藝士不能復生可不珍祕寳
愛一入俗子之手動見勞辱卷舒失所操揉燥裂真書
畵之厄也故有收藏而未能識鑒識鑒而不善閱玩閱
玩而不能装褫裝褫而不能銓次皆非能真蓄書畵者
又蓄聚既多妍蚩混雜甲乙次第毫不可訛若使真贋
並陳新舊錯出如入賈胡肆中有何趣味所藏必有晉
唐宋元名蹟乃稱博古若徒取近代紙墨較量真偽心
無真賞以耳為目手執卷軸口論貴賤真惡道也志書
畵第五
　　論書
觀古法書當澄心定慮先觀用筆結體精神照應次觀
人為天巧自然强作次考古今跋尾相傳來歴次辨收
藏印識紙色絹素或得結搆而不得鋒釯者模本也得
筆意而不得位置者臨本也筆勢不聮屬字形如算子
者集書也形跡雖存而真彩神氣索然者雙鈎也又古
人用墨無論燥潤肥痩俱透入紙素後人偽作墨浮而
易辯
　　論畵
山水第一竹樹蘭石次之人物鳥獸樓殿屋木小者次
之大者又次之人物顧盻語言花果迎風帯露鳥獸蟲
魚精神逼真山水林泉清閒幽曠屋廬深邃橋彴徃來
石老而潤水淡而明山勢崔嵬泉流灑落雲烟出沒野
逕迂回松偃龍蛇竹藏風雨山腳入水澄清水源来歴
分曉有此數端雖不知名定是妙手若人物如尸如塑
花果類粉揑雕刻蟲魚鳥獸但取皮毛山水林泉布置
廹塞樓閣糢糊錯雜橋彴强作斷形徑無夷險路無出
入石止一面樹少四枝或髙大不稱㦯逺近不分或濃
淡失宜㸃染無法㦯山脚無水面水源無來歴雖有名
欵定是俗筆為後人填寫至扵臨摹贋手落墨設色
自然不古不難辨也
　　書畵價
書價以正書為標準如右軍草書一百字乃敵一行行
書三行行書敵一行正書至扵樂毅黃庭畵贊告擔但
得成篇不可計以字數畵價亦然山水竹石古名賢象
可當正書人物花鳥小者可當行書人物大者及神圖
佛象宫室樓閣走獸蟲魚可當草書若夫臺閣標功臣之
烈宫殿彰貞節之名妙將入神靈則通聖開厨㦯失挂
壁欲飛但渉竒事異名即為無價國寳又書畵原為雅
道一作牛鬼蛇神不可詰識無論古今名手俱落第二
　　古今優劣
書學必以時代為限六朝不及晉魏宋元不及六朝與
唐畵則不然佛道人物仕女牛馬近不及古山水林石
花竹禽魚古不及近如顧凱之陸探㣲張僧繇吴道𤣥
及閻立徳立本皆純重雅正性出天然周昉韓幹戴嵩
氣韻骨法皆出意表後之學者終莫能及至如李成闗
仝范寛董源徐熙黄荃居寀二米勝國松雪大癡元鎭
叔眀諸公近代唐沈及吾家太史和州輩皆不藉師資
窮工極致借使二李復生邊鸞再出亦何以措手其間
故蓄書必逺求上古蓄畵始自顧陸張吳下至嘉隆名
筆皆有竒觀惟近時㸃染諸公則未敢輕議
　　粉本
古人畵藁謂之粉本前輩多寳蓄之盖其草草不經意
䖏有自然之妙宣和紹興所藏粉本多有神妙者
　　賞鑒
看書畵如對美人不可毫渉粗浮之氣盖古畵紙絹皆
脆舒卷不得法最易損壞尤不可近風日燈下不可看
畵恐落煤燼及為燭淚所汚飯後醉餘欲觀卷軸須以
淨水滌手展玩之際不可以指甲剔損諸如此類不可
枚舉然必欲事事勿犯又恐渉强作清態惟遇真能賞
鑒及閱古甚富者方可與談若對傖父輩惟有珍秘不
出耳
　　絹素
古畵絹色墨氣自有一種古香可愛惟佛像有香烟熏
黑多是上下二色偽作者其色黄而不精采古絹自然
破者必有鯽魚口須連三四絲偽作則直裂唐絹絲粗
而厚或有搗熟者有獨梭絹濶四尺餘者五代絹極粗
如布宋有院絹勻淨厚宻亦有獨梭絹濶五尺餘細宻
如紙者元絹及國朝内府絹俱與宋絹同勝國時有宻
機絹松雪子昭畵多用此盖出嘉興府宓家以絹得名
今此地尚有佳者近董太史筆多用砑光白綾未免有
進賢氣
　　御府書畵
宋徽宗御府所藏書畵俱是御書標題後用宣和年號
玉瓢御寳記之題畵書扵引首一條濶僅指大傍有木
印黒字一行俱裝池匠花押名欵然亦真偽相雜盖當
時名手臨摹之作皆題為真蹟至明昌所題更多然今
人得之亦可謂買王得羊矣
　　院畵
宋畵院衆工凡作一畵必先呈稿本然後上真所畵山
水人物花木鳥獸皆是無名者今國朝内畵水陸及佛
像亦然金碧輝燦亦竒物也今人見無名人畵輒以形
似填寫名欵覓高價如見牛必戴嵩見馬必韓幹之類
皆為可笑
　　单條
宋元古畵斷無此式盖今時俗制而人絶好之齋中懸
挂俗氣逼人眉睫即果真蹟亦當減價
　　名家
書畵名家收藏不可錯雜大者懸挂齋壁小者則為卷
冊置几案間䆳古篆籀如鍾張衛索顧陸張吴及歴代
不甚著名者不能具論書則右軍大令智永虞永興禇
河南歐陽率更唐𤣥宗懷素顔魯公栁誠懸張長史李
懷琳宋髙宗李建中二蘇二米范文正黄魯直蔡忠惠
蘇滄浪薛紹彭黄長睿薛道祖范文穆張即之先信國
趙吳興鮮于伯機康里子山張伯雨倪元鎮俞紫芝楊
鐵厓柯丹丘袁清容危太素我朝則宋文憲濂中書舍
人燧方遜志孝孺宋南宫克沈學士度俞紫芝和徐武
功有貞金元玉珏沈大理粲解學士大紳錢文通桑栁
州恱祝京兆允明吳文定寛先太史諱王太學寵李太
僕應禎王文恪鏊唐解元寅顧尚書璘豐考功坊先兩
博士諱王吏部榖祥陸文裕深彭孔嘉年陸尚寳師道
陳方伯鎏蔡孔目羽陳山人淳張孝廉鳳翼王徴君穉
登周山人天球邢侍御侗董太史其昌又如陳文東璧
姜中書立剛雖不能洗院氣而亦錚錚有名者畵則王
右丞李思訓父子周昉董北海李營丘郭河陽米南宫
宋徽宗米元暉崔白黄筌居寀文與可李伯時郭忠恕
董仲翔蘇文忠蘇叔黨王晉卿張舜民楊補之楊季衡
陳容李唐馬逺馬逵夏珪范寛闗仝荆浩李山趙松雪
管仲姬趙仲穆趙千里李息齋吴仲圭錢舜舉盛子昭
陳珏陳仲美陸天㳺曹雲西唐子華王元章高士安高
克恭王叔明黄子久倪元鎮柯丹丘方方壺戴文進王
孟端夏太常趙善長陳惟允徐㓜文張來儀宋南宫周
東村沈貞吉恒吉沈石田杜東原劉完菴先太史先和
州五峯唐解元張夢晉周官謝時臣陳道復仇十洲錢
叔寶陸叔平皆名筆不可缺者他非所宜蓄即有之亦
不當出以示人又如鄭顛仙張復陽鍾欽禮蔣三松張
平山汪海雲皆畵中邪學尤非所尚
　　宋綉宋刻絲
宋繡針線細密設色精妙光彩射目山水分逺近之趣
樓閣得深邃之體人物具瞻眺生動之情花鳥極綽約
嚵唼之態不可不蓄一二幅以備畵中一種
　　裝潢
装潢書畵秋為上時春為中時夏為下時暑濕及沍寒
俱不可裝裱勿以熟紙背必皺起宜用白滑漫薄大幅
生紙紙縫先避人面及接䖏若縫縫相接則卷舒緩急
有損必令参差其縫則氣力均平太硬則强急太薄則
失力絹素彩色重者不可擣理古畵有積年塵埃用皂
莢清水數㝛托扵太平案扞去畵復鮮明色亦不落補
綴之法以油紙襯之直其邊際密其隟縫正其經緯就
其形制拾其遺脫厚薄均調潤潔平穩又凡書畵法帖
不脫落不宜數裝背一裝背則一損精神古紙厚者必
不可揭薄
　　法糊
用瓦盆盛水以麵一斤滲水上任其浮沉夏五日冬十
日以臭為度後用清水蘸白芨半両白礬三分去滓和
元浸麫打成就鍋内打成團另換水煮熟去水傾置一
器候冷日換水浸臨用以湯調開忌用濃糊及敝帚
　　􁔾褫定式
上下天地須用皂綾龍鳳雲鶴等樣不可用團花及葱
白月白二色二垂帯用白綾濶一寸許烏絲粗界畫二
條玉池白綾亦用前花樣書畵小者須穵嵌用淡月白
畵絹上嵌金黄綾條濶半寸許盖宣和裱法用以題識
旁用沉香皮條邊大者四面用白綾或单用皮條邊亦
可叅書有舊人題䟦不宜剪削無題䟦則斷不可用畵
卷有高頭者不須嵌不則亦以細畵絹穵嵌引首須用
宋經箋白宋箋及宋元金花箋㦯高麗繭紙日夲畵紙
俱可大幅上引首五寸下引首四寸小全幅上引首四
寸下引首三寸上褾除擫竹外淨二尺下褾除軸淨一
尺五寸横卷長二尺者引首濶五寸前褾濶一尺餘俱
以是為率
　　褾軸
古人有鏤沉檀為軸身以果金鎏金白玉水晶琥珀瑪
腦雜寳為飾貴重可觀盖白檀香潔去蟲取以為身最
有深意今既不能如舊製只以杉木為身用犀象角三
種雕如舊式不可用紫檀花梨法藍諸俗製畵卷須出
軸形製既小不妨以寶玉為之斷不可用平軸籤以犀
玉為之曾見宋玉籤半嵌錦帯内者最奇
　　裱錦
古有樗蒲錦樓閣錦紫駝花鸞章錦朱雀錦鳳皇錦走
龍錦翻鴻錦皆御府中物有海馬錦龜紋錦粟地錦皮
毬錦皆宣和綾及宋繡花鳥山水為􁔾池卷首最古今
所尚落花流水錦亦可用惟不可用宋叚及紵絹等物
帯用錦帯亦有宋織者
　　藏畵
以杉桫木為匣匣内切勿油漆糊紙恐惹黴濕四五月
先將畵幅幅展看㣲見日色收起入匣去地丈餘庶免
黴白平時張挂須三五日一易則不厭觀不惹塵濕收
起時先拂去兩面塵垢則質地不損
　　小畵匣
短軸作横面開門匣畵直放入軸頭貼籤標寫某書某
畵甚便取㸔
　　捲畵
須顧邊齊不宜局促不可太寛不可着力捲𦂳恐急裂
絹素拭抹用軟絹細細拂之不可以手托起畵軸就觀
多致損裂
　　法帖
歴代名家碑刻當以淳化閣帖壓卷侍書王著勒末有
篆題者是蔡京奉㫖摹者曰太清樓帖僧希白所摹者
曰潭帖尚書郎潘思旦所摹者曰絳帖王寀輔道守汝
州所刻者曰汝帖宋許提舉刻于臨江者曰二王帖元
祐中刻者曰祕閣續帖淳熙年刻者曰修内司夲高宗
訪求遺書扵淳熙閣摹刻者曰淳熙祕閣續帖后主命
徐鉉勒石在淳化之前者曰昇元帖劉次莊摹閣帖除
去篆題年月而增入釋文者曰戲魚堂帖武岡軍重摹
絳帖曰武岡帖上蔡人臨摹絳帖曰蔡州帖趙彦約于
南康所刻曰星鳳樓帖廬江李氏刻曰甲秀堂帖黔人
秦世章所刻曰黔江帖泉州重摹閣帖曰泉帖韓平原
所刻曰羣玉堂帖薛紹彭所刻曰家塾帖曹之格日新
所刻曰寶晉齋帖王庭筠所刻曰雪谿堂帖周府所刻
曰東書堂帖吾家所刻曰停雲館帖小停雲帖華氏刻
曰真賞齋帖皆帖中名刻摹勒皆精又如歴代名帖收
藏不可缺者周秦漢則史籀篆石鼓文壇山石刻李斯
篆泰山胊山嶧山諸碑秦誓詛楚文章帝艸書帖蔡邕
淳于長夏承碑郭有道碑九疑山碑邉韶碑宣父碑北
岳碑崔子玉張平子墓碑郭香察𨽻西岳華山碑魏帖
則元常賀捷表大饗碑薦季直表受禪碑上尊號碑宗
聖矦碑劉𤣥州華岳碑吴帖則國山碑延陵季子二碑
晉帖則蘭亭記筆陣圖黄庭經聖教序樂毅論周府君
碑東方朔贊洛神賦曹娥碑告墓文攝山寺碑裴䧺碑
興福寺碑宣示帖平西將軍墓銘梁思楚碑羊祜峴山
碑宋齊梁陳帖則宋文帝神道碑齊倪桂金庭觀碑齊
南陽寺𨽻書碑梁茅君碑瘞鶴銘劉靈正墮淚碑魏齊
周帖則有魏裴思順教戒經北齊王思誠八分茅山碑
後周大宗伯唐㬌碑蕭子雲章艸出師頌天柱山銘隋
帖則有開皇蘭亭薛道衡書朱厰碑舍利塔銘龍藏寺
碑智永真行二體千文草書蘭亭唐帖歐書則九成宫
銘房定公墓碑化度寺碑皇甫君碑虞恭公碑真書千
文小楷心經夢奠帖金蘭帖虞書則夫子廟堂碑破邪
論寶曇塔銘隂聖道塲碑汝南公主銘孟法師碑禇書
則樂毅論哀冊文忠臣像贊龍馬圖贊臨摹蘭亭臨
摹聖教隂符經度人經紫陽觀碑栁書則金剛經𤣥秘塔
銘顔書則爭坐位帖麻姑仙壇二祭文家廟碑元次山
碑多寶寺碑放生池碑射堂記北岳廟碑艸書千文磨
崖碑干禄字帖懷素書則自序三種艸書千文聖母帖
藏真律公二帖李北海書則隂符經娑羅樹碑曹娥碑
秦望山碑臧懷庇碑有道先生葉公碑岳麓寺碑開元
寺碑荆門行雲麾將軍碑李思訓碑戒壇碑太宗書魏
徴碑屏風帖李勣碑𤣥宗一行禪師塔銘孝經金仙公
主碑孫過庭書譜索靖出師表栁公綽諸葛廟堂碑李
陽冰篆書千文城隍廟碑孔子廟碑歐陽通道因禪師
碑薛稷昇仙太子碑張旭艸書千文僧行敦遺教經宋
則蘇米諸公如洋州園池天馬賦等類元則趙松雪國
朝則二宋諸公所書佳者亦當兼收以供賞鑒不必太
雜
　　南北紙墨
古之北紙其紋横質鬆而厚不受墨北墨色青而淺不
和油蠟故色澹而紋皺謂之蟬翅搨南紙其紋𥪡用油
蠟故色純黑而有浮光謂之烏金搨
　　古今帖辨
古帖歴年乆而裱數多其墨濃者堅若生漆紙面光彩
如砑並無沁墨水跡侵染且有一種異馨彂自紙墨之
外
　　􁔾帖
古帖宜以文木薄一分許為板面上刻碑額卷數次則
用厚紙五分許以古色錦或青花白地錦為面不可用
綾及雜彩色更須製匣以藏之宜少方濶不可狹長濶
狹不等以白鹿紙廂邊不可用絹十冊為匣大小如一
式乃佳
　　宋板
藏書貴宋刻大都書寫肥痩有則佳者有歐栁筆法紙
質勻潔墨色清潤至扵格用單邊字多諱筆雖辨証之
一端然非考據要訣也書以班范二書左傳國語老莊
史記文選諸子為第一名家詩文雜記道釋等書次之
紙白板新綿紙者為上竹紙活襯者亦可觀糊背批㸃
不蓄可也
　　懸畵月令
嵗朝宜宋畵福神及古名賢像元宵前後宜看燈傀儡
正二月宜春逰仕女梅杏山茶玉蘭桃李之屬三月三
日宜宋畵真武像清明前後宜牡丹芍藥四月八日宜
宋元人畵佛及宋繡佛像十四宜宋畵純陽像端五宜
真人玉符及宋元名筆端陽㬌龍舟艾虎五毒之類六
月宜宋元大樓閣大幅山水蒙密樹石大幅雲山採蓮
避暑等圖七夕宜穿鍼乞巧天孫織女樓閣芭蕉仕女
等圖八月宜古桂或天香書屋等圖九十月宜菊花芙
蓉秋江秋山楓林等圖十一月宜雪景蠟梅水仙醉楊
妃等圗十二月宜鍾馗迎福驅魅嫁魅臘月廿五宜玉
帝五色雲車等圖至如移家則有葛仙移居等圖稱夀
則有院畵夀星王母等圗祈晴則有東君祈雨則有古
畵風雨神龍春雷起蟄等圖立春則有東皇太乙等圗
皆随時懸挂以見嵗時節序若大幅神圖及杏花燕子
紙帳梅過墻梅松柏鶴鹿夀意之類一落俗套斷不宜
懸至如宋元小景枯木竹石四幅大景又不當以時序
論也
　
　
　
　
　
　長物志卷五
欽定四庫全書
　長物志卷六　　　　　　明　文震亨　撰
　　几榻
古人製几榻雖長短廣狹不齊置之齋室必古雅可愛
又坐臥依憑無不便適燕衎之暇以之展經史閱書畵
陳鼎彞羅肴核施枕簟何施不可今人製作徒取雕繪
文飾以恱俗眼而古制蕩然令人慨歎實深志几榻第
六
　　榻
坐髙一尺二寸屏高一尺三寸長七尺有竒横一尺五
寸周設木格中實湘竹下座不虛三面靠背後背與兩
傍等此榻之定式也有古斷紋者有元螺鈿者其製自
然古雅忌有四足或為螳螂腿下承以板則可近有大
理石鑲者有退光朱黑漆中刻竹樹以粉填者有新螺
鈿者大非雅器他如花楠紫檀烏木花棃照舊式制成
俱可用一改長大諸式雖曰美觀俱落俗套更見元製
榻有長丈五尺濶二尺餘上無屏者盖古人連牀夜臥
臥以足抵足其製亦古然今卻不適用
　　短榻
高尺許長四尺置之佛堂書齋可以習靜坐禪談𤣥揮
麈更便斜倚俗名彌勒榻
　　几
以怪樹天生屈曲若環若帯之半者為之横生三足出
自天然摩弄滑澤置之榻上或蒲團可倚手頓顙又見
圖畵中有古人架足而臥者製亦竒古
　　禪椅
以天台藤為之或得古樹根如虬龍詰曲臃腫槎牙四
出可挂瓢笠及數珠瓶鉢等器更須瑩滑如玉不露斧
斤者為佳近見有以五色芝粘其上者頗為添足
　　天然几
以文木如花梨鐵梨香楠等木為之第以濶大為貴長
不可過八尺厚不可過五寸飛角處不可太尖須平圓
乃古式照倭几下有拖尾者更竒不可用四足如書卓
式或以古樹根承之不則用木如臺面濶厚者空其中
略彫雲頭如意之類不可雕龍鳳花草諸俗式近時所
製狹而長者最可厭
　　書卓
中心取濶大四週廂邊濶僅半寸許足稍矮而細則其
製自古凡狹長混角諸俗式俱不可用漆者尤俗
　　壁卓
長短不拘但不可過濶飛雲起角螳螂足諸式俱可供
佛或用大理及祁陽石鑲者出舊製亦可
　　方卓
舊漆者最多須取極方大古朴列坐可十數人者以供
展玩書畵若近製八仙等式僅可供宴集非雅器也燕
几别有譜圖
　　臺几
倭人所製種類大小不一俱極古雅精麗有鍍金鑲四
角者有篏金銀片者有暗花者價俱甚貴近時倣舊式
為之亦有佳者以置尊彞之屬最古若紅漆狹小三角
諸式俱不可用
　　椅
椅之製最多曾見元螺鈿椅大可容二人其製最古烏
木鑲大理石者最稱貴重然亦須照古式為之總之宜
矮不宜高宜濶不宜狹其摺疊單靠吴江竹椅専諸
禪椅諸俗式斷不可用踏足䖏須以竹鑲之庶歴久不
壞
　　杌
杌有二式方者四面平等長者亦可容二人並坐圓杌
須大四足□出古亦有螺鈿朱黑漆者竹杌及縚環諸
俗式不可用
　　櫈
櫈亦用狹邉廂者為雅以川柏為心以烏木廂之最古
不則竟用雜木黑漆者亦可用
　　交牀
即古胡牀之式兩都有篏銀銀鉸釘圓木者携以山逰
或舟中用之最便金漆摺疊者俗不堪用
　　櫉
藏書櫉須可容萬卷愈濶愈古惟深僅可容一冊即濶
至丈餘門必用二扇不可用四及六小櫉以有座者為
雅四足者差俗即用足亦必髙尺餘下用櫉殿僅宜二
尺不則兩櫉疊置矣櫉殿以空如一架者為雅小櫉有
方二尺餘者以置古銅玉小器為宜大者用杉木為之
可辟螙小者以湘妃竹及豆瓣楠赤水欏古黑漆斷紋
者為甲品雜木亦俱可用但式貴去俗耳鉸釘忌用白
銅以紫銅照舊式兩頭尖如梭子不用釘釘者為佳竹
櫉及小木直楞一則市肆中物一則藥室中物俱不可
用小者有内府填漆有日夲所製皆竒品也經櫉用朱
漆式稍方以經冊多長耳
　　架
書架有大小二式大者髙七尺餘濶倍之上設十二格
毎格僅可容書十冊以便檢取下格不可置書以近地
卑濕故也足亦當稍高小者可置几上二格平頭方木
竹架及朱黑漆者俱不堪用
　　佛㕑佛卓
用朱黑漆須極華整而無脂粉氣有内府雕花者有古
漆斷紋者有日本製者俱自然古雅近有以斷紋器凑
成者若製作不俗亦自可用若新漆八角委角及建窑
佛像斷不可用也
　　床
以宋元斷紋小􁇀牀為第一次則内府所製獨眠牀又
次則小木出髙手匠作者亦自可用永嘉粤東有摺疊
者舟中携置亦便若竹牀及飄簷㧞歩彩漆卍字回紋
等式俱俗近有以栢木硺細如竹者甚精宜閨閤及小
齋中
　　廂
倭廂黒􁇀篏金銀片大者盈尺其鉸釘鎖鑰俱竒巧絶
倫以置古玉重器或晉唐小卷最宜又有一種差大式
亦古雅作方勝纓絡等花者其輕如紙亦可置卷軸香
藥雜玩齋中宜多畜以備用又有一種古斷紋者上員
下方乃古人經廂以置佛坐間亦不俗
　　屏
屏風之制最古以大理石鑲下座精細者為貴次則祁
陽石又次則花蘂石不得舊者亦須倣舊式為之若紙
糊及圍屏木屏俱不入品
　　腳凳
以木製滚凳長二尺濶六寸髙如常式中分一鐺内二
空中車圓木二根兩頭留軸轉動以腳踹軸滚動徃來
盖湧泉穴精氣所生以運動為妙竹踏凳方而大者亦
可用古琴磚有狹小者夏月用作踏凳甚凉
　
　長物志卷六
欽定四庫全書
　長物志卷七　　　　　　　明　文震亨　撰
　　器具
古人製器尚用不惜所費故制作極備非若後人苟且
上至鐘鼎刀劔盤匜之屬下至隃糜側理皆以精良爲
樂匪徒銘金石尚欵識而已今人見聞不廣又習見時
世所尚遂致雅俗莫辨更有専事絢麗目不識古軒牕
几案毫無韻物而侈言陳設未之敢䡖許也志器具第
七
　　香罏
三代秦漢鼎彞及官哥定窑龍泉宣窑皆以備賞鑒非
日用所宜惟宣銅彞罏稍大者最為適用宋姜鑄亦可
惟不可用神罏太乙及鎏金白銅雙魚象鬲之類尤忌
者雲間潘銅胡銅所鑄八吉祥倭景百釘諸俗式及新
製建窑五色花窑等罏又古青緑博山亦可間用木鼎
可置山中石鼎惟以供佛餘俱不入品古人鼎彞俱有
底盖今人以木為之烏木者最上紫檀花梨俱可忌菱
花葵花諸俗式罏頂以宋玉㡌頂及角端海獸諸樣隨
罏大小配之瑪瑙水晶之屬舊者亦可用
　　香合
宋剔合色如珊瑚者為上古有一劔環二花草三人物
之說又有五色漆胎刻法深淺隨妝露色如紅花緑葉
黄心黑石者次之有倭盒三子五子者有倭撞金銀片
者有果園厰大小二種底盖各置一厰花色不等故以
一合為貴有内府填漆合俱可用小者有定窑饒窑蔗
叚串鈴二式餘不入品尤忌描金及書金字徽人剔漆
并磁合即宣成嘉隆等窑俱不可用
　　隔火
罏中不可斷火即不焚香使其長溫方有意趣且灰燥
易燃謂之活灰隔火砂片第一定片次之玉片又次之
金銀不可用以火浣布如錢大者銀鑲四圍供用尤妙
　　匙筯
紫銅者佳雲間胡文明及南都白銅者亦可用忌用金
銀及長大填花諸式
　　筯瓶
官哥定窑者雖佳不宜日用吴中近製短頸細孔者挿
筯下重不仆銅者不入品
　　袖罏
熏衣炙手袖罏最不可少以倭製漏空罩盖漆鼓為上
新製輕重方圓二式俱俗製也
　　手罏
以古銅青緑大盆及簠簋之屬為之宣銅獸頭三脚鼓
罏亦可用惟不可用黄白銅及紫檀花梨等架脚罏舊
鑄有頫仰蓮坐細錢紋者有形如匣者最雅被罏有香
毬等式俱俗竟廢不用
　　香筒
舊者有李文甫所製中雕花鳥竹石略以古簡為貴若
太渉脂粉或雕鏤故事人物便稱俗品亦不必置懷袖
間
　　筆格
筆格雖為古製然既用研山如靈壁英石峰巒起伏不
露斧鑿者為之此式可廢古玉有山形者有舊玉子母
猫長六七寸白玉為母餘取玉玷或純黄純黑玳瑁之
類為子者古銅有鏒金雙螭挽格有十二峯為格有單
螭起伏為格窑器有白定三山五山及臥花哇者俱藏
以供玩不必置几研間俗子有以老樹根枝蟠曲萬狀或
為龍形爪牙俱備者此俱最忌不可用
　　筆牀
筆牀之製世不多見有古鎏金者長六七寸髙寸二分
濶二寸餘上可臥筆四矢然形如一架最不美觀即舊
式可廢也
　　筆屏
鑲以挿筆亦不雅觀有宋内製方圓玊花版有大理舊
石方不盈尺者置几案間亦為可厭竟廢此式可也
　　筆筒
湘竹栟櫚者佳毛竹以古銅鑲者為雅紫檀烏木花梨
亦間可用忌八稜菱花式陶者有古白定竹節者最貴
然艱得大者冬青磁細花及宣窑者俱可用又有鼓樣
中有孔挿筆及墨者雖舊物亦不雅觀
　　筆舩
紫檀烏木細鑲竹篾者可用惟不可以牙玊為之
　　筆洗
玉者有鉢盂洗長方洗玉環洗古銅者有古鏒金小洗
有青緑小盂有小釡小巵匜此五物原非筆洗今用作
洗最佳陶者有官哥葵花洗磬口洗四捲荷葉洗捲口
蔗叚洗龍泉有雙魚洗菊花洗百折洗定窑有三篐洗
梅花洗方池洗宣窑有魚藻洗葵瓣洗磬口洗鼓樣洗
俱可用忌縧環及青白相間諸式又有中盞作洗邊盤
作筆覘者此不可用
　　筆覘
定窑龍泉小淺碟俱佳水晶琉璃諸式俱不雅有玉碾
片葉為之者尤俗
　　水中丞
銅性猛貯水久則有毒易脆筆故必以陶者為佳古銅
入土嵗久與窑器同惟宣銅則斷不可用玉者有元口
瓮腹大僅如拳古人不知何用今以盛水最佳古銅者
有小尊罍小甑之屬俱可用陶者有官哥瓮肚小口鉢
盂諸式近有陸子岡所製獸面錦地與古尊罍同者雖
佳器然不入品
　　水注
古銅玉俱有辟邪蟾蜍天鷄天鹿半身鸕鷀杓鏒金鴈
壺諸式滴子一合者為佳有銅鑄眠牛以牧童騎牛作
注管者最俗大抵鑄為人形即非雅器又有犀牛天祿
龜龍天馬口􁊕小盂者皆古人注油㸃燈非水滴也陶
者有官哥白定方圓立𤓰臥𤓰雙桃蓮房蔕葉茄壺諸
式宣窑有五采桃注石榴雙𤓰雙鴛諸式俱不如銅者
為雅
　　糊斗
有古銅有盖小提卣大如拳上有提梁索股者有瓮肚
如小酒杯式乘方座者有三篐長桶下有三足姜鑄回
文小方斗俱可用陶者有定窑蒜蒲長礶哥窑方斗如
斛中置一梁者然不如銅者便扵出洗
　　蠟斗
古人以蠟代糊故緘封必用蠟斗熨之今雖不用蠟亦
可收以充玩大者亦可作水杓
　　鎮紙
玉者有古玉兔玉牛玉馬玉鹿玉羊玉蟾蜍蹲虎辟邪
子母螭諸式最古雅銅者有青緑蝦蟆蹲虎蹲螭眠犬
鎏金辟邪臥馬龜龍亦可用其瑪瑙水晶官哥定窑俱
非雅器宣銅馬牛猫犬狻猊之屬亦有絶佳者
　　壓尺
以紫檀烏木為之上用舊玉璏為紐俗所稱昭文帯是
也有倭人鏒金雙桃銀葉為紐雖極工緻亦非雅物又
有中透一竅内藏刀錐之屬者尤為俗製
　　秘閣
以長樣古玉璏為之最雅不則倭人所造黑漆秘閣如
古玉圭者質輕如紙最妙紫檀雕花及竹雕花巧人物
者俱不可用
　　貝光
古以貝螺為之今得水晶瑪瑙古玉物中有可代者更
雅
　　裁刀
有古刀筆青緑裹身上尖下圓長僅尺許古人殺青為
書故用此物今僅可供玩非利用也日本畨夷有絶小
者鋒甚利刀靶俱用鸂鶒木取其不染肥膩最佳滇中
鏒金銀者亦可用溧陽崑山二種俱入惡道而陸小拙
為尤甚矣
　　剪刀
有賔鐵剪刀外面起花鍍金内嵌回囘字者製作極巧
倭製摺疊者亦可用
　　書燈
有古銅駝燈羊燈龜燈諸葛燈俱可供玩而不適用有
青緑銅荷一片檠架花朶於上古人取金蓮之意今用
以為燈最雅定窑三臺宣窑二臺者俱不堪用錫者取
舊製古朴矮小者為佳
　　燈
閩中珠燈第一玳瑁琥珀魚魫次之羊皮燈名手如趙
虎所畵者亦當多蓄料絲出滇中者最勝丹陽所製
有横光不甚雅至如山東珠麥柴梅李花草百鳥百獸夾
紗墨紗等製俱不入品燈樣以四方如屏中穿花鳥清
雅如畵者為佳人物樓閣僅可于羊皮屏上用之他如
蒸籠圏水精毬雙層三層者俱最俗篾絲者雖極
精工華絢終為酸氣曾見元時布燈最竒亦非時尚也
　　鏡
秦陀黒漆古光背質厚無文者為上水銀古花背者次
之有如錢小鏡滿背青緑嵌金銀五嶽圖者可供㩗具
菱角八角有柄方鏡俗不可用軒轅鏡其形如毬臥榻
前懸挂取以辟邪然非舊式
　　鈎
古銅腰束縧鈎有金銀碧填嵌者有片金銀者有用獸
為肚者皆三代物也有羊頭鈎螳螂捕蟬鈎鏒金者皆
秦漢物也齋中多設以備懸壁挂畵及拂塵羽扇等用
最雅自寸以至盈尺皆可用
　　束腰
漢鈎漢玦僅二寸餘者用以束腰甚便稍大則便入玩
器不可日用縚用沈香真紫餘俱非所宜
　　禪燈
高麗者佳有月燈其光白瑩如初月有日燈得火内照
一室皆紅小者尤可愛高麗有頫仰蓮三足銅罏原以
置此今不可得别作小架架之不可製如角燈之式
　　香櫞盤
有古銅青綠盤有官哥定窑冬青磁龍泉大盤有宣徳
暗花白盤蘇麻尼青盤朱砂紅盤以置香櫞皆可此種
出時山齋最不可少然一盆四頭既板且套㦯以大盆
置二三十尤俗不如覓舊硃雕茶槖架一頭以供清玩
或得舊磁盆長樣者置二頭于几案間亦可
　　如意
古人用以指揮向徃㦯防不測故煉鐵為之非直美觀
而已得舊鐵如意上有金銀錯㦯隱㦯見古色濛然者
最佳至如天生樹枝竹鞭等制皆廢物也
　　麈
古人用以清談今若對客揮麈便見之欲嘔矣然齋中
懸挂壁上以備一種有舊玉柄者其拂以白尾及青絲
為之雅若天生竹鞭萬嵗藤雖玲瓏透漏俱不可用
　　錢
錢之為式甚多詳具錢譜有金嵌青緑刀錢可為籖如
博古圖等書成大套者用之鵝眼貨布可挂杖頭
　　瓢
得小匾葫蘆大不過四五寸而小者半之以水磨其中
布擦其外光彩瑩潔水濕不變塵汚不染用以懸挂
杖頭及樹根禪椅之上俱可更有二瓢並生者有可為冠
者俱雅其長腰鷺鶿曲項俱不可用
　　鉢
取深山巨竹根車旋為鉢上刻銘字㦯梵書或五嶽圖
填以石青光潔可愛
　　花缾
古銅入土年久受土氣深以之養花花色鮮明不特古
色可玩而已銅器可挿花者曰尊曰罍曰觚曰壺随花
大小用之磁器用官哥定窑古膽缾一枝缾小蓍草缾
紙槌缾餘如闇花青花茄袋葫蘆細口匾肚瘦足藥罈
及新鑄銅缾建窑等缾俱不入清供尤不可用者鵝頸
壁瓶也古銅漢方瓶龍泉均州缾有極大高二三尺者
以挿古梅最相稱缾中俱用錫作替管盛水可免破裂
之患大都瓶寧瘦無過壯寧大無過小高可一尺五寸
低不過一尺乃佳
　　鐘磬
不可對設得古銅秦漢鏄鐘編鐘及古靈壁石磬聲清
韻逺者懸之齋室擊以清耳磬有舊玊者股三寸長尺
餘僅可供玩
　　杖
鳩杖最古盖老人多咽鳩能治咽故也有三代立鳩飛
鳩杖頭周身金銀填嵌者飾于方竹笻竹萬嵗藤之上
最古杖須長七尺餘摩弄滑澤乃佳天台藤更有自然
屈曲者一作龍頭諸式斷不可用
　　坐墩
冬月用蒲草為之高一尺二寸四面編束細密堅實内
用木車坐板以柱托頂外用錦飾暑月可置藤墩宫中
有繡墩形如小鼓四角垂流蘇者亦精雅可用
　　坐團
蒲團大徑三尺者席地快甚棕團亦佳山中欲逺濕辟
蟲以雄黄熬蠟作蠟布團亦雅
　　數珠
以金剛子小而花細者為貴以宋做玉降魔杵玉五供
養為記總他如人頂龍充珠玉瑪瑙琥珀金珀水晶珊
瑚􁫶璖者俱俗沉香伽南香者則可尤忌杭州小菩提
子及灌香扵内者
　　畨經
常見畨僧佩經或皮袋或漆匣大方三寸厚寸許匣外
兩傍有耳繫䋲佩服中有經文更有貝葉金書彩畵天
魔變相精巧細宻斷非中華所及此皆方物可貯佛室
與數珠同携
　　扇扇墜
羽扇最古然得古團扇雕漆柄為之乃佳他如竹篾紙
糊竹根紫檀柄者俱俗又今之摺疊扇古稱聚頭扇乃
日本所進彼中今尚有絶佳者展之盈尺合之僅兩指
許所畵多作仕女乘車跨馬踏青拾翠之狀又以金銀
屑飾地面及作星漢人物粗有形似其所染青緑竒甚
専以空青海緑為之真竒物也川中蜀府製以進御有
金鉸藤骨面薄如輕綃者最為貴重内府别有彩畵五
毒百鶴鹿百福夀等式差俗然亦華絢可觀徽杭亦有
稍䡖雅者姑蘇最重書畵扇其骨以白竹棕竹烏木紫
白檀湘妃眉緑等為之間有用牙及玳瑁者有員頭直
根縚環結子板板花諸式素白金面購求名筆圖寫佳
者價絶髙其匠作則有李昭李贊馬勲蔣三柳玉臺沈
少樓諸人皆高手也紙敝墨渝不堪懷袖别裝卷冊以
供玩相沿既乆習以成風至稱為姑蘇人事然實俗製
不如川扇適用耳扇墜夏月用伽楠沉香為之漢玉小
玦及琥珀眼掠皆可香串緬茄之屬斷不可用
　　枕
有書枕用紙三大卷状如碗品字相疊束縛成枕有舊
窑枕長二尺五寸濶六寸者可用長一尺者謂之尸枕
乃古墓中物不可用也
　　簟
茭蔁出滿喇伽國生扵海之洲渚􁑕邊葉性柔軟織為
細簟冬月用之愈覺溫暖夏則蘄州之竹簟最佳
　　琴
琴為古樂雖不能操亦須壁懸一牀以古琴歴年既乆
漆光退盡紋如梅花黯如烏木彈之聲不沉者為貴琴
軫犀角象牙者雅以蚌珠為徽不貴金玉絃用白色柘
絲古人雖有朱絃清越等語不如素質有天然之妙唐
有雷文張越宋有施木舟元有朱致逺國朝有恵祥高
騰祝海鶴及樊氏路氏皆造琴高手也挂琴不可近風
露日色琴囊須以舊錦為之軫上不可用紅緑流蘇抱
琴勿横夏月彈琴但宜早晚午則汗易汙且太燥脆絃
　　琴臺
以河南鄭州所造古郭公磚上有方勝及象眼花者以
作琴臺取其中空彂響然此實宜置盆景及古石當更
制一小几長過琴一尺高二尺八寸濶容三琴者為雅
坐用胡牀兩手更便運動須比他坐稍高則手不費力
更有紫檀為邊以錫為池水晶為面者扵臺中置水蓄
魚藻實俗製也
　　研
研以端溪為上出廣東肇慶府有新舊坑上下巖之辨
石色深紫襯手而潤叩之清逺有重暈青緑小鸚鵒眼
者為貴其次色赤呵之乃潤更有紋慢而大者乃西坑
石不甚貴也又有天生石子温潤如玉摩之無聲彂墨
而不壞筆真希世之珍有無眼而佳者若白端青緑端
非眼不辨黑端出湖廣辰沅二州亦有小眼但石質粗
燥非端石也更有一種出婺源歙山龍尾溪亦有新舊
二坑南唐時開至北宋已取盡故舊硯非宋者皆此石
石有金銀星及羅紋刷絲眉子青黑者尤貴􁳅溪石出
湖廣常徳辰州二界石色淡青内深紫有金線及黄胍
俗所謂紫袍金帯者是洮溪研出陜西臨洮府河中石
緑色潤如玉衢硏出衢州開化縣有極大者色黑熟鐵
研出青州古瓦研出相州澄泥硏出號州研之樣製不
一宋時進御有玉臺鳳池玉環玉堂諸式今所稱貢研
世絶重之以髙七寸濶四寸下可容一拳者為貴不知
此特進奉一種其製最俗余所見宣和舊研有絶大者
有小八稜者皆古雅渾朴别有圓池東坡瓢形斧形端
明諸式皆可用葫蘆樣稍俗至如雕鏤二十八㝛鳥獸
龜龍天馬及以眼為七星形剝落研質嵌古銅玉器扵
中皆入惡道研須日滌去其積墨敗水則墨光瑩澤惟
研池邊斑駁墨跡乆浸不浮者名曰墨繡不可磨去研
用則貯水畢則乾之滌硯用蓮房殻去垢起滯又不傷
研大忌滚水磨墨茶酒俱不可尤不宜令頑童持洗研
匣宜用紫黑二漆不可用五金盖金能燥石至如紫檀
烏木及雕紅彩漆俱俗不可用
　　筆
尖齊圓健筆之四徳盖毫堅則尖毫多則齊用檾貼襯
得法則毫束而圓用純毫附以香狸角水得法則用久
而健此製筆之訣也古有金銀管象管玳瑁管玻􁀙管
縷金緑沈管近有紫檀雕花諸管俱俗不可用惟斑管
最雅不則竟用白竹尋丈書筆以木為管亦俗當以笻
竹為之盖竹細而節大易扵把握筆頭式須如尖筍細
腰葫蘆諸樣僅可作小書然亦時製也畵筆杭州者佳
古人用筆洗盖書後即滌去滯墨毫堅不脫可耐久筆
敗則瘞之故云敗筆成塚非虛語也
　　墨
墨之妙用質取其輕煙取其清嗅之無香摩之無聲若
晉唐宋元書畵皆傳數百年墨色如漆神氣完好此佳
墨之效也故用墨必擇精品且日置几案間即樣製亦
須近雅如朝官魁星寶瓶墨玦諸式即佳亦不可用宣
徳墨最精幾與宣和内府所製同當蓄以供玩或以臨
摹古書畵盖膠色已退盡惟存墨光耳唐以奚廷珪為
第一張遇第二廷珪至賜國姓今其墨㡬與珍寶同價
　　紙
古人殺青為書後乃用紙北紙用横簾造其紋横其質
鬆而厚謂之側理南紙用竪簾二王真蹟多是此紙唐
人有硬黄紙以黄蘖染成取其辟蠧蜀妓薛濤為紙名
十色小箋又名蜀箋宋有澄心堂紙有黄白經箋可掲
開用有碧雲春樹龍鳳團花金花等箋有匹紙長三丈
至五丈有彩色粉箋及藤白鵠白蠶繭等紙元有彩色
粉箋蠟箋黄箋花箋羅紋箋皆出紹興有白籙觀音清
江等紙皆出江西山齋俱當多蓄以備用國朝連七觀
音奏本榜紙俱不佳惟大内用細密灑金五色粉箋堅
厚如板面砑光如白玉有印金花五色箋有青紙如叚
素俱可寶近吴中灑金紙松江潭箋俱不耐久涇縣連
四最佳高麗别有一種以綿繭造成色白如綾堅韌如
帛用以書寫彂墨可愛此中國所無亦竒品也
　　劔
今無劔客故世少名劔即鑄劔之法亦不傳古劔銅鐵
互用陶𢎞景刀劔録所載有屈之如鈎縱之直如絃鏗
然有聲者皆目所未見近時莫如倭奴所鑄青光射人
曾見古銅劔青緑四裹者蓄之亦可愛玩
　　印章
以青田石瑩潔如玉照之燦若燈輝者為雅然古人實
不重此五金牙玊水晶木石皆可為之惟陶印則斷不
可用即官哥冬青等窑皆非雅器也古鏒金鍍金細錯
金銀商金青緑金玉瑪瑙等印篆刻精古鈕式竒巧者
皆當多蓄以供賞鑒印池以官哥窑方者為貴定窑及
八角委角者次之青花白地有盖長樣俱俗近做周身
連盖滚螭白玉印池雖工緻絶倫然不入品所見有三
代玉方池内外土銹血侵不知何用令以為印池甚古
然不宜日用僅可備文具一種圖書匣以豆瓣楠赤水
欏為之方樣套盖不則退光素漆者亦可用他如剔漆
填漆紫檀鑲嵌古玉及毛竹攅竹者俱不雅觀
　　文具
文具雖時尚然出古名匠手亦有絶佳者以豆瓣楠癭
木及赤水欏為雅他如紫檀花梨等木皆俗三格一替
替中置小端硯一筆覘一書冊一小硯山一宣徳墨一
倭漆墨匣一首格置玉秘閣一古玉或銅鎮紙一賔鐵
古刀大小各一古玉柄棕帚一筆船一高麗筆二枝次
格古銅水盂一糊斗蠟斗各一古銅水杓一青緑鎏金
小洗一下格稍高置小宣銅彞罏一宋剔合一倭漆小
撞白定㦯五色定小合各一矮小花尊㦯小觶一圖書
匣一中藏古玉印池古玉印鎏金印絶佳者數方倭漆
小梳匣一中置玳瑁小梳及古玉盤匜等器古犀玉小
盃二他如古玩中有精雅者皆可入之以供玩賞
　　梳具
以癭木為之㦯日本所製其纒絲竹絲螺鈿雕漆紫檀
等俱不可用中置玳瑁梳玉剔帚玉缸玉合之類即非
秦漢間物亦以稍舊者為佳若使新俗諸式䦨入便非
韻士所宜用矣
　　海論銅玉雕刻窑器
三代秦漢人製玉古雅不煩即如子母螭臥蠶紋雙鈎
碾法宛轉流動細入毫髮渉世既久土繡血侵最多惟
翡翠色水銀色為銅侵者特一二見耳玉以紅如鷄
冠者為最黄如蒸栗白如截肪者次之黒如㸃漆青如新
栁緑如鋪絨者又次之今所尚翠色通明如水晶者古
人號為碧非玉也玉器中圭璧最貴鼎彞觚尊杯注環
玦次之鈎束鎮紙玉璏充耳剛夘􁋟珈珌琫印章之類
又次之琴劒觹佩扇墜又次之銅器鼎彞觚尊敦鬲最
貴匜卣罍觶次之簠簋鍾注㰱血盆奩花囊之屬又次
之三代之辨商則質素無文周則雕篆細密夏則嵌金
銀細巧如髮欵識少者一二字多則二三十字其或二
三百字者定周末先秦時器篆文夏用鳥跡商用蟲魚
周用大篆秦以大小篆漢以小篆三代用隂欵秦漢用
陽欵間有凹入者㦯用刀刻如鐫碑亦有無欵者盖民
間之器無功可紀不可遽謂非古也有謂銅氣入土久
土氣濕蒸鬱而成青入水久水氣滷浸潤而成緑然亦
不盡然第銅氣清瑩不雜易發青緑耳銅色褐色不如
硃砂硃砂不如緑緑不如青青不如水銀水銀不如黑
漆黑漆最易偽造余謂必以青緑為上偽造有冷冲者
有屑湊者有燒斑者皆易辨也窑器柴窑最貴世不一
見聞其製青如天明如鏡薄如紙聲如磬未知然否官
哥汝窑以粉青色為上淡白次之油灰最下紋取冰裂
鱔血鐵足為上梅花片墨紋次之細碎紋最下官窑隱
紋如蟹爪哥窑隱紋如魚子定窑以白色而加以泑水
如淚痕者佳紫色黑色俱不貴均州窑色如胭脂者為
上青若葱翠紫若墨色者次之雜色者不貴龍泉窑甚
厚不易茅蔑第工匠稍拙不甚古雅宣窑冰裂鱔血紋
者與官哥同隱紋如橘皮紅花青花者俱鮮彩奪目堆
垜可愛又有元燒樞府字號亦有可取至扵永樂細欵
青花杯成化五彩葡萄杯及純白薄如琉璃者今皆極
貴實不甚雅雕刻精妙者以宋為貴俗子輒論金銀胎
最為可笑盖其妙處在刀法圓熟藏鋒不露用朱極鮮
漆堅厚而無敲裂所刻山水樓閣人物鳥獸皆儼若圖
畵為佳絶耳元時張成楊茂二家亦以此技擅名一時
國朝果園厰所製刀法視宋尚隔一籌然亦精細至扵
雕刻器皿宋以詹成為首國朝則夏白眼擅名宣廟絶
賞之吳中如賀四李攵甫陸子岡皆後來繼出高手第
所刻必以白玉琥珀水晶瑪瑙等為佳器若一渉竹木
便非所貴至扵雕刻果核雖極人工之巧終是惡道
　
　
　
　
　
　
　長物志卷七
欽定四庫全書
　長物志卷八　　　　　　明　文震亨　撰
　　位置
位置之法煩簡不同寒暑各異高堂廣榭曲房奥室各
有所宜即如圖書鼎彞之屬亦湏安設得所方如圖畵
雲林清秘高梧古石中僅一几一榻令人想見其風致
真令神骨俱冷故韻士所居入門便有一種髙雅絶俗
之趣若使前堂飬鷄牧豕而後庭侈言澆花洗石政不
如凝塵滿案環堵四壁猶有一種蕭寂氣味耳志位置
第十
　　坐几
天然几一設扵室中左偏東向不可廹近牕檻以逼風
日几上置舊研一筆筒一筆覘一水中丞一研山一古
人置研俱在左以墨光不閃眼且扵燈下更宜書冊鎮
紙各一時時拂拭使其光可鑒乃佳
　　坐具
湘竹榻及禪椅皆可坐冬月以古錦製縟或設臯比俱
可
　　椅榻屏架
齋中僅可置四椅一榻他如古須彌座短榻矮几壁几
之類不妨多設忌靠壁平設數椅屏風僅可置一面書
架及櫉俱列以置圖史然亦不宜太雜如書肆中
　　懸畵
懸畵宜高齋中僅可置一軸扵上若懸兩壁及左右
對列最俗長畵可挂高壁不可用挨畵竹曲挂畵卓可置
竒石㦯時花盆景之屬忌置朱紅漆等架堂中宜挂大
幅横披齋中宜小㬌花鳥若單條扇面斗方挂屏之類
俱不雅觀畵不對景其言亦謬
　　置罏
于日坐几上置倭臺几方大者一上置罏一香盒大者
一置生熟香小者二置沉香香餅之類筯瓶一齋中不
可用二罏不可置扵挨畵卓上及瓶盒對列夏月宜用
磁罏冬月用銅罏
　　置缾
隨瓶製置大小倭几之上春冬用銅秋夏用磁堂屋宜
大書屋宜小貴銅瓦賤金銀忌有環忌成對花宜瘦巧
不宜煩雜若挿一枝須擇枝柯竒古二枝須高下合挿
亦止可一二種過多便如酒肆惟秋花挿小瓶中不論
供花不可閉牕户焚香煙觸即萎水仙尤甚亦不可供
扵畵卓上
　　小室
几榻俱不宜多置但取古製狹邊書几一置扵中上設
筆硯香合薰罏之屬俱小而雅别設石小几一以置茗
甌茶具小榻一以供偃臥趺坐不必挂畵或置古竒石
或以小佛橱供鎏金小佛扵上亦可
　　臥室
地屏天花板雖俗然臥室取乾燥用之亦可第不可彩
畵及油漆耳面南設臥榻一榻後别留半室人所不至
以置薰籠衣架盥匜廂奩書燈之屬榻前僅置一小
几不設一物小方杌二小橱一以置藥玩器室中精潔
雅素一渉絢麗便如閨閤中非幽人眠雲夢月所宜矣
更湏穴壁一貼為壁牀以供連牀夜話下用抽替以置
履襪庭中亦不須多植花木第取異種宜秘惜者置一
株于中更以靈壁英石伴之
　　亭榭
亭榭不蔽風雨故不可用佳器俗者又不可耐須得舊
漆方面粗足古朴自然者置之露坐宜湖石平矮者散
置四傍其石墩瓦墩之屬俱置不用尤不可用朱架架
官磚于上
　　敞室
長夏宜敞室盡去窗檻前梧後竹不見日色列木几極
長大者于正中兩傍置長榻無屏者各一不必挂畵盖
佳畵夏日易燥且後壁洞開亦無處宜懸挂也北牕設
湘竹榻置簟于上可以髙臥几上大硯一青緑水盆一
尊彞之屬俱取大者置建蘭一二盆于几案之側竒峯
古樹清泉白石不妨多列湘簾四垂望之如入清涼界
中
　　佛室
内供烏絲藏佛一尊以金鏒甚厚慈容端整妙相具足
者為上或宋元脫紗大士像俱可用古漆佛櫉若香象
唐象及三尊並列接引諸天等象號曰一堂并朱紅小
木等櫉皆僧寮所供非居士所宜也長松石洞之下得
古石像最佳案頭以舊磁淨瓶獻花凈碗酌水石鼎□
印香夜燃石燈其鐘磬幡幢几榻之類次第鋪設俱戒
纎巧鐘磬尤不可並列用古倭漆經廂以盛梵典庭中
列施食臺一幡竿一下用古石蓮座石幢一幢下植雜
草花數種石須古製不則亦以水蝕之
　
　
　長物志卷八
欽定四庫全書
　長物志卷九　　　　　　明　文震亨　撰
　　衣飾
衣冠製度必與時宜吾儕既不能披鶉帯索又不當綴
玉垂珠要須夏葛冬裘被服􁋯雅居城市有儒者之風
入山林有隱逸之象若徒染五采飾文繢與銅山金穴
之子侈靡鬭麗亦豈詩人粲粲衣服之㫖乎至扵蟬冠
朱衣方心曲領玉珮朱履之為漢服也幞頭大袍之為
隋服也紗㡌圓領之為唐服也簷㡌襴衫申衣幅巾之
為宋服也巾環襈領㡌子繫腰之為金元服也方巾團
領之為國朝服也皆歴代之制非所敢輕議也志衣飾
第八
　　道服
製如申衣以白布為之四邊延以緇色布或用茶褐為
袍縁以皂布有月衣鋪地如月披之則如鶴氅二者用
以坐禪䇿蹇披雪避寒俱不可少
　　禪衣
以灑海剌為之俗名𤨏哈剌盖畨語不易辨也其形似
胡羊毛片縷縷下垂𦂳厚如氊其用耐久來自西域聞
彼中亦甚貴
　　被
以五色氆􁁜為之亦出西蕃濶僅尺許與𤨏哈剌相類
但不𦂳厚次用山東繭紬最耐久其落花流水紫白等
錦皆以美觀不甚雅以真紫花布為大被嚴寒用之有
畵百蝶扵上稱為蝶夢者亦俗古人用蘆花為被今卻
無此製
　　褥
京師有摺疊臥褥形如圍屏展之盈丈收之僅二尺許
厚三四寸以錦為之中實以燈心最雅其椅榻等褥皆
用古錦為之錦既敝可以􁛑潢卷冊
　　絨單
出陜西甘肅紅者色如珊瑚然非幽齋所宜夲色者最
雅冬月可以代席狐腋貂褥不易得此亦可當溫柔郷
矣氊者不堪用青氊用以襯書大字
　　帳
冬月以繭紬或紫花厚布為之紙帳與紬絹等帳俱俗
錦帳帕帳俱閨閤中物夏月以蕉布為之然不易得吴
中青撬紗及花手巾製帳亦可有以畵絹為之有寫山
水墨梅扵上者此皆欲雅反俗更有作大帳號為漫天
帳夏月坐臥其中置几榻櫉架等物雖適意亦不古寒
月小齋中製布帳扵牕檻之上青紫二色可用
　　冠
鐵冠最古犀玉琥珀次之沉香葫蘆者又次之竹籜癭
木者最下製惟偃月高士二式餘非所宜
　　巾
漢巾去唐式不逺今所尚披雲巾最俗或自以意為之
幅巾最古然不便扵用
　　笠
細藤者佳方廣二尺四寸以皂絹綴簷山行以遮風日
又有葉笠羽笠此皆方物非可常用
　　履
冬月秧履最適且可暖足夏月棕鞋惟温州者佳若方
舄等樣製作不俗者皆可為濟勝之具
　
　
　
　
　
　
　
　
　
　
　長物志卷九
欽定四庫全書
　長物志卷十　　　　　　明　文震亨　撰
　　舟車
舟之習扵水也𢎞舸連軸巨檻接艫既非素士所能辦
蜻蛉蚱蜢不堪起居要使軒牕䦨檻儼若精舍室陳厦
饗靡不咸宜用之祖逺餞近以暢離情用之登山臨水
以宣幽思用之訪雪載月以寫高韻或芳辰綴賞或靘
女采蓮或子夜清聲或中流歌舞皆人生適意之一端
也至如濟勝之具籃輿最便但使製度新雅便堪登高
渉逺寧必飾以珠玉錯以金貝被以繢罽藉以簟茀鏤
以鈎膺攵以輪轅䩓以鞗革和以鳴鸞乃稱周行魯道
哉志舟車第九
　　巾車
今之肩輿即古之巾車也第古用牛馬今用人車實非
雅士所宜出閩廣者精麗且輕便楚中有以藤為扛者
亦佳近金陵所製纒藤者頗俗
　　藍轝
山行無濟勝之具則藍轝似不可少武林所製有坐身
踏足處俱以䋲絡者上下峻坂皆平最為適意惟不能
避風雨有上置一架可張小幔者亦不雅觀
　　舟
形如剗船底惟平長可三丈有餘頭濶五尺分為四倉
中倉可容賔主六人置卓凳筆牀酒鎗鼎彞盆玩之屬
以輕小為貴前倉可容僮僕四人置壺榼茗罏茶具之
屬後倉隔之以板傍容小弄以便出入中置一榻一小
几小㕑上以板承之可置書卷筆硯之屬榻下可置衣
廂虎子之屬幔以板不以蓬簟両傍不用欄楯以布絹
作帳用蔽東西日色無日則高捲捲以帯不以鈎他如
樓船方舟諸式皆俗
　　小船
長丈餘濶三尺許置扵池塘中㦯時鼓枻中流或時繫
扵栁隂曲㟁執竿把釣弄月吟風以藍布作一長幔兩
邊走簷前以二竹為柱後縛船尾釘兩圏處一童子
刺之
　
　
　
　
　
　
　
　
　
　
　
　
　
　長物志卷十
欽定四庫全書
　長物志卷十一　　　　　明　文震亨　撰
　　蔬果
田文坐客上客食肉中客食魚下客食菜此便開千古
勢利之祖吾曹談芝討桂既不能餌菊术啖花草乃層
酒累肉以供口食真可謂穢我素業古人蘋蘩可薦蔬
筍可羞顧山肴野簌湏多預蓄以供長日清談閒宵小
飲又如酒鎗皿合皆須古雅精潔不可毫渉市販屠沽
氣又當多藏名酒及山珍海錯如鹿脯荔枝之屬庶令
可口恱目不特動指流涎而已志蔬果第十一
　　櫻桃
櫻桃古名楔桃一名朱桃一名英桃又為鳥所含故禮
稱含桃盛以白盤色味俱絶南都曲中有英桃脯中置
玫瑰瓣一味亦甚佳價甚貴
　　桃李梅杏
桃易生故諺云白頭種桃其種有匾桃墨桃金桃鷹嘴
脫核蟠桃以蜜煮之味極美李品在桃下有粉青黄姑
二種别有一種曰嘉慶子味㣲酸北人不辯梅杏熟時
乃别梅接杏而生者曰杏梅又有消梅入口即化脆美
異常雖果中凡品然卻睡止渇亦自有致
　　橘橙
橘為木奴既可供食又可獲利有緑橘金橘密橘扁橘
數種皆出自洞庭别有一種小于閩中而色味俱相似
名漆堞紅者更佳出衢州者皮薄亦美然不多得山中
人更以落地未成實者製為橘藥醎者較勝黄橙堪
調膾古人所謂金虀若法製丁片皆稱俗味
　　柑
柑出洞庭者味極甘出新莊者無汁以刀剖而食之更
有一種粗皮名蜜羅柑亦美小者曰金柑圓者曰金豆
　　香櫞
大如㮎盂香氣馥烈吴人最尚以磁盆盛供取其瓤拌
以白糖亦可作湯除酒渇又有一種皮稍粗厚者香更
勝
　　枇杷
枇杷獨核者佳株葉皆可愛一名欵冬花薦之果奩色
如黄金味絶美
　　楊梅
吴中佳果與荔枝並擅高名各不相下出光福山中者
最美彼中人以漆盤盛之色與漆等一斤僅二十枚真
竒味也生當暑中不堪渉逺吴中好事家或以輕橈郵
置或買舟就食出他山者味酸色亦不紫有以燒酒浸
者色不變而味淡蜜漬者色味俱惡
　　葡桃
有紫白二種白者曰水晶萄味差亞扵紫
　　荔枝
荔枝雖非吳地所種然果中名裔人所共愛紅塵一騎
不可謂非觧事人彼中有蜜漬者色亦白第殻已殷所
謂紅繻白玉膚亦在流想間而已龍眼稱荔枝奴香味
不及種類頗少價乃更貴
　　棗
棗類極多小核色赤者味極美棗脯出金陵南棗出浙
中者俱貴甚
　　生梨
梨有二種花瓣圓而舒者其果甘缺而皺者其果酸亦
易辨出山東有大如𤓰者味絶脆入口即化能消痰疾
　　栗
杜甫寓蜀採栗自給山家禦窮莫此為愈出吳中諸山
者絶小風乾味更美出吳興者從溪水中出易壞煨熟
乃佳以橄欖同食名為梅花脯謂其口作梅花香然實
不盡然也
　　銀杏
葉如鴨腳故名鴨腳子雄者三棱雌者二棱園圃間植
之雖所出不足充用然新緑時葉最可愛吳中諸刹多
有合抱者扶疎喬挺最稱佳樹
　　柿
柿有七絶一夀二多隂三無鳥巢四無蟲五霜葉可愛
六嘉實七落葉肥大别有一種名燈柿小而無核味更
美或謂柿接三次則全無核未知果否
　　菱
兩角為菱四角為芰吴中湖泖及人家池沼皆種之有
青紅二種紅者最早名水紅菱稍遲而大者曰雁來紅
青者曰鶯哥青青而大者曰餛飩菱味最勝最小者曰
野菱又有白沙角皆秋來美味堪與扁豆並薦
　　芡
芡花晝合宵展至秋作房如鷄頭實藏其中故俗名鷄
豆有秔穤二種有大如小龍眼者味最佳食之益人若
剝肉和糖擣為糕糜真味盡失
　　花紅
西北稱柰家以為脯即今之蘋婆果是也生者較勝不
特味美亦有清香吳中稱花紅即名林檎又名來禽似
柰而小花亦可愛
　　石榴
石榴花勝于果有大紅桃紅淡白三種千葉者名餅子
榴酷烈如火無實宜植庭際
　　西𤓰
西𤓰味甘古人與沉李並埒不僅蔬屬而已長夏消渇
吻最不可少且能觧暑毒
　　五加皮
久服輕身明目吴人于早春採取其芽􁀙乾㸃茶清香
特甚味亦絶美亦可作酒服之延年
　　白扁豆
純白者味美補脾入藥秋深籬落當多種以供採食乾
者亦須收數斛以足一嵗之需
　　菌
雨後彌山遍野春時尤盛然蟄後蟲蛇始出有毒者最
多山中人自能辨之秋菌味稍薄以火焙乾可㸃茶價
亦貴
　　瓠
瓠類不一詩人所取抱甕之餘采之烹之亦山家一種
佳味第不可與肉食者道耳
　　茄子
茄子一名落酥又名崑崙紫𤓰種莧其傍同澆灌之茄
莧俱茂新採者味絶美蔡遵為吴興守齋前種白莧
紫茄以為常饍五馬貴人猶能如此吾輩安可無此一種
味也
　　芋
古人以蹲鴟起家又云園收芋栗未全貧則禦窮一䇿
芋為稱首所謂煨得芋頭熟天子不如我且以為南面
王樂其言誠過然寒夜擁罏此實真味别名土芝信不
虚矣
　　茭白
古稱雕胡性尤宜水逐年移之則心不黑池塘中亦宜
多植以佐灌園所缺
　　山藥
夲名薯藥出婁東岳王市者大如臂真不減天公掌定
當取作常供夏取其子不堪食至如香芋烏芋鳬茨之
屬皆非佳品烏芋即茨菇鳬茨即地栗
　　蘿葡蔓菁
蘿葡一名土酥蔓菁一名六利皆佳味也他如烏白二
菘蓴芹薇蕨之屬皆當命園丁多種以供伊蒲第不
可以此市利為賣菜傭耳
　
　
　
　
　
　
　長物志卷十一
欽定四庫全書
　長物志卷十二　　　　　　明　文震亨　撰
　　香茗
香茗之用其利最溥物外高隱坐語道徳可以清心悅
神初陽薄暝興味蕭騷可以暢懷舒嘯晴窓搨帖揮
麈閒吟篝燈夜讀可以逺辟睡魔青衣紅袖密語談
私可以助情熱意坐雨閉牕飯餘散歩可以遣寂除煩醉
筵醒客夜語蓬牕長嘯空樓冰絃戞指可以佐歡觧渇
品之最優者以沉香岕茶為首第焚煮有法必貞夫韻
士乃能究心耳志香茗第十二
　　伽南
一名竒藍又名琪􁀙有糖結金絲二種糖結面黑若漆
堅若玉鋸開上有油若糖者最貴金絲色黄上有線若
金者次之此香不可焚焚之㣲有羶氣大者有重十五
六斤以雕盤承之滿室皆香真為竒物小者以製扇墜
數珠夏月佩之可以辟穢居常以錫合盛蜜飬之合分
二格下格置蜜上格穿數孔如龍眼大置香使蜜氣上
通則經久不枯沉水等香亦然
　　龍涎香
蘇門荅剌國有龍涎嶼羣龍交卧其上遺沫入水取以
為香浮水為上滲沙者次之魚食腹中刺出如斗者又
次之彼國亦甚珍貴
　　沉香
質重劈開如墨色者佳沉取沉水然好速亦能沉以隔
火炙過取焦者别置一器焚以熏衣被曾見世廟有水
磨雕刻龍鳳者大二寸許盖醮壇中物此僅可供玩
　　片速香
鯽魚片雉鷄斑者佳以重實為美價不甚高有偽為者
當辨
　　唵叭香
香膩甚着衣袂可經日不散然不宜獨用當同沉水共
焚之一名黑香以軟淨色明手指可撚為丸者為妙都
中有唵叭餅别以他香和之不甚佳
　　角香
俗名牙香以面有黑爛色黄紋直透者為黄熟純白不
烘焙者為生香此皆常用之物當覓佳者但既不用隔
火亦須輕置罏中庶香氣㣲出不作煙火氣
　　甜香
宣徳年製清逺味幽可愛黑罈如漆白底上有燒造年
月有錫罩盖罐子者絶佳芙蓉梅花皆其遺製近京
師製者亦佳
　　黄黑香餅
恭順侯家所造大如錢者妙甚香肆所製小者及印各
色花巧者皆可用然非幽齋所宜宜以置閨閤
　　安息香
都中有數種總名安息月麟聚仙沉速為上沉速有雙
料者極佳内府别有龍挂香倒挂焚之其架甚可玩若
蘭香萬春百花等皆不堪用
　　暖閣芸香
暖閣有黄黑二種芸香短束出周府者佳然僅以備種
類不堪用也
　　蒼术
嵗時及梅雨鬱蒸當間一焚之出句容茅山細梗者佳
真者亦艱得
　　品茶
古今論茶事者無慮數十家若鴻漸之經君謨之録可
謂盡善然其時法用熟碾為丸為挺故所稱有龍鳳團
小龍團密雲龍瑞雲翔龍至宣和間始以茶色白者為
貴漕臣鄭可聞始創為銀絲冰芽以茶剔葉取心清泉
漬之去龍腦諸香惟新胯小龍蜿蜒其上稱龍團勝雪
當時以為不更之法而我朝所尚又不同其烹試之法
亦與前人異然簡便異常天趣悉備可謂盡茶之真味
矣至扵洗茶候湯擇器皆各有法寧特侈言烏府雲屯
苦節建城等目而已㢤
　　虎丘天池
最號精絶為天下冠惜不多産又為官司所㨿寂寞山
家得一壺兩壺便為竒品然其味實亞扵岕天池出龍
池一帶者佳出南山一帶者最早㣲帶草氣
　　岕
浙之長興者佳價亦甚高今所最重荆溪稍下採茶不
必太細細則芽初萌而味欠足不必太青青則茶已老
而味欠嫩惟成梗蔕葉緑色而團厚者為上不宜以日
晒炭火焙過扇冷以箬葉襯罌貯高處盖茶最喜溫
燥而忌冷濕也
　　六合
宜入藥品但不善炒不能發香而味苦茶之夲性實佳
　　松蘿
十數畝外皆非真松蘿茶山中亦僅有一二家炒法甚
精近有山僧手焙者更妙真者在洞山之下天池之上
新安人最重之兩都曲中亦尚此以易扵烹煮且香烈
故耳
　　龍井天目
山中早寒冬來多雪故茶之萌芽較晚採焙得法亦可
與天池並
　　洗茶
先以滚湯候少溫洗茶去其塵垢以定碗盛之俟冷㸃
茶則香氣自發
　　候湯
緩火炙活火煎活火謂炭火之有熖者始如魚目為一
沸縁邊泉湧為二沸奔濤濺沫為三沸若薪火方交
水釡纔熾急取旋傾水氣未消謂之嫰若水踰十沸湯
已失性謂之老皆不能發茶香
　　滌器
茶瓶茶盞不潔皆損茶味須先時洗滌淨布拭之以備
用
　　茶洗
以砂為之製如碗式上下二層上層底穿數孔用洗茶
沙垢悉從孔中流出最便
　　茶罏湯瓶
有姜鑄銅饕餮獸面火罏及純素者有銅鑄如鼎彞
者皆可用湯瓶鉛者為上錫者次之銅者不可用形如
竹筒者既不漏火又易㸃注甆瓶雖不奪湯氣然不適
用亦不雅觀
　　茶壺
壺以砂者為上盖既不奪香又無熟湯氣供春最貴第
形不雅亦無差小者時大賔所製又太小若得受水半
升而形製古潔者取以注茶更為適用其提梁臥𤓰雙
桃扇面八棱細花夾錫茶替青花白地諸俗式者俱不
可用錫壺有趙良璧者亦佳然宜冬月間用近時吳中
歸錫嘉禾黄錫價皆最高然製小而俗金銀俱不入品
　　茶盞
宣廟有尖足茶盞料精式雅質厚難冷潔白如玉可
試茶色盞中第一世廟有壇盞中有茶湯果酒後有金
籙大醮壇用等字者亦佳他如白定等窑藏為玩器不
宜日用盖㸃茶須熁盞令熱則茶面聚乳舊窑器熁熱
則易損不可不知又有一種名崔公窑差大可置果實果
亦僅可用榛松新笋鷄豆蓮實不奪香味者他如柑
橙茉莉木樨之類斷不可用
　　擇炭
湯最惡煙非炭不可落葉竹篠樹梢松子之類雖為雅
談實不可用又如暴炭膏薪濃煙蔽室更為茶魔炭
以長興茶山出者名金炭大小最適用以麩火引之可
稱湯友
　
　
　
　
　長物志卷十二
