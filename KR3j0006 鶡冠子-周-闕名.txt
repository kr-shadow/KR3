#+TITLE: 鶡冠子-周-闕名
#+DATE: 2016-06-11 12:23:31
#+SOURCE: github.com/kanripo/KR3j0006 master 01dd2acb                
御製題鶡冠子
鈇器原歸厚德將(開卷首義即云王鈇非一世之器者/厚德隆俊也注以王鈇為法制引賈)
(誼言權勢法制人主之斤斧謂專任法制不以厚德將/之而欲以持久難哉是其説雖雜刑名未嘗不歸於道)
(德固非若黄老之專務清静亦/不至如申韓之流為慘礉也)雜刑匪獨老和黄朱評
陸注同因顯栁謗韓譽兩不妨完帙幸存書著楚失篇
却勝代稱唐(宋陸佃既為之注解復序云鶡冠子楚人/居深山以鶡羽為冠號曰鶡冠子其書雜)
(黄老刑名要其宿時若㪚亂而無家然竒言奥㫖亦毎/毎而有自博選至武靈王問凡十有九篇而退之讀此)
(云十有六篇者非全書也朱子評韓文云漢唐皆以為/道家者流公謂其辨施於國家功德豈少而栁子厚作)
(辨則曰得其書而讀之言盡鄙淺所見不同如此朱子/雖不置可否然其書具在栁説不免過當朱子又云漢)
(藝文志有鶡冠子一卷而唐志云三卷謂漢時遺缺至/唐而全以今書校之卷雖唐増于漢而篇則宋増于唐)
(兹本既完備無缺佃注亦世/所罕見自應重刋以廣流傳)帝常師處王友處(帝者與/師處王)
(者與友處亦其/博選篇中語)戒合書紳識弗忘
　　韓愈讀鶡冠子
鶡冠子十有六篇其詞雜黄老刑名其博選篇四稽五
至之說當矣使其人遇其時援其道而施於國家功德
豈少哉學問篇稱賤生於無所用中流失船一壺千金
者余三讀其辭而悲之文字脫繆為之正三十有五字
乙者三減者二十有二注十有二字云
鶡冠子原序
鶡冠子楚人也居於深山以鶡為冠號曰鶡冠子其道
踳駮著書初本黄老而末流迪於刑名傳曰申韓厲名
實切事情其極慘礉少恩而原於道德之意盖學之弊
有如此者也故曰孔墨之後儒分為八墨離為三嗚呼
可不慎哉此書雖雜黄老刑名而要其宿時若㪚亂而
無家者然其竒言奥㫖亦毎毎而有也自博選篇至武
靈王問凡十有九篇而退之讀此云十有六篇者非全
書也今其書雖具在然文字脱繆不可考者多矣語曰
書三寫魚成魯帝成虎豈虚言哉余竊閔之故為釋其
可知者而其不可考者輒疑焉以俟博洽君子陸佃撰
欽定四庫全書　　　　　子部十
　鶡冠子目録　　　　　　雜家類一(雜學之屬/)
　　卷上
　　　博選第一
　　　著希第二
　　　夜行第三
　　　天則第四
　　　環流第五
　　　道端第六
　　　近迭第七
　　卷中
　　　度萬第八
　　　王鈇第九
　　　泰鴻第十
　　　泰録第十一
　　卷下
　　　世兵第十二
　　　備知第十三
　　　兵政第十四
　　　學問第十五
　　　世賢第十六
　　　天權第十七
　　　能天第十八
　　　武靈王第十九
　　　　(臣/)等謹案鶡冠子書漢書藝文志列於道家
　　　　註曰楚人居深山以鶡為冠劉勰文心雕龍
　　　　稱鶡冠緜緜亟發深言韓愈集有讀鶡冠子
　　　　一首稱其博選篇四稽五至之說學問篇一
　　　　壺千金之語且謂其施於國家功德豈少栁
　　　　宗元集有鶡冠子辨一首乃詆其言為鄙淺
　　　　謂其世兵篇多同鵩賦據司馬遷所引賈生
　　　　二語以決其偽然古人著書徃徃偶用舊文
　　　　古人引證亦徃徃偶隨所見如谷神不死四
　　　　語今見老子中而列子乃稱為黄帝書克己
　　　　復禮一語今在論語中左傳乃謂仲尼稱志
　　　　有之元者善之長也八句今在文言傳中左
　　　　傳乃記為穆姜語司馬遷惟稱賈生盖亦此
　　　　類未可以單文孤證遽斷其偽惟其書漢志
　　　　稱一篇隋志始為三卷或漢以來有所附益
　　　　則未可知耳至其說雖雜刑名而大㫖本原
　　　　於道德其文亦博辯宏肆自六朝至唐劉勰
　　　　最號知文而韓愈最號知道二子稱之宗元
　　　　乃以為鄙淺過矣此本為宋陸佃註凡十九
　　　　篇其序謂愈但稱十六篇未睹其全佃北宋
　　　　人其時古本韓文初出當得其真今本韓文
　　　　乃亦作十九篇殆後來反據此書以改韓集
　　　　猶劉禹錫河東集序稱編為三十二通而今
　　　　本栁集亦反據穆修本改為四十五通也佃
　　　　註惟陳振孫稍及之通考不著録晁公武讀
　　　　書志亦但稱有八卷一本前三卷全同墨子
　　　　後兩卷多引漢以後事公武削去前後五卷
　　　　得十九篇則似亦未見佃註者殆宋時已罕
　　　　傳矣乾隆四十二年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　鶡冠子卷上
　　　　　　　　　　　　　宋　陸佃　解
　　博選第一
王鈇(一作/鐡非)非一世之器者厚德隆俊也(王鈇法制也賈/子曰權勢法制)
(人主之斤斧夫專任法制不以/厚德將之而欲以持久難哉)道凡四稽一曰天二曰
地三曰人四曰命權(命者所/以令之)人有五至一曰伯己(百於/己者)
二曰什己(十於/己者)三曰若己(與己/等也)四曰厮役(事我/者也)五曰徒
隸(又其/下者)所謂天者物理情者也(道無所治有之者以稽/於天所以爾也教者地)
(事也治者/天事也)所謂地者常弗(一作/不)去者也(道無所住有之/者以稽於地所)
(以爾也運者天道/也處者地道也)所謂人者惡死樂生者也所謂命者
靡不在君者也(莫不聽之/之謂命)君也者端神明者也(無為/而尊)神
明者以人為本者也(因人則逸/任己則勞)人者以賢聖為本者也
賢聖者以博選為本者也(舜發於畎畝傅說舉於版築/膠鬲舉於魚鹽管夷吾舉於)
(士孫叔敖舉於海百里奚舉於/市然則選士之路豈可不博哉)博選者以五至為本者
也故北面而事之則伯己者至(北面事之所/謂承之者也)先趨而後
息先問而後黙則什己者至(先人而趨後人而息先人/而問後人而黙雖亦降己)
(異乎承之者也是以/伯己者徃什己者來)人趨己趨則若己者至(人趨己趨/與之鴈行)
(者/也)憑几據杖指麾而使則厮役者至(坐則憑几立則據/杖指麾而使尚為)
(有禮/焉)樂嗟苦咄(案樂嗟苦三字原/缺今據他本増入)則徒隸之人至矣(人/一)
(作者非無恥之人豈也樂則嗟之苦則咄之不禮甚/矣茍            所甘心哉  案注原缺六字)故
帝者與師處王者與友處亡主與徒處故德萬(一作/百)人
者謂之雋(雋者知哲聖/人之謂也)德千人者謂之豪(此以獸之/豪制名也)德
百(一作/萬)人者謂之英(此以草之英制名也毛詩傳曰萬/人曰英記曰五人曰茂十人曰選)
(百人曰俊千人曰英今此又以萬人曰俊百人曰英盖/莫可考矣人物志曰獸之特者為雄草之秀者為英韓)
(信是雄張良是英此言近之/  案考矣之矣一本作合非)德音者所謂聲也未聞音
出而響過其聲者也貴者有知富者有財貧者有身(無/知)
(也故賤無財也故貧所有者特天地之委形/而已總括百骸謂之身衆象備見謂之形)信符不合
事舉不成(一本云舉/事不成)不死不生不斷不成(常騎兩可之/地豈足以就)
(其斷/哉)計功而償權德而言王鈇在此孰能使營
　　著希第二
道有稽(以道/為決)德有據(以徳/為驗)人主不聞要故耑(一作/常)與運
堯(一作/撓)而無以見也(無以下一/有自字)道與德館而無以命也
義不當格而無以更也(攘雞紾兄之類是已格正也凡/此以不聞要而已然則人主豈)
(可以不知務哉放飯流歠而/問無齒決亦無益於事也)若是置之雖安非定也(言/幸)
(安也夫抱火厝之積薪之下而寢卧/其上雖未及然終亦必運而已矣)端倚有位名號弗
去(言其違道逺矣所/存者名號而已)故希人者無悖其情希世者無繆
其賔(方是之時俯而徇俗/仰以阿時者至矣)文禮之野與禽獸同則(羔鴈/雖有)
(跪乳行列之儀而以人文格之野心多/矣又况無羔鴈之性者奈何同之乎)言語之暴與蠻
夷同謂(蠻夷鴃/舌者也)夫君子者易親而難狎畏禍而難卻(死/義)
(故難/卻也)嗜利而不為非(義然/後取)時動而不茍作(不得已/而後起)體雖
安之而弗敢處然後禮生(君子克己復禮/盖充此而已)心雖欲之而
弗敢信然後義生(一作立義信猶任也君子/克己就  盖充此而已)夫義節欲
而治禮反情而辨者也故君子弗徑情而行也夫亂世
者以麤智為造意(造意㣲矣豈麤/智之所能知哉)以中險為道(司巇/也)以
利為情若不相與同惡則不能相親相與同惡則有相
憎(小人難/近如此)說者言仁則以為誣發於義則以為誇(一作/夸)
平心而直告之則有弗信(利令智昏不/可與明如此)故賢者之於亂
世也絶豫而無由通異類而無以告苦乎哉(盖傷/之也)賢人
之潛亂世也上有随君下無直辭君有驕行民多諱言
故人乖其誠能士隐其實情心雖不說弗敢不譽(揚雄/美新)
(是已此非可已而不已者也夫雄如此而義不能繩墨/者則以有道故也魯人曰栁下惠固可吾固不可孔子)
(善之然則無雄之道浮沉濁世齷/齪阿上而欲自比於雄亦已惑矣)事業雖弗善不敢不
力(此汝墳之所勉者也雖非殷其/雷之義亦其所遇不得不爾也)趨舍雖不合不敢弗
從(夫在我者皆彼之所不能易則雖譽所不/譽力所不力從所不從亦應世之道也)故觀賢人
之於亂世也(一作/者)其慎勿(慎勿一/作順勿)以為定情也(凡此所/為亂羣)
(馬耳姑以逺害而/已豈真同也哉)
　　夜行第三
天文也地理也月刑也(隂以/刻制)日德也(陽以/昭蘇)四時檢也(有/明)
(法而/不議)度數節也(天地之節盖/有度數存焉)隂陽氣也五行業也(五材/也在)
(地成形/故曰業)五政道也(五辰也在天/成象故曰道)五音調也(聲成文變成/方謂之音斯)
(謂之/調)五聲故也(五聲因習而異在齊而齊/言居晉而晉語斯之謂故)五味事也賞
罰約也(賞所以約之使赴功/罰所以約之使辟咎)此皆有驗有所以然者隨
而不見其後迎而不見其首(其所以然者道也道無首/尾而欲從迹其所為譬如)
(捕風逆之無前從之無後此雖顔/子恍然不能定也又况賜之流乎)成功遂事莫知其狀
(夫孰/知之)圖弗能載名弗能舉(夫巧者不能畫則/辯者亦不能言矣)强為之說
曰芴乎芒乎中有象乎芒乎芴乎中有物乎(芒者似有/芴者似無)
窅乎冥乎中有精乎致信究情(夫道有情有信非若斷/空雖無形而非理也要)
(在致而/究之)復反無貎(貌且無之/况於形乎)鬼見(一本作鬼/不能見)不能為人
業(露則不神豈足以建功立事哉故善為/人業者㣲矣妙矣雖鬼不能窺其密也)故聖人貴夜
行
　　天則第四
聖王者有聽微決疑之道(一本聽下缺/二字無微字)能屏讒權實逆
淫辭(楊墨/之屬)絶流語(管蔡/之屬)去無用(屠龍之技刻楮之巧雖/號髙妙無所用之  案)
(用之一/作用也)杜絶朋黨之門(持禄養交背公死黨潝潝然患/其上訾訾然思不稱乎上豈可)
(開/之)嫉妬之人不得著明(常置/卑晦)非君子術數之士莫得當
前故邪弗能奸禍不能中彼天地之以無極者以守度
量而不可濫(此况邪弗能奸/禍不能中之義)日不踰辰(日月所/㑹為辰)月宿其
􁙀(言宿其辰/之次也)當名服事(當箕之名服箕之事當斗/之名服斗之事其他放此)星守
弗去(各止/分域)弦望晦朔終始相廵(一作選月夫日陟降而/成晦朔  虧盈而成弦)
(望反復相尋如轉/磨引鋸豈有終窮)踰年累歳(年取禾之一熟/而歳騎兩稔)用(或作/肅)不
縵縵(縵縵漫/滅之貌)此天之所柄以臨斗(一作/計)者也(言斗臨制/四方運乎)
(四時終古不忒而天道/如上所謂更以臨之)中參成位(一本作伍一本作五/  言參天地而成位)
(乎其/中也)四氣為政(政法/四時)前張後極(張南方之星也極北方/之星也或言張或言極)
(互相/挟焉)左角(一作/魯)右鉞(一作越星角東方之星也鉞/西方之  也參伐一曰鈇鉞)九文
循理以省官(一作/宫)衆小大畢舉(此言簡而/不遺也)先無怨讎之
患後無毁名敗行之咎故其威上際下交(交元/作校)其澤四
被而不鬲(東漸西被朔南暨焉/沛然莫之能禦也)天之不違以不離一(所/謂)
(趣物而/不兩也)天若離一反還為物(天之所以異乎萬物者抱/一而已字觧曰一而大者)
(天也二而/小者示也)不創不作與天地合德(常輔萬物之自然而/不敢為也天不創而)
(萬物化地不/作而萬物育)節璽相信如月應日(日循星而進退月應/日以生死信之至也)
此聖人之所以宜世也知足以滑正畧足以恬禍此危
國之不可安亡國之不可存也(强足以拒敵辯足以飾/非此蹠之所以不可救)
(藥/也)故天道先貴覆者(天道能覆覆者而已如/其自絶雖天不可如何)地道先貴
載者(地道能載載者而已如/其自棄雖地不可如何)人道先貴事者(栁下季曰/子不聽父)
(之詔弟不受兄之教雖令/先生之辯將奈之何哉)酒(一或/作借)保先貴食者(酒保貨/酒者也)
(此申天貴覆者地貴載/者人貴事者之况也)待物(原缺/二字)也領(或作/顧)氣時也(四/時)
(各領一/方之氣)生殺法也循度以斷天之節也(物不可以終通/故循度以間之)
(性命自然/之節也)􁙀地而守之分民而部之(守或作止節此聖/人法天之  循度)
(以斷之故地各/有守民各有部)寒者得衣饑者得食寃者得理勞者得
息聖人之所期也夫裁衣而知擇其工裁國而知索其
人此固世之所(一本所下/有以字)公哉(一作或裁譬之製錦而/使人學  者未之有也)
同而後可以見天(天道一而不二故自其/同者視之夷貉一家也)異而後可以
見人(人道二而不一故自其/異者視之肝膽楚越也)變而後可以見時(常運而/不停)
化而後可以見道(庚桑子曰越雞不能伏鵠卵魯雞固/能矣趎徃南見老子然則道之等級)
(見/矣)臨利而後可以見信臨財而後可以見仁臨難而後
可以見勇(繁霜勁風然後可/以别草木之真性)臨事而後可以見術數之
士九皇之制(春秋緯云人皇兄弟九人分/治天下九皇之號豈縁是歟)主不虚王(王/德)
(備/矣)臣不虚貴階級(列等之爵/無虚授也)尊卑名號(言卑尊其/名號也)自君
吏民(各君/吏民)次者無國(入使/治之)歴寵歴録(歴録文章之貎言/更歴寵榮華煥如)
(此毛詩傳曰/務歴録也)副所以付授(非特受封之臣不虚貴梯級/雖無國者亦稱所以付授)
與天人參相結連(天人一貫/不可觧也)鉤攷之具不備故也(鉤攷/督責)
(之術也言惟無督責之術而以道相化故能如是故曰/燒之剔之刻之雒之馬之死者十二三矣夫馬之性固)
(真矣然其智至於詭竊者伯樂之罪也雖然九皇之制/亦寓言耳夫太上無法而治安有受封之制哉契理之)
(士要其㑹歸而/遺其所寄可也)下之所逜(逜之言/干也)上之可蔽斯其離人
情而失天節者也緩則怠急則困見間(一作/門)則以竒相
御人之情也(恒物之情緩之則怠急之則困故昔賢驅/雞之喻戒在疾徐也間巇隙也方其鍵閉)
(雖有竒計安得而抵之哉天/節見上故於此具論人情)舉以八極信焉而弗信天
之則也(八極八方之極四中四角是也淮南子曰八埏/之外有八紘八紘之外有八極夫八極有之而)
(以跡所不至更若誕謾故曰信焉而弗信也雖然以懸/寓觀之八方上下無盡也亦無無盡無極也亦無無極)
(故曰天/之則也)差繆之間言不可合(孔墨之道同是堯舜同非/桀紂而終不可合者其弊)
(由此/也)平不中律(小失聲韻則雖平不中律矣夫千里之/失謬於毫釐而歴年之患誤在頃刻是)
(故君子慎/其小也)月望而晨月毁於天珠蛤蠃蚌虚于深渚(水/岐)
(成/渚)上下同離也(言同氣附離而無間雖貍物潛於深渚/與月盛衰更如在上也淮南子曰日至)
(而糜鹿觧月/死而嬴蚌膲)未令而知其為未使而知其徃上不加務
而民自盡此化之期也使而不徃禁而不止上下乖謬
者其道不相得也上統(一作/紇)下撫者逺衆之慝也隂陽
不接者其理無從相及也筭不相當者人不應上也符
節亡此曷曾可合也為而無害成而不敗一人唱而萬
人和如體之從心此政之期也盖毋錦(一作/緜)杠悉動者
其要在一也(盖無錦杠而撩輻俱動者其要在杠故也/是故明主好要以一倡萬以錦韜杠故謂)
(之錦杠爾雅/曰素錦韜杠)未見不得其􁀙而能除其疾也文武交用
而不得事實者法令放而無以梟之謂也(梟斬刑也此/言法令不行)
(小人敢為負謾而無忌憚也雖然秦以苛察相髙其弊/徒文具耳而至於土崩更甚乎無法者無惻怛之實故)
(也由是觀之内無至誠惻怛之實欲以一切從事於法/則將以考真也適足以起偽將以稽治也適足以招亂)
舍此而按之彼者曷曽可得也(南適而/北轅矣)冥言易而如言
難(言之不怍/為之也難)故父不能得之於子而君弗能得之於臣
(踐言之行雖在君臣父/子之間如此况卑賤乎)已見天之所以信於物矣(无妄/天之)
(道/也)未見人之所信於物也(不能/似言)捐物任勢者天也(萬物/盡無)
(因任/而已)捐物任勢(捐或/作損)故莫能宰而不天(一本作得先之/在古者道之理)
(也損物任勢故莫能宰而不天焉其/道如上故莫能宰之而莫不天)夫物故曲可改人
可使(言茍為物矣無以有已如/此以明天之不可轉徙也)法章物而不自許者天
之道也(天法種種差别稽之天道豈得已/哉姑以應世而已甚不自是也)以為奉教陳
忠之臣未足恃也(此其勢必至/於有法也)故法者曲制(曲為/之制)官備
主用也(官各守之/以備主用)舉善不以窅窅(不以潛晦舉人之善/必著見而後置之)
拾過不以冥冥(不以隐匿拾人之過必發/露而後廢之拾或作捨)決此(句/)法之
所貴也若礱磨不用賜物雖詘有不効者矣(言慶賞者/勵世磨鈍)
(之器也然而賞不能勸不勝罰不能必不可若砥/礪不用之材而責有於無玉帛雖詘有不効者矣)上下
有間於是設防知蔽並起(為之斗斛以量之則并與斗/斛而竊之為之權衡以稱之)
(則并與權/衡而竊之)故政在私家而弗能取(政在/大夫)重人掉權而弗
能止賞加無功而弗能奪法廢不奉而弗能立罰行於
非其人而弗能絶者不與其民之故也(與民共之而上/下以道相維豈)
(容至此哉屋漏知之/在下船漏知之在上)夫使百姓釋已而以上為心者教
之所期也八極之舉不能時賛故可壅塞也(所謂無障/者四通六)
(闢豈疑八極之舉而不能/賛明哉湯之問棘是已)昔者有道之取政非於耳目
也(神心恍惚俯仰之間再撫八極之外而里之前耳不/能聞牆之外目不能見故聖人之政恃道而不恃耳)
(目/)夫耳之主聽目之主明一葉蔽目不見太山兩豆塞
耳不聞雷霆(膚寸之間小物足/以障之何足恃哉)道開而否未之聞也(此/明)
(道之足恃也夫道開者雲霧不能礙其視雷霆不能亂/其聽雖栖在蚊睫而視之若嵩華之阿戰於蝸角而聽)
(之若齊魏之閧/夫孰能否之)見遺不掇非人情也(言無是也此申/未之聞也之况)信
情脩(一作/循)生非其天誅逆夫人僇(一本作逆/天之人僇)不勝任也
(不畏天禍人殃死地隨之而將以脩生此/如戴粒之蟻欲以冠山何足以堪其任也)為成求得者
事之所期(一作/明)也(以為成功則天而得之不得曰有/命者無所期焉是道也非事也)為
之以民道之要也(民之所未安聖人不强行/民之所未厭聖人不强去)唯民知極
弗之代(一作/伐)也(夫因人而不自任者天也民實知極聖/人豈侵越而代之大司徒曰使民興賢)
(出使長之使民/興能入使治之)此聖王授(一作/受)業所以守制也彼(一作/被)
教苦故民行薄(未至乎孩/而始誰)失之本故爭於末(魚亡江湖/而争於濡)
(沫/)人有分於處處有分於地(各有/分域)地有分於天(郢有天/下  案)
(此注疑/有脫誤)天有分於時(秦天早寒楚/天早熱之類)時有分於數(春乗木/數秋乗)
(金數/之類)數有分於度(取數多者脩/取數少者促)度有分於一(一者度數/之原隨所)
(分而赴之譬之物/焉一月普見衆水)天居髙而耳卑者此之謂也(天體盖/髙而其)
(耳更卑者精神之/運普徧萬物故也)故聖王天時人之地之雅無牧能因
(一作/用)無功多(一作多功取夫文貫/三為王盖  諸此)尊君卑臣非計親也
任賢使能非與處也(處故舊也言不以私/恩廢天下之公義)水火不相入
天之制也(水火以譬恩義盖古之治天下者方其申至/恩也公義不得奪方其申大義也私恩不得)
(干猶之水火焉相濟而不相入也雖然凡此人/道而已若夫天道則又不在此域也故下文云)明不能
照者(所謂離朱索/之而不得)道弗能得也規不能包者力弗能挈
也(夫天地雖宻移而真體常住非若/舟壑夜半負之而去夫孰能挈之)自知慧出(慧出一/作惠之)
使玉化為環玦者是政反為滑也(璞玉不毁孰為環玦/玦半環也禮論曰絶)
(人以玦反/絶以環)田不因地形不能成榖(稻宜下地/黍宜上地)為化不因
民不能成俗嚴疾過也喜怒適也四者已仞非師術也
(此言四者或過或適雖殊而逺離大道一也豈/足以據師之席哉列子曰仞而有之皆惑也)形嗇(元/作)
(薔一本/作盖)而亂益者勢不相牧(一作/收)也(形無以牧乎勢勢/無以牧乎形故其)
(弊如/此)德與身存亡者未可以取法也(堯舜殂落其骨盖/已朽久矣而至今)
(詠歎不息者豈係其身之/存亡哉此萬世之法也)昔宥世者未有離天(或無/天字)人
而能善與國者也(與或作為人善與國所與之國夫天/不人不因  不天不成而畸於天人)
(則其身之不能/治况與國乎)先王之盛名未有非士之所立者也(引/而)
(髙之者/天也)過生於上罪死於下濁世之所以為俗也一人
乎一人乎命之所極也(此歎辭也言命至君而極矣今/貽厲階如此可不惜哉盖痛之)
(彌深其辭益緩/詩人之義也)
　　環流第五
有一而有氣(一者元/氣之始)有氣而有意(意者沖/氣所生)有意而有圖
(可以/象矣)有圖而有名(可以/言矣)有名而有形有形而有事有事
而有約(八者具矣而渾淪未/離所謂混沌者也)約決而時生(時生或作時/立  決之為)
(言判/也)時立而物生(混沌開矣於是四/時行焉百物生焉)故氣相加而為時
約相加而為期期相加而為功功相加而為得失得失
相加而為吉凶萬物相加而為勝敗莫不發於氣(氣所/以發)
(之/)通於道(道所以/通之)約於事(知道而/已則蕩)正於時(知事而/已則差)離(或/作)
(雜/)於名(離如附/離之離)成於法者也法之在此者謂之近其出
化彼謂之逺近而(一本無/而字)至故謂之神(明之在道者為/神神之在器者)
(為/明)逺而反故謂之明(老子所謂逝/曰逺逺曰反)明者在此其光照(或/作)
(昭/)彼其事形此其功成彼(弼詩曰執轡如組盖言此矣/夫為組者緫紕於此成文於)
(彼言其動於近行於逺也孔子曰為此詩者其知政/乎執此法以御民豈有不化哉干旄之忠告至矣)從
此化彼者法也生法者我也(非我則/無法)成法者彼也(非彼/則無)
(所用/法)生法者日在而不厭者也(精神之運/隨日以新)生成在己謂
之聖人(彼我元同/盛德之至)惟聖人究道之情唯道之法(非真混/沌孰能)
(如/此)公政以明斗柄東指天下皆春斗柄南指天下皆夏
斗柄西指天下皆秋斗柄北指天下皆冬斗柄運於上
事立於下斗柄指一方四塞俱(或作/皆)成此道之用法也
(古之聖人不下席而天下治顔如渥丹肌膚若氷雪者/用此道也而世之枯槁者昧此以為黄帝肌色皯黣而)
(堯舜如腊此/墨子之道也)故日月不足以言明四時不足以言功(言/其)
(明與功更在四/時日月之上)一為之法以成其業故莫不道(民咸/用之)一
之法立而萬物皆來屬(以出於一故萬/物不能二也)法貴如言(無信/不立)
言者萬物之宗也是者法之所與親也非者法之所與
離也是與法親故强非與法離故亡法不如言故亂其
宗故生法者命也生於法者亦命也(莫非/命也)命者自然者
也(莫能使之然亦莫能/使之不然謂之自然)命之所立賢不必得不肖不必
失(命曰彭祖之智不出堯舜之上而夀八百顔淵之才/不出衆人之下而夀十八仲尼之德不出諸侯之下)
(而困於陳蔡殷紂之行不出三/仁之上而居君位盖言此矣)命者挈己之文(一作/父)者
也(夫身在草萊而挈之浮榮之上者命也然/而俯仰百年恍然如夣是文也非實也)故有一日
之命有一年之命有一時之命有終身之命終身之命
無時成者也故命無所不在無所不施(或作/絶)無所不及
(言無適而/無有命也)時或後而得之命也既有時有命(時者天之/運命者天)
(之令南華曰諱窮久矣而不免/命也求通久矣而不得時也)引其聲合之名其得時
者成命日調引其聲合之名其失時者精神俱亡命日
乖(夫嚬其里一也而醜/人獻之更増其陋)時命者唯聖人而後能決之(南/華)
(曰知通之有時知窮之有命臨/大難而不懼者聖人之勇也)夫先王之道備然而世
有困君(或作/居)其失之謂者也(禮義法度應時而變時命/不停法亦隨故而昧者膠)
(柱刻舟守先王之腐餘其道雖備而祇益困/窮此猶枕卧芻狗而更以遭魘豈易怛也哉)故所謂道
者無己(無己元/作己無)者也(隨之/而已)所謂德者能得人者也(亦不/失己)
道德之法萬物取業(所謂資而/不匱者也)無形有分名曰大孰(或/作)
(敦之不知其/誰  子也)故東西南北之道踹(一作/端)然其為分等也
(南華曰知東西之相反而/不可以相無則功分定矣)隂陽不同氣然其為和同也
酸鹽甘苦之味相反然其為善均也(南華曰柤梨橘柚/其味相反而皆可)
(於/口)五色不同采然其為好齊也五聲不同均然其可喜
一也(凡此五者以譬先王之/道不矜於同而矜於治)故物無非類者動静無非
氣者是故有人將(一本作一人將無盖一人/之將  案一本  盖字)得一人氣
吉有家將(一家/之將)得一家氣吉有國將(將一/國者)得一國氣吉
(古人有言戰猶博也錢多則氣豪而勝資少則心怯而/輸然則將之吉凶在氣兵法曰朝氣銳晝氣惰暮氣歸)
(善用兵者避其/銳氣撃其惰歸)其將(一本將字/下有失字)凶者反此故同之謂一
異之謂道相勝之謂勢吉凶之謂成敗賢(一本賢字/上有故字)者
萬舉而一失不肖者萬舉而一得其冀(或作/共)善一也然
則其所以為者不可一也知一之不可一也故貴道(異/之)
(謂/道)空之謂一(空一作同無/萬物莫不)無不備之謂道(萬物莫/不有)立之
謂氣通之謂類氣之害人者謂之不適味之害人者謂
之毒夫社(夫社元作天/社或作天杜)不㓨則不成霧(或作霧氣曰㓨/之為言猶  達)
(也此言亡國之社屋之不受天陽故無以成霧盖大社/不屋而壇以受霜露之氣然後霧生焉正言社與霧者)
(社以申立之謂氣之義/霧以申通之謂類之義)氣故相利相害也(太公調曰隂/陽相照相盖)
(相治四時相/代相生相殺)類故相成相敗也(夏者春之類冬者/秋之類他皆放此)積徃
生跂(或作/政)工(或作/王)以為師(跂跛倚也師如師巫之師巫/歩多跛故積徃生跂工以為)
(師揚子曰昔者姒氏治水土而巫/歩多禹扁鵲盧人也而醫多盧)積毒成藥工以為醫
(此言藥之迹起而醫生焉盖天下之弊多縁故迹而生/故大盗貸仁義以竊國小儒借詩禮而發冡故曰焉知)
(曽史不為桀/跖之嚆矢也)美惡相飾命曰復周物極則反命曰環流
(言其周/流如環)
　　道端第六
天者萬物所以得立也(萬物待是而/後存者天也)地者萬物所以得
安也(天父道也/地母道也)故天定之地處之時發之物受之聖人
象之夫寒温之變非一精之所化也(五精化氣然/後寒暑成焉)天下
之事非一人之所能獨知也海水廣大非獨仰一川之
流也(堯十年九潦而水不為加益湯八年七/旱而水不為加損是豈仰一川之鍾哉)是以明主
之治世也急於求人弗獨為也(與人/共之)與天(一作/人)與地(亦/與)
(天地/共之)建立四維(禮義亷恥/謂之四維)以輔國政鉤繩相布(一作/希)銜
橛相制參偶具備立位乃固經(元作/織)氣有常理以天地
動逆天時不祥有祟事不任賢無功必敗出究其道入
窮其變張軍衞外禍反在内(所謂季孫之憂不在顓/臾而在蕭牆之内也)所
備甚逺賊在所愛是以先王置士也舉賢用能無阿於
世仁人居左(春以生/之象仁)忠臣居前(南方著/見象忠)義臣居右(秋以/成之)
(象/義)聖人居後(北方祕/密象聖)左法仁則春生殖前法忠則夏功
立右法義則秋成熟後法聖則冬閉蔵先王用之髙而
不墜安而不亡此萬物之本􁩢天地之門户(本􁩢門户/云者以結)
(左仁右義前忠後聖而春生/夏立秋成熟冬閉蔵之義)道德之益也此四大夫(或/無)
(夫/字)者君之所取於外也君者天也(左右前後共法四/時故君象天焉)天
不開門户使下相害也(東不法仁西不法義南不法忠/北不法聖則天之門户塞矣)
進賢受上賞則下不相蔽(脩文殿御覧引鶡冠子曰進/賢者受上賞則下不蔽善為)
(政者賞之不多而民喜罰之不多/而民畏焉此謂進既仕之賢者也)不待事人賢士顯不
蔽之功(信雖非事人賢士而進之受賞/則任事之臣勸矣故下文云)則任事之人莫
不盡忠(繁露曰一中為/忠二之則為患)鄉曲慕義(邦國欣慕/斯可知矣)化坐自端
(羊肉不慕蟻蟻慕羶也故彼雖慕義而我之/化坐自端化坐自端言恭已正南面而已)此其道之
所致德之所成也本出一人故謂之天(無二/上也)莫不受命
不可為名故謂之神(妙萬物而/為言也)至神之極見之不忒(一/作)
(惑豈契此道/者  有差哉)匈乖不惑務正一國(災變之至無所怛惑/姑以天下大理考正)
(吾國之失而已豈曰天之有某/變也以我為有某事而致也哉)一國之刑具在於身(刑/于)
(寡妻至于兄弟/以御于家邦)以身老(一作/考)世(以救於/世而老)正以錯國服義
行仁以一正業(案正業一/作王業)夫仁者君之操也義者君之
行也忠者君之政也信者君之教也聖人者君之師傅
也君道知人臣術知事故臨貨分財使仁犯患應難使
勇受言結辭使辯慮事定計使智理民處平使謙賔奏
賛見使禮(賔奏言擯賛見言詔記曰禮/有擯詔樂有相歩温之至也)用民獲衆使賢
出封越境適絶國使信制天地御諸侯使聖(因任之道/此其大略)
(也甞試論之古之明王無為而用天下也豈特使仁使/勇使辯使智使謙使禮使賢使信使聖哉雖天刑人僇)
(之餘尚無棄者也故戚施直鎛籧篨䝉璆侏儒扶盧䑃/瞍脩聲聾者司火眇者督繩劓者抱關刖者守囿嚚瘖)
(跛躃以實裔土夫如是故上無遺事下無棄才三代之/所以安且久者用此道也雖然知所使仁而不知其仁)
(有大小知所使智而不知其智有逺近未可也故曰孟/公綽以為趙魏老則優而不可以為滕薛大夫雍也可)
(使南面赤也可使與賔客言也求也百乗之家可使為/之宰也由也千乗之國可使治其賦也由是觀之則此)
(書所云亦因任之大凡而已莊子曰因任已明而原省/次之因任如此然後可以原省故下文云  案人僇一)
(本作人/傪非)夫仁之功善與不争下不怨上辯士之功釋怨
解難智士之功事至而治難至而應忠臣之功正言直
行矯拂王過義臣之功存亡繼絶救弱誅暴信臣之功
正不易言貞謙之功廢私立公(韓非子曰自營/為私背私為公)禮臣之
功尊君卑臣賢士之功敵國憚之四境不侵聖人之功
定制於冥冥求至欲得言聽行從近親逺附明達四通
(由是而上至於冥/冥聖人之任也)内有挾度(操以為驗所謂/道揆者是也)然後有以
(一本無然/以二字)量人(無節於内觀/物弗之察矣)富者觀其所予足以知仁
貴者觀其所舉足以知忠觀其大袢(或作伴/或作祥)長不讓少
貴不讓賤足以知禮達(或作/迭)觀其所不行足以知義受
官任治觀其去就足以知智迫之不懼足以知勇口利
辭巧足以知辯使之不隐足以知信貧者觀其所不取
足以知亷賤者觀其所不為足以知賢測深觀天足以
知聖(因任原省之要在於知人而知人在於有以觀之/孔子曰視其所以觀其所由察其所安人焉瘦哉)
(故此文/具論之)第不失次理不相舛(一本作奸/一本作拏)近塞逺閉備元
變成(元者備之所以不困/成者變之所以不倦)明事知分度數獨行無道之
君任用么麽(么麽一作幼歴反/么細人俊雄之)動即煩濁有道之君任
用俊雄動則明白二者先定素立白蔘(立白蔘一本作/七一曰藻藻一)
(作/慕)明起(白蔘於下明起/於上蔘垂貎也)氣榮相宰(君臣同體之况言氣/不言血言榮不言衛)
(相備/也)上合其符下稽其實時君(時君一作時日一作貧/意生期待時而發  夫)
(賢士之居邑里也合哉/而難同而殊知時日)遇人有德(一作/隐)君子至門不言
而信萬民附親遇人暴驕萬民流離(一本作/離流)上下相疑
復而如環(一作/不環)日夜相撓諫者弗受言者危身無從聞
過故大臣偽而不忠是以為人君親其民如子者弗召
自來(靈臺之/效是矣)故曰有光卒於美名不施而責弗受(或作/愛)
而求親故曰有殃卒於不祥夫長者之事其君也調而
和(一作/知)之士於純(一作/屯)厚(士如勿士/行枚之士)引而化之天下好
(或作/如)之其道日從故卒必昌夫小人之事其君也務蔽
其明塞其聽乗其威以灼熱人(倚上之威/作人寒燠)天下惡之其
崇日凶故卒必敗禍及族人此君臣之變治亂之分興
壞之關梁國家之閱也(閱猶/監也)逆順利害由此出生凡可
無學而能者唯息與食也故先王傳(或作/博)道(先王一/作先生)以
相効屬也賢君循成法後世久長隋君不從當世滅亡
(禹之法猶存而夏不/世王者由是故也)
　　近迭第七
龐子問鶡冠子曰聖人之道何先鶡冠子曰先人龐子
曰人道何先鶡冠子曰先兵龐子曰何以舍天而先人
乎鶡冠子曰天髙而難知有福不可請有禍不可避法
天則戾地廣大深厚多利(一作/則)而鮮威(天尊而不親/地親而不尊)法
地則辱時舉錯代更無一法時則貳三者不可以立化
樹俗故聖人弗法龐子曰隂陽何若鶡冠子曰神靈威
明與天合(神之精/明曰靈)勾萌動作與地俱(屈生/曰勾)隂陽寒暑與
時至三者聖人存則治亡則亂是故先人富則驕貴則
嬴兵者百歳不一用然不可一日忘也是故人道先兵
龐子曰先兵奈何鶡冠子曰兵者禮義忠信也龐子曰
願聞兵義鶡冠子曰失道故敢以賤逆貴不義故敢以
小侵大龐子曰用之奈何鶡冠子曰行枉則禁反正則
舍是故不殺降人(鷹不擊伏/况於人乎)主道所髙莫貴約束得地
失信聖王弗據倍言負約各將有故龎子曰弟子聞之
曰地大者國實民衆者兵强兵强者先得意於天下今
以所見合(一本/作舍)所不見盖殆(一本作係/一本作治)不然今大國之
兵反詘而辭窮禁不止令不行之故何也(令使為之禁/使勿為也)
鶡冠子曰欲知來者察徃欲知古者察今擇人而用之
者王用人而擇之者亡逆節之所生不肖侵賢命曰凌
(下凌/上也)百姓不敢言命曰勝(上勝/下也)今者所問子慎勿言夫
地大國富民衆兵强曰足士有餘力而不能以先得志
於天下者其君不賢而行驕溢也(已亢為驕/已滿為溢)不賢則不
能無為而不可與致焉(孟子曰人有不為/也然後可以有為)驕則輕敵輕
敵則與所私謀其所不知為(句/)使非其任力欲取勝於
非其敵不計終身之患樂須臾之說是故國君被過聽
之謗醜於天下而謀臣負濫(監/)首之責于敵國敵國乃
責則卻(或作刦之/以辭卻)卻則說者羞其弱(以辭卻之則說而/責之者羞其弱矣)
(其勢必至/於用兵)萬賤之直不能撓一貴之曲(其在下者又/無以回之)國
被伸(或作/神)創(侵大/曰伸)其發則戰(其創之/發則戰)戰則是使元元之
民徃死邪臣之失莿(音/策)也過生於上罪死於下讎既外
結諸侯畜其罪則(或作/責)危覆社稷世主懾懼寒心孤立
不伐(伐或作代/下有威字)此人二國之難不解君立不復悔曩(或/作)
(晨/)郵過謀徙計易濫(一作/監)首不足盖以累重(濫為謀首/其過重矣)
(而一人之手豈足/以障天下之目哉)滅門殘疾族(滅門周官/所謂屋誅)公謝天下以
讓敵國不然則戰道不絶國創不息(謂之伸創/以此故也)大(或作/天)
乎哉夫弗知之害(以言弗知/之害大矣)悲乎哉其禍之所極(以言/其禍)
(可悲/也已)此倚貴離道少人自有之咎也(多已/少人)是故師未發
軔而兵可迭也(近迭名篇/盖取諸此)今大國之君不聞(一作/間)先聖
之道而易事羣臣無明佐之大數而有滑正之碎(或無/碎字)
智反義而行之逆德以將之兵詘而辭窮令不行禁不
止又奚足怪(或作/恃)哉龎子曰何若滑正之智鶡冠子曰
法度無以嚖(一本/作遂)意為摸(嚖讀為嘒彼/小星之嘒)聖人按數循法
尚有不全是故人不百其法者不能為天下主今無數
而自因無法而自備循無上聖之(或作/聖人)檢而斷於已明
(斷以獨/見之明)人事雖備將尚何以復百已之身乎(夫百已者/豈獨彼有)
(之盖人受天地之中以生形體保神而衆妙悉備據今/言之其身盖有千百於已者然而所知纔止一二而卒)
(於泯沒無聞者/不能復之而已)主知不明以貴(或作/責)為道以意為法牽
(或作牢/或作罕)時誑(一作詎/或作拒)世逜下蔽上使事兩乖(兩失/之矣)養非
長失以静為擾以安為危百姓家困人怨禍孰大焉若
此者北走之日(軍敗/曰北)后知命亡(投死之地久/矣乃今知之)龎子曰以
人事百法奈何鶡冠子曰蒼頡作法(一本法字在書字/下  蒼頡黄帝之)
(史初見鳥獸蹏迒/之迹始造書契)書從甲子(日始於甲/辰始於子)成史李官(成史/盖以)
(獄成告於正者/李官士師也)蒼頡不道然非蒼頡文墨不起(蒼雖造/書不道)
(士史然而文墨之萌由/是起矣此百法之端也)縱法之載於圖者其於以喻心
達意揚道之所謂乃纔(或作/㜶)居曼(曼作/受)之十分一耳(此/言)
(使無文墨而欲以其法畫之於圖豈能盡其意之詳哉/盖自後世觀之書以趣便篆不如隸隷不如草則圖之)
(鈍於應務可知矣故曰彌綸天下之事記久明逺著涽/涽傳忞忞者莫如書涽涽目所不見忞忞心所不了)
故知百法者傑雄也若(或作/吝)隔無形將然未有者知萬
人也(此俊徳也非特桀雄而已故其知與人隔此三境/而超萬人之上也將然不如無形無形不如未有)
(取譬言之若太易者未有也/而太初無形渾淪則將然矣)無萬人之智者智不能棲
世學之上龎子曰得奉嚴教受業有間(或作/聞)矣退師謀
言弟子愈恐
　
　
　
　
　
　
　
　鶡冠子卷上
欽定四庫全書
　鶡冠子卷中
　　　　　　　　　　　　　宋　陸佃　解
　　度萬第八
龎子問鶡冠子曰聖與神謀(子曰道不同/不相為謀)道與人成(子/曰)
(茍非其人/道不虚行)願聞度神慮成之要奈何鶡冠子曰天者神
也地者形也地濕而火生焉(至陽赫赫赫/赫出乎地)天燥而水生
焉(至隂肅肅肅/肅出乎天)法猛刑頗則神濕(刑與法/隂也)神濕則天不
生水音(案一本音下缺一字又/聲上多一故字疑悞)聲倒則形燥(聲與音/陽也)形
燥則地不生火水火不生則隂陽無以成氣度量無以
成制五勝無以成埶(一作執之五/勝五形  勝)萬物無以成類百業
俱絶萬生皆困濟濟混混孰知其故天人同文地人同
理(天文地理/與人同焉)賢不肖殊能故上聖不可亂也(譬如堯舜/共工驩兜)
(欲與為惡/則誅之類)下愚不可辨也(譬如桀紂龍逄比干/欲與為善則誅之類)隂陽者
氣之正也天地者形神(一無/神字)之正也聖人者德之正也
法令者四時之正也(季春行冬令則寒/季秋行夏令則暖)故一義失此萬
或亂彼所失甚少所敗甚衆所謂天者非是蒼蒼之氣
之謂天也所謂地者非是膞膞之土之謂地也(膞形/埒也)所
謂天者言其然物而無勝者也(言天者君道也可天/下之物而莫之勝也)所
謂地者言其均物而不可亂者也(言地者臣道也平天/下之物而莫之亂也)
音者其謀也(雜比/為謀)聲者其事也(布散/為事)音者天之三光也
(三光雜/比於上)聲者地之五官也(五官布/散於下)形神調則生理脩(形/不)
(病燥神不病濕/則生理脩矣)夫生生而倍其本則德(或作/隐)專己(夫偏/養其)
(本至於過理而不及㑹通之適則自為太多其德失乎/物矣豈足語衛生之經哉故曰善飬生者若牧羊然視)
(其後者而鞭之下一本元缺一本字或作知或作如文/案一本元缺以  十三字與正文不相應疑當在下)
(知無道知字之下而/錯悮於此今姑仍之)知無道上亂天文下滅地理(天人/同文)
(地人同理/於此見矣)中絶人和治漸終始(言其治纔漸首末/而已失中道也)故聽
而無聞視而無見(天下之事/壊於冥冥)白晝而闇(日中見/斗之義)有義而
失諡(人之所有/不能諡之)失諡而惑責人所無必人所不及(逺其/途而)
(誅不/至也)相史於既而不盡其愛(史使也從省言不盡/已之愛而責人之盡)相區
於成而不索(或作/營)其實(區驅也從省言不竭/已之忠而望人之成)虛名相髙
精白為黑(沽於虚名而變亂事實黑或為墨墨/亦黒也詩曰􁀙貍而蒼墨以為明)動静組
轉(與物轉旋/如組使之)神絶復逆(復有報乎上也逆有言乎上也/言其神色距人於千里之外)
經氣不類形離正名(書曰有形有名形也者物此者也/名也者命此者也經氣失常故形)
(不麗/名)五氣失端四時不成(隂陽并毗四時不/至寒暑之和不成)過生於上
罪死於下有世將極驅馳索禍(其於禍也若/驅車就之)開門逃福
(其於福也若/開門避之)賢良為笑愚者為國天咎先見菑(或作嗇/亦或作)
(􁁉/)害並雜人孰(案一本/作執非)兆生孰知其極(見形而已/昧於在理)見日
月者不為明聞雷霆者不為聰事至而議(或作/義)者不能
使變無生(不能消之/於未萌)故善度變者觀本本足則盡不足
則德必薄兵必老其孰(案一本/作執非)能以褊材為襃徳(或作/襄隐)
博義者哉其文巧武果而姦不止者生於本不足也(言/非)
(少文不/武之罪)故主有二政臣有二制臣弗用主不能使臣必
死主弗能止是以聖王獨見故主官以授長者在内和
者在外夫長者之為官也在内則正義在外則固守用
法則平法人本無害以端天地令出一(或無/一字)原(多門/杜矣)散
無方化萬物(萬物一本/作無物)者令也守一道制萬物者法也
法也者守内者也(法者守於/分域之内)令也者出制者也(令者所/以行法)
夫法不敗是(是出於義變而不可/常法者所以趣變)令不傷理(主出於理/一而不可)
(變令者所/以守法)故君子得而尊小人得而謹胥(或作/冒)靡得以
全神備於心道備於形(備天地之美/稱神明之容)人以成則(以成/法則)士
(或作/土)以為繩(以為/繩墨)列(或作/削)時第氣以授當名故法錯而
隂陽調鳳凰者鶉火之禽(或無鶉火之禽/𤣥枵之獸字)陽之精也(雄/曰)
(鳳凰者其雌也鶉/火南星之次也)麒麟者𤣥枵之獸隂之精也(牝曰麒/麟者其)
(牡也𤣥枵北星之次/也麒似麟而無角)萬民者德之精也德能致之(或作/駿)
其(或無/其字)精畢至龎子曰致之奈何鶡冠子曰天地隂陽
取稽於身故布五正以司五明(五正見下五明宜謂名/尸氣皇名尸神眀名尸)
(賢聖名尸后王名尸公伯/  后王一本作后二非)十變九道(未詳/聞也)稽從身始五
音六律稽從身出(大禹以聲為律以身為/度所謂取稽於身者耶)五五二十五
以理天下(五五五其/音之五也)六六三十六以為歳式(六六六其/律之六也)
(一歳之式積/旬三十有六)氣由神生道由神成(蛻氣之謂虛蛻虚之/謂道而神也者有而)
(非氣也無而非道也非氣而/氣以之生非道而道以之成)唯聖人能正其音調其聲
故其德上及太清(太清/天也)下及泰寧(泰寧/地也)中及萬靈膏露
降白丹發醴泉出(醴泉其味如/醴可以養老)朱草生(朱草可以染/絳以别尊卑)衆
祥具(傳曰王者統和隂陽休氣充塞符瑞並臻應得而/至德至天則斗極明日月光甘露降德至地則嘉)
(禾生蓂莢起秬鬯出德至文表則景星見五緯順軌德/至草木則朱草生木連理德至鳥獸則鳳凰翔鸞鳥舞)
(麒麟臻白虎到白雉降白鹿見白烏下德至山陵則景/雲出芝實茂陵出異丹阜出萐莆山出器車澤出神鼎)
(德至淵泉則黄龍見醴泉涌河出龍圖洛出龜書江出/大貝海出明珠德至八方則祥風至嘉氣時鍾律調音)
(度施四夷/化越裳貢)故萬口云(一本作/萬口去)帝制神化(衆祥備至則外/帝内神之道具)
(矣/)景星光潤(景星者德星也其狀無常常出於有道之/國而月死則見所以助月照民夜績也)
文則寢天下之兵武則天下之兵莫能當(一本云武則/天下莫能當)
(無之/兵字)逺之近顯乎隐大乎小衆乎少莫不從微始故得
之所成不可勝形失之所敗不可勝名(或作勝/為名)從是徃
(或作/生)者子弗能勝問吾亦弗勝言凡問之要欲近知而
逺見以一度萬也無欲之君不可與舉(此言何謂也若/予所學則人君)
(之患正在多欲此孟子三見齊王而不言曰我先攻其/邪心也故曰内實多欲而外施仁義奈何欲效唐虞之)
(治乎南華曰欲順則平氣欲神則静心欲當則縁於不/得已亦與鶡冠異矣昔者有鬼谷著書以為馳説諸侯)
(陽開隂閉必因其好惡憂樂而捭闔之然至於無好者/盖不得而說也若然多欲之君乃從横之家欲以售術)
(而鶡冠言道末流乃/至於此不己卑乎)賢人不用弗能使國利此其要也
龎子曰敢問五正鶡冠子曰有神化有官治有教治有
因治有事(或作/争)治龎子曰願聞其形鶡冠子曰神化者
於未有官治者道於本教治者脩諸已因治者不變俗
事治者矯(或作/橋)之於末龎子曰願聞其事鶡冠子曰神
化者定天地豫(或作/象)四時(其體常/如此)拔(或作/教)隂陽移寒暑
(其體變如此傳曰古之真/人提挈天地把握隂陽)正流並生萬物無害萬類成
(或作/咸)全名尸氣皇(伏羲氏得之以襲/氣母盖近是乎)官治者師隂陽(隂/陽)
(王事/之本)應將然(神化者於未有/故升此一等)地寧天澄衆美歸焉名尸
神明教治者置(或作/署)四時(春誦夏弦秋學禮冬讀書/之類因時順氣於功易也)事
功順道(俯而事功/仰以順道)名尸賢聖因治者招(或作/拓)賢聖而道
心術敬事生和名尸后王事治者招仁聖而道知焉(不/能)
(招賢聖而招仁不能道心術而道知聖也/者天道也賢也者地道也仁也者人道也)茍精牧神(茍/急)
(敕也牧/驅制也)分官成章(精神勞矣而不能善/徧於是又備官焉)教苦利逺(教雖/苦而)
(利/逺)法制生焉(萬物擾擾/自此起矣)法者使去私就公(法者將以有/所去也非以)
(有所/取也)同知壹警有同由者也非行私而使人合同者也
故至治者弗由而名尸公伯(公如公侯之公/伯如霸王之伯)
　　王鈇第九
龎子問鶡冠子曰泰上成鳩(一作/瞗)之道一族用之萬八
千歳(傳曰天地初立天皇一曰天靈其治萬/八千歳然則成鳩盖天皇之别號也)有天下兵
强世不可奪(天地初立豈容已有兵哉此言亦筌/蹄也南華曰寓言十九重言十七)與天
地存久絶無倫(無倫細之至也中/庸曰毛猶有倫)齊殊異之物(齊鵬鷃/之大小)
(等鳬鶴/之長短)不足以命其相去之不同也(言其懸/絶如此)世莫不言
樹俗立化彼獨何道之行以至於此鶡冠子曰彼成鳩
氏天(句/)故莫能増其髙尊其靈龎子曰何謂天何若而
莫能増其髙尊其靈(凡此叩/其所以)鶡冠子曰天者誠其日德
也日(或無/日字)誠出誠入南北有極(冬日至而北/夏日至而南)故莫弗以
為法則(取中於/日徳)天者信其月刑也月信死信生終則有
始(朔而後魄生/望而後魄死)故莫弗以為政(取正於/月刑)天者明星其稽
也(明星大星也二/十八舍之類)列(或作/削)星不亂各以序行故小大莫
弗以章(小星不見陵掩/案一本無掩字)　天者因時其則也四時當名
代(或作/伐)而不干(或作于無彼謝/此代而  侵越)故莫弗以為必然天者
一法其(或無/其字)同也前後左右古今自如(奈何杞人之/憂其崩墜也)故
莫弗以為常天誠信明因一(誠誠其日徳信信其月刑/明明星其稽因因時其則)
(一一法/其同)不為衆父(或作文父/為衆父)易一故莫能與争先(南華/曰一)
(而不可不易者/道也先或為光)易一非一(一不足/以囿之)故不可尊増成鳩得
一故莫不仰制焉(所謂侯王得一/為天下貞者也)龎子曰願聞其制鶡
冠子曰成鳩之制與神明體正神明者下究而上際(沈/以)
(窮乎下浮/以際乎上)克嗇萬物而不可厭者也周泊(或作汨/或作流)徧照
(周泊無外也/徧照無裏也)反與天地總故能為天下計(狂而不反豈/能與民同吉)
(凶之/患哉)明於蚤識逢臼(或作/逺白)不惑存亡之祥安危之稽龎
子曰願聞其稽鶡冠子曰置下不安(句/)上不可以載(或/作)
(可以/載)累其足(或作/是)也其最髙而不植局(或作不/可植局)者未之
有也(此譬安危之稽言其置下茍危難欲累於上難矣/又况又在其上者乎則其所立豈有不局哉累足)
(蹐也植立/也局曲也)辨於人情究物(或作/萬物)之理稱於天地(稱之為/言量也)
廢置不殆(或作佁/或作冶)審於山川而運動舉錯有檢(蠢迪檢/押  案)
(押一本/作柙)生物無害為之父母無所躪躒仁於取予備於
教道(教以為人/道以為已)要於言語(直言曰言/問難曰語)信於約束己諾不
專(反諾為己禮曰與其/有諾責也寧有己怨)喜怒不増(喜不過予/怒不過奪)其兵不武
樹以為俗其化出此龎子曰願聞其人情物理所以嗇
萬物與天地總與神明體正之道鶡冠子曰成鳩氏之
道未有離天曲日術者天曲者明而易循(或作/脩)也日術
者要而易行也(天曲若五家為伍五鄉為縣之類日術/若家里用提甸長用旬之類此法起於)
(周之末造而曰成鳩用之是今日適/越而昔至也然則此書寓言多矣)龎子曰願聞天曲
日術鶡冠子曰其制邑(或作/已)理都使矔習者五家為伍
伍為之長十伍為里里置有司四里為扁(扁當為甸/後皆放此)扁
為之長十扁為鄉鄉置師五鄉為縣縣有嗇夫治焉十
縣為郡有大夫守焉命曰官屬郡大夫退脩(或皆/作循)其屬
縣嗇夫退脩其鄉鄉師退脩其扁扁長退脩其里里有
司退脩其伍伍長退脩其家事相斥正居處相察出入
相司(司猶/伺也)父與父言義子與子言孝(與或/作為)長者言善少
者言敬旦夕相薰薌以此慈孝(或作/力)之務若有所移徙
去就家與家相受人與人相付亡人姦物無所穿竄此
其人情物理也伍人有勿(或作物一本無/伍人有勿四字)故不奉上令
有餘不足居處之狀(此言有餘不足居處之狀/無故輒違上令當告有司)而不輒
以告里有司謂之亂家其罪伍長以同(同謂同坐/五人之罪)里中
有不敬長慈少出等異衆不聽父兄之教有所受聞不
悉以告扁長謂之亂里其罪有司而貳其家(貳猶副也/若今從坐)
扁不以時循(或作/脩)行教誨受聞不悉以告鄉師謂之亂
扁其罪扁長而貳其家鄉不以時循行教誨(一二教/之曰誨)受
聞不悉以告縣嗇夫謂之亂鄉其罪鄉師而貳其家縣
嗇夫不以時循行教誨受聞不悉以告郡善者不顯命
曰蔽明見惡而隐命曰下比謂之亂縣其誅嗇夫無赦
(不言貳其家者罪之尚/貳其家則誅可知矣)郡大夫不以循行教誨受聞雖
實(或作/賔)有所遺脱不悉以告柱國謂之亂郡其誅郡大
夫無赦柱國不政使下情不上聞上情不下究謂之絿
(或作絯/或作繆)政(絿急/也)其誅柱國滅門殘疾令尹不宜(或作/宣)時
合(或作/令)地(合地/之德)害百姓者謂之亂天下其軫令尹以徇
(柱國楚之寵官令尹若相國矣楚懐王使柱國昭陽將/兵攻齊陳軫問楚國之法破軍殺將者何以貴之昭陽)
(曰其官為柱國封土執圭軫曰其有貴於此/乎曰令尹軫車裂也周官曰轘軫或作斬)此其所以
嗇物也天用四時地用五行天子執一以居(一作/守)中央
參於兩間調以五音正以六律紀以度數宰以刑德從
本至末第以甲乙天始於元地始於朔(元以氣言之朔/以方言之天運)
(始於𤣥元地/處始於𤣥朔)四時始於歴(王者敬授人/時實始於歴)故家里用㮛(㮛/零)
(日也公羊傳曰㮛月者僅逮此月晦日也文/案㮛一本作提今本公羊傳亦無提月之)扁長用旬
鄉師用節(驚蟄芒/種之類)縣嗇夫用月郡大夫用氣分所至(二/分)
(二至/之類)柱國用六律里五日報扁(用/㮛)扁十日報鄉(用/旬)鄉十
五日報縣(用/節)縣三十日報郡(用/月)郡四十五日報柱國(用/氣)
柱國六十日以聞天子(用/律)天子七十二日遣使(一本作/遣使於)
(郡之此用五行分王之數盖一/歳  運五行各王七十二日)勉有功罰不如(句/)此所
以與天地總下情六十日一上聞上惠七十二日一下
究此天曲日術也故不肖者不失其賤而賢者不失其
明上享(或作/序)其福禄而百事理行畔者不利(天下晏然/雖隂有欲)
(畔者無所/乗其隙也)故莫能撓其强是以能治滿而不溢(不増之/使溢)
綰大(或作/天)而不芒(不損之使芒芒/之為言小也)天子中(或作/甲)正使者
敢易言尊益區域(或無/域字)使利逜下蔽上(使者變言貸襄/借譽尊益區宇)
(則其弊至於/逜下蔽上)其刑斬笞無赦諸吏教苦德薄侵暴百姓
輒罷毋使汙官亂治不奉令犯法其罪加民(播惡/於衆)利而
不取利運而不取次(疑取次或/作敢次)故四方從之唯恐後至
是以運天(運天或/作運大)而維張(管子曰四維不/張國乃滅亡)地廣而德章
天下安樂設年予昌屬各以一時典最上賢不如令尹
令尹以聞壹再削職(一本作/則織)三則(或作/典)不赦治不踰官
使史李不誤公市為平生者不喜(非故/生之)死者不怨(非故/殺之)
人得所欲國無變故著賞有功德及三世父(或作/名)伏(或/作)
(狀/)其辜不得創諡(名之曰幽厲雖孝子慈/孫不能改也創或為制)事從一二終
古不勃彼計為善於鄉不如為善於里為善於里不如
為善於家是以為善者可得舉為惡者可得誅(或作/諭)莫
敢道一旦之善皆以終身為期素無失次故化立而世
無邪化立俗成少則同儕(或作/齊)長則同友遊敖同品祭
祀同福死生同愛禍災同憂居處同樂(安居/曰處)行作同和
弔賀同雜哭泣同哀驩欣足以相助􁀙諜(或作/謀)足以相
止(􁀙探遉也/諜間諜也)安平相馴軍旅相保夜戰則足以相信晝
戰則足以相配(或作/醜)入以禁暴出正無道是以其兵能
横行誅伐而莫之敢禦故其刑設而不用不争而權重
車甲不陳而天下無敵矣(一本作天下/無道適矣)失道則賤敢逆
貴不義則小敢侵大成鳩既見上世之嗣失道亡功倍
(或作/信)本滅德之則故為之不朽(或作株又/或作採)之國定位牢
(或作/罕)祭(或作然能不能保其邦家則位不/定矣不  保其宗廟則祭不牢矣)使鬼神亶曰
(或作/日)増規不圓益矩不方(此言法度至足無欠無餘規/不可増矩不可益非特使人)
(信之雖質諸鬼神而無疑也盖聖人/之法譬諸身乎増之則贅割之則虧)夫以効末傳之子
孫唯此可持(或無唯此/可持字)唯此可將(効猶示也讀如効犬/効羊之効言以示子)
(孫之末裔立而可持/行而可將唯此而已)將者養吉釋(或作/澤)者不祥墠以全
犧(純謂之犧/完謂之牷)正以齋明(齋或作天或作文明不莫謂之/齋不昧謂之明齊  者盖祭祀)
(之正也犧牷則以為副而已禮曰去廟為祧去祧為壇/去壇為墠今此獨言墠者於墠如此則由壇而上可知)
(也本案不莫/一  作不革)四時享之祀以家王(子孫祭祀不輟/所謂祀以家王)以為
神享禮靈之符蔵之宗廟以壐正諸(或作諸侯宗為之/信符蔵之  廟而)
(又以其壐正之以/明後世所當守也)故其後世之保教也全(句/)耳目不營
用心不分不見異物而遷捐(或作/指)私去毒(或作也去捐/己之私  人)
(之/毒)鉤(一本此字上有/每字鉤作均)於内哲(或作􁁉之智/足以及)固於所守(仁/足)
(以守/之)更始逾新(周而更始/文而愈新)上元為紀共承嘉惠相髙不
改亶昭穆(湯不先契文武不先不/窋魯躋僖公失是矣)具(或作/其)招士(疑/)先結
之後入弗解(先入者定矣故後/入之事弗能解也)此知極之至也(極如紀/極之極)
龎子曰願聞所以不改更始逾新之道鶡冠子曰成鳩
所謂得王鈇之傳者也龎子曰何謂王鈇鶡冠子曰王
鈇者(案一本無/此三字)非一世之器也以死遂生(以殺/止殺)從中制
外之教也(教或/為數)後世(或作/世後)成至孫一靈羽(靈或/作虚)理(或作/理虚)
(羽理或作/虛村理)符日循(或作/脩)功弗敢(或無/敢字)敗(智者雖工/弗敢敗也)奉業
究制執正守内拙弗敢廢(愚者雖拙/弗敢廢也)樓􁀙與旱(蘇本作/樓􁀙與)
(卑疑旱/或為早)以新續故四時執効應錮(或作/銅)不駿(疑/)后得入
廟惑(或作/或)爽(或作/􁀙)不嗣(或作/副)謂之焚(或作婪焚生火甚/多其和  矣列子)
(曰焦然肌色奸黯/昏然五情爽惑)祖命冐世(冐忝也世如/世德之世)禮嗣弗引奉
常弗内(弗引弗引於朝弗内弗内於廟奉常禮/官也典宗朝之儀有丞景帝更曰太常)靈不食
祀(其鬼不/得食祀)家王不舉祭天將降咎皇神不享(家王越而/祭之則將)
(獲罪於天皇神雖郊/不享皇神昊天上帝)此所以不改更始逾新之道也故
主無異意(人君爽惑不嗣其罪如上所云則/繼其後者據舊鑒新豈敢輒異哉)民心不徙
與天合則萬年一范(范如荀子/范形之范)則近者親其善逺者慕
其德而無已是以其教不厭其用不弊故能疇合四海
以為一家而夷貉萬國皆以時朝服致績(或作/續)而莫敢
効增(或作/増)免(此言夷貉萬國皆以朝服致貢而不敢輒/增亦不敢免法言曰被我純績帶我金犀)
(此之/謂也)聞者傳譯來歸其義(又其/逺者)莫能易其俗移其教(孟/子)
(所謂用夏變夷未/聞變於夷者也)故其威立而不犯流逺而不廢此素
皇内帝(或作/耑)之法(帝者天號王者人稱皇者天人之總/美大之名謂之素皇内帝則又其至)
(者也盖至人神矣由是而在下則𤣥聖外王/之道也由是而在上則素皇内帝之法也)成鳩之所
枋以超等(枋柄/也)世世不可奪者也功日益月長故能與
天地存久此所以與神明體(或作/禮)正之術也不待士史
(或作/女)蒼頡作書故後世莫能云其咎(士李官也太古無/法而治不立十史)
(不造書契而至德𤣥同使由之者不能知知之者不能/名尚何議其咎也哉傳曰蒼頡作書鬼神夜哭天雨粟)
(方是之時/至德衰矣)未聞不與道德究(究下或/有謂字)而能以為善者也
龎子曰如是古今之道同邪鶡冠子曰古者亦我而使
之久衆者亦我而使之衆耳何比異哉彼類善則萬世
不忘(類猶/聚也)道惡則禍及其身尚(或作/有)奚怪焉龎子曰以
今之事觀古之道舟車相通衣服同采言語相知畫地
守之不能相犯殊君異長不能相使逆言過耳兵甲相
李(或作履李李如李/官之李  者治也)百父母子且(或作其作案/一本且  旦)未易領
(或作頃不言父母暨/子至百  易領矣)方若所言未有離中國之正也(離/附)
(也言以上所云方若疇合四海以/為一家之言似違中國之正逺矣)丘第之業(第里/第也)域(或/作)
(或/)不出著(著土/著也)居不連垝(毁牆/曰垝)而曰成鳩氏周闔四海
為一家夷貉(夷貉或/作第却)萬國莫不來朝其果情(一本情下/有可字一)
(本情/作成)乎(此言邱里之間其業之異如/此又况四海夷貉之逺乎)鶡冠子曰虎(或作/唐)
狼殺(或作/救)人(或作/下)烏蒼從上(烏烏鳥也/蒼蒼蠅也)螾蛾(一作/􁀙蟻)從下
聚之六者異類然同時俱至者何也所欲同也由是觀
之有人之名則同人之情耳何故不可乎(此言四海之/情同以為一)
(家無不/可者)天度數之而行在一不少在萬不衆同如林木
積如倉粟斗石以陳升委無失也(委亦米之數也傳曰/少曰委多曰積其數)
(未詳聞也禮/云出入三積)列(或作/削)地分民亦尚一也耳(或無/耳字)百父(或/作)
(交/)母子何能增減殊君異長又何出入若能正一萬國
同極德至(至下或/有制字)四海又奚足闔也龎子曰果必信然
隂陽消散三百六十日各反(或作/及)其故天地跼跼(或作/􁀙)
奚足以疑(跼跼挾貎孟子所謂天之髙也星辰之逺/也茍求其故千歳之日至可坐而致也)聖
人髙大内揣深淺逺近之理(或作/異)使鬼神一失(一失失/其奥也)
(此言聖人燭/理有以窺之)不復息矣(運而/不停)與(或作/為)天地相蔽(蔽天地/而不恥)
至今尚在以鉦面達行(疑/)宜乎哉成鳩之萬八千歳也
(夫道者天地之母縮而修身伸以治國皆可以長久此/廣成子之所以千二百年而成鳩氏之所以萬八千歳)
(也故曰廣成子之謂天矣又曰成/鳩氏天故莫能増其髙尊其靈)得此道者何辯誰氏
所用之國而天下利耳(用之則是/安辯誰何)
　　泰鴻第十
泰一者(泰一天皇/大帝也)執大同之制(制或作利執泰一無所/不同故曰  大同之制)
(楚人忘弓未能忘楚孔/子曰惜哉其未大也)調泰鴻之氣(泰一含元氣者故/曰調泰鴻之氣鴻)
(䝉元氣也泰鴻/元氣之始也)正神明之位者也(南華所謂天尊/地卑神明之位)故九
皇受傅(受教/於傅)以索其然之所生傅謂之得天之解(或作/天然)
(之解求不與法/縛不  法脱)傅謂之得天地之所始(生天/生地)傅謂之道
得道之常(不妄/曰常)傅謂之聖人聖人之道與神明相得故
曰道德(德者得/此者也)郄始窮初(郄者開也有初然後有始列/子曰太易者未見氣也太初)
(者氣之始也太始者形之始也太素者質之始也太一/至矣其地盖處太易太素之間故曰郄始窮初  案一)
(本注末多/一之字誤)得齊之所出(帝出乎震齊乎巽而太一者郄/始窮初得齊之所出故能北辨)
(面南與萬物相見又案一本北作/比又注末相見下  一字疑衍文)九皇殊制而政莫不
効焉故曰泰一(泰一者無適而非一也故九皇殊制而/不能二也  案一本也下有焉字誤)
泰皇問泰一曰天地人事三者孰急(泰皇盖九/皇之長也)泰一曰
愛精養神内端者所以希天(内直者與/天為徒)天也者神明之
所根也醇化四時陶埏無形(埏和/土也)刻鏤未萌(木曰刻金/曰鏤凡此)
(亦皆自然也夫/豈物刻而雕之)離文(或作/父)將(或作/特)然者也(離華離也天/道造始而地)
(事終之故/其言如此)地者承天之演備載以寧者也吾將告汝神
明之極天地人事三者復一也立置臣義(此將從體起/用和同天人)
(之際使之無間故/先建立君臣之義)所謂四則(四則即上所云傅謂之得/天之解傅謂之得天地之)
(所始傅謂之得道/之常傅謂之聖人)散以八風(東方曰明庶風西方曰閶/闔風西南曰凉風東北曰)
(融風之類散謂散/上四則他皆放此)揆以六合(揆言總之六/合之内也)事以四時寫
以八極(寫言放之八/極之外也)照以三光牧(或作/收)以刑德調以五
音正以六律分以度數表以五色改以二氣(亭之以温/凉毒之以)
(寒/暑)致以南北(南北/謂日)齊以晦望(晦望/謂月)受以明厯(厯謂日月/星辰盖四)
(則至矣而其道無乎不在在此為此在彼為彼故八風/得以散六合得以揆四時得以事八極得以寫三光得)
(以照五音得以調六律得以正刑德得以牧度數得以/分五色得以表二氣得以改南北得以致晦望得以齊)
(明厯得以受然則道之所在於彼乎於此乎其/亦無所不在乎故曰天地人事三者復一也)日信出
信入南北有極度之稽也(此申致以南北之義冬至日/在牽牛夏至日在東井其長)
(短有/度)月信死信生進退有常數之稽也(此申齊以晦望/之義三五而盈)
(三五而闕其/損益有數)列星不亂其行代而(或作/以)不干位之稽也
(此申受以明歴之義五/位二十八舍各有常次)天明三以定一(義見/下文)則萬物莫
不至矣(或作/以)三時生長一時煞刑四時而定天地盡矣
(此言方其生長則三不後於一方其投刑則/一不後於三以明三極之道莫知其孰急也)夫物之始
也傾傾(或作鴻鴻貎傾/傾未正之)至其有也録録(未能拔於常流/之中故曰録録)
至其成形端端王王(端端傾傾之反/王王録録之反)勿(或作/物)損勿益幼
少隨足(各隨其性而/足無於事老)以從師俗(仰以從於師/俯以從於俗)毋易天生
毋散天樸自若則清動之則濁(人心譬如槃水莫動則/平不撓則清㣲風過之)
(則不可以得/水形之正矣)神聖踐承翼之位(承翼之位盖天位也前/後曰承左右曰翼也)
以與神皇合德(五精之帝謂之神后/則神皇盖昊天也)按圖正端以至無
(或作/天)極兩治(或作/祭)四致(兩治上下察也四/致普徧四方也)閒以止(或作/上)
息(隨縁越感無所不周如上所謂可謂至矣然而/動息則静語息則嘿豈常離此寂然之地哉)歸時
離氣以成萬業(離附也取譬言之借如五精之指其道/各徧五方而太昊司春少昊司秋者所)
(以歸時離氣/以成萬業也)一來一徃視衡低仰(彼來此徃而低仰視/車之衡所以同乎人)
(也禮曰國君綏視大夫衡視又曰執天子之器則上衡/國君則平衡大夫綏之或曰衡如權衡之衡衡之低仰)
(應物而已何/所容其心哉)五官六府分之有道無鉤無繩渾沌不分
(曲者不以鉤直者不以繩而渾沌全矣故曰擢六律塞/師曠之耳散五采膠離朱之目毁絶鉤繩儷工倕之指)
(而天下人始/舍其樸矣)大象不成事無經法精神相薄乃傷百族
(此明渾沌之不可判也盖偽生真死而渾沌判矣則精/神相戰百族為之不寧南華曰上倍日月之明下爍山)
(川之神盖/謂是乎)偷氣相(或為/祖)時後功可立(盗隂陽之和以載/其形而還以相時)
先定其利待物自至(不/迎)素次以法物至輒合法者天地
之正器也用法不正𤣥德不成(所謂亂天之經逆/物之情𤣥天弗成)上聖
者與天地接(句/)結六(或作/交)連而不解者也(六連六合也/老子曰善結)
(者無䋲約/而不可解)是故有道南面執政以衛神明左右前後静
侍(或無/侍字)中央(此言君無為也而臣亦無/為也  案一本無也字)開源流洋(洋若/今海)
(之有/洋也)精㣲徃來傾傾繩繩(或作鴻鴻䋲䋲鴻傾傾側貎/繩繩正貎  案  鴻一本作)
(鴻鶁/誤)内持以維外紐以綱(或作/經)行以理埶(或作/執)紀以終
始同一殊職(聨之使同/統之使一)立為明官五范(五范五音也/義見下文)四
時各以類相從昧(或作/味)𤣥生色(春夏之華/發於𤣥冬)音聲相衡(衡/平)
(也/)東方者萬物立止焉(或作東方生物圖揭/立止焉  止猶植也)故調以徴
南方者萬物華羽焉故調以羽西方者萬物成章焉故
調以商北方者萬物録臧焉故調以角(徵屬南方而今/此言於東方者)
(盖言以調東方而已非謂/分配東方也下皆放此)中央者太一之位(北極天地/之中而其)
(一明者太/一之座)百神仰制焉故調以宫道以為先(夫道至矣/而更推以)
(為先記曰夫禮必本於太一/分而為天地轉而為隂陽)舉載神明華天上揚(或作/華物)
(天上若疑此樂章之/名盖  皇華折揚也)本出黄鍾所始為東方萬物唯隆
以木華物天下盡木也使居東方主春以火照物天下
盡火也使居南方主夏以金割物天下盡金也使居西
方主秋以水沉物天下盡水也使居北方主冬上為大
都天下盡土也使居中央守地天下盡人也以天子為
正(此言太一司天而分任/五方又以天子治之)調其氣(調其五行之氣/木藴金清之類)和其
味(和其五行之味/水鹹火苦之類)聽其聲(火蕉金/殺之類)正其形(木圓土/方之類)迭徃
觀今(或作/令)故業可循(或作/修)也(天下一致來不異古徃不/異今卻而觀之則其業可)
(循近迭篇曰師未發軔而兵可迭也盖/前卻曰迭  案兵可迭也一本無也字)首尾易面(或作/白)
(春夏先秋冬後其方/各有向焉何可易也)地理離經(天之首尾易向則/地理亦失其經)奪愛
令亂(奪其所欲而亂盖天序易於上地/理離於下則人其有不亂者乎)上滅天文理不
可知(天文滅矣地理安可知/也故曰文理相明者也)神明失(或作夫作案失/一本又  矣)從
(或作/徒)文(或作/父)理者相明者也色味者相度者也藻華者
相成者也(對質曰藻對實曰華藻文也/藻如草之藻華如木之華)衆者我而衆之
故可以一范請也(請如請益之請盖衆者自我而千萬/則其一之亦在我矣請以一范無不)
(可/者)順愛之政殊類相(或作/未)通(列子曰虎之與人異/類而媚養己者順也)逆愛
之政同類相亡(傳曰焉知父/子不為豺狼)故聖人立天為父建地為
母范(或作/危)者非務使云必同知一期(或作/明)以使一人也
氾錯之天地之間而人人被其和(或作人被其和期此/言聖人盖知一  以)
(使一人而惟是心馬汜錯之天地之間而人人被其和/也非務使之必同故曰一人之情千萬人之情是也)
和也者無形而有味者也(和者道也盖道/無形而有味)同和者仁也
(與道/同和)相容(或作/密)者義也(與道相宻者義也盖不道則/義不能容不義則道不能容)仁
義者所樂同(或作/自)名(或作/召)也能同(或作/因)所樂無形内政
(此言能同仁義之樂則政法雖有而真空内之盖所謂/真空者無不礙有故也  案真空之真一本作貞字)
故聖知神方調於無形而物莫不從天受藻華以為神
明之根者也(天受道之英華以生神明列子曰/清輕者上為天重濁者下為地)地受時
(或作/得)以為萬物原者也(地者受天之/時以産萬物)神聖詳(或作/祥)理(或/無)
(詳理二字作庠/惡  深契於理)惡離制命之柄(制命之柄或無離字於/老子所謂魚不可脫)
(淵利器不/可以示人)斂散華精以慰地責(或作/貴)天者也(此言神聖/契理而有)
(以制命則虀粉萬物而不為戾雖以慰地責天可也昔/者老子上毁五帝通及三皇而西域之學有喝佛罵祖)
(者豈近/是乎)調味章色正聲以定天地人事三者畢此矣(其/道)
(如上所謂則天地人/事豈有出於此乎)
　　泰録第十一
入論泰鴻之内出觀神明之外定制泰一之衷(衷之言/中也無)
(所出入/為定)以為物稽(入而論泰鴻之内出而觀神明之/外定而制泰一之衷使物取稽焉)天
有九鴻(拾遺記曰望三壺如聚米視八鴻若縈帶説者/以為八鴻八方之名鴻鴻大也然則九鴻盖九)
(方/歟)地有九州(此即鄒子所謂九/州盖非禹别者也)泰一之道九皇之傅請
成於泰始之末(泰一之道至矣故上篇云九皇受傅以/索其然之所生而今此又言其傅嘗請)
(成於泰始盖非泰始莫足以知/焉其曰末者言順下風而請也)見不(或無/不字)詳事於名理
之外(此言纔見其事之略而已/更當要其㑹歸故下文云)范無形嘗無味以要名
理之所㑹范者味之正也(范者形也正如覆怨其正/之正盖形受養於味者也)味
者氣之父母也(氣不足補之以精/精不足補之以味)精(或作/清)㣲者天地之
始(或作/所治)也(言形言味而又言此者盖將要/名理之所㑹又當致此三者也)不(或無/不字)見形
臠而天下歸美焉(臠肉/也)名尸神明者大道是(或作/正)也夫
錯行合意扶義本仁(或作/收)積順之所成先聖之所生也
行其道者有其名為其事者有其功(此言仁義之治故/行其道者有其名)
(為其事者有其功若夫聖人無名神人無功乗於道徳/而遊乎萬物之上財豈局於仁義之域哉故下文云)
故天地成於元(或作/無)氣萬物乗於天地(元氣太虚也太/虚含天地天地)
(含萬物故/其言如此)神聖乗(或作/秉)於道德(南華所謂無貲無/譽一龍一蛇者也)以究
其理(或云萬物乗於聖秉於道德以/救其聖神以究天地萬物之理)若上聖皇天者先
聖之所倚威立有命也(堯舜三代誥命未嘗不稱天者/盖以倚威立命而已若夫致治)
(之自則豈可以取賴於天哉是在我者也/此紂之矯誣上帝而無益於亂故下文云)故致治之自
在己者也招髙者髙招庳者庳(此言治之汙隆顧我所/以招之如何未有囿於)
(管晏之卑而可以/招堯舜之髙者也)故成形而不變者度也未離已而在
彼者狎漚也(如狎漚者心動於内則漚鳥舞/而不下此未離已而在彼者也)陳體立節
萬世不易天地之位也分物紀(或作/他)名文聖明别神聖
之齊也(齊如齊/量之齊)法天居地去方錯圓(或作督而方以智/則滯圓  神則通)
神聖之鑒也象說名物(擬之者象也/議之者說也)成功遂事隐彰不
相離(神聖之教不即不離而至妙之所㑹者更/麤至髙之所適者反下隐顯豈相離哉)神聖之
教也(天一位地一位聖人參於兩間以齊齊之而以彼/鑒此以此教彼則天下之理得矣然後萬物各遂)
(其生故/下文云)故流分而神生(流分謂水也天一生水其於/物為精精聚而後神從之)動
登而明生(動登謂火也地二生火其於/物為神神㑹而後識從之)明見而形成形
成而功存故文者所以分物也理者所以紀(或作/地)名也
天地者同事而異域者也(天域於上/地域於下)無規圓者天之文
也無矩方者地之理也天循文以動地循理以作者也
二端(或作/聖端)者神之法也(神明之法/如是而已)神聖之人后(或作/命)先
天地而尊者也後天地生然知天地之始先天地亡然
知天地之終道包之故能知度之(其道圍乎天地之外/故知能知之義能度)
(之/)尊重焉故能改動(或無/動字)之(拔隂陽/移寒暑)敏(或作數亦或作/  案此注原缺)
(一/字)明焉故能制斷之精神者物之貴大者也(精神之外/皆其緒餘)
(土苴/者也)内聖者(或作/聖内)精神之原也(外王者皆其緒餘土苴/則内聖者精神之原也)
莫貴焉故靡不仰制焉制者所以衛精擢神致氣也(精/欲)
(嗇神欲養氣欲專故其/辭如此擢者秀拔之辭)幽則不洩簡(或作/聞)則不煩不煩
則精明達(明太用則昬/精太用則竭)故能役賢能使神明(無為也故/能用天下)
(而有/餘)百化隨而變終始從而豫(豫暇/豫也)神明者積精微全
粹之所成也聖道神方(或作/万)要之極也(要其㑹歸至/於此而極矣)帝
制神化治之期也(至矣盡矣不/可以有加矣)故師(或無/師字)為君而學為
臣(教者為君/學者為臣)上賢為天子次賢為三公髙為諸侯(髙者/以為)
(諸/侯)易姓而王不以祖(或作/禮)籍為君者欲同一善之安也
(堯授舜舜授/禹用此道也)彼天地動作於胸中然後事成於外萬物
出入焉然後(或作/然同)生物無害(聖人心外無法而氣合於/神神合於無天地之大萬)
(物之多動作出入反在於胸中/則事豈有不成物豈有不利哉)闓闔四時引移隂陽怨
沒澂物(疑/)天下以為自然(百姓謂我/自然是也)此神聖之所以絶
衆也(子貢曰仲尼天也/不可階而升也)聖原神文有驗而不可見者也
(有情有性/無為無形)故過人可見絶人未逺也(南華曰南行者至/於郢北靣而不見)
(冥山是何也/則去之逺矣)神明所以類合者也故神明錮結其紘(紘/者)
(取譬於冠而錮結云者/以明無危墮之患也)類類生成用一不窮(或作用不/窮一  所)
(謂仲尼神明也小以成小大以成/大至於山川鳥獸草木裕如也)影則隨形響則(或作/明)
應聲故形聲者天地之師也(隨而應之/故曰師也)四時之功隂陽
不能獨為也聖王者不失本末故神明終始焉(輔相導/隂陽終)
(始四時/之功)卒令八風三光之變經(或作/纒)氣不常之故孰不
詔請(或作/緒)都(或作/邵)理焉(都之為言總也讀如都鄙之都/此言人保聖人故隂陽失和詔)
(而請之使總理焉雖然大亂之本實始於此/此庚桑楚所以不釋於老耼之言故下文云)故神靈威
明上變光(老耼所謂上/悖日月之明)疾徐緩急中動氣(老耼所謂中/墮四時之施)
煞傷毁禍下在地(或作徵下在地之老耼/所謂下爍山川  精)故天地隂陽
之受命取象於神明之効既已見矣(其効如上所謂亦/已見矣雖然豈遂)
(可以無聖人之/治哉故下文云)天者氣之所總出也(所謂虹霓也霜露/也風雨也積氣之)
(成乎天/者也)地者理之必然(或作理/然之必)也(無可無不可者天道/也地道則取必焉)
故聖人者出之於天(其道常/出於天)收之於地(不肯出/於地也)在天地
若隂陽(或無/陽字)者杜燥濕以法義與時遷焉(或無焉字法/若隂者以)
(義杜燥若陽者以法義杜濕度萬云/神濕則天不生水形燥則地不生火)二者聖人(或無/人字)存
則治亡則亂者天失其文地失其理也以是(或作/文)知先
靈(先靈先/王之靈)王百神者上德執大道凡此者物之長也及
(或作/乃)至乎祖籍之世代繼之君身雖不賢然南面稱寡
猶不果亡者其能受教乎有道之士者也不然而能守
宗廟存國家者未之有也
　
　
　
　
　
　
　
　
　
　
　
　
　
　
　鶡冠子卷中
欽定四庫全書
　鶡冠子卷下
　　　　　　　　　　　　　宋　陸佃　解
　　世兵第十二
道有度數故神明可交(或作/効)也(易曰始作八卦/以通神明之德)物有相
勝故水火可用也東西南北故形名可信也(有方矣然/後形名著)
(焉/)五帝在前三王在後上德已衰矣兵知俱起黄帝百
戰(百戰之數未盡聞也盖與炎帝戰於阪泉之野/三與蚩尤戰於涿鹿之野七十二此其大畧也)蚩尤
七十二(或云無/二字)堯伐有唐(傳云堯佐帝摯受封於唐二/十而登帝位今此云堯伐有)
(唐未詳聞也/伐或作代)禹服(或作/伐)有苗天不變其常地不易其則
隂陽不亂其氣生死不俛其位三光不改其用神明不
徙其法(善用兵者其道如此非/案用兵一本作用法)得失不兩張成敗不兩
立所謂賢不肖者古今一也君子不惰真(案一本/作貞)人不
怠(怠然後懈懈然後惰故君子言惰真/人言怠禮云三日不怠三月不懈)無見久貧賤則
據簡之伊尹酒保(保傭/保也)太公屠牛(傳曰太公少貧賣漿/值天凉屠牛賣肉值)
(天熱而/肉敗)管子作革(或作/草)百里奚官奴(百里奚虞人也虞/亡晉主辱之以媵)
(穆姬而飯牛於秦豈/此所謂官奴者乎)海内荒亂立為世師莫不天地善
謀日月不息迺成四時精習象神(南華曰鐻成見者驚/猶鬼神豈謂是乎)
孰謂能之(言非不學/而能也)素成其用先知其故(所謂始乎故/長乎性成乎)
(命/)湯能以七十里放桀武王以百里伐紂知一不煩(知/一)
(則/簡)千方萬曲所雜齊同(㑹之有元故/不能異也)勝道不一(制勝之/道夫豈)
(一端/而已)知者計全(戰必勝/攻必取)明將不倍時而棄利勇士不怯
法而滅名欲踰至德之美者其慮不與俗同(徇俗則病/傭欲踰至)
(德之美/難矣)欲驗九天之髙者行不徑(或作/經)請(安可以問塗/而至也九天)
(具見鴻烈直經盖若南方曰朱天/北方曰𤣥天中央曰鈞天之類)是以忠臣不先其身
而後其君寒心孤立懸命將軍野戰則國弊民罷城守
則食人灼骸(或作火體而易子/而食析骸  炊)計失其國削主困為天
下笑持國計者可以無詳乎固有過計有嘗(或作/賞)試(嘗/試)
(失之疏遇計失之細事貴/取中而已明此所當審也)是以曹沬為魯將與齊三戰
而亡地千里使曹子計不顧後刎頸而死則不免為敗
軍擒將曹子以為敗軍擒將非勇也國削民滅非智也
身死君危非忠也夫死人之事者(案一本/無者字)不能續人之
夀故退與魯君計桓公合諸侯曹子以一劔之任刦桓
公墠位之上顔色不變辭氣不悖三戰之所亡一旦而
反天下震動四鄰驚駭名傳後世扶杖於小愧者大功
不成故曹子去忿悁之心立終身之功棄細忿之愧立
累世之名故曹子為知時魯君為知人劇辛為燕將與
趙戰軍敗劇辛自剄燕以失五城自賊以為禍門身死
以危其君名實俱滅是謂失此不還人之計也(言其計/畫無後)
(之爾疑案注無/字下  有脱誤)非過材之䓶也(此言賢者誠重其死雖/然曹沬之事適遭管仲)
(不欲愈一小快而以齊信於諸候故能成其名也若夫/李陵之降欲以報漢而卒族妻母隴西之士用為恥焉)
(則沬之刦致豈可以為常哉矧又霸者之事也至於正/徳之人誠信素明則將無與魯地而誅沬矣何足貴乎)
夫得道者務無大失凡人者務有小善小善積則(案一/本無)
(則/字)多惡欲多惡則不積德不積則多難(或云多惡則多/難無則不下五)
(字/)多難則濁濁則無知多欲則不博不博則多憂多憂
則濁濁則無知欲惡者知之所昏也夫强不能者僇之
其言辱(案一本此六字誤作注又/一本無之其言辱四字)是劇辛能絶而燕王
不知人也昔善戰者舉兵相從陳以五行戰以五音指
天之極與神同方類類生成用一不窮明者為法微道
是行齊過進退(齊不/過也)參之天地出實觸虚(吳奔東南亞/夫使備西北)
(盖知/此矣)禽將破軍發如鏃(或作/鍭)矢動如雷霆暴疾𢷬虚殷
若壊牆(殷壊/聲也)執急節短(孫子兵法曰其/執險其節短)用不縵縵避我
所死就吾所生趨吾所時援(或作/授)吾所勝故士不折北
兵不困窮得此道者驅用市人乗流以逝(或作/遊)與道翺
翔翺翔授取錮據(或作/豫)堅守呼吸鎮(一作推/或作損)移(鎮不/移也)與
時更為一先一後音律相奏(或作/奉)一右一左道無不可
受數於天定位於地成名於人彼時之至安可復還(或/作)
(復還至回復反/復也還  還也)安可控搏(控引也搏持也復還言/不可禦控搏言不可止)天地
不倚錯以待能度數相使隂陽相攻死生相攝氣威相
滅虚實相因得失浮(或作得/失相浮)縣(浮縣言/無定也)兵以勢勝(兵法/曰如)
(轉圓石於千仞/之山者勢也)時不常使蚤晩絀贏反相殖生變化無
窮何可勝言水激則旱矢激則逺精神回薄振蕩相轉
遲速有命(有命一作言/息又作止息)必中三五合散消息孰識其時
至人遺物(遺物或/作不遺)獨(或作/動)與道俱縱驅委命與時徃來
盛衰死生孰識其期儼然至湛孰知其尤禍乎福之所
倚福乎禍之所伏禍與福如糾纆(此言禍福相為表裏/埶如索綯纆索也三)
(合曰糾作案/埶一本  執)渾沌錯紛其狀若一交解形狀孰知其則
芴芒無貎(貎或/為根)唯聖人而後決其意(或作能/決其意)斡流遷徙
固無休息(小休/曰息)終則有始孰知其極一目之羅不可以
得雀(太疏/故也)籠中之鳥空窺不出(太密/故也)衆人唯唯安定禍
福憂喜聚門吉凶同域(慶者在堂/弔者在門)失反為得成反為敗
吳大兵强夫差以困越棲㑹稽勾踐霸世達人大觀乃
見其可(可或/作苛)橢枋一術奚足以游(橢讀如隋銎之隋枋/讀如方銎之方夫天)
(下之事百出要以百變應之而今隋/方一術則豈足遊於變通之㑹哉)徃古來今事孰無
郵(郵置郵也行者過之而/已故事之過者為郵)舜有不孝堯有不慈文王桎
梏管仲拘囚坱軋□垠(□垠或/作葬云)孰􁀙得之(此言大鈞播/物坱軋無垠)
(皆在爐􁀙之/内孰􁀙得之)至得無私泛泛乎若不繫之舟(任之/而已)能者
以濟不能者以覆天不可與謀地不可與慮聖人捐物
從理與舍衆人域域(域域淺/狹之貎)廹於嗜欲小知立趨好惡
自懼夸者死權自貴矜容(一本自矜容下云徇名終身/謀奈無列士以下兩句詩曰)
(垂帶悸/兮是也)列士徇名貪夫徇財(以身逐/物曰徇)至博不給(給或作/結  統)
(之無要則雖博乃更不/給何則至道常約故也)知時何羞(不愧/不怍)不肖繋(繋或/作敷)俗
賢争於時(知也者争之器也/名也者相軋也)細故□蒯(蒯猶芥也□芥/刺鯁也一本□)
(作衣蒯/作葪)奚足以疑事成欲得又奚足夸(此言如意與/不無足欣戚)千
言萬説卒賞謂何(此言理盡於上而彼之繁/言雖累千萬猶當賞此)勾踐不官
(勾踐嘗/臣於吳)二國不定文王不幽(幽於/羑理)武王不正(或作武王/不執正)
管仲不羞辱名不與大賢功不得與三王鉦面備矣(案/一)
(本得與/二字缺)
　　備知第十三
天髙而可知地大而可宰萬物安之人情安取伯夷叔
齊能無盗而不能使人不意已(横逆豈/可必哉)申徒狄(殷之末/世枯槁)
(者/也)以為世溷濁不可居故負石自投於河不知水中之
亂有逾甚者德之盛山無徑迹澤無橋梁不相徃來舟
車不通何者其民猶赤子也(老子曰含德之厚比於赤/子男曰赤子女曰嬰兒)
有知者不以相欺役也有力者不以相臣主也是以鳥
鵲之巢可俯而窺也麋鹿羣居可從而係也(鳥鵲性猜/瞿麋鹿性)
(驚決故比/主言之)至世之衰父子相圖兄弟相疑(夫父子天性/也兄弟天倫)
(也恩信素足非自外至故蹍市人之足則辭以脫悞兄/則以嫗大親而已矣今德下衰而至於父子相猶兄弟)
(相瘉者豈其性固異於/古也哉盖治之之過也)何者其化薄而出於相以有為
也(此言不能相與於無相與相為於無相為故其弊至/此郭象曰夫體天地冥變化者雖手足異任五蔵殊)
(管未嘗相與而百節同和斯相與於無相與也未嘗相/為而表裏俱濟斯相為於無相為也若乃役其心志以)
(恤手足運其股肱以營五蔵則相/營愈篤而内外愈困矣盖知此也)故為者敗之治者亂
之敗則傰(傰黨/也)亂則阿阿則理廢傰則義不立堯傳舜
以天下故好義者以為堯智其好利者以為堯愚湯武
放弑利其子好義者以為無道(此言何謂也若予所學/則唯好義者以為有道)
而好利之人以為賢為(或無/為字)彼世不傳賢故有放君君
好傰阿故有弑主夫放弑之所加亡國之所在吾未見
便樂(或作見/其便樂)而安處之者也夫處危以妄安循哀以損
樂是故國有無服之喪無軍之兵可以先見也是故箕
子逃(逃逃禍也非謂逃而去之孔/子曰微子去之箕子為之奴)而搏仇牧(宋世家曰/南宫萬殺)
(涽公于䝉澤大夫仇牧聞之以兵造/公門萬搏牧牧齒著門死即其事也)商容拘而蹇叔哭
(蹇叔秦臣也穆公/襲鄭蹇叔哭之)昔之登髙者下人代之㥄(或作殪/㥄怖也)手
足為之汗出(怖故為/之汗濡)而上人(或無/人字)乃始搏折枝而趨操
木(言傍觀者為之驚懼而登髙之人雖/危莫知焉乃始搏而折枝趨而操木)止之者僇(止之/使勿)
(爾者覆受僇焉凡此以况處/危忘安而諌者䝉辱之義)是故天下寒心而人主孤
立今世之處側者皆亂臣也其智足以使主不達其言
足以滑政其朋黨足以相甯於利害昔湯用伊尹周用
太公秦用百里(百里/奚也)楚用申麃(申包/胥也)齊用管子此數大
夫之所以髙世者皆亡國之忠臣所以死也(此言古之/人其才一)
(也或以髙世亦或以死者所遇之/君異也  案一本髙世下有由字)由是觀之非其智能
難與也乃其時命者不可及也(此言伊吕申管之才人/非莫及也而箕仇之徒)
(卒以殺辱者無/其時命故也)唯無如是(無其/時命)時有所至而求(或作袁/又或作)
(表有有君無臣故雖/時  所至而上求焉)時有所至而辭(有臣無君故雖時/有所至而下辭焉)
命有所至而闔(或作閤也/闔猶辭)命有所至而闢(或作闕也/闢猶求)賢
不必得時也不肖不必失命也是故賢者守時而不肖
者守命(守命猶/委命也)今世非無舜之行也不知堯之故也非
無湯武之事也不知伊尹太公之故也費仲惡來得辛
紂之利而不知武王之伐之也比干子胥好忠諫而不
知其主之煞之也費仲惡來者可謂知心矣而不知事
比干子胥者可謂知事矣而不知心聖人者必兩備而
後能究一世
　　兵政第十四
龎子問鶡冠子曰用兵之法天之地之人之賞以勸戰
罰以必衆(或作/恐衆)五者已圖然九夷用之而勝不必者其
故何也(得其戰矣未得其所以戰也故九夷用之而不/必勝語曰以書御者不盡馬之情此之謂也故)
(曰夫子馳亦馳夫子趨亦趨夫子奔/逸絶塵而回瞠若乎其後其近是乎)鶡冠子曰物有生
(生猶/化也)故金木水火未用而相制(此言前期/而勝也)子獨不見夫
閉關乎立而倚之則婦人揭之(或作易/揭之上)仆而措之則不
擇性而能舉其中(句/)若操其端則雖選士不能絶地闗
尚一身而輕重異之者勢使之然也夫以闗言之則物
有而勢在矣九夷用之而勝不必者其不達物生者也
(此言不達事變物化故輒敗北素/問曰物生之謂化物極之謂變)若達物生者五尚一
也耳龎子曰以五為一奈何鶡冠子曰天不能以早為
晩地不能以髙為下人不能以男為女賞不能勸不勝
任(金帛在前不/能使尫者負)罰不能必不(或無/不字)可(斧鉞在後不/能使啞者鳴)龎子
曰取功奈何鶡冠子曰天不能使人人不能使天因(或/作)
(固/)物之然而窮達存焉之二也在權在勢在權故生財
有過富在勢故用兵有過勝財之生也力之於地順之
於天兵之勝也順之於道合之於人其弗知者以逆為
順以患為利以逆為順故其財貧以患為利故其兵禽
昔之知時者與道證(或作/登)弗知者危神明道之所亡(或/作)
(斥/)神明之敗何物可以留其創(留猶止也使/創不伸曰留)故曰道乎
道乎(或作道/道乎)與神明相保乎龎子曰何如而相保鶡冠
子曰賢生聖(賢上/生聖)聖生道道生法法生神(一隂一陽之/謂道制而用)
(之謂之法利用出入/民咸用之謂之神)神生明(神下/生明)神明者正之末也(偏/生)
(闇公生明誠信生/神故曰正之末也)末(或無/末字)受之本是故相保
　　學問第十五
龎子問鶡冠子曰聖人學問服師也(服事/也)亦有終始乎
抑其拾(或作拾下同當案或/作拾拾字疑  作捨)誦記辭闔棺而止乎鶡冠
子曰始於初問終於九道若不聞九道之解拾誦記辭
闔棺而止以何定乎(此言非獨白紛如也雖至闔棺而/止尚不足以定之也故所貴乎問)
(學者豈誦説之云乎在/於得書之體得言之解)龎子曰何謂九道鶡冠子曰一
曰道德二曰隂陽三曰法令四曰天官五曰神徵六曰
伎藝七曰人情八曰械器九曰處兵龎子曰願聞九道
之事鶡冠子曰道德者操行所以為素也(素如獻素之/素道德操行)
(之本故/曰素也)隂陽者分數所以觀氣變也(周官保章氏云以/星土以雲物以十)
(有二歳以十有二/風占天地之災祥)法令者主道治亂國之命也天官者
表儀祥兆下之應也(此言學問之序道德已明而隂陽/次之隂陽已明而法令次之三者)
(備矣然後可以言治矣天官冢宰是也百官取揆故曰/表儀造始而已故曰祥兆此以静唱彼以動和故曰下)
(之應/也)神徵者風采光景所以序怪也(祭義所謂其氣發/揚于上為昭明焄)
(蒿悽愴此百物之/精也神之著也)伎藝者如勝同任(或為/住)所以出無獨
異也(周官六德則異之以智仁聖義忠/和六藝則同之以禮樂射御書數)人情者小大愚
知賢不肖雄俊豪英相萬也械器者假乗焉(或作/馬)世用
國備也處兵者威柄所持立不敗(或作/取)之地也九道形
心謂之有靈(形著/見也)后能見變而命之(物至能名或曰竒/見異聞為變列子)
(曰大禹行而見之伯益/知而名之盖此類也)因其所為而定之若心無形靈
(或作/虚)辭(或有/傳字)雖搏捆(捆猶叩/㧻也)不知所之彼心為主(或作/至)
則内將使外内無巧驗(精不足以揆道/麤不足以驗物)近則不及逺則
不至龎子曰(或有曾/聞字)禮樂仁義忠信願聞其合之於數
鶡冠子曰所謂禮者不犯者也所謂樂者無菑(或作/薔)者
也所謂仁者同好者也所謂義者同惡者也所謂忠者
久愈親者也所謂信者無二響者也聖人以此六者(或/無)
(者/字)卦世得失逆順之經(卦猶/卜也)夫離道非數不可以(原缺/二字)
緒端不要元法不可以􁀙心體(􁀙猶刳也南華曰墮其/肢體黜其聰明又曰夫)
(道覆載天地君子/不可以不刳心焉)表術(或無/表字)裏原(術如術業之術/原如原道之原)雖淺
不窮中虚外博雖博必虚龎子再拜曰有問戒哉雖毋
如是冥(或無/冥字)材乃健弗學孰能此天下至道而世主廢
之何哉鶡冠子曰不提生於弗器(器故/提之)賤生於無所用
中河失船一壺千金(壺瓠也佩之可以濟/渉南人謂之腰舟)貴賤無常時
使物然常知善善昭繆不易一揆至今不知善善故有
身死國亡絶祀滅宗細人猶然不能保夀義則自况(此/言)
(細人且爾也况於己/乎其義當以自况)
　　世賢第十六
卓襄王問龎煖曰夫君人者亦有為其國乎(卓當為悼/此趙悼襄)
(王也盖趙孝成王卒子偃立是為悼襄/王襄王三年龎煖將攻燕擒其將劇辛)龎煖曰王獨不
聞俞跗之為醫乎已成必治鬼神避之楚王臨朝為隨
兵故若堯之任人也不用親戚而必使能其治病也不
任所愛必使舊醫(語曰老醫少卜盖老醫/更病多矣堯故使之)楚王聞傳暮
􁀙在身(􁀙盖/病也)必待俞跗(俞跗盖非楚人此亦寓言傳曰/上古之時醫有俞跗治病不以)
(湯液體洒鑱石橋引案机毒熨而割皮解肌訣胍結筋/搦髓腦浣腸胃練精易形此雖已成所以必治而鬼神)
(避之/也)卓襄王曰善龎煖曰王其忘乎昔伊尹醫殷太公
醫周武王百里醫秦申麃醫郢(郢荆/所都)原季醫晉(國語曰/晉文公)
(使原季/為卿)范蠡醫越管仲醫齊而五國霸其善一也然道
不同數卓襄王曰願聞其數煖曰王獨不聞魏文侯之
問扁鵲耶(扁鵲勃海鄚人也/姓秦氏名越人)曰子昆弟三人其孰最善
為醫扁鵲曰長兄最善中兄次之扁鵲最為下魏文侯
曰可得聞耶扁鵲曰長兄於病視神未有形而除之(此/神)
(醫也為之於未有周官疾醫之職以五氣五聲五色視/其死生兩之以九竅之變參之以九蔵之動夫昧於在)
(神而以五氣五聲五色視其死生更以參兩驗之亦已/麤矣然周官言此而已者盖中材之法也岐跗豈世有)
(哉/)故名不出於家(名在門内而已老子曰太上/下知有之其次親之譽之)中兄治
病其在毫毛(此明醫也治之於末亂/所謂造形而悟者也)故名不出於閭(其/閭)
(里知/之矣)若扁鵲者鑱血脈投毒藥副肌膚間而名出聞於
諸侯(其所能愈麤/其所聞愈逺)魏文侯曰善使管子行醫術以扁鵲
之道桓公幾能成其霸乎(管仲匡救桓公常在其細故/能以其君霸盖桓公實怒少)
(姬南襲蔡管仲因而伐楚責包茅不入貢於周室桓公/實北征山戎而管仲因而令燕修召公之政方是之時)
(諸候莫或知焉此/其治毫毛者也)凡此者不病病(一本少一病字亦至/於病而治之不  晩)
(乎疾甚/曰病)治之無名(或作治/無名)使(或作/便)之無形(夫病之形名/著矣然後使)
(醫此桓侯之/所以免也)至功之成其(或作/六)下謂之自然(針艾之功/無所欣賴)
(故其昧者謂之自然推之於治此/擊壤之民所以不知堯舜之力也)故良醫化之拙醫敗
之雖幸不死創伸股維(維牽/攣也)卓襄王曰善寡人雖不能
無創孰能加秋毫寡人之上哉(庶幾管仲/者出焉)
　　天權第十七
挈天地而能(或無/能字)遊者(南華所謂旁日月/挾宇宙者類此)謂之還(或作/環又)
(或作/繹)名(常住真際而/不逐於名)而不還於名之人(區區外慕逐物/喪已常為造化)
(負之而走豈能/挈天地而遊哉)明照光照不能照已之明是也(離朱方/晝拭皆)
(百歩之外明燭鬚眉而不能近視其睫則逐物不反靈/於人者雖明照如月光照如日而不能照己之明何足)
(怪/哉)獨化終始隨能序致獨立宇宙無封(無畛/域也)謂之皇天
地(列子湯問于夏革曰四海之外奚有革曰猶齊州也/東行至營人民猶是也問營之東復猶營也西行至)
(豳人民猶是也問/豳之西復猶豳也)浮懸天地之明(四時之運轉移/日月勢若浮懸)委命
相鬲謂之時(且然無間謂之命四時之運委之而已然/而木敷金斂火炎水列譬如耳目鼻口皆)
(有所用不/能相通)通而鬲謂之道(道故有/塞有通)連萬物領天地(天地/下有)
(建報重九/明五字)合膊(膊一作搏或/為宇宙二字)同根命曰宇宙(闔天之謂/宇闢宇之)
(謂宙二者相須而/立故曰合膊同根)知宇故無不容也(有實而無乎處者/宇也知宇故無不)
(容/)知宙故無不足也(有乎長而無本􁩢者/宙也知宙故無不足)知德(德或/作隐)故
無不安也(知德故所遇於地/者不擇而安之)知道故無不聽也(知道故/所受於)
(天者不辭/而聽之)知物故無不然也(因其所然而然之/萬物莫不然也)知一而
不知道故未能裏也(不能視已之明/故曰未能裏也)昔行不知所如徃
而求者則必惑(列子亡羊者曰岐之中又有岐焉吾不/知所之是以反也心都子曰大道以多)
(岐喪羊學者/以多方喪生)索所不知求之象者則必弗得(象者意之/筌蹄夫索)
(所不知求之筌蹄而不知求之言意之表豈足以得其/粹哉輪人曰公之所讀是古人之糟粕已尋繹鶡冠子)
(之意盖將發䝉解惑使人致一而求/道於言意之表故有此言而下文云)故人者莫不蔽於
其所不見鬲於其所不聞塞於其所不開詘於其所不
能制於其所不勝世俗之衆籠乎此五也而不通此未
見而有形(危機雖未兆見/而理已有焉)故曰有無軍之兵有無服之
喪人之輕死生之故也人之輕安危之故也(以故是/以知之)夫
蚊䖟墜乎千仞之谿(注谷/曰谿)乃始翺翔而成其容(容或作/客  成)
(其翺翔之容髙飛曰/翺布翼不動曰翔)牛馬墜焉(一本作/馬誤)碎(碎或/作鉢)而無形
由是觀之則大者不便重者創深(此言貴髙之蹶其患/大矣老子曰奈何萬)
(乗之主而以身輕天/下  案蹶一本作􁀙)兵者渉死而取生陵危而取安是
故言而然道而當(當或作富又一作道奠富也言/而然然後道而當道猶行)故一
蚋􁀙膚不寐至旦半糠入目四方弗治所謂蔽者豈必
障於帷􁀙隐於帷薄哉(細曰□/麤曰薄)周平弗見之謂蔽(昔齊/人有)
(欲金者清旦之市攫人之金以為取金之時徒見金不/見人盖嗜欲之亂人心如此豈必四周有物障之也哉)
故病視而目弗見疾聽而耳弗聞䝉(或無/䝉字)故知能與其
所聞見俱盡(句/)鬲(鬲或/作髙)故奠務行事與其任力俱終(句/)
塞故四發上統(上統或/作上紇)而不續(原缺/二字)而消亡夫道者必
有應而後至(後至一作後合至/觀之於易見矣)事者必有德而後成夫
德知事之所成成之所得而後曰我能成之成無為(成/之)
(於無/為)得無來(得之於無來夫德至矣故妙須心解而君/不能得之臣子不能獻之父則得之在我)
(而已其來豈有自哉字/案心解下一本無而)詳(詳或/作脺)察其道何由然哉迷徃
以觀今是以知其未能彼(案一本/無彼字)立表而望者不惑按
法而割者不疑固言有以希之也夫望而無表割無法
其惑之屬耶所謂惑者非無日月之明四時之序星辰
之行也因乎反兹而(兹而一/作慈西)之惑也(所謂惑者反之而/已豈必無也哉列)
(子云天地四方水火寒暑/無不倒錯者盖類是也)惑故疾視愈亂惇而易方(疾/視)
(即上所謂病視四方故書曰譬彼病目見空中華盖空/本無華由妄見故惇猶篤也易方南華所謂天地四方)
(易位是也盖疾視至於天地四方易位/則其病之篤者也非獨目視昏華而已)兵有符而道有
驗(盖弗迷者/然後見之)備必豫具慮必蚤定(否則/惑矣)下因地利制以
五行左木右金前火後水中土營軍陳士不失其宜五
度既正(左木右金前火/後水中土是也)無事不舉招摇在上(招摇斗之/柄端主指)
(者/)繕者作下(禮云行前朱雀而後𤣥武左青龍而右白/虎招摇在上急繕其怒即此是也繕猶繼)
(也盖兵一鼓作氣再而衰三而竭故善戰者常無其怒/使再不至於衰三不至於竭此黄帝之所以百戰而兵)
(不敗/也)取法於天四時求(或作/生)象(四時求象猶言/求象四時也)春用蒼
龍夏用赤鳥秋用白虎冬用𤣥武天地已得何物不可
宰理之所居謂之地神之所形謂之天知天故能一舉
而四致並起而獨(或作/税)成鳥乗隨隨􁀙蜚垂􁀙(或作輭/未詳)
故昔善討者非以求利(一作/求勝)將以明數(一作/明勝)昔善戰者
非以求勝將以明勝獨不見夫隐者乎(或有/及字)設使知之
其知之者屈已知之矣若其弗知者雖師而説尚不曉
也(隐者韜潛故其難知如此此/善戰者所以必至於明勝也)悲乎夫蔽象鬲塞之人
未敗而崩未死而禽設兵取國武之美也不動取國文
之華(或為/歸)也士益武人不益文(二句其實一也/變文是以不同)一者(或/作)
(甚/)寡愛(武事刻慘/失之少恩)不可勝論耳者可以聽調聲而不能
為調聲目者可以視異形而不能為異形口者可以道
神明而不能為神明(凡此以明師匠能與人規矩/而不能與人巧也故下文云)故先
王之服師術者呼往(迷者不反呼/之使勿徃也)發䝉(南華曰㣲夫子/之發吾覆則吾)
(無以見天/地之大全)釋約解刺(約如繩約之約/刺如針刺之刺)達昏開明而且知
焉故能説適計險(說止息也/適如徃也)歴越踰俗軼倫越等知略
之見遺跋衆人(或作/久)求(或作/未)絶紹逺難之在前者能當
之難之在後者能章之(章如彰往/察來之章)要領天下而無疏(疏/之)
(為言/失也)則(或作/明)逺乎敵國之制(不為敵/人所制)戰勝攻取之道應
物而不窮以一宰萬而不總(提要而已如每事而/總之焉得力而給諸)類類
生之耀(或作/翟)名之所在(朝廷耀名之所在也傳曰/争名者於朝争利者於市)究賢
(或作/則)能之變極蕭楯之元(元或作無戮蕭蕭斧也干謂/之楯蕭以  人楯以衛已知)
(此則知兵矣戎之字從戈/從甲盖兵之道如此而已)謂之無方之傳(究變極無則/適乎變通之)
(㑹矣南華曰今蘄行周於魯是猶推舟於陸也勞/而無功彼未知夫無方之傳應物而不窮者也)著乎
無封之宇(或作/博)制事内不能究其形者(或無/者字)用兵外不
能充其功(不得於内斯不/可成於外矣)彼兵者有天有人有地(天時/地利)
(人/和)兵極人(盡兵之事則/人道得矣)人極(或作/蔽)地(人極/乃地)地極天(地極/乃天)
天有勝(天時故/有勝)地有維(地利故/有維)人有成(人和故/有成)故善用
兵者慎(子之所/慎者戰)以天勝以地維以人成三者(案一本/作王者)明
白何設不可圖所謂天者非以無驗有勝(天事窈冥無/所用質然而)
(不可/勝也)非以日勢之長而萬物之所受服者邪(日勢五行/休王孤虛)
(之/屬)彼天生(或作/士)物而不物者其原隂陽也四時生長收
藏而不失序者(南華曰春夏先秋/冬後神明之序也)其權音也(觸於角章/於商之屬)
音在乎不可傳者其功英也(其功以非糟粕/故不可傳也)故所肄學
兵必先天權陳以五行戰以五音左倍宫角右挾商羽
(句/)徵君為隨(徵在/其後)以􁊶(或作/轉)無素之衆(􁊶猶羣也韓信/曰信非得素拊)
(循士大夫所謂敺市人而戰之也其勢非制/死地人自為戰寧尚得而用之乎盖知此矣)陸(或作/陛)溺
溺人(陸溺陸沈也盖以竒用兵/其隂謀赤地能興風波)故能徃來竇決(不水能/致風波)
(則彼雖如川之流可使之竭也荀/子曰厭其源開其竇江湖可竭)獨金而不連(偏任金/德隆於)
(殺伐不以四行連而輔/之故其弊如下所云)絶道之紀(或作/絶)亂天之文干音
之謂違(或作/達)物之情天之不綱(或作/細)其咎燥(或作/慘)凶(燥/凶)
(凶旱也四時之和不成故其咎凶/旱老子曰必有凶年盖言是也)欲無亂逆謹司天英
天英(或無下天/英二字)各失三軍無實夫不英而實孰有其物
(言無是也凡物之生英而不實/者有矣未有不英而實者也)常聖博(原缺/二字)古今復一
日者天地之所待而闔耳(或作耳目則此言真聖三萬/歳而成純  天地與我為一)
(矣五行不能宰五音不能制雖遺隂陽可也茍/為不在此域則豈能廢隂陽之術哉故下文云)故天權
神曲五音術兵逸言曰(天權神曲五音術兵逸/言疑若兵法一書之名)章以禍
福(禍福上或/有斯字)若合符節凡事者生於慮成於務失於驚
　　能天第十八
原聖心之作(句/)情隐㣲而後(或作/以)起(情如情天地之情/言聖人盡天下之)
(情然後/應物)散無方而求(或作/永)監焉(道中庸故/求監焉)軼𤣥眇而后
無(軼如軼倫之軼言聖人/超天下之理然後忘物)抗澂幽而思謹焉(道中庸故/思謹焉)
截六際而不絞(情隐㣲而求監軼𤣥眇而思謹此道之/所以大而不蕩小而不廹也故能截六)
(際而不絞六際六合也絞者廹切之辭截言以此為界/盖六合之外聖人存而不論六合之内聖人論而不議)
觀乎孰莫(或作暮何孰/莫猶無  也)聽乎無罔極乎無係論乎窈冥
湛不亂紛故能絶塵埃而立乎太清徃無與俱(獨/徃)來無
與偕(獨/來)希備寡屬(食於茍簡之田故云希備/遊於寂寞之鄉故云寡屬)孤而不伴
(未嘗設對封案/一本作設  非)所以無疵(澡雪之至疪案/疵一本作)保(或作/□)然獨
至(保猶安也所謂/不行而至者是)傳未有之將然(見於/未萌)領無首之即次
(和而不召唱案/召一本作)度十五而用事(或作度十十/耑肝事徃來)量徃來(或/作)
(力/)而廢興(巳徃者廢/方來者興)因動静而結生(元作笙猶結猶/實也生  華也)能
天地而舉措(能天/能地)自然形也不可改也竒耦數也不可
增減也成敗兆也非而長也(而女也長如/長民之長)故其得道以
立者地能立之其得道以仆(或作/邳)者地弗能立也其得
道以安者地能安之其得道以危者地弗能安也其得
道以生者天能生之其得道以死者天弗能生也其得
道以(案一本/無以字)存者天能存之其得道以亡者天弗能存
也彼安危勢也存亡理也何可責於天道鬼神奚與(直/而)
(推之曲而任之自安自危自存自亡/天道豈容有責而鬼神亦奚與哉)一者(或作/曰)德之賢
也(未離/乎數)聖者賢之愛也(愛猶/慕也)道者聖之所吏也(吏猶/任也)至
之所得也(不離於真謂之至人故道者聖人之/所吏至人之所得也  案真一作貞)以至(或/作)
(聖/)圖(或作/國)弗能載名弗能舉口不可以致其意貎不可
以立其狀若道之象門戸是也(道猶/言也)賢不肖愚知由焉
出入而弗異也道者開物者也(能使之/由而已)非齊物者也(不/能)
(序/之)故聖道也道非聖也(夫聖人者道之主也故/聖道也而道非聖也)道者通
物者也聖者序物者也是以有先王之道而無道之先
王(此申聖道也道/非聖也之義)故聖人者後天地而生而知天地之
始先天地而亡而知天地之終力不若天地而知天地
之任氣不若隂陽而能為之經不若萬物多而能為之
正不若衆美麗而能舉善指過焉不若道德富而能為
之崇(易曰崇髙莫大乎富貴/髙者貴也崇者富也)不若神明照而能為之主
(或作/王)不若鬼神潛而能著其靈不若金石固而能燒其
勁不若方圓治(或作/活)而能陳其形昔之得道以立至今
不遷者四時太山是也其得道以危至今不可安者苓
(或作/芩)巒堙(或作/甄)谿(苓如零落之/零堙塞也)橐木降風(橐蘀落之/蘀降下也)是
也其得道以生至今不亡者日月星辰是也其得道以
亡至今不可存者苓葉遇霜朝露遭日是也故聖人者
取之於勢而弗索於察勢者其專而在已者也察(按一/本作)
(蔡/非)者其散而之物者也物乎物芬芬份份(離亂/之貎)孰不從
一出(皆出/於一)至一易(至一/而易)故定審於人觀變於物口者所
以抒心誠意也或不能俞受(或作/愛)究暁(俞之言然/受聽受也)揚其
所謂或過其實故行異者相非道異者相戾詖辭者革
(或作/庠)物者也(詖辭盖若告子之類告子外/義聖人無之故曰革物者也)聖人知其所
離淫辭者因物者也(淫辭盖若墨子之類墨子兼/愛聖人有之故曰因物者也)聖人
知其所合詐辭者沮物者也(詐猶/邪也)聖人知其所飾(又從/而為)
(之/辭)遁辭者請物者也(夷之曰/命之矣)聖人知其所極(極猶/窮也)正辭
者恵物者也(不詖不淫不邪/不遁謂之正辭)聖人知其所立立者能効
(或作/郊)其所可知也莫能道其所不及(㣲妙之㑹意不/能到况于言乎)明
諭(或為/論)外内後能定人(表裏俱通而/後可以印證)一在而不可見道
在而不可專切譬于淵其深不測凌凌乎泳澹波而不
竭(涵泳溢流/莫之能竭)彼雖至人能以練其精神修其耳目整飾
其身(或作飾/其身體)若(或作/與)合符節小大曲制無所遺失逺近
邪(或作/干)直無所不及是以徳萬人者謂之俊徳千人者
謂之豪徳百人者謂之英故聖者言之凡也(一本凡也/下云而察)
(人聖者之功也此所以虛傳章文顯能未立上下異奏/賢不如尊卑之術也合百家為聖人故曰言之凡也凡)
(者統要/之辭)
　　武靈王第十九
武靈王問龎煥(或作/煖)曰(武靈趙武靈也/龎煥盖煖之兄)寡人聞飛語流
傳曰百戰而勝非善之善者也不戰而勝善之善者也
願聞其解龎煥曰工者貴無與争(工猶/善也)故大上用計謀
其次因人事其下戰克用計謀者熒惑敵國之主使變
更淫(或作/謡)俗(使為淫/俗所移)哆恭憍恣而無聖人之數愛人而
與無功而爵未勞而賞喜則釋罪怒則妄殺法民(或作/居)
而自慎(或作填為刑民/而自以  慎)少人而自至(狹人而自/以為至)繁無用
嗜(或作/蓍)龜占(專任卜/筮而已)髙義下(或作/不)合意内之人所謂因
人事者結幣帛用貨財閉近人之復其口(以賂買其近/臣使順其口)
使其所謂是者盡非也所謂非者盡是也離(或作/雖)君之
際用忠臣之路(離之/言間)所謂戰克者其國已素破兵從而
攻之因句踐用此(或作因陽用此/無句踐二字)而吳國亡楚用此而
陳蔡舉(靈王八年使棄疾滅陳十/年使棄疾定蔡因為陳蔡)三家用此而智氏亡
(或作殘魏三/家晋韓  也)韓用此而東分(晉頃公十二年韓宣子與/趙魏共分祁氏羊舌氏十)
(縣東分其/謂是乎)今世之言兵也皆强大者必勝小弱者必滅
是則小國之君無覇王者而萬乗之主無破亡也昔夏
廣而湯狹殷大而周小越弱而吳强此所謂不戰(或作/能一)
而勝善之善者也此隂經之法(隂經黄帝/之書也)夜行之道天
武之類也今或僵尸百萬流血千里而勝未決也以為
功計之每已不若是故聖人昭然獨思(或作/得恩)忻然獨喜
若夫耳聞金鼓之聲而希功目見旌旗(或作/祀祺)之色而希
陳手握兵刃之枋而希戰(枋柄/也)出進合鬬而希勝是襄
主之所破亡也武靈慨然歎曰存亡在身微乎哉福之
所生寡人聞此日月有以自觀昔克徳者不詭命得(案/一)
(本無/得字)要者其言不衆
　
　
　
　
　
　
　
　
　
　
　
　鶡冠子卷下
