#+TITLE: 推求師竟-明-戴原禮
#+DATE: 2018-05-12 10:17:49
#+SOURCE: github.com/kanripo/KR3e0071 master 17ed85fb                
欽定四庫全書　　　　　子部五
　推求師意　　　　　　醫家類
　　提要
　　　　(臣/)等謹案推求師意二卷明戴原禮撰原禮
　　　　即校補朱震亨金匱鈎元者也是編本震亨
　　　　未竟之意推求闡發筆之於書世無傳本嘉
　　　　靖中祁門汪機睹其本於歙縣始録之以歸
　　　　機門人陳桷校而刋之其名亦機所題也考
　　　　李濓醫史有原禮補傳稱平生著述不多見
　　　　僅有訂正丹溪先生金匱鈎元三卷間以己
　　　　意附於後又有證治要訣證治類方類症用
　　　　藥總若干卷皆櫽括丹溪之書而為之然則
　　　　此二卷者其三書中之一歟原禮本震亨髙
　　　　弟能得師傳故所録皆秘㫖㣲言非耳剽目
　　　　竊者可比震亨以補隂為主世言直補真水
　　　　者實由此開其端書中議論大率皆本此意
　　　　然俗醫不善學震亨者往往矯枉過甚反致
　　　　以寒凉殺人此書獨能委曲圓融俾學者得
　　　　其意而不滋流弊亦可謂有功震亨者矣乾
　　　　隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
推求師意原序
夫師者指引之功也必須學者隨事精察真積力乆而
於師之引而不發者始得見其躍如者焉苟或不然師
者未必能引進學者未必能起予二者須失之也夫何
益之有哉故曰不憤不啓不悱不發舉一隅不以三隅
反則不復也其斯之謂歟予於歙之名家獲覩是編觀
其中之所語皆本丹溪先生之意門人弟子推求其意
而發其所未發者此所謂引而不發而得其躍如者焉
予深喜之遂録以歸後休之率口項君恬以疾來就予
治予邑石墅陳子桷以醫而過予舘因出以示之二人
者心意相符一則曰是可以益於吾疾也一則曰是可
以補於吾醫也乃相告於予曰吾二人共梓之以垂不
朽何如予曰醫乃仁術也筆之於書欲天下同歸於仁
也今若刻布以廣其傳則天下病者有所益而天下醫
者有所補其仁惠及於天下大矣豈特二子然哉此予
之所深嘉也又能善推予之所欲推矣因題之曰推求
師意故僭序之以志喜焉時嘉靖甲午七月五日新安
汪機省之序
欽定四庫全書
　推求師意卷上
　　　　　　　　　　　　　明　汪機　撰
􁳌　本草於知母草果烏梅穿山甲皆言治􁳌然知母
　性寒入治足陽明獨盛之火使其退就太陽也草果
　性温燥治足太陽獨盛之寒使其退就陽明也二味
　合和則無隂陽交作之變故為君藥常山主寒熱􁳌
　吐胸中痰結故用為臣甘草和諸藥烏梅去痰梹榔
　除痰癖破滯氣故用為佐穿山甲以其穴山而居遇
　水而入則是出隂入陽穿其經絡於榮分以破暑結
　之邪故用為使若脾胃欝伏痰涎用之必効苟或無
　痰止是暑結榮分獨應足太陽血分熱者當發唇瘡
　此方無効
　内經諸病惟􁳌最詳語邪則風寒暑濕四氣皆得留
　着而病􁳌語邪入客處所則有腸胃之别榮衛之舎
　脊骨之間五藏膜原與入客於藏者淺深不一語其
　病狀則分寒熱先後語寒熱多寡則因反時而病以
　應令氣生長收藏之此皆外邪所致也濕在藏者止
　以風寒中於腎癉􁳌者止以肺素有熱然冬令之寒
　得中於腎其四藏令氣之邪又寧無入客於所屬藏
　乎既肺本氣之熱為􁳌則四藏之氣欝而為熱者又
　寧不似肺之為􁳌耶舉例可知餘也陳無擇謂内傷
　七情饑飽房勞皆得欝而藴積痰涎其病氣與衛氣
　併則病作盖内外所傷之邪皆因客在榮氣之舎故
　􁳌有止發之定期榮氣有舎猶行人之有傳舎也榮
　衛之氣日行一周歴五藏六府十二經絡界分必有
　其舎舎與邪合合則隂盛隂盛則陽虚於是隂陽相
　并而病作其作也不惟脉外之衛虚并入於隂靈樞
　所謂足陽明與衛俱行者亦虚陽明之氣虚則天真
　因水谷而充大者亦蹔衰所以􁳌作之際禁勿治刺
　恐傷胃氣與其真也必待隂陽并極而退榮衛天真
　胃氣繼而復集邪留所客之地然後治之或當其病
　未作之先迎而奪之先生謂􁳌邪得於四氣之初胃
　氣弱者即病胃氣強者伏而不動至於再感胃氣重
　傷其病乃作此為外邪必用汗解虚者先以參术實
　胃加藥取汗惟足屬隂最難得汗汗出至足乃佳取
　汗非特麻黄但開欝通經其邪熱即散為汗矣又云
　􁳌發於子後午前者陽分受病易愈午後亥前者隂
　分難愈必分隂陽氣血藥以佐之觀形察色以别之
　嘗從是法以治形壯色澤者病在氣分則通經開欝
　以取汗色稍夭者則補虚取汗挾痰者先實其胃一
　二日方服刼藥形弱色枯則不取汗亦不可刼補養
　以通經調之形壯而色紫黒病在血分則開其澁滯
　色枯者補血調氣此其常也至若取汗而不得汗理
　血而血不開非更求藥切中病情直造邪所着處安
　能愈乎　一老人􁳌𠻳半載兩尺脉數有力色稍枯
　盖服四獸飲等劑中焦濕熱下流伏結於腎以致腎
　火上連於肺故􁳌𠻳俱作參术芩連升麻柴胡調中
　一二日與黄栢丸兩日夜夢交通此腎熱欲解故從
　前隂精竅而走散無憂也次日􁳌𠻳頓止　一富家
　子年壯病􁳌自夘足寒至酉分方熱至寅初乃休一
　日一夜止甦一時因思必為入房感寒所致問云九
　月暴寒夜半有盗急起不著中衣當時足即冷十日
　後􁳌作盖足陽明與衝脉合宗筋㑹於氣街入房太
　甚則足陽明與衝脉之氣皆奪於所用其寒乗虚而
　入舎於二經二經過脛㑹足跗上於是二經之陽氣
　益損不能滲榮其經絡故病作卒不得休因用參术
　大補附子行經加散寒以取汗數日不得汗病如前
　因思足跗道逺藥力難及再以蒼术川芎桃枝煎湯
　盛以髙桶扶坐浸足至膝食頃以前所服藥飲之汗
　出通身病愈先生遇竒症則設䂓矩旁求曲㑹施行
　以權
消渴　太隂司天寒水之勝心火受欝内熱已甚則當
　治内熱為急内熱未甚即當散寒解欝為急如宣明
　論立方著於諸症條下者具治漏風而渴用牡蠣防
　風白术先治漏風為急若心移寒於肺為肺消則以
　心火乗肺傷其氣血為急所移之寒非正當其邪也
　故用參耆熟苄北五味桑皮麥門枸把先救血氣之
　衰故不用寒藥泄内熱也若心移熱於肺傳於膈消
　則以肺熱為急用麥門冬治肺中伏火為君括蔞實
　知母泄熱為臣甘草北味生芐葛根人參生津液益
　氣血為佐若心火上炎於肺必由心有事㑹不得其
　正以致其藏氣血之虛故厥陽之火上逆所以用茯
　神安心定志養神竹葉麥門冬之凉以安其宅則火
　有所歸息矣是三條消渴便見河間處方酌量標本
　緩急輕重之宜臟府切當之藥也
喉痛因於相火之微甚微則正治甚則反治撩痰出血
　三者隨宜而施或於手大指少商出血行氣若腫達
　於外必外付以藥予嘗以鵝翎蘸水醋繳咽中摘出
　其痰盖酸能收其痰又能消積血若乳蛾甚而不散
　者以小刀就蛾上出血皆用馬牙硝吹㸃咽喉以退
　火邪服射干青黛甘桔梔芩惡實大黄之類隨其攸
　利為方以散上焦之熱外付如生苄韭根伏龍肝皆
　可用若咽瘡白者多涎赤者多血大率與口瘡同例
　如薔薇根皮黄栢青黛煎噙細嚥先生言理中湯亦
　可治詳口瘡條下
疝一人病後飲水病左丸痛甚灸大敦以摩腰膏摩囊
　上上抵横骨灸温帛覆之痛即止一宿腫亦消予舊
　有甘橘積後山行饑甚食橘芋橘動舊積芋復滯氣
　即時寒熱右丸腫大先服調胃劑一二貼次早注神
　使氣至下焦覺積動嘔逆吐之復吐後和胃氣疎通
　經絡而愈
腸癰　一婦以毒藥去胎後當臍右結塊塊痛甚則寒
　熱塊與臍髙一寸痛不可按脉洪數謂曰此瘀血流
　溢於腸外肓膜之間聚結為癰也遂用補氣血行結
　滯排膿之劑三日决一鋒針膿血大出内如糞狀者
　臭甚病婦驚怕予謂氣血生肌則内外之竅自合不
　旬日而愈
肩癰　一人肩井後腫痛身熱且𠻳其腫按之不堅此
　乃酒痰流結也遂用南星半夏𤓰蔞葛根芩連竹瀝
　作煎飲之燒葱根熁腫上另用白芥子白礬作小丸
　用煎藥吞二十丸須臾痰隨𠻳出半日約去三四椀
　而愈
凡治病必分其主治之藥先之以經氣在陽明治濕熱
　石灰栢皮之屬在厥隂治火熱臈荼腦射之屬次從
　所得之因食積加蘆薈磕傷加韭汁没藥瘡膿潰而
　不出加輕粉取之無不愈
欬𠻳　人之陽常有餘隂常不足故金水二藏必保養
　之使水不竭金不虧則木有制不猖狂矣經曰諸逆
　衝上皆屬於火原病式曰五志色欲之動皆屬相火
　水衰火無所畏得以衝逆於肺其水莫能救母之鬼
　賊則肺之隂愈虧必須瀉火益水以救金可也如薑
　桂半夏辛温燥熱之劑皆不宜用然於㵼火雖不比
　外邪欝發而為風寒暑濕之至者亦須分四藏所動
　之本氣各欲安之且火不惟傷肺之隂甚則亦害元
　陽又必辨其所傷之隂陽孰輕孰重此條止論虛者
　用參术其於益隂如天麥門冬之屬無有也至若治
　寒加細辛乾薑之屬亦無有也是皆要者尚且不備
　况分經之劑乎
瘡瘍癮疹疥癬内經有謂汗之則瘡已者謂濕勝皮膚為
　疥癬者也治當飲以凉肌和血散濕熱怫欝在皮膚
　之藥外以殺䖝潤燥解痰涎凝結腠理之藥付之仲
　景謂瘡不可汗汗之則作痓此熱欝肌肉血腐為瘡
　宜解内熱也或飲食之積所致皆不宜汗熱有淺深
　故也瘍即頭瘡乃火熱上炎當治火於上内使之降
　外令其散亦付以殺䖝退熱之劑世方皆得以治不
　足深論
酒􁷚鼻酒熱所致乎曰不然不飲者亦病此盖鼻者肺
　竅而足陽明俠鼻上至目内眥其位居面之中屬土
　為呼吸氣息出入之門户氣血之精明者皆上注於
　面入於其竅故胃中濕熱與中焦熱所化之血上輸
　於肺隨呼吸之息薫蒸鼻端凝結皮膚遂成紅赤甚
　則盈面不獨在鼻也予嘗以凌霄花為末和蜜陀僧
　唾調付甚妙
健忘安神之外猶可論否曰方論雖言怵惕思慮所傷
　憂慾過損驚恐傷心心傷則健忘也予嘗思之人生
　氣禀不同得氣之清則心之知覺者靈得氣之濁則
　心之知覺者昏心之靈者無有限量雖千百世已往
　之事一過目則終身記之而不忘心之昏者雖無所
　傷而目前事亦不能記矣劉河間謂水清明火昏濁
　故上善若水下愚若火此禀質使然設禀清濁混者
　則不能耐事煩擾煩擾則失其靈而健忘盖血與氣
　人之神也經曰静則神藏躁則消亡静乃水之體躁
　乃火之用故性静則心存於中動則心亡於外動不
　已則忘不已忘不已則存於中者幾希故語後便忘
　不俟終日所以老人多忘盖由役役擾擾紛紜交錯
　氣血之隂於斯將竭求其清明有所守而不為事物
　所亂者百無一人焉由是言之藥固有安心養血之
　功不若平心易氣養其在己而已設使因痰健忘乃
　一時之病亦非獨痰也凡心有所寄與諸火熱傷亂
　其心皆健忘也靈樞謂盛恐傷志志喜忘内經謂血
　并於下氣并於上亂而喜忘可不各從所由以治之
　哉
癆瘵内經無癆瘵之名而有癆瘵之因凡外感六淫内
　傷七情其邪展轉乘於五藏遂至大骨枯藁大肉陷
　下各見所合衰憊之症真藏脉見則有死期二陽之
　病則為風消息賁三陽為病其傳為索澤癉成為消
　中大腸移熱於胃胃移熱於膀胱膽則體癢而瘦嘗
　貴後賤病從内生名曰脫榮嘗富後貧名曰失精暴
　樂後苦皆傷精氣精氣竭盡形體毁沮離絶菀結憂
　恐喜怒五藏空虚血氣離守靈樞曰怵惕思慮則傷
　神神傷則恐懼自失破膕脫肉毛瘁色夭死於冬又
　諸在膚肉脉筋骨之間者各索所合之本藏不得索
　於所不勝後世張仲景立虚勞門本於此也巢元方
　有虚勞有蒸病有注病皆推於此也虚勞者五勞六
　極七傷是也五勞者志勞思勞憂勞心勞瘦勞六極
　者氣極血極筋極骨極肌極精極也七傷者曰隂寒
　曰隂痿曰裏急曰精連曰精少隂下濕曰精滑曰小
　便苦數臨事不舉又曰大飽傷脾大怒氣逆傷肝強
　力舉重乆坐濕地傷腎形寒飲冷傷肺憂愁思慮傷
　心風雨寒暑傷形大恐懼不節傷志又五蒸病者骨
　蒸脉蒸皮蒸肉蒸内蒸遍身熱多又因熱病愈後食
　牛肉或飲酒或房慾而成諸注候者謂邪氣居住人
　身之内故名為注此由隂陽失守經絡空虚風寒暑
　濕勞役之所致也或傷寒傳諸隂不時除瘥而留滯
　或宿食冷熱不調而流注或乍感生死之氣卒犯鬼
　物之精皆能成病變狀多端凡此注之為言住也言
　其連滯停住死又注易傍人也已上虚勞蒸注等候
　近世方論所列之藥衆矣未有一言以歸其要者盖
　人之生氣與形耳氣為陽形為隂偏於陽則熱偏於
　隂則寒况消萬物莫甚於火夫癆瘵未有形不瘠肉
　不消也皆由精血不勝氣之熱火當用寒凉以和之
　益水以濟之耳乃謂形不足須温之以氣豈知温乃
　温存非温熱也氣本陽而復得温則成亢陽矣已涸
　之精血而加之以温熱天真何由而生耶又有一等
　胎生骨細質弱者精血必虧比天癸巳至而隂不能
　全盛與陽為配及情欲動中或勞役所使則君相二
　火相扇而起其虧少之隂水莫能制之故内蒸五藏
　外連四屬如是者以禀賦夭短豈藥所能治哉
欬血止從肺出他無可言耶曰肺不獨欬血而亦唾血
　盖肺主氣氣逆為欬腎主水水化液為唾腎脉上入
　肺循喉嚨挾舌本其支者從肺出絡心注胸中故二
　藏相連病則俱病於是皆有欬唾血也亦有可分别
　者涎唾中有少血散漫者此腎從相火炎上之血也
　若血如紅縷在痰中欬而出者此肺絡受熱傷之血
　也其病難已若欬白血必死白血淺紅色似肉似肺
　也然肝亦唾血肝藏血肺藏氣肝血不藏亂氣自兩
　脇逆上唾而出之内經有血枯症先唾血為氣竭傷
　肝也又有咯血咯與唾少異唾出於氣上無所阻咯
　出於痰氣欝喉嚨之下上不得出咯而乃出求病所
　屬之藏咯唾同出於腎也余嘗治三人不欬唾而血
　見口中從齒縫舌下來者每用滋腎水瀉相火治之
　不旬日而愈又治一人因憂病欬唾血面黎黒色藥
　之不効曰此必得喜可解其兄求一足衣食地處之
　於是大喜即時色退不藥而瘳經曰治病必求其本
　又曰無失氣宜是知藥之治病必得其病之氣宜苟
　不察其得病之情雖藥亦不愈也
肺痿出金匱要略謂熱在上焦因欬為肺痿痿得之或
　從汗出或從嘔吐或從消渴小便利數或從便難或
　被快藥下利重亡津液故寸口脉數而欬口中反有
　濁唾涎沫原其意從内經痿條推廣在藏氣不得布
　榮衛行津液反怫欝為熱聚結涎沫濁唾而後欬也
　故附方或用炙甘草湯或用生薑人參大棗湯主之
　所治大意似之矣至若又謂肺痿吐涎沫而不欬其
　人不渴必遺尿小便數以上虛不能制下故也此為
　肺冷吐多涎唾甘草生薑湯以温之若服湯已渴者
　屬消渴則此所治便與前條上焦熱者不同矣上焦
　熱則怫欝而肺之𤣥府燥澁氣不利則欬津不布則
　渴此云肺中冷者非形寒飲冷之邪在其中由上焦
　無陽故曰冷陽氣不足則不成熱不熱則不欬亦不
　渴惟氣虛不能制約其水道之行也肺與腎連藏肺
　虛則腎亦虛故水入咽直達於腎腎亦不以水精四
　布於五藏而徑出於溺矣
痿血氣劣弱力不任用而名也故内經痿論叙其皮肉
　筋骨痿弱於四屬之外者然而有諸外必本諸内至
　若五藏精神氣血性情魂魄司動静之機於内者而
　經亦嘗舉其端所謂腎風而不能食善驚驚已心氣
　痿者死又太隂司天濕氣下臨腎氣上從隂痿氣太
　衰而不起此非各從其所司之内症者歟今仲景更
　明肺藏所生氣之虛實者又如此脾肝二藏雖無明
　文觀此例則可知矣六府九竅皆然是故劉河間論
　氣血者人之神若氣血或欝結或衰虛不能宣通則
　神無所用而不遂其機故劣弱也當隨其虚實補瀉
　之使氣血宣行則神自清利而應機能為用矣
怖内經無有始於金匱要畧奔豚條有驚怖繼云驚恐
　可見驚怖即驚恐怖懼也恐亦懼也凡連稱驚恐者
　以一隂一陽對待而言如喜怒並稱者喜出於心心
　居在陽怒出於肝肝居在隂志意並稱者志是静而
　不移意是動而不定静隂也動陽也驚恐並稱者驚
　因觸於外事内動其心心動則神揺恐因惑於外事
　内慊而精却内經謂驚則心無所倚神無所歸慮無
　所定故氣亂矣恐則精却却則上焦閉閉則氣外外
　則下焦脹故氣不行矣又謂嘗貴後賤嘗富後貧悲
　憂内結至於脫榮失精病深無氣則洒然而驚此類
　皆病從外事所動内之心神者也若夫在身之隂陽
　盛衰而致其驚恐者則驚是火熱躁動其心心動則
　神亂神用無方故驚之變狀亦不一為驚駭為驚妄
　為驚狂為驚悸等病恐則熱傷其腎腎傷則精虚虚
　則志不足志本一定而不移故恐亦無他狀内經有
　驚病之邪有火熱二淫司天在泉勝復之氣有各經
　熱病所致有三陽積并有氣并於陽皆為諸驚等病
　故病機統而言曰諸病驚駭皆屬於火也於恐病之
　邪者有精氣并於腎則恐有血不足則恐有少陽入
　隂隂陽相搏則恐有胃熱腎氣微弱則恐(闕/)腎是動者
　則恐然於肝之驚恐互作者以其臟氣屬陽居隂納
　血藏魂魂不安則神動神動則驚血不足則志慊志
　慊則恐故二者肝藏兼而有之似此之類於火熱二
　淫并濕屬感邪之外其餘驚恐皆因氣之隂陽所動
　而内生也驚恐二病與内外所因治法同乎異乎曰
　驚則安其神恐則定其志治當分隂陽也心為離火
　内隂而外陽腎為坎水内陽而外隂内者是主外者
　是用又主内者五神外用者五氣是故心以神為主
　陽為用腎以志為主隂為用陽則氣也火也隂則精
　也水也及乎水火既濟全在隂精上承以安其神陽
　氣下藏以定其志不然則神揺不安於内陽氣散於
　外志感於中隂精走於下既有二藏水火之分治法
　安得無異所以驚者必先安其神然後散之則氣可
　斂氣斂則陽道行矣恐者必先定其志然後走之則
　精可固精固則隂氣用矣於藥而有二藏君臣佐使
　之殊用内外所感者亦少異㑹外事驚者張子和謂
　驚者平之平有二義一云平常也使病者時時聞之
　習熟自然不驚一云此固良法不若使其平心易氣
　以先之而後藥之也吾謂内氣動其神者則不可用
　是法惟當以藥平其隂陽之盛衰而後神可安志可
　定矣
痓仲景謂太陽病發熱無汗反惡寒名曰剛痓者為中
　風發熱重感於寒而得之此内經所謂赫䂀之紀土
　羽為痓其義一也如中風淫之熱與火運以熱無少
　異其重感於寒亦與土羽之寒同是外欝熱因欝則
　愈甚甚則熱兼燥化而無汗氣血不得宣通大小筋
　俱受熱害而強直故曰剛痓所謂太陽病發熱汗出
　不惡寒名曰柔痓者為太陽發熱重感於濕而得之
　此内經所謂諸痓項強皆屬於濕又謂因於濕首如
　褁濕熱不穰大筋緛短小筋弛張緛短為拘弛張為
　痿肝移熱於腎傳為柔痓註云柔謂筋柔而無力強
　謂骨強而不隨三者之義與仲景所言重感於濕為
　柔痓者豈不同是小筋得濕則痿弛而無力者乎其
　揺頭發熱頭項強急腰背反張瘛瘲口噤與剛痓形
　狀等者豈不同是大筋受熱則拘攣強直者乎後代
　乃以無汗為表實有汗為表虛不思濕勝者多汗乃
　以汗為表虛而用姜附温熱等劑寧不重増大筋之
　熱歟
温病方中有治法者三以人中黄療時行熱毒為主蒼
　术香附散結解欝為臣芩連降火人參補虛桔梗防
　風利氣行經為佐熱毒欝結則内外氣液不通成燥
　大黄苦寒而能蕩滌燥熱滑石性滑味淡將以利竅
　解結通氣液以潤燥二者一隂一陽故用之為使此
　三治法非特通治諸温也内經冬傷於寒春必病温
　與冬不藏精病温者有虛實之異有四時不正勝氣
　欝之者有君相二火加臨者即分君客之殊有五運
　六氣當遷正值所勝抑之不得升降又當辨其所發
　之氣以治豈守三法俱用以治温乎先生曰凡亢陽
　霖淫暴風氷雹非常之變必記以驗發於何時以為
　治源也
手心熱手心者心之營名勞宫手少隂脉入掌中故心
　所生病掌中熱痛心主手厥隂包絡脉入掌中是動
　則病手心熱所生病者煩心掌中熱是知手心熱者
　皆二經之火為病百端豈一症一方可言哉原其方
　旨必是當時為憂慮過節津液不布停聚成痰濕欝
　伏熱心火不得發越故用此方因集於此
發熱隂血虚而熱者叙之太畧隂陽之在人身猶權衡
　之不可髙下陽盛則熱隂盛則寒况天地之氣陽大
　而隂小人禀之以生故陽易勝隂易乏隂不敵陽則
　熱發於内而徹於外故百病皆生於隂陽之勝負也
　陽為強盛或客邪入害其正則皆隨其勝負處發為
　熱病故内經諸篇屢書不一仲景明六經五藏之治
　法河間明水火隂陽之微旨東垣有内傷治火分經
　之藥今先生叅用三家之說嘗謂相火易起遇五性
　為物所感不能不動動則厥陽之五火從而相扇是
　相火起於妄妄則煎熬真隂隂虛則病隂絶則死此
　水火隂陽為病之源先生治血虛發熱而血亦分隂
　陽若血之隂不足如芎歸辛溫亦在不用若血之陽
　不足雖姜桂辛熱而亦用之與瀉火之法有正治有
　從治皆在臨機應變其不執方也如此
飲酒發熱盖酒大熱有毒况人身陽氣本熱得酒則熱
　愈熾愈剛隂氣必破散陽氣亦消亡而死矣豈止難
　治而已設身之隂氣因酒而耗自熱不甚惟酒熱而
　病隂氣之散有未絶則猶有可治之理姑書一二以
　驗之一人每晨飲燒酒數杯後終日飲常酒至五六
　月大發熱醫用水攤心腹消復増之内飲以藥三日
　乃愈一人年二十於四月病發熱脉浮沉皆有不足
　意其間得洪數一種隨熱進退不時知非傷寒也因
　問必是過飲酒毒在内今為房勞氣血虚乏而病作
　耶曰正月間每晨飲燒酒喫犬肉近一月矣予得病
　情遂用𥙷氣血藥加乾葛以解酒毒服一貼微汗反
　解怠熱如故因思是病氣血皆虛不禁葛根之散必
　得枸距子方可解也偶有一小枝在書册中幸不腐
　爛而乾加前藥内煎服一貼而愈吁孫真人云醫者
　意也但患病情察之未到藥味思之未得若病藥兩
　得何患不痊
脚氣一人兩足酸重不任行動發則腫痛一日在不發
　中診脉三部皆大搏手如葱管無力身半已上肥盛
　予以其膏粱妾御嗜慾無窮精血皆不足濕熱太盛
　因用益精血於其下清熱濕於其上二方與之或言
　脚氣無補法故不肯服三月後痛作一醫用南法治
　不効一醫用北法瀉之即死於溺器上吁不識病之
　虛實執方誤人多矣
夢遺經曰腎屬水受五藏六府之精而藏之又曰主蟄
　封藏之本精之處也又曰隂陽之要陽宻乃固故陽
　強不能宻隂氣乃絶隂平陽秘精神乃治隂陽離决
　精氣乃絶又曰隂陽總宗筋之㑹㑹於氣街靈樞曰
　厥氣客於隂器則夢接内盖隂器者宗筋之所聚也
　而足太隂陽明少隂厥隂之筋皆結聚於隂器與衝
　任督三脉之所㑹然厥隂主筋故諸筋皆通於厥隂
　腎為隂主藏精肝為陽主踈泄隂器乃泄精之竅故
　腎之隂虛則精不藏肝之陽強則氣不固若隂客於
　其竅與所強之陽相感則精脫出而成夢陽強者非
　藏真之陽強乃肝藏所寄之相火強耳火盛不已反
　有以消其藏之真陽者肝藏魂藏真之陽虛則遊魂
　為變變則為夢與肝虛多夢亡人無異然病之初起
　亦有不在腎肝而在心肺脾胃之不足者然必傳於
　腎肝而致精之走也有自然相傳之理焉宗筋者上
　絡胸腹夾臍下合横骨故内經謂其總宗筋之㑹㑹
　於氣街主束骨而利機闗也五藏俱有火相火寄於
　肝者善者則發生惡者為害甚於他火故平人肝氣
　剛勇充於筋而為罷極之本也其隂器既宗筋之所
　聚乃強於作用皆相火充其力也若遇接内得隂氣
　與合則三焦内外之火翕然下從火從而動則百體
　𤣥府悉開其資生之精盡趍㑹於隂器以躍出焉豈
　腎之所藏者而已所謂厥氣客於隂器厥氣亦身中
　隂分所逆之氣與接内之氣同是隂類故夢猶接内
　之脫精也夢則真陽虛未免形體衰憊其氣難復不
　比平人接内一二時間氣便可復也曰治法何如曰
　病從他藏起者則以初感病者為本腎肝聚病之處
　為標由肝腎自得者獨治肝腎可也由隂陽離决水
　火不交通者則既濟之隂陽不相抱負者則因而和
　之陽虚補氣隂虚補血陽強者瀉火火有正治反治
　從少從多隨其攸利柰何世人不辨隂陽虚實惟務
　温之熱之於内灸之於外直至隂水耗竭壯火獨炎
　枯脂消肉骨立筋痿不可復救矣余惟從經旨以治
　多驗　一人二十餘嵗夜讀書至四皷猶未巳遂發
　此病卧間莖但著被與腿便夢精脫懸空則否飲食
　日减倦怠少氣余以用心太過二火俱起夜不得眠
　血不歸肝則腎水不足火乘隂虚入客下焦鼓其精
　房則精不得聚藏而走失矣因玉莖著物猶厥氣客
　之故作接内之夢於是上則補心安神中則調理脾
　胃升舉其隂下則益精生隂固陽不三月愈　一老
　人六十嵗患瘧而𠻳多服四獸飲積成濕熱乗於下
　焦幾致危困余胗尺脉數而有力與補中益氣加凉
　劑三日與黄栢丸次早尺數頓減因問有夜夢否曰
　然幸不泄爾余謂年老精衰固無以泄盖以大熱結
　於精房得泄火益隂之藥其火散走於隂氣之竅病
　可减矣再服二日又夢其瘧嗽全愈　一人每夜有
　夢余連胗二日脉觀其動静終不舉頭但俯視不正
　必隂邪相著扣之不言其狀遍問隨其出入之僕乃
　言至廟見侍女以手撫摩其身乆之不三日遂病令
　法師入廟毁其像小腹中泥土皆濕其病遂安此則
　鬼魅相感耳　嘗觀仲景治下焦真陽與精血兩虚
　少腹弦急脉芤動微𦂳男子失精女子夢交通者用
　桂枝龍骨之屬溫之固之若陽浮上而不降悸衂手
　足煩咽乾口燥隂獨居内為裏急腹痛夢失精者以
　小建中湯和之皆可取以為法也
淋膀胱主水水入於胞為溲便若飲食不節喜怒不時
　虚實不調則藏不和致腎虚膀胱有熱腎虚則小便
　數膀胱熱則水澁而數澁則淋瀝不宣故曰淋小腹
　弦急痛引於臍又須分石膏血勞氣冷其石淋如沙
　石膏淋肥膩若脂膏又名肉淋血淋心主血氣通小
　腸熱甚則搏於血脉血得熱則流行於胞中與溲俱
　下勞淋勞倦則發氣淋胞内氣脹小腹堅滿出少喜
　數尿有餘瀝冷淋冷氣客於下焦邪正交爭滿於胞
　内水道不宣先寒顫然後便溺成淋可謂得其病情
　矣内經病因又不止此若太隂作初氣病中熱脹脾
　受積濕之氣小便黄赤甚則淋少陽作二氣風火欝
　於上而熱甚病淋盖五藏六府十二經脉氣皆相通
　移是故足太陽主表上行則統主諸陽之氣下行則
　入膀胱又肺者通調水道下輸膀胱脾胃消化水谷
　或在表在上在中凡有熱則水液皆熱轉輸下之然
　後膀胱得之而熱矣且小腸是心之府主熱者也其
　水必自小腸滲入胞中諸熱應於心者其小腸必熱
　胞受其熱經謂胞移熱於膀胱則癃溺血是也是知
　初起之熱邪不一皆得傳於膀胱而成淋故淋必先
　治其本若止治胞中之熱未為善也夫淋必由熱甚
　生濕濕生則水液渾濁凝結為淋又有服金石入房
　太甚敗精流於胞中及飲食痰積滲入者皆能成淋
　先生治小兒在胎禀父母金石餘毒之氣病淋十五
　年治以紫雪而愈凡治病必求其本也
小便不通治以吐法何也曰取其氣化而已經曰三焦
　者决瀆之官水道出焉膀胱者州都之官津液藏焉
　氣化則能出矣故上中下三焦之氣有一不化則不
　得如决瀆之水而出矣豈獨下焦膀胱氣塞而已上
　焦肺者主行榮衛通調水道下輸膀胱而腎又上連
　肺豈非小便從上焦之氣化者乎仲景謂胃氣行則
　小便宣通内經謂脾病則九竅不通小便不利者其
　病一也由是三焦所傷之邪不一氣之變化無窮故
　當隨處治邪行水大要在乎隂陽無相偏負然後氣
　得以化若方盛衰論曰至隂虚天氣絶至陽盛地氣
　不足夫腎肝在下地道也心肺在上天道也脾胃居
　中氣交之分也故天之陽絶而不下交於地者尚且
　白露不下况人同乎天其上之陽不下交於隂則下
　之隂虚在上之陽盛不務其徳而乘之致腎氣之不
　化必瀉其陽而舉之則隂可得而平也若此條所叙
　之症皆用吐法盖因氣道閉塞升降不前者而用耳
　其他衆法何嘗捨之而獨施是哉先生嘗曰吾以吐
　法通小便譬如滴水之器開其上竅則下竅水自出
　焉　一婦年五十患小便澁治以八正散等劑小腸
　脹急不通身如芒刺余以所感霖淫雨濕邪尚在表
　因用蒼术為君附子佐之發表一服即汗小便隨通
　一人年八旬小便短澁分利太過致涓滴不出盖飲
　食過傷其胃氣陷於下焦用補中益氣湯一服即通
泄瀉多類得於六淫五邪飲食所傷之外復有雜合之
　邪似難執方而治先生治暴氣脫而虚頓泄不知人
　口眼俱閉呼吸甚微殆欲死者急灸氣海飲人參膏
　十餘斤而愈　治隂虚而腎不能司禁固之權者峻
　補其腎治積痰在肺致其所合大腸之氣不固者湧
　出上焦之痰則肺氣下降而大腸之虚自復治憂思
　太過脾氣結而不能升舉陷入下焦而泄者開其欝
　結補其脾胃使谷氣升舉也凡此不可枚舉因問先
　生治病何其神也先生曰無他員機活法具在内經
　熟之自得矣退讀内經三年乃知先生於泄利症凡
　内外之邪有傷生化之用則隂陽失其居處之常藏
　府失其所司之政以致腸胃傳化之職不修故泄利
　也
膈噎之病得之七情六淫遂有火熱炎上之化多升少
　降津液不布積而為痰為飲為嘔吐必須外避六淫
　内節七情飲食自養滋血生津以潤腸胃則金無畏
　火之炎腎有生水之漸氣清血和則脾健運而食消
　磨傳送逓行矣治者例用辛香燥熱痰飲被刼時暫
　得快七情飲食不節其症復作前藥再行積成其熱
　血液俱耗胃脘乾槁大便秘少
　
　
　
　
　
　
　
　
　
　
　推求師意卷上
欽定四庫全書
　推求師意卷下
　　　　　　　　　　　　　明　汪機　撰
大風丹溪取醉仙再造以分上下用也内經曰脉風成
　為癘風又曰風寒客於脉而不去名癘風癘風者榮
　衛熱胕其氣不清故使鼻柱壊而色敗皮膚瘍潰又
　謂風氣與太陽俱入行諸脉俞散諸分肉之間與衛
　氣相干其道不利故使肌肉膹䐜而有瘍衛氣有所
　凝而不行故其肉有不仁也(刺長/節論)曰病大風骨節重
　鬚眉墮刺肌肉汗出百日(王/注)泄衛氣之怫熱刺骨髓
　汗出百日(王/注)以泄榮氣之怫熱凡二百日鬚眉生而
　止靈樞曰癘風者數刺其腫上以鋒針針其處按出
　其惡氣腫盡乃止當食方食毋食他食經論分榮衛
　者如此古方但混泄風熱於榮衛又無先後之分惟
　活法機要用樺皮散治其衛二聖散治其榮二聖即
　再造也出三因方先生言再造用欝金半兩白丑六
　錢(半生/半炒)皂角刺(經年黒/大者)今選二方分氣血上下先後
　而用盖以氣為陽為衛血為隂為榮身半已上陽先
　受之身半已下隂先受之再造治其病在隂者用皂
　刺出風毒於榮血中肝主納血惡血留止屬於肝也
　䖝亦生於厥隂風木所化須是治其藏氣殺䖝為主
　以大黄引入腸胃榮血之分利下惡血䖝物醉仙散
　治其病在陽者用鼠粘子出風毒遍身惡瘡胡麻逐
　風補肺潤皮膚蒺藜主惡血身體風痒通鼻氣防風
　治諸風瓜蒌根治瘀血足熱胕腫枸把消風毒熱散
　瘡腫蔓荆子主賊風苦參治熱毒風皮肌煩躁生瘡
　赤癩眉脫八味治風至矣然必銀粉為使乃下膈通
　大腸要劑用其驅藥入陽經開風熱怫欝痞結逐出
　惡氣臭穢之毒殺所生之虫隨經上行至牙齒嫩薄
　之分出其臭毒之涎水此藥傷齒則以黄連末楷之
　或先固濟以解銀粉之毒銀粉在醉仙散有奪旗斬
　將之功遂成此方之妙用非他方可及餘邪未除但
　調和榮衛藥中少加驅逐劑耳　一人面浮油光微
　腫色變眉脫痒二世癘風死者三人與醉仙散出涎
　水如盆而愈　一人面腫色變黒燥痒眉鬚脫落手
　足皮燥厚折痛痒無全膚有時痒入骨髓爬至血出
　稍止復作晝夜不眠與二藥而愈　一婦兩足脛瘡
　潰眉落與再造散一服愈年少不能斷慾忌口一年
　復發其前二人不復發者非能如法調攝由病得之
　未深鼻柱未壊瘡未潰胕故耳故人抱病不可不早
　治也
痛風即内經風寒濕三氣雜至合而為痺也雖言寒為
　痛痺然三者皆能作痛但寒勝者痛甚如掣濕者痛
　著如腫風者其痛行動無常處悉因凝滯之痺與流
　行榮衛真氣相擊摶則作痛痺若不干其流行出入
　之道則不痛但痿痺耳隨其痺所在或陽多隂少則
　為痺熱或隂多陽少則為痺寒或骨重或筋攣不伸
　肌肉不仁或血脉凝而不流或在皮則寒或逢熱則
　縱後人就中摘出為痛者分六條具數百方夫藥在
　乎明道不在多言苟明其道雖一言一方亦可類推
　道若不明奚適於用而取擇焉今六條中有謂由風
　寒濕氣則血凝澁不得流通闗節諸筋無以滋養真
　邪相摶厯節痛者有謂風百節痛者有謂風氣走注
　痛無常處者有謂白虎風者或在骨節或走四肢晝
　静夜發發則痛徹入骨有風腰痛者豈非悉是風寒
　濕三氣痺而痛乎曰痺論止言寒為痛痺未聞行痺
　亦痛曰靈樞周痺篇有衰痺有周痺即此云也又内
　經四時刺逆從篇於六經皆云有餘不足悉為痺注
　曰痺痛也此非人氣之邪亦作痛耶今以一條而舉
　衆病何也盖因是集有所未備耳且人身體痛在外
　有皮肉脉筋骨之異由病有不同之邪亦各欲正其
　名名不正將何以施治如邪是六淫者便須治邪是
　人氣者便須補㵼其氣病在六經四屬者各從其氣
　故制方須宜分别藥之輕重緩急適當其所庶得經
　意
疝内經謂任脉為病男子内結七疝女人帶下瘕聚衝
　脉為逆裏急(云云/)又云少隂脉滑肺風疝太隂脉滑
　脾風疝陽明心風疝太陽腎風疝少陽脉滑肝風疝
　由外邪入於木木陽藏起動風也故滑脉曰風然連
　稱疝者盖腎肝同居下焦而足厥隂佐任脉之生化
　固肝腎之氣並逆所以腎之隂氣為疝肝之陽氣為
　風又有莖菙者身中之機隂陽之候津液之道或飲
　食不節喜怒不時津液内溢下流於睪血道不通血
　道不通則俛仰趨翔不便又巢氏(云云/)而張戴人非
　之曰此俗工所立謬名也盖環隂器上抵少腹屬足
　厥隂肝經部分此是受病之處或在泉寒勝木氣攣
　縮禁於此經或司天燥勝木氣抑欝於此經或忿怒
　悲哀憂抑頓剉或藥淋外固閉尾縮精壅於此經與
　膀胱腎小腸了不相干也且疝者非肝木受邪則肝
　木自甚也由是於隂疝中亦立七名曰寒疝水疝筋
　疝血疝氣疝狐疝􁨛疝也寒疝囊冷結縮如石隂莖
　不舉或連控睪丸而痛得於坐卧濕地及磚石或冬
　月涉水或值雨雪或風冷處使内過勞宜以温劑下
　之乆而無子水疝腎囊腫痛隂汗時出囊腫如水晶
　或囊痒搔出黄水或小腹按之作水聲得之飲水醉
　酒使内過勞汗出而遇水寒濕氣聚於囊中故水多
　令人為卒疝宜以逐水之劑下之筋疝隂莖腫脹或
　潰或膿或痛而裏急筋縮或莖中痛痛極則痒或挺
　縱不收或白物如精隨溲而下得之於房室勞傷及
　邪術所使宜以降心火之劑下之血疝狀如黄𤓰在
　小腹横骨兩端約中俗云便癰得於重感春夏大燠
　勞於使内氣血流溢滲入脬囊不去結成癰腫膿少
　血多宜以和血之劑下之氣疝其狀上連腎區下及
　隂囊或因號泣忿怒氣欝而脹怒號罷則氣散是也
　宜以散氣之劑下之小兒亦有此疾俗曰偏氣得於
　父已年老或年少多病隂痿精怯強力入房因而有
　此乃胎病也此病不治狐疝其狀如丸卧則入腹行
　立則出小腹入囊中狐則晝出穴而溺夜則入穴不
　溺此疝出入上下往來與狐相似亦與氣疝大同小
　異今人帶鈎鈐是也宜以逐氣流經之藥下之􁨛疝
　囊腫縋如升斗不痒不痛是也得之地氣卑濕故江
　淮湫溏之間多此宜以去濕之劑下之諸下去後可
　調則調可補則補各量病勢勿執俗法經謂隂盛腹
　脹不通者􁨛癃疝也不可不下雖然戴人旣用内經
　靈樞明堂之論止從足厥隂分而不及任脉盖因力
　辨隂器屬厥隂部分受病故未暇及任脉也其治法
　因病在下皆先下之不問虚實欠於周悉丹溪常論
　睪丸連小腹急痛者或有形無形或有聲無聲人皆
　為經絡得寒則收引不行而作痛不知此病始於濕
　熱欝遏至乆又感外寒濕熱被欝而作痛也初致濕
　熱之由盖大勞則火起於筋醉飽則火起於胃房勞
　則火起於腎大怒則火起於肺火欝之乆濕氣便盛
　濁液凝聚并入血隧流於厥隂肝木性急火又暴烈
　為寒所束宜其病甚而暴也此則發明戴人之未至
　又􁨛疝不離三者之邪熱則縱寒則痛濕則腫須分
　三者多少而治之兩丸俱病固然也更有偏於一者
　腎有兩分左右左屬水水生肝木木生心火三部皆
　司血統納左之血肝木之職也右屬火火生脾土土
　生肺金三部皆司氣統納右之氣肺金之職也是故
　諸寒收引則血凝所以寒血從而歸肝下注於左丸
　諸氣膹欝則濕聚所以氣濕從而歸肺下注於右丸
　且睪丸所絡之筋非盡由厥隂而太陽陽明之筋亦
　入絡也往往見患偏左則痛多腫少偏右則痛少腫
　多可驗也
内傷東垣謂百病之源皆由喜怒飲食勞役所傷脾胃
　而然其元氣谷氣榮氣清氣衛氣生發諸陽之氣此
　六者皆胃氣之别稱也脾胃既傷則中氣不足中氣
　不足則不能滋養元氣不能滋養元氣則藏府之真
　氣皆不足惟隂火獨旺上乘陽分無形質元氣受病
　矣繫在上焦心肺之氣絶於外心主榮肺主衛故榮
　衛失守諸病生焉此論發熱盡由於内傷也及河間
　所言則又不止此也曰天真者造化之元氣也在身
　亦得執天機而行六氣分地紀而運五行巡厯周身
　生化萬物若調攝適宜邪不能傷或憂愁思慮饑飽
　勞逸大驚卒恐真氣耗亂血氣分離其五行六氣遂
　有愆陽伏隂興衰之變則百病作矣於是著原病式
　以明其道取至真大要論之病機以為提綱用五運
　主病者以言五藏所屬木火土金水之變用六氣為
　病者以言三隂三陽所屬風寒濕熱燥火之氣變在
　五行則以金水易衰火木易盛在六氣則以濕熱相
　火二氣為病獨多至於五行過極亢則害承乃制反
　兼鬼賊之化此皆得為内傷發熱之病豈止由於脾
　胃所始乎先生不以二家之學自至益求其未至乃
　謂天之陽大於地之隂地之隂常不敵夫天之陽人
　禀天之陽為氣地之隂為血所以氣常有餘血常不
　足比年四十而隂氣已衰半矣故人不可恣慾以自
　戕必保養天和庶幾隂無虧缺可與陽齊以終天年
　夫天和者天真元氣也負隂抱陽元精立其體元神
　致其用苟不揺其精則體全而用不竭不勞其神則
　用專而體不虧然精之秘非惟奉養天真而已精秘
　則隂實經曰隂成形隂實則形全隂虛則形敝敝則
　出入廢升降息孤陽之氣安得不亢而飛越乎先生
　嘗曰人因喜怒勞役色慾之火煎熬腎水枯竭精血
　而病者十常六七夫五藏皆屬隂而藏精者也腎又
　五藏隂氣之主故受五藏之精而藏之故諸隂精血
　之病皆本於腎其輸納之際必詳察焉大扺效仲景
　八味丸以五味各入五藏益其精其中桂附之辛開
　腠理致津液通氣道輸而與之補腎之法固不越䂓
　矩然地道之隂虛則天道之陽不降或陽亂於下而
　少隂之氣不得收藏者或精絶辟積而不輸者或兩
　腎隂陽自有偏者必皆揆度以治然元氣者在身有
　根有苖在太虛非隂非陽其根也自天樞開發周流
　上下四方隨其所至以化行者仲景所謂五藏元真
　是也在肝則温化其氣升在心則熱化其氣浮在脾
　則冲和之化其氣備在肺則凉化其氣降在腎則寒
　化其氣藏猶天以一元之氣行於四時也此苖也各
　從其本藏之元真而論治元氣所化者不足則從其
　所化補之元真所化者太過則反其所化寫之然則
　論元氣獨在脾胃者此重水谷以資天真也先生兼
　之受精以全形者則又重兩腎為元精立壽命本始
　之地也錢仲陽於腎有補無寫正此意耳二者皆從
　根本而治也
中風論治先生以内經正局方之非以濕熱内傷補仲
　景之未備獨以河間戴人東垣能發明此三者河間
　曰中風癱瘓非肝木實甚而發中之也亦非外中於
　風由乎平日衣服飲食安處動止精魂神志性情好
　惡五志過極不循其宜致失其常乆則氣變興衰而
　心火暴甚腎水衰弱不能制之則隂虛陽實而熱氣
　怫欝心神昏眊筋骨不用而卒倒無所知也戴人曰
　暴僵暴仆皆屬厥隂肝木之無制也肝木自甚獨風
　為然盖肺金為心火所制不能勝木故耳東垣曰凡
　人年逾四旬氣衰之際或因憂喜忿怒傷其氣者壯
　嵗肥盛之人形盛氣衰者皆致中風治法當和藏府
　通經絡或曰劉張二氏猶用風藥佐輔寫火之劑以
　開欝結散其風熱今丹溪全然不用乃從痿治何也
　曰先生但不(原闕/)發表傷衛之劑至若鼠粘子之散
　支節筋骨咽嚨風熱毒起隂氣通十二經脉者也則
　於是症嘗用之雖作痿治然於散肝木之風解欝結
　之熱皆在其中矣其大法泄心火則肺金清而肝木
　不實故脾不受傷補腎水則心火降而肺不受熱脾
　肺安則陽明實陽明實則宗筋潤能束骨而利機闗
　矣復以東垣所治黄栢與黄耆等補藥為佐輔有兼
　痰積有熱多有濕熱相半臨病制方無一定之法善
　於治痿者乎竊論陽明者胃脉也胃乃水谷之海經
　曰人以胃氣為本無胃氣則死盖元精元氣元神不
　可一日無水谷以養之其水谷藥石入胃而氣屬陽
　味屬隂屬陽者則上輸氣海屬隂者則下輸血海二
　海者氣血之所歸五藏六府十二經脉皆取資於此
　故二海盈溢則一身内外氣血皆充足矣氣充則榮
　衛流行而手足百骸之力湧出矣血充則衝脉引以
　滲灌於谿谷而四屬九竅各為之用而帶脉得以約
　束十二經脉不至於緩縱痿弱矣先生用是以治中
　風癱瘓緩弱之病可為法於後矣嚴氏必先理氣為
　說是不識氣因火而冲反用辛温助火散氣悞人多
　哉
暑金匱要略云太陽中暍發熱惡寒身重而痛其脉弦
　細芤遲小便已洒然毛聳手足逆冷小勞身即熱口
　開前板齒燥若發汗則惡寒甚加温針則發熱甚數
　下之則淋甚其人汗出惡寒身熱而渴白虎加人參
　湯主之其人身熱疼重而脉微弱此夏傷水水行皮
　中所致𤓰蒂散主之東垣分暑病有二或避暑深堂
　大厦静而得之名中暑中暑隂症也必頭疼惡寒身
　形拘急支節疼痛而煩心肌膚火熱無汗當用大順
　散以發散是也若行人農夫於日中勞役動而得之
　名中熱中熱陽症也為熱傷元氣必苦頭痛發燥熱
　惡熱捫之火熱大渴引飲汗大泄無氣以動乃天熱
　外傷肺氣蒼术白虎湯主之是也舉此二方以為例
　耳非令人執守之也别論有先因勞役飲食虛損脾
　胃宿疾之人遇暑將理失宜違時伐化必困乏無力
　精神短少氣弱氣促似喘非喘諸陽虛之症不一而
　見甚則傳於腎肝諸痿厥之病作矣為脾主四肢故
　也制黄耆人參湯主之在長夏濕熱之令有清暑益
　氣湯主之隨症加减盖此勞與行人之勞何異此之
　饑飽於人寧無飲食之虛損者哉豈非人參黄耆可
　與白虎湯相參合一迭相為用耶雖在脾胃先損後
　或受暑熱之勝至大渴引飲煩悶肌熱亦必於黄耆
　人參湯中加石膏知母為佐可也經曰火淫所勝治
　以辛寒以甘寫之石膏味甘辛寒治暑熱傷脾肌熱
　之功他藥所不及然而清暑益氣湯治暑而無石膏
　何也因脾胃虛損當夏令火熱而病非中其熱又胃
　弱不耐石膏之寒降恐生發之氣不升故耳或暑熱
　乘虛而感之又安得不用其為佐乎若中熱者雖以
　白虎為主或元氣虛甚亦安得不用參耆為佐乎
注夏先生謂陽有餘隂不足若恣慾泄精無度至夏必
　陽氣輕浮有頭痛脚軟食少發熱之患即注夏也注
　者灌也先因隂虛不勝夏令暑熱灌之其病則劇非
　中熱也仲景謂勞之為病其脉浮大手足煩春夏劇
　秋冬差是也東垣所謂脾胃元氣先損至夏而病作
　用黄耆人參湯亦注夏也盖暑熱之氣不止傷隂而
　亦損陽東垣治損陽者重在於胃以氣為要先生治
　傷隂者重在脾腎以精血為要精藏於腎血化於脾
　皆隂藏也注夏之名固同及分隂陽用藥則不可同
　也治隂虛者非質重味厚屬脾胃之君藥安能固其
　陽根而斂其輕浮之氣乎
暑風即中暑也可用吐法其人必内先有火熱痰實因
　避暑納凉風入襲之欝而成病或身熱或昏冒是以
　用吐吐中有汗火欝得汗則解風得汗則散痰得湧
　則出一舉三得此先生當時治挾痰者非通治暑風
　之大法也無所挾者惟宜汗散
濕有天之濕霧露雨是也天本乎氣故先生表之榮衛
　水泥地之濕也地本乎形故先傷皮肉筋骨血脉酒
　水乳酪飲食之濕也胃為水谷之海故先損脾胃有
　汗液之濕亦氣也止感於外有氣之濕屬足太陽所
　化者也治天之濕當同司天法濕上甚而熱者平以
　苦温佐以甘辛以汗為效治地之濕當同在泉法濕
　淫於内治以苦熱佐以酸淡以苦燥之以淡泄之飲
　食之濕在上者吐之在中者奪之在下引而竭之汗
　液同司天治惟人氣屬太隂脾土所化之濕者在氣
　交之分與前四治有同有異何則土兼四氣寒熱温
　凉升降浮沉備在其中脾胃者隂陽地位更虛更實
　更從更逆是故陽盛則木勝合為風濕至陽勝則火
　勝合為濕熱隂盛則金勝合為燥濕至隂勝則水勝
　合為寒濕為兼四氣故淫泆上下中外無處不到在
　上則嘔吐頭重胸滿在外則身重腫脹在下則足脛
　跗腫中滿痞塞當隨其上中下外兼寒熱濕凉以為
　佐使至若先因乘尅以致脾虛津積而成濕者則先
　治勝尅之邪或脾胃本自虛而生濕者則用補虛為
　主或熱欝而成濕者則以散熱為要或脾胃之濕淫
　泆流於四藏筋骨皮肉血脉之間者大槩濕主痞塞
　以故所受之藏氣澁不得疎通故本藏之病因而發
　焉其筋骨皮肉血脉受之則發為痿痺緩弱痛重不
　任為用所治之藥各有所入凡切於治便為要藥豈
　蒼术一味盡可用哉先生寧肯語此以示人也濕淫
　諸症治藥並在各病條下
欝病多在中焦六欝例藥誠得其要中焦者脾胃也胃
　為水谷之海法天地生萬物體乾坤健順備中和之
　氣五藏六府皆禀之以為主榮衛天真皆有谷氣以
　充大東垣謂人身之清氣榮氣運氣衛氣春升之氣
　皆胃氣之别稱然豈盡胃氣乃因胃氣以資其生故
　脾胃居中心肺在上腎肝在下凡有六淫七情勞役
　妄動故上下所屬之藏氣致有虛實尅勝之變而過
　於中者其中氣則常先四藏一有不平則中氣不得
　其和而先欝更因飲食失節停積痰飲寒濕不通而
　脾胃自受者所以中焦致欝多也今藥兼升降而用
　者蒼术陽明藥也氣味雄壯辛烈強胃健脾開發水
　谷氣其功最大香附子隂血中快氣藥也下氣最速
　一升一降以散其欝撫芎手足厥隂藥也直達三焦
　俾生發之氣上至頭目下抵血海疎通隂陽氣血之
　使也然此不專開中焦而已且胃主行氣於三陽脾
　主行氣於三隂脾胃既有水谷之氣行從是三隂三
　陽各藏府自受其燥金之欝者亦必用胃氣可得而
　通矣天真等氣之不達者亦可得而伸矣况蒼术尤
　能徑入諸經疎泄陽明之濕此六欝藥之凡例升降
　消導皆自内經變而致之殆於受病未深者設也(云/)
　(云/)下欝乃燥之别名屬肺金之化治欝之法有中外
　四氣之異在表者汗之在内者下之兼風者散之熱
　微者寒以和之熱甚者瀉陽救水養液潤燥補其已
　衰之隂兼濕者審其温之太過不及猶土之旱澇也
　寒濕之勝則以苦燥之以辛温之不及而燥熱者則
　以辛温之以寒調之大抵須得仲景治法之要各守
　其經氣而勿違
火藏氣有實有虛若陽盛水衰而動者則從河間治法
　瀉熱救水若陽虛不足而動者則陽愈虛當從東垣
　必補胃氣次寫其火陽虛不安其位而火乘於隂依
　東垣自隂升陽提而出之陽盛入於隂者遵仲景下
　之隂虛不勝夫火動者用先生益精血壯腎水以安
　之或藏氣盛與火齊發先寫其盛本藏氣血不足先
　補其虛次寫其火火與氣相持欝伏不行則發藏氣
　(云云/)其半則散火為主藏氣欝其火
溺血大抵溲血淋血便血三者雖前後隂竅所出不同
　然於受病則一故治法分標本一也其散血止血之
　藥無下數十品惟引導佐使各走其鄉者小異耳溺
　血為熱客下焦本草何乃用兎絲子肉從容續斷鹿
　角輩温補壯陽為主内經謂邪之所凑其氣必虛東
　垣謂火與元氣不兩立一勝則一負火者熱也腎氣
　因熱而走亦必用是藏真之藥始可補其虛以固衛
　氣之散走也氣血相須為用又何疑乎
痰飲内經有脾胃濕土太過為積飲痞膈與飲積於中
　者數條未有痰之名也至仲景始分飲為四一曰痰
　飲二曰懸飲三曰溢飲四曰支飲而痰之義始見河
　間分五運六氣之病於火淫條下則云中風風癩等
　病痰涎因水衰熱甚津液湧溢聚於胸膈熱燥以為
　痰涎初虞世言涎者乃遍身之脂脉津液於濕土條
　下云濕氣自甚則為積飲痞膈中滿霍亂又云喘嗽
　之痰為因外感風寒寒化為熱熱則生痰張戴人謂
　留飲一症不過畜水而已又謂四飲者觀病之形狀
　而定名也其來有五有膹欝而得之者其氣抑欝不
　伸則肝氣乘脾脾氣不濡故為留飲有勞役乘困飲
　水脾胃力衰因時睡卧不能布散於脉亦為留飲肝
　主慮乆慮不决則肝氣不行脾主思乆思不已則脾
　氣結亦為留飲飲酒過多以乘燥金胞不滲泄亦為
　留飲隆暑津液焦涸喜飲寒水過多逸而不動亦為
　留飲又謂痰有五曰風痰曰熱曰濕曰酒曰食五者
　先生遵張劉之說謂痰飲之初起也或飲食不謹或
　外傷六淫或内感七情或食味過厚皆致谷氣不升
　資發榮衛先欝滯而成膈熱故津液不行易於攅聚
　因氣成積積氣成痰痰飲既聚展轉傳變生病不一
　為嘔吐為反胃為喘滿為欬逆為膈噫為吞酸為嘈
　雜為膨脹為痞為痛為泄利為不食冲上為頭痛為
　眩運溢下為足腫為􁨛疝散於表為寒熱為胕腫為
　支節痛聚於心為狂為癲昏仆為不語凡人之病皆
　痰為邪此數家叙痰為病之始末也後世論治痰飲
　必得温乃行及有痰因火熱反見水化而覺其冷乃
　不知其熱也先生故多不取獨稱長沙治四飲之法
　可表者汗之可下者利之滯者導之欝者揚之熱者
　寒之寒者温之塞者通之虛者補而養之深得内經
　各隨攸利所治之意竊謂痰飲之先有生於脾胃有
　生於六經所起不同若論感邪與為病之形症則一
　也至於治之必先從其邪之所起而後及於病之所
　止曰痰飲因太隂濕土之化生於脾胃寧不生於六
　經乎初虞世謂涎為遍身之脂脉津液也此非六經
　中之津液灌注於内外者歟原其在經脉之由即内
　經所謂飲入於胃遊溢精氣散精於脾上歸於肺通
　調水道下輸膀胱水精四布五經並行又謂水入於
　經其血乃成謂五藏化五液心為汗肝為泣肺為涕
　脾為涎腎為唾故經脉之津液與血者皆四布水精
　之所化然經脉以胃氣為本則其所化亦六經中胃
　氣土徳之冲和者以成之由是同歸乎濕滋育百體
　者矣苟不善於化則水積不行亦如濕漂之為害故
　其水盛與血雜混而不滋榮氣之運或不化液而不
　從衛氣之用聚於經脉以為病冷則清如其飲熱則
　濁如其痰設值風火之迫則湧溢而起無處不到痰
　飲為病莫大於此
小兒脉當以大指按三部一息六七至為平和十至為
　發熱五至為内寒𦂳為風癎沉緩為傷食促急為虛
　驚弦急為氣不和沉細為冷浮為風大小不勻為惡
　候為鬼祟浮大數為風為熱伏結為物聚單細為疳
　勞凡腹痛喘嘔而脉浮者為有䖝浮而遲潮熱者胃
　寒也温之則愈　　歌曰　小兒脉𦂳風癎候　沉
　緩食傷多吐嘔　弦急因知氣不和　急促虛驚神
　不守　冷則沉細風則浮　牢實大便因秘乆　腹
　痛之候𦂳而弦　脉亂不治安可救　變蒸之時脉
　必變　不治自然無過謬　單細疳勞洪有䖝　大
　小不均為惡候　脉浮而遲有潮熱　此必内寒求
　内㓂　瀉利浮大不可醫　仔細酌量宜審究
小兒未可辨脉者俗醫多看虎口中紋顔色與四肢冷
　熱驗之亦有可取　歌曰　紫風紅傷寒　青驚白
　色疳　黒時因中惡　黄則困脾端　鼻冷定知是
　瘡疹　耳冷因知風熱症　遍身皆熱是傷寒　上
　熱下冷傷食病　人若以此色脉參佐驗之所得亦
　過半矣
小兒病多是食積痰熱傷乳　大抵肝與脾病多　又
　云小兒多肝病大人亦然肝只是有餘腎常是不足
􁡠䖝或藏府虛弱或食甘肥則䖝動動則腹中痛發作
　腫聚往來上下痛不休止上攻心痛口喜吐涎及清
　水貫傷心者死其脉凡腹痛法當沉弱而弦今反洪
　大則是䖝也仲景用烏梅丸治之諸殺䖝藥皆可療
　史君子尤良　􁡠䖝東行吳茱萸根尤勝
一人年十八自小面帶微黄五月間腹大痛醫以小建
　中加丁香兩貼不効加嘔吐清汁又與十八味丁香
　通膈湯兩貼食全不進痛無休止如此者五六日又
　與阿魏丸百餘粒至夜發熱不睡口却不渴脉左二
　部沉弦而數實痛處不可按遂與大柴胡湯四貼加
　甘草下之痛嘔雖减食猶未進遂與小柴胡湯去黄
　芩人參加芍藥陳皮黄連生甘草二十貼而愈
一人年十七家貧多勞十一月病惡寒而吐血兩三日
　六脉𦂳濇一月後食减中痞醫投温膽湯枳殻湯三
　日後發熱口乾不渴口中有痰予曰此感寒也詢之
　八日前曽於霜中渡水三四次心下有悲泣事腹亦
　饑遂以小建中湯去芍藥加桔梗陳皮半夏四貼而
　愈
丹瘤即内經丹熛由其丹之流走故名丹瘤古方所謂
　赤游腫因肌肉虛為風毒熱氣所乘摶於血氣則肌
　膚赤而腫起其風隨氣行不定故名赤游腫俗謂之
　瘤由風熱發丹流走經絡散發肌表如丹之赤如火
　之燒也若遍身發赤曰天火丹之類三十餘條治法
　隨其所在而鎌之泄去毒氣不爾則丹毒入腹近心
　則死但初發心頭者不可鎌爾用藥内飲外付各有
　方大抵散風熱和氣活血凉肌而已原病式亦曰赤
　溜熱勝氣也火之色相火主之游腫熛赤溜一也
脫肛脫囊肛因下痢腸虛冷兼用軀氣故也脫囊者隂
　核腫大墜下即㿉也小兒多因啼怒軀氣(云云/)隂氣
　結聚不散所成也隂氣者厥氣也二氣下流納於厥
　隂與大人之㿉治法無異大抵囊因寒則縮因熱則
　縱因濕則重也
木舌心氣藴熱熱氣隨脉上至於舌則血脉脹起漸腫
　滿口塞喉若不急治便至危殆宜先砭射用紫雪朴
　硝蒲黄之屬飲之
解顱錢仲陽用地黄丸補其腎與此不同而實同也
夜啼即驚啼由風邪乘心心藏精神神不定故卧不安也
　夜啼藏冷故也夜隂氣盛與冷相摶則冷動與藏氣
　相併或煩或痛故夜啼亦有觸犯禁忌而啼可以法
　術斷之躽啼者胎傷風冷邪氣與正氣相摶則腹痛
　故躽脹蹙而啼大率治驚啼則以清肝心鎮神安魂
　之劑治夜啼則以温平和利氣血之劑治軀啼亦然
　三因以夜啼有五曰寒曰熱曰重舌曰瘡曰客忤腹
　痛其啼面青白口有冷氣腹亦冷曲腹而啼此寒症
　也心燥面赤小便赤口中熱腹暖啼或有汗仰身而
　啼此熱症也客忤見生人之氣忤犯而啼也治冷症
　以大蒜乳香和丸服熱症以燈花散重舌以炒蒲黄
　摻舌口瘡以牡蠣甘草摻口中客忤以竈中土蚯蚓
　糞水和塗兒頭上及五心由此而言方不在備也
斑疹受胎七月其形已成食母穢液入兒五藏至十月
　滿胃脘中生時口中有不潔以手拭净則無疾病以
　黄連汁壓之乃下臍糞及穢液也(云云/)内一藏受穢
　乃出瘡疹瘡疹未出五藏皆見病症初欲病時先呵
　欠頓悶肝也時發驚悸心也乍凉乍熱手足冷脾也
　面赤顋頰赤嗽嚏肺也惟腎在藏府下不能食穢故
　無候也凡五藏毒若去歸一症肝則水疱肺膿泡心
　斑脾疹惟腎無症瘡黒屬腎由不慎或内虛也用抱
　龍丸數服愈以其别無他候故也又瘡疹因小兒真
　氣既盛正氣既旺邪無所容故是以或因寒之傷表
　或傷裏癍由是生焉中外皆和其斑自出至於未顯
　時外傷者升麻湯主之内傷者枳术丸若傷冷濕神
　應丸惡寒者宜防風蒼术湯發之表大熱者奪之通
　言三陽陽盛則必氣上行大渴者白虎湯小渴者凉
　膈散大便秘結桃仁承氣湯下之四順飲子柴胡飲
　子察其在氣在血小便不通導赤散八正散之類求
　上下二焦何經用之驚者凉驚丸重者瀉青丸泄者
　治分寒熱寒則異攻散四君子湯熱則澤瀉茯苓湯
　已顯癍症出皮膚時如出不快化斑湯出太多犀角
　地黄湯地骨皮鼠粘子湯咽喉不利甘桔粘子湯煩
　者甘桔梔子湯肺不利紫草茸甘草枳殻湯太陽出
　不快荆芥甘草防風湯四肢出不快防風芍藥甘草
　湯或發不透倒靨黒陷極為利害紫草木通甘草枳
　殻黄耆等分服之斑疹遺毒或肝虛入眼或肺虛為
　疥癬或為癰癤發在骨節腎虛也發在肌肉脾虛也
　或在筋或在頭面或齒疳蝕咽喉腫痛各隨本經而
　見皆毒藴積而成由其始不早治或醫者之失時也
　斑疹膿不焦此末治失清凉也察何經而凉之或下
　之而成大肅之氣則必不致膿而不痂矣斑疹以瘡
　發焮腫於外屬少陽三焦相火謂之斑以靨行於皮
　膚之中不出者屬少隂謂之疹(云云/)東垣謂太陽寒
　水起於右腎之下煎熬左腎足太陽膀胱寒水夾脊
　逆流上頭下額逆手太陽丙丁火不得傳道逆於面
　上故顯面赤諸症盖壬癸水克丙丁也斑症皆從寒
　水逆流而作夫胞者一名赤宫一名丹田一名命門
　主男子藏精施化女人繫胞受胎俱是化生之源非
　五行也非水亦非火天地之異名象坤土之生萬物
　夫人始生血海始凈一日二日精勝其血則為男子
　三日四日血海已旺精不勝血則為女子乃二物相
　摶常先身生謂之神又謂之精釋道以為本來面目
　是也其子在母腹中十月之間隨母呼吸母呼亦呼
　母吸亦吸者陽氣也而主動作滋益精氣神饑渴食
　飲母血兒隨日長皮肉筋骨形氣血脉俱足十月降
　生口中尚有惡穢啼聲一發隨吸而下復歸命門胞
　中僻於一隅伏而不發直至内傷乳食濕熱之氣下
　流合於腎中二火交戰榮氣不從逆於肉理惡血乃
　散發諸斑瘡皆出於膀胱壬水其瘍潰後壊肉理歸
　於陽明此皆從足太陽傳變中來當外發寒邪使令
　消散内瀉二火不令交攻其中又令濕氣上歸復其
　本位可一二服立巳曰消毒救苦湯又謂斑疹皆榮
　氣逆而寒覆其表宜以四味升麻湯加歸身連翹如
　肺成膿斑先顯喘嗽或氣髙而喘促加人參黄芩以
　瀉伏火而補元氣如心出小紅斑先血溢驚悸加黄
　連如命門出癮疹先必骨疼身熱其痛不敢動揺少
　加生地黄黄栢諸疹先因乳食傷脾胃不足榮氣逆
　行雖火勢内熾隂覆其表以四味升麻湯發之隨妥
　皆本仲景分經絡辨氣血定表裏如傷寒而用耳戴
　人謂瘡疹從胎毒而出者三焦少陽相火之為也症
　發與傷寒兼行必先發熱惡寒頭項痛腰脊强從太
　陽傳至四五日始發先從兩脇下有之次及身表漸
　及四肢經曰少陽客勝丹熛外發諸痛瘡痒皆屬心
　火豈有寒乎初頭痛身熱惡寒此發瘡泡之候脉皆
　浮大有力亦與傷寒時氣驚風宿乳一槩難辨宜先
　解之有二法亢陽炎熱之時以辛凉解之乆寒凝冽
　之時以辛温解之辛凉凉膈通聖散之類辛温升麻
　葛根之類二法之後次以白虎加人參冷服之勿輟
　盖防瘡疹發喘人參止喘四時皆宜用以救肺金受
　火邪致不足也或出不勻大小不齊以蟬殻燒灰淡
　酒調服不半日即匀或用百祥丸柴甘飲子皆可服
　至六七日瘡疹出全可用調胃凉膈下之每治黒陷
　腹内喘乏死病者白虎加人參凉膈加當歸桔梗連
　進數服使卧凉處以凉水灌其面目手足使循經而
　入如醉而醒是亦開結散欝之端如此救活甚多宋
　陳文中以瘡疹發遲倒陷等病用木香散異攻散大
　熱發之豈宜例用諸說不同錢氏謂内外所傷感其
　胎毒為當李氏謂皆因内傷者不若錢氏以先微寒
　入而成瘡疹之一語為該内外也治是症者果二火
　熱盛瀉之分氣血表裏辨時令寒熱禀質壯怯病狀
　輕重隨宜用藥初無執一之說此篇所叙舉大槩耳
　其詳非筆舌可盡
驚急慢驚風病機以一言統之謂諸熱瞀瘈諸病驚駭
　皆屬於火(云云/)方論急驚為陽癎慢驚為隂癎治法
　清心凉肝安神定魂用辰砂牛黄勾藤蘆薈全蝎天
　麻龍齒虎睛南星膩粉腦射之類錢氏謂急驚屬府
　受病熱客於心膈少陽相火旺熱則生風聞木音而
　作盖風木得火而發搐火得邪風而動用利驚丸導
　赤散瀉青丸地黄丸搐服安神丸慢驚屬藏受病盖
　因吐瀉病乆脾胃虛損不早治而成也瘛瘲似發搐
　不甚搐因脾胃虛損大便不聚當去脾間風先以利
　道後用史君子丸益黄散則利自止矣若脾胃俱虛
　被肝木所勝為慢驚用温補羌活膏五福丸治急驚
　風生蚯蚓一條斫爛入五福化毒研如泥薄荷湯化
　下有發搐潮熱於寅卯辰位是肝症補腎水以制心
　火瀉肝木以止搐潮熱於巳午未者心熱也導赤散
　瀉青丸瀉肝益黄散補脾夜發因大病後脾胃虛補
　脾凉心傷風發搐口中熱呵欠頓悶急絶手足揺亦
　隂陽二症有汗無汗用大青膏小續命湯之類傷食
　發搐煎羌活防風湯化下大青膏後用白餅子下其
　食漸已調中丸異攻散養其氣由是急慢驚風即為
　癎也先生治痰有輕重未嘗獨用吐湧若小兒胎氣
　弱色白骨細肉軟聲微者必用補氣血兼治其驚藏
　府堅壯痰壅不得已而吐未嘗例施小兒少火縱盛
　隂氣未壯不當攻擊内經謂肝腎虛者脉急為受寒
　肝不足者皆發驚候必隨所變而治予述諸書五邪
　補寫與先生之法而參用
疳有五皆以肥美而得之故曰疳五藏所受不同在肝
　為風疳在心為驚疳在脾為食疳在肺為氣疳在腎
　為急疳五疳之外十二經氣血所受變狀不一復有
　驚絶疳乾疳漏疳腦疳絶急疳無辜疳齒疳濁疳痢
　疳慝疳五疳出䖝等候(云云/)數百方中雖有攻補終
　無先後設施與相兼分輕重而治的然之法所治五
　疳亦未見有分五藏補瀉之藥且宜於金者不宜木
　宜於火者不宜土五藏升降浮沉之氣寒熱温凉之
　性不及則順而調之太過則逆而治之
喫黄土因脾經濕熱故口失味也宜用乾黄土些少碾
　細炒過濃煎黄連湯調服或作丸服亦妙
小便不通灸内闗三壯立通
　婦人門
安胎固胎養胎必當察其由來之邪分其胎之所損在
　氣在血何者之虛其胎與母受病孰先孰後方制君
　臣佐使各適其宜豈可守己定之方執而不通耶
惡阻病與胎化不成何如曰一月始形二月始膏三月
　精血始化為胎男女分矣所謂惡阻與胎之成否皆
　在三月相火化胎之時惡阻者由相火化精血為胎
　而子宫穢腐因火冲逆上攻於胃有傷其味故食不
　得入津液亦不化停積為痰為飲為嘔吐此以子宫
　穢氣所阻其食故名惡阻前人未明相火之道故止
　言由中氣壅實故惡聞食氣
　若夫不成胎者有二焉一為母身之天真不足以化
　其胎一為父精不足皆致子宫與天賦凝結之真不
　全故在三月則化不成形也有當時即漏下者有待
　十月如産者
一婦年三十餘或經住或成形未具其胎必墮察其性
　急多怒色黒氣實此相火火盛不能生氣化胎反食
　氣傷精故也因令住經第二月用黄芩白术當歸甘
　草服至三月盡止藥後得一子
一婦經住三月後尺脉或濇或㣲弱其婦却無病知是
　子宫真氣不全故陽不施隂不化精血雖凝終不成
　形至産血塊或産血胞一婦腹漸大如懐子至十月
　求易産藥察其神色甚困難與之藥不數日産白䖝
　半桶盖由婦之元氣大虛精血雖凝不能成胎而為
　穢腐藴積之乆濕化為熱濕熱生䖝理之所有亦須
　周十月之氣發動而産終是不祥其婦不及月死濕
　熱生䖝譬之溝渠汙濁積乆不流則諸䖝生於其中
　矣
産難或先漏去血而藏燥或子藏宿挾疹病或始覺腹
　痛先驚動穢血早下致子道乾澁産婦力疲皆令産
　難其横生逆産皆因用力太早兒轉身未竟故也若
　穢露盡而胎横燥子不得出必死於腹下胎之方不
　過瞿麥車前之屬潤燥者牛蘇白蜜又古方下死胎
　而用寒熱藥盖有意焉或因漏血盡子死或攧撲内
　傷子死或乆病胎痿子死若此類藏府氣寒胎血凝
　聚湮於死子氣不升降所以産難宜附子湯温其内
　仍熱熨覆臍腹腰脇於外使惡血漸動盖附子皆破
　寒墮胎故胎必下或熱病温瘧之類胎受熱毒内外
　攻逼因致産難宜承氣湯産難有五不治一腹底不
　覺疼二抱着脚足垂軃無力三病未退遍身不暖四
　藏府泄吐清涎及沫不止五項筋舒展無力皆不治
　死胎血凝腹必脹大宜硝石水銀碙砂三藥性味不
　惟使胎化爛輔以行血順氣必下矣
膏粱之婦多食肥美而生内熱則腎之隂水不足以養
　胎而胎萎弱運動不健所以隂虛陽盛而氣不降則
　胎不下又或安逸乆坐乆卧皆傷其氣則氣衰血滯
　因此母之氣虛不能送胎胎氣弱不能畨轉故胎亦
　難下悲憂離情氣必欝結血隨氣行氣欝血必滯故
　亦難也下胎之藥必分氣結與氣血弱而治余每於
　膏粱安逸之婦將産時無他症者必用參术芎歸甘
　草芍藥黄芩大腹皮氣虛甚者服此使子母氣健及
　期加益母草與一二服不生餘症憂悲氣結氣欝甚
　者加枳殻砂仁香附大抵使子母氣血健運不惟使
　胎速下且使産後無虛損病也又有脾胃中氣不足
　氣血二海衝任之脉不得禀水谷氣致難産者得參
　术補氣血藥以助之則水谷榮衛之氣流行而産自
　易矣豈獨守難産之病槩與下胎之藥而已哉
變蒸以長血氣變者上氣蒸者體熱亦有輕重輕者體
　熱㣲驚耳冷髖亦冷上唇有白泡如魚目珠子微汗
　出近者五日而歇逺者八九日乃歇重者體壯熱而
　脉亂或汗或不汗不欲食食輙吐哯無所苦也十變
　蒸時白睛微赤黒睛微白亦無所苦蒸畢目自明矣
　先變五日後蒸五日十日熱除變蒸之時不欲驚動
　勿令傍邊多人變蒸有早有晩依時如法者少也初
　變之時通日數熱甚不歇用肝黒散發熱汗不止服
　紫霜丸少瘥便止變蒸時遇寒加之則寒熱交爭腹
　痛嬌啼不止者熨之則愈變蒸為温狀傷寒相似若
　身熱耳熱髖熱此乃他症非變蒸也其變蒸日數從
　初生至三十二日一變六十四日再變比三百二十
　日而十變五蒸為小蒸後六十四日為大蒸凡四蒸
　總積五百七十六日而變蒸足氣血就也其變蒸運
　動於隂陽之間者少火也少火運動遂有生新推陳
　之功氣血之新者既生何胎毒不散之有
　許先生論梁寛父病右脇肺部也欬而唾血舉動喘
　逆者肺胗也發熱脉數不能食者火來刑金肺與脾
　俱虛也肺脾俱虛而火乘之其病為逆如此者例不
　可補瀉若補金則慮金與火持而喘欬益増瀉火則
　慮火不退位而痃癖反盛正宜補中益氣湯先扶元
　氣少以治病藥加之聞已用藥而未獲効必病勢苦
　逆而藥力未到也逺期秋凉庶可復耳盖肺病惡春
　夏火氣至秋冬火退只宜於益氣湯中隨四時升降
　寒熱及見有症増損服之或覺氣壅間與加减枳术
　丸或有飲間服局方枳术湯數日逆氣少囘逆氣囘
　則治法可施但恐今日已至色青色赤及脉弦脉洪
　則無及矣病後不見色脉不能懸料以既愈復發言
　之惟宜依准四時用藥以扶元氣庶他日既愈不復
　發也其病初感必深且所傷物恐當時消導尚未盡
　停滯淹延變生他症以至於今宜少加消導藥於益
　氣湯中庶可漸取効也
雜合邪治法丹溪曰雜合邪者當以雜合法治之譬如
　惡寒發熱得之感冐明是外邪脉得浮數而氣口又
　𦂳盛明是食傷病者又倦怠重按其脉俱有豁意而
　胸膈痞滿牽引兩脇輕取其脉又似乎弦此又平時
　多怒肝邪所為也細取左尺又似沉弱此又平時房
　勞之過也治法宜以感冐一節放下視其形色強弱
　厚薄且與補中化食行滯後凉胃火而以姜辣行之
　中氣稍囘傷氣稍行津液得和通體得汗外邪自解
　若不審求只管表散又不推究兼見之邪脉又不窮
　問所得之病因與性情執著及巧施雜合治法將見
　正氣自虛邪氣自固皆拙工之過也
藥病須要適當假如病大而湯劑小則邪氣少屈而藥
　力已乏欲不復治其可得乎猶以一杯水救一車薪
　火竟不得滅是謂不及若症小而湯劑大則邪氣已
　盡而藥力有餘欲不傷正其可得乎猶火熾崐崗玉
　石俱焚是謂太過三者之論惟中而已過與不及皆
　為偏廢然而太過尤甚於不及盖失於姑息邪復勝
　正者只是勞而無益猶可勉而適中或失苛暴則正
　氣被傷因而羸瘠者有之危殆者有之此所謂尤甚
　也可不戒哉嘗考仲景於承氣條下則曰若更衣止
　後服於桂枝方下則曰㣲汗漐漐乃佳不可令如水
　淋漓其旨深矣
試姙婦男女法上圊時夫從後急呼之左囘首是男右
　囘首是女盖男受胎於左子宫女受胎於右子宫男
　胎在左則左重故囘首時慎䕶重處而就左也女胎
　在右則右重故囘首時慎䕶重處而就右也推之於
　脉其義亦然胎在左則氣血䕶胎而盛於左故脉亦
　從之而左疾為男左大為男也胎在右則血氣䕶胎
　而盛於右故脉亦從之而右疾為女右大為女也經
　曰隂摶陽别謂之有子言受胎處在臍腹之下則血
　氣䕶胎而盛於下故隂之尺脉鼓摶有力而與陽之
　寸脉殊别也又如癰癤發上則血氣從上而寸脉盛
　發下則血氣從下而尺脉盛發左則血氣從左而左
　脉盛發右則血氣從右而右脉盛也
　
　
　
　
　
　
　
　
　
　
　
　
　
　
　
　推求師意卷下
