#+TITLE: 湯液本章-元-王好古
#+DATE: 2018-05-12 10:17:44
#+SOURCE: github.com/kanripo/KR3e0057 master 620255a0                
欽定四庫全書　　　　　子部五
　湯液本草　　　　　　　醫家類
　　提要
　　　　(臣/)等謹案湯液本草三卷元王好古撰曰湯
　　　　液者取漢志湯液經方義也上卷載東垣藥
　　　　類法象用藥心法附以五宜五傷七方十劑
　　　　中下二卷以本草諸藥配合三隂三陽十二
　　　　經絡仍以主病者為首臣佐使應次之毎藥
　　　　之下先氣次味次入某經所謂象云者藥類
　　　　法象也心云者用藥心法也珍云者潔古珍
　　　　珠嚢也其餘各家雖間有採輯然好古受業
　　　　於潔古而講肄於東垣故於二家用藥尤多
　　　　徵引焉考本草藥味不過三品三百六十五
　　　　名陶宏景别録以下逓有増加往往有名未
　　　　用即本經所云主治亦或古今性異不盡可
　　　　從如黄連今惟用以清火解毒而經云能厚
　　　　腸胃醫家有敢遵之者哉好古此書所列皆
　　　　從名醫試驗而來雖為數無多而條例分明
　　　　簡而有要亦可云適於實用之書矣乾隆四
　　　　十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
湯液本草原序
神農嘗百草立九候以正隂陽之變化以救性命之昏
札以為萬世法既簡且要殷之伊尹宗之倍於神農得
立法之要則不害為湯液漢張仲景廣之又倍於伊尹
得立法之要則不害為確論金域潔古老人派之又倍
於仲景而亦得盡法之要則不害為竒註潔古倍於仲
景無以異仲景之倍於伊尹仲景之倍於伊尹無以異
伊尹之倍於神農也噫宗之廣之派之雖多寡之不同
其所以得立法之要則一也觀潔古之說則知仲景之
言觀仲景之言則知伊尹之意皆不出於神農矣所以
先本草次湯液次傷寒論次保命書闕一不可矣成無
已明理方例云自古諸方歴歳浸逺難可考憑仲景方
最為衆方之祖是仲景本伊尹之法伊尹本神農之方
醫帙之中特為縝細參合古法不越毫末實大聖之所
作也文潞公藥凖云惟仲景為羣方之祖也昔唐宋以
來得醫之名者如王叔和葛洪孫思邈范汪胡治朱奉
議王朝奉錢仲陽成無已陳無擇軰其議論方定增減
變易千狀萬態無有一毫不出於仲景者金域百有餘
載有潔古老人張元素遇至人傳祖方不傳之妙法嗣
是其子雲岐子張璧東垣先生李杲明之皆祖長沙張
仲景湯液惜乎世莫能有知者予受業於東垣老人故
敢以題峕丙午歲夏六月王好古序
欽定四庫全書
　湯液本草卷上
　　　　　　　　　　　　元　王好古　撰
　　五臟苦欲補瀉藥味
肝苦急急食甘以緩之甘草欲散急食辛以散之川芎
　以辛補之細辛以酸瀉之芍藥虛以生薑陳皮之類
　補之經曰虛則補其毋水能生木腎乃肝之毋腎水
　也苦以補腎熟地黄黄蘖是也如無他證錢氏地黄
　丸主之實則白芍藥瀉之如無他證錢氏瀉青丸主
　之實則瀉其子心乃肝之子以甘草瀉心
心苦緩急食酸以收之五味子欲軟急食鹹以軟之芒
　硝以鹹補之澤瀉以甘瀉之人參黄茋甘草虛以炒
　塩補之虛則補其母木能生火肝乃心之母肝木也
　以生薑補肝如無他證錢氏安神丸主之實則甘草
　瀉之如無他證錢氏方中重則瀉心湯輕則𨗳赤散
脾苦濕急食苦以燥之白术欲緩急食甘以緩之甘草
　以甘補之人參以苦瀉之黄連虛則以甘草大棗之
　類補之如無他證錢氏益黄散主之心乃脾之母以
　炒鹽補心實則以枳實瀉之如無他證以瀉黄散瀉
　之肺乃脾之子以桑白皮瀉肺
肺苦氣上逆急食苦以瀉之訶子皮一作黄芩欲收急
　食酸以收之白芍藥以辛瀉之桑白皮以酸補之五
　味子虛則以白术補之如無他證錢氏阿膠散主之
　脾乃肺之母以甘草補脾實則桑白皮瀉之如無他
　證以瀉白散瀉之腎乃肺之子以澤瀉瀉腎
腎苦燥急食辛以潤之知母黄蘖欲堅急食苦以堅之
　知母以苦補之黄蘖以鹹瀉之澤瀉虚則熟地黄黄
　蘖補之腎本無實不可瀉錢氏止有補腎地黄丸無
　瀉腎之藥肺乃腎之母以五味子補肺
　　以上五臟補瀉内經臟氣法時論中備言之欲䆒
　　其精詳㸔本論
　　　臟腑瀉火藥
　　黄連瀉心火　　　　　　木通瀉小腸火
　　黄芩瀉肺火(梔子佐之/)　　黄芩瀉大腸火
　　柴胡瀉肝火(黄連佐之/)　　柴胡瀉膽火(亦以黄/連佐之)
　　白芍藥瀉脾火　　　　　石膏瀉胃火
　　知母瀉腎火　　　　　　黄蘖瀉膀胱火
　　柴胡瀉三焦火(黄芩佐之/)
　　　以上諸藥各瀉其火不惟上能如此更有治病
　　　合為君合為臣處詳其所宜而用勿執一也
東垣先生藥類法象
天有隂陽
　　　風寒暑濕燥火　　　三隂三陽上奉之
　　温涼寒熱四氣是也温熱者天之陽也涼寒者天
　　之隂也此乃天之隂陽也
地有隂陽
　　　金木水火土　　　　生長化收藏下應之
　　辛甘淡酸苦鹹五味是也皆象於地辛甘淡者地
　　之陽也酸苦鹹者地之隂也此乃地之隂陽也
味之薄者為隂中之陽味薄則通酸苦鹹平是也
味之厚者為隂中之隂味厚則泄酸苦鹹寒是也
氣之厚者為陽中之陽氣厚則發熱辛甘温熱是也
氣之薄者為陽中之隂氣薄則發泄辛甘淡平涼寒是也
　　　輕清成象(味薄茶之類/)　本乎天者親上
　　　重濁成形(味厚大黄之類/)本乎地者親下
氣味辛甘發散為陽　　　　　酸苦湧泄為隂
　　　清陽發腠理　　　　　淸之清者也
　　　清陽實四肢　　　　　清之濁者也
　　　濁隂歸六腑　　　　　濁之濁者也
　　　濁隂走五臟　　　　　濁之清者也
　　　藥性要㫖
　　　苦藥平升　　　　　　微寒平亦升
　　　甘辛藥平降　　　　　甘寒瀉火
　　　苦寒瀉濕熱　　　　　苦甘寒瀉血熱
　白虎之丼　　　　　　　　　　　　調胃之丼
　
　
　
　
　
　
　桂枝之丼　　　　　　　　　　　　柴胡之丼
　　　升降者天地之氣交
茯苓淡為在天之陽也陽當上行何為利水而泄下經
云氣之薄者乃陽中之隂所以茯苓利水而泄下然而
泄下亦不利乎陽之體故入手太陽麻黄苦為在地之
隂也隂當下行何為發汗而升上經云味之薄者乃隂
中之陽所以麻黄發汗而升上亦不利乎隂之體故入
手太隂附子氣之厚者乃陽中之陽故經云發熱大黄
味之厚者乃隂中之隂故經云泄下粥淡為陽中之隂
所以利小便茶苦為隂中之陽所以清頭目
　　　用藥升降浮沉補瀉法
肝膽　味辛補酸瀉　氣温補凉㵼(肝膽之經前後寒熱不/同逆順互換入求責法)
心小腸　味鹹補丼㵼　氣熱補寒㵼(三焦命門/補㵼同)
脾胃　味甘補苦㵼　氣温凉寒熱補㵼各從其冝(逆順互換/入求責法)
肺大腸　味酸補辛㵼　氣凉補温㵼
腎膀胱　味苦補酸㵼　氣寒補熱㵼
　　　五臟更相平也一臟不平所勝平之此之謂也
　　　故云安糓則昌絶糓則亡水去則榮散糓消則
　　　衞亡榮散衞亡神無所主又仲景云水入於經
　　　其血乃成糓入於胃脈道乃行故血不可不養
　　　衞不可不温血温衞和榮衞安常有天命矣
　　　五味所用
　　苦泄　　　甘緩　　　酸收　　鹹軟　　淡滲泄
　　　　辛散
　　　藥類法象
風升生(味之薄者隂中之陽味薄則通酸苦鹹平是也/)
　　防風(純陽性温/味丼辛)升麻(氣平味/微苦)　柴胡(氣平味/苦平)
　　羌活(氣微溫味/苦丼平)葳靈仙(氣溫/味苦)　葛根(氣平/味甘)
　　獨活(氣微温味/苦甘平)細辛(氣温味/大辛)　桔梗(氣㣲温/味甘辛)
　　白芷(氣溫味/大辛)　藁本(氣温味/大辛)　䑕粘子(氣平/味辛)
　　蔓荆子(氣淸/味辛)　川芎(氣溫/味辛)　　天麻(氣平/味苦)
　　秦艽(氣微温味/苦辛平)荆芥(氣溫味/苦辛)　麻黄(氣温味/甘苦)
　　前胡(氣微寒/味苦)　薄荷(氣温味/苦辛)
熱浮長(氣之厚者陽中之陽氣厚則發熱辛甘温熱是/也)
　　黑附子(氣熱味/大辛)　烏頭(氣熱味/大辛)　乾薑(氣熱味/大辛)
　　乾生薑(氣温/味辛)　　良薑(氣熱味辛一/本味甘辛)肉桂(氣熱味/大辛)
　　桂枝(氣熱味/甘辛)　　草荳䓻(氣熱味/大辛)丁香(氣温/味辛)
　　厚朴(氣溫/味辛)　　　木香(氣熱味/苦辛)　益智(氣熱味/大辛)
　　白荳䓻(氣熱味/大辛)　川椒(氣熱温/味大辛)　吳茱茰(氣熱味/苦辛)
　　茴香(氣平/味辛)　　　延胡索(氣温/味辛)　縮砂(氣温/味辛)
　　紅藍花(氣溫/味辛)　　神麯(氣大緩/味甘)
濕化成(戊濕其本氣平其兼氣温涼寒熱在人以胃應之/已上其本味鹹其兼味辛甘鹹苦在人以脾應之)
　　黄茋(氣溫平/味甘)　人參(氣温/味甘)　　　甘草(氣平/味甘)
　　當歸(氣温味辛/一作味甘)熟地黄(氣寒/味苦)　　半夏(氣㣲寒/味辛平)
　　白术(氣温/味甘)　　蒼术(氣溫/味甘)　　　陳皮(味温氣/㣲苦)
　　青皮(氣温/味辛)　　藿香(氣㣲温/味甘辛)　　檳榔(氣温/味辛)
　　莪术(氣温味/苦辛)　京三稜(氣平/味苦)　　阿膠(氣㣲温/味甘辛)
　　訶子(氣溫/味苦)　　杏仁(氣温味/甘苦)　　大麥蘖(氣温/味鹹)
　　桃仁(氣温味/甘苦)　紫草(氣寒/味苦)　　　蘇木(氣平味甘鹹/一作味酸)
燥降收(氣之薄者陽中之隂氣薄則發泄辛甘淡平寒/涼是也)
　　茯苓(氣平/味甘)　　澤㵼(氣平/味甘)　　　猪苓(氣寒/味甘)
　　滑石(氣寒/味甘)　　瞿麥(氣寒味/苦平)　　車前子(氣寒/味甘)
　　燈心草(氣平/味甘)　五味子(氣温/味酸)　　桑白皮(氣寒味/苦酸)
　　天門冬(氣寒味/㣲苦)白芍藥(氣㣲寒/味酸)　麥門冬(氣寒味/㣲苦)
　　犀角(氣寒味/苦酸)　烏梅(氣平/味酸)　　　牡丹皮(氣寒/味苦)
　　地骨皮(氣寒/味苦)　枳殻(氣寒/味苦)　　　琥珀(氣平/味甘)
　　連翹(味平/甘苦)　　枳實(氣寒味/苦酸)　　木通(氣平/味甘)
寒沉藏(味之厚者隂中之隂味厚則泄酸苦鹹氣寒是/也)
　　大黄(氣寒/味苦)　　黄蘖(氣寒/味苦)　　黄芩(氣寒/味苦)
　　黄連(氣寒/味苦)　　石膏(氣寒/味辛)　　草龍膽(氣寒味/大苦)
　　生地黄(氣寒/味苦)　知母(氣寒味/大辛)　防己(氣寒味/大苦)
　　茵蔯(氣㣲寒/味苦平)　􁠽硝(氣寒味/苦辛)　𤓰蔞根(氣寒/味苦)
　　牡蠣(氣㣲寒/味鹹平)　𤣥參(氣寒味/㣲苦)　山梔子(氣寒味/㣲苦)
　　川練子(氣寒味/苦平)香䜴(氣寒/味苦)　　地榆(氣㣲寒/味甘鹹)
　　　標本隂陽論
天陽無圓氣上外升生浮晝動輕燥六腑
地隂有方血下内降殺沈夜靜重濕五臟
夫治病者當知標本以身論之則外為標内為本陽為
標隂為本故六腑屬陽為標五臟屬隂為本此臟腑之
標本也又臟腑在内為本各臟腑之經絡在外為標此
臟腑經絡之標本也更人生之臟腑隂陽氣血經絡各
有標本也以病論之先受病為本後傳流病為標凡治
病者必先治其本後治其標若先治其標後治其本邪
氣滋甚其病益畜若先治其本後治其標雖病有十數
證皆去矣謂如先生輕病如是則邪氣乃伏蓋先治本
故也若有中滿無問標本先治中滿謂其急也若中滿
後有大小便不利亦無問標本先利大小便次治中滿
謂尤急也除大小便不利及中滿三者之外皆治其本
不可不慎也從前來者為實邪從後來者為虛邪此子
能令母實母能令子虛是也治法云虛則補其母實則
瀉其子假令肝受心火之邪是從前來者為實邪當瀉
其子火也然非直瀉其火十二經中各有金木水火土
當木之分瀉其火也故標本論云本而標之先治其本
後治其標既標受火邪先於肝經五穴中瀉榮心行間
穴是也後治其標者於心經五穴中瀉榮火少府穴是
也以藥論之入肝經藥為之引用瀉心火藥為君是治
實邪之病也假令肝受腎邪是從後來者為虛邪虛則
當補其母故標本論云標而本之先治其標後治其本
既受木邪當先於腎經湧泉穴中補木是先治其標後
於肝經曲泉穴中瀉水是後治其本此先治其標者推
其至理亦是先治其本也以藥論之入腎經藥為引用
補肝經藥為君是也
　　　五方之正氣味(制方用藥附/)
東方甲風乙木其氣温其味甘在人以肝膽應之
南方丙熱丁火其氣熱其味辛在人以心小腸三焦包
絡應之
中央戊濕其本氣平其兼氣温涼寒熱在人以胃應之
中央已土其本味鹹其兼味辛甘酸苦在人以脾應之
西方庚燥辛金其氣涼其味酸在人以肺大腸應之
北方壬寒癸水其氣寒其味苦在人以腎膀胱應之
人乃萬物中之一也獨陽不生獨隂不長湏禀兩儀之
氣而生化也聖人垂世立教不能渾說必當分析以至
理而言則隂陽相附不相離其實一也呼則因陽出吸
則隨隂入天以陽生隂長地以陽殺隂藏此上說止明
補瀉用藥君之一也故曰主病者為君用藥之機㑹要
明輕清成象重濁成形本乎天者親上本乎地者親下
則各從其類也清中清者清肺以助其天真清中濁者
榮華腠理濁中清者榮養於神濁中濁者堅强骨髓故
至真要大論云五味隂陽之用辛甘發散為陽酸苦湧
泄為隂淡味滲泄為陽鹹味湧泄為隂六者或收或散
或緩或急或燥或潤或軟或堅各以所利而行之調其
氣使之平也詳見末論
東垣先生用藥心法
　　　隨證治病藥品
　如頭痛湏用川芎如不愈各加引經藥
　(太陽川芎/太陽蒼术)　　　　(陽明白芷/少隂細辛)　　　(少陽柴胡茰/厥隂吳茱)
　如頂巔痛湏用藁本去川芎
　如肢節痛湏用羌活去風濕亦宜用之
　如腹痛湏用芍藥惡寒而痛加桂惡熱而痛加黄蘖
　如心下痞湏用枳實黄連
　如肌熱及去痰者湏用黄芩肌熱亦用黄茋
　如腹脹用薑制厚朴(一本有/芍藥)
　如虛熱湏用黄茋止虛汗亦用
　如脇下痛徃來潮熱日晡潮熱湏用柴胡
　如脾胃受濕沈困無力怠惰好臥去痰用白术
　如破滯氣用枳殻髙者用之夫枳殻者損胸中至髙
　之氣二三服而已
　如破滯血用桃仁蘇木
　如補血不足湏用甘草
　如去痰湏用半夏熱痰加黄芩風痰加南星胷中寒
　痰痞塞用陳皮白术多用則瀉脾胃
　如腹中窄狹湏用蒼术
　如調氣湏用木香
　如補氣湏用人參
　如和血湏用當歸凡血受病者皆當歸也
　如心下焦濕腫及痛并膀胱有火邪者必湏酒洗防
　己草龍膽黄蘖知母
　如去上焦濕及熱湏用黄芩瀉肺火故也
　如去中焦濕與痛熱用黄連能瀉心火故也
　如去滯氣用青皮勿多服多則瀉人真氣
　如渴者用乾葛茯苓禁半夏
　如𠻳者用五味子
　如喘者用阿膠
　如宿食不消湏用黄連枳實
　如胷中煩熱湏用梔子仁
　如水瀉湏用白术茯苓芍藥
　如氣刺痛用枳殻㸔何部分以引經藥𨗳使之行則
　可
　如血刺痛用當歸詳上下用根梢
　如瘡痛不可忍者用寒苦藥如黄蘖黄芩詳上下用
　根梢及引經藥則可
　如眼痛不可忍者用黄連當歸根以酒浸煎
　如小便黄者用黄蘖數者澁者或加澤瀉
　如腹中實熱用大黄芒硝
　如小腹痛用青皮
　如莖中痛用甘草梢
　如驚悸恍惚用茯神
　如飲水多致傷脾用白术茯苓猪芩
　如胃脘痛用草荳䓻
　　　凡用純寒純熱藥必用甘草以緩其力也寒熱
　　　相雜亦用甘草調和其性也中滿者禁用經云
　　　中滿者勿食甘
　　　　用藥凡例
凡解利傷風以防風為君甘草白术為佐經云辛甘發
　散為陽風宜辛散防風味辛及治風通用故防風為
　君甘草白术為佐
凡解利傷寒以甘草為君防風白术為佐是寒宜甘緩
　也或有别證於前隨證治病藥内選用分兩以君臣
　論
凡眼暴發赤腫以防風黄芩為君以瀉火以黄連當歸
　根和血為佐兼以各經藥用之
凡眼久病昏暗以熟地黄當歸根為君以𦍑活防風為
　臣甘草甘菊之類為佐
凡痢疾腹痛以白芍藥甘草為君當歸白术為佐見血
　先後以三焦熱論
凡水瀉以茯苓白术為君芍藥甘草為臣
凡諸風以防風為君隨治病為佐
凡𠻳以五味子為君有痰者以半夏為佐喘者以阿膠
為佐有熱無熱一以黄芩為佐但分兩多寡不同耳
凡小便不利黄蘖知母為君茯苓澤瀉為佐
凡下焦有濕草龍膽防己為君甘草黄蘖為佐
凡痔漏以蒼术防風為君甘草芍藥為佐詳别證加減
凡諸瘡以黄連當歸為君甘草黄芩為佐
凡瘧以柴胡為君隨所發時所屬經分用引經藥佐之
　　　以上皆用藥之大要更詳别證於前隨證治病
　　　藥内逐旋加减用之
　　　　東垣報使
太陽　　　　　羌活　　　　　下黄蘖
陽明　　　　　白芷升麻　　　下石膏
少陽　　　　　柴胡　　　　　　青皮
太隂　　　　　白芍藥
少隂　　　　　知母
厥隂　　　　　青皮　　　　　　柴胡
　　小腸膀胱屬太陽　　　藁本𦍑活是本方
　　三焦膽與肝包絡　　　少陽厥隂柴胡强
　　陽明大腸兼足胃　　　葛根白芷升麻當
　　太隂肺脈中焦起　　　白芷升麻葱白鄉
　　脾經少與肺經異　　　升麻芍藥白者詳
　　少隂心經獨活主　　　腎經獨活加桂良
　　通經用此藥為主　　　更有何病到膏肓
　　　諸經嚮導



　　　製方之法
夫藥有寒熱温涼之性酸苦辛鹹甘淡之味各有所能
不可不通也藥之氣味不比同時之物味皆鹹其氣皆
寒之類是也凡同氣之物必有諸味之物必有諸氣互
相氣味各有厚薄性用不等製其方者必且明其為用
經曰味為隂味厚為純隂味薄為隂中之陽氣為陽氣
厚為純陽氣薄為陽中之隂然味厚則泄薄則通氣薄
則發泄厚則發熱又曰辛甘發散為陽酸苦湧泄為隂
鹹味湧泄為隂淡味滲泄為陽凡此之味各有所能然
辛能散結潤燥苦能燥濕軟堅酸能收緩收散甘能緩
急淡能利竅故經曰肝苦急急食甘以緩之心苦緩急
食酸以收之脾苦濕急食苦以燥之肺苦氣上逆急食
苦以泄之腎苦燥急食辛以潤之開腠理致津液通其
氣也肝欲散急食辛以散之心欲軟急食鹹以軟之脾
欲緩急食甘以緩之肺欲収急食酸以收之腎欲堅
急食苦以堅之凡此者是明其氣味之用也若用其味
必明其氣之可否用其氣必明其味之所宜識其病之
標本臟腑寒熱虚實燥濕緩急而用其藥之氣味隨其
證而製其方也是故方有君臣佐使輕重緩急君臣大
小反正逆從之制也主治病者為君佐君者為臣應臣
者為使用此隨病之所宜而又贊成方而用之君一臣
二竒之制也君二臣四偶之制也君二臣三竒之制也
君二臣六偶之制也去咽嗌近者竒之逺者偶之汗者
不竒下者不偶補上治上制之以緩補下治下制之以
急急者氣味厚也緩者氣味薄也薄者少服而頻食厚
者多服而頓食又當明五氣之鬱木鬱達之謂吐令條
逹也火鬱發之謂汗令踈散也土鬱奪之謂下無壅滯
也金鬱泄之謂解表泄小便也水鬱析之謂制其衝逆
也通此五法乃治病之大要也
　　　用藥各定分兩
為君者最多為臣者次之佐者又次之藥之於證所主
同者則等分
　　　用藥酒洗曝乾
黄芩黄連黄蘖知母病在頭面及手稍皮膚者須用酒炒
之借酒力以上騰也咽之下臍之上湏酒洗之在下生
用大凡生升熟降大黄湏煨恐寒則損胃氣至於川烏
附子湏炮以制毒也黄蘖知母下部藥也乆弱之人湏
合用之者酒浸曝乾恐寒傷胃氣也熟地黄酒洗亦然
當歸酒浸助發散之意也
　　　用藥根梢身例
凡根之在土者中半已上氣脈之上行也以生苗者為
根中半已下氣脈之下行也入土者為梢病在中焦與
上焦者用根在下焦者用梢根升而梢降大凡藥根有
上中下人身半已上天之陽也用頭在中焦用身在身
半已下地之隂也用梢𫐠類象形者也
　　　用圓散藥例
仲景言剉如麻豆大與㕮咀同意夫㕮咀古之制也古
者無鐵刃以口咬細令如麻豆為粗藥煎之使藥水清
飲於腹中則易升易散也此所謂㕮咀也今人以刀器
剉如麻豆大此㕮咀之易成也若一槩為細末不分清
濁矣經云清陽發腠理濁隂走五臟果何謂也又曰清
陽實四肢濁隂歸六府㕮咀之藥取汁易行經絡也若
治至髙之病加酒煎去濕以生薑補元氣以大棗發散
風寒以葱白去膈上痰以蜜細末者不循經絡止去胃
中及臟腑之積氣氣味厚者白湯調氣味薄者煎之和
柤服去下部之疾其丸極大而光且圓治中焦者次之
治上焦者極小稠麫糊取其遲化直至下焦或酒或醋
取其収散之意也犯半夏南星欲去濕者以生薑汁稀
糊為圓取其易化也水浸宿炊餅又易化滴水圓又易
化煉蜜圓者取其遲化而氣循經絡也蠟圓者取其難
化而旋旋取效也大抵湯者盪也去大病用之散者散
也去急病用之圓者緩也不能速去之其用藥之舒緩
而治之意也
　　　升合分兩
古之方劑錙銖分兩與今不同謂如㕮咀者即今剉如
麻豆大是也云一升者即今之大白盞是也云銖者六
銖為一分即二錢半也二十四銖為一兩也云三兩者
即今之一兩云二兩即今之六錢半也料例大者只合
三分之一足矣
　　　君臣佐使法
帝曰方制君臣何謂也岐伯曰主病之謂君佐君之謂
臣應臣之謂使非上中下三品之謂也帝曰三品何謂
曰所以明善惡之殊貫也
　　　凡藥之所用者皆以氣味為主補瀉在味隨時
　　　換氣主病者為君假令治風者防風為君治上
　　　焦熟黄芩為君治中焦熟黄連為君治濕防己
　　　治寒附子之類為君兼見何證以佐使藥分
　　　治之此製方之要也本草說上品藥為君各從
　　　宜也
　　　治法綱要
氣交變論云夫五運之政猶權衡也髙者抑之下者舉
之化者應之變者復之此生長化成收藏之理氣之常
也失常則天地四塞矣失常之理則天地四時之氣無
所運行故動必有静勝必有復乃天地隂陽之道也假
令髙者抑之非髙者固當抑也以其本下而失之太髙
故抑之而使下若本髙何抑之有假令下者舉之非下
者固當舉之也以其本髙而失之太下故舉而使之髙
若本下何舉之有如仲景治表虚製桂枝湯方桂枝味
辛熱發散助陽體輕本乎天者親上故桂枝為君芍藥
甘草為佐陽脈濇隂脈弦法當腹中急痛製小建中湯
方芍藥味酸寒主収補中本乎地者親下故芍藥為君
桂甘草佐之一則治表虚一則治裏虚各言其主用也
後之用古方者觸類而長之不致差誤矣
　　　藥味専精
至元庚辰六月許伯威年五十四中氣本弱病傷寒八
九日醫者見其熱甚以涼藥下之又食梨三四枚痛傷
脾胃四肢冷時發昏憒予胗其脈動而中止有時自還
乃結脈也心亦悸動吃噫不絶色變青黄精神減少目
不欲開倦卧惡人語咲以炙甘草湯治之成無己云補
可去弱人參大棗之甘以補不足之氣桂枝生薑之辛
以益正氣五臟痿弱榮衛涸流濕劑所以潤之麻仁阿
膠麥門冬地黄之甘潤經益血復脈通心是也加以人
參桂枝急扶正氣生地黄減半恐傷陽氣剉一兩劑服
之不効予再侯之脈證相對莫非藥有陳腐者致不效
乎再市藥之氣味厚者煎服其證減半再服而安凡藥
之昆蟲草木産之有地根葉花實採之有時失其地則
性味少異矣失其時則氣味不全矣又况新陳之不同
精粗之不等倘不擇而用之其不效者醫之過也内經
曰司嵗備物氣味之專精也修合之際宜知謹焉
　　　湯液煎造
病人服藥必擇人煎藥能識煎熬制度湏令親信㳟誠
至意者煎藥銚器除油垢腥穢必用清浄甜水為上量
水大小斟酌以慢火煎熬分數用紗濾去柤取清汁服
之無不效也
　　　古人服藥活法
在上不厭頻而少在下不厭頓而多少服則滋榮於上
多服則峻補於下
　　　古人服藥有法
　　病在心上者　　　　先食而後藥
　　病在心下者　　　　先藥而後食
　　病在四肢者　　　　宜饑食而在旦
　　病在骨髓者　　　　宜飽食而在夜
　　　察病輕重
凡欲療病先察其源先候其機五臟未虚六腑未竭血
脈未亂精神未散服藥必效若病已成可得半愈病勢
已過命將難存自非明醫聽聲察色至於胗脈孰能知
未病之病乎
海藏老人湯液本草
　　　五宜
肝色青宜食甘粳米牛肉棗葵皆甘
心色赤宜食酸犬肉麻李韮皆酸
肺色白宜食苦小麥羊肉杏薤皆苦
脾色黄宜食鹹大豆豕肉栗藿皆鹹
腎色黒宜食辛黄黍雞肉桃葱皆辛
　　毒藥攻邪　　五穀為養　　五果為助
　　五畜為益　　五菜為充
　　　氣味合而服之以補清益氣此五者有辛酸甘
　　　苦鹹各有所利或散或收或緩或急或堅或軟
　　　四時五臟病隨五味所宜也
大毒治病十去其六常毒治病十去其七小毒治病十
去其八無毒治病十去其九糓肉果菜食養盡之無使
過之傷其正也蓋隂之所傷本在五味隂之五宫傷在
五味是故味過於酸肝氣以津脾氣乃絶味過於鹹大
骨氣勞短肌心氣抑味過於甘心氣喘滿色黒腎氣不
衡味過於苦脾氣不濡胃氣乃厚味過於辛筯脈沮弛
精神廼央是故謹和五味骨正筯柔氣血以流腠理以
密如是則氣骨以精謹道如法長有天命
　　　五傷
　　多食鹹　　　　則脈凝泣而變色
　　多食苦　　　　則皮槁而毛㧞
　　多食辛　　　　則筋急而爪枯
　　多食酸　　　　則肉胝䐢而唇揭
　　多食甘　　　　則骨痛而髪落
　　　五走
　　鹹走血　　　　血病毋多食鹹
　　苦走骨　　　　骨病毋多食苦
　　辛走氣　　　　氣病毋多食辛
　　酸走筋　　　　筋病毋多食酸
　　甘走肉　　　　肉病毋多食甘
夫五味入胃各歸所喜故酸先入肝苦先入心甘先入
脾辛先入肺鹹先入腎久而増氣物化之常也氣増而
久天之由也
　　　服藥可慎
熱中消中不可服膏梁芳草石藥夫芳草之氣烈石藥
之氣悍二者其氣急疾堅勁故非緩心和人不可以服
此夫熱氣慓悍藥氣亦然二者相遇恐内傷脾脾者土
也而惡木服此藥者至甲乙日更論
　　　論藥所主
海藏云湯液要藥最為的當其餘方論所著雜例比之
湯液稍異何哉蓋伊尹仲景取其治之長也其所長者
神農之所著也何以知之本草云一物主十病取其偏
長為本又當取㓗古珍珠囊斷例為凖則其中藥之所
主不必多言只一兩句多則不過三四句非務簡也亦
取其所主之偏長故不為多也
　
　　　天地生物有厚薄堪用不堪用
　
　
　
　
　
故治病者必明六化分治五味五色所生五臟所宜廼
可以言盈虚病生之緒也謹候氣無失病機其主病何
如言採藥之嵗也司嵗備物則無遺主矣先嵗物何也
天地之専精也専精之氣藥物肥膿又於使用其正
氣味也五運主嵗不足則物薄有餘則物精非専精則
散氣散氣則物不純是以質同而異等形質雖同力用
則異也氣味有厚薄性用有躁静治化有多少力化有
淺深此之謂也
　　　氣味生成流布
陽為氣隂為味味歸形形歸氣氣歸精精歸化精食氣
形食味化生精氣生形味傷形氣傷精精化為氣氣傷
於味隂味出下竅陽氣出上竅味厚者為隂薄為隂中
之陽厚則泄薄則通氣厚者為陽薄為陽中之隂薄則
發泄厚則發熱壯火之氣衰少火之氣壯壯火食氣氣
食少火壯火散氣少火生氣天食人以五氣地食人以
五味五氣入鼻藏於心肺上使五色修明音聲能彰五
味入口藏於腸胃味有所藏以養五氣氣和而生津液
相成神乃自生



　
　
　
　
　
　
　
　
　　　七方
大　君一臣三佐九制之大也
　　逺而竒偶制大其服也大則數少少則二之
　　腎肝位逺服湯散不厭頓而多
小　君一臣二制之小也
　　近而竒偶制小其服也小則數多多則九之
　　心肺位近服湯散不厭頻而少
緩　補上治上制以緩緩則氣味薄
　　治主以緩緩則治其本
急　補下治下制以急急則氣味厚
　　治客以急急則治其標
竒　君一臣二竒之制也君二臣三竒之制也陽數竒
偶　君二臣四偶之制也君二臣六偶之制也隂數偶
複　竒之不去則偶之是為重方也
宣　可以去壅薑橘之屬是也
通　可以去滯木通防己之屬是也
補　可以去弱人參羊肉之屬是也
瀉　可以去閉葶藶大黄之屬是也
輕　可以去實麻黄葛根之屬是也
重　可以去怯磁石鐵漿之屬是也
滑　可以去著冬葵子榆白皮之屬是也
澁　可以去脫牡蠣龍骨之屬是也
燥　可以去濕桑白皮赤小豆之屬是也
濕　可以去枯白石英紫石英之屬是也
　只如此體皆有所屬凡用藥者審而詳之則靡所失
　矣陶隠居云藥有宣通補瀉輕重滑澁燥濕此十劑
　今詳之惟寒熱二種何獨見遺今補二種以盡厥㫖
寒　可以去熱大黄􁠽硝之屬是也
熱　可以去寒附子官桂之屬是也
　
　
　
　
　
　
　
　
　
　
　湯液本草卷上
欽定四庫全書
　湯液本草卷中
　　　　　　　　　　　　元　王好古　撰
　　草部
防風
　　純陽　　性温　　味甘辛　　無毒
　　足陽明胃經
　　足太隂脾經乃二經之行經藥
　　太陽經本經藥
　象云治風通用㵼肺實散頭目中滯氣除上焦風邪
　之仙藥也誤服瀉人上焦元氣去蘆并釵服用
　珍云身去身半已上風邪梢去身半已下風邪
　心云又去濕之仙藥也風能勝濕爾
　本草云主大風頭眩痛惡風風邪目盲無所見風行
　周身骨節疼痺煩滿脇痛脇風頭面去來四肢攣急
　字乳金瘡内痙
　東垣云防風能制黄茋黄茋得防風其功愈大又云
　防風乃卒伍卑賤之職隨所引而至乃風藥中潤劑
　也雖與黄茋相制乃相畏而相使者也
　本草又云得澤瀉藁本療風得當歸芍藥陽起石禹
　餘粮療婦人子臟風殺附子毒乾薑藜蘆白蘝芫花
升麻
　氣平　　味苦甘　　微苦微寒味薄氣厚陽中之
　隂也無毒陽明經本經藥
　　亦走手陽明經太隂經
　象云能解肌肉間熱此手足陽明經傷風之的藥也
　去黒皮并腐爛者用若補脾胃非此為引用不能補
　若得䓤白白芷之類亦能走手足陽明太隂
　心云發散本經風邪元氣不足者用此於隂中升陽
　氣上行
　珍云脾痺非此不能除
　本草云主解百毒殺百精老物殃鬼辟瘟疫瘴氣邪
　氣蠱毒入口皆吐出中惡腹痛時氣毒癘頭痛寒熱
　風腫諸毒喉痛口瘡
　東垣云升麻入足陽明若初病太陽證便服升麻葛根
　發出陽明經汗或失之過陽明經燥太陽經不可解
　必傳陽明矣投湯不當非徒無益而又害之也
　朱氏云瘀血入裏若衂血吐血者犀角地黄湯乃陽
　明經聖藥也如無犀角以升麻代之升麻犀角性味
　相逺不同何以代之蓋以升麻止是引地黄及餘藥
　同入陽明耳
　仲景云太陽病若發汗若利小便重亡津液胃中乾
　燥因轉屬陽明其害不可勝言又云太陽兀兀無汗
　者葛根湯發之若兀兀自汗者表虛也不宜用此朱
　氏用升麻者以表實無汗也
　訣云主肺痿欬唾膿血能發浮汗
𦍑活
　　氣微温　　味苦甘平　　苦辛氣味俱輕陽也
　　無毒
　　足太陽經厥隂經藥
　　太陽經本經藥也
　象云治肢節痛利諸節手足太陽經風藥也加川芎
　治足太陽少隂頭痛透關節去黒皮并腐爛者用
　心云去温濕風
　珍云骨節痛非此不能除
　液云君藥也非無為之主乃却亂反正之主太陽經
　頭痛肢節痛一身盡漏非此不治又云𦍑活足太陽
　厥隂少隂藥也與獨活不分二種後人用𦍑活多用
　鞭節者用獨活多用鬼眼者𦍑活則氣雄獨活則氣
　細故雄者入足太陽細者入足少隂也又錢氏㵼青
　丸用此壬乙同歸一治也或問治頭痛者何答曰巨
　陽從頭走足惟厥隂與督脉㑹於巔逆而上行諸陽
　不得下故令頭痛也
獨活
　　氣味與𦍑活同無毒　氣厚味薄升也苦辛
　　足少隂腎經行經之藥
　本草云主風寒所擊金瘡止痛賁豚癎痓女子疝瘕
　療諸賊風百節痛風無乆新者
　液云獨活細而低治足少隂伏風而不治太陽故兩
　足寒濕痺不能動止非此不能治
　象云若與細辛同用治少隂經頭痛一名獨揺草得
　風不揺無風自揺去皮浄用
　心云治風須用又能燥濕經云風能勝濕
　珍云頭眩目暈非此不能除
柴胡
　　氣平　　味微苦　　微寒氣味俱輕陽也升也
　　純陽無毒
　　少陽經厥隂經行經之藥
　象云除虛勞寒熱解肌熱去早晨潮熱婦人産前後
　必用之藥善除本經頭痛非他藥能止治心下痞胷
　膈痛去蘆用
　心云少陽經分之藥引胃氣上升苦寒以發表熱
　珍云去徃來寒熱膽痺非此不能除
　本草云主心腹去腸胃中結氣飲食積聚寒熱邪氣
　推陳致新除傷寒心下煩熱諸痰熱結實胸中邪逆
　五臟間遊氣大腸停積水脹及濕痺拘攣亦可作浴
　湯乆服輕身明目益精半夏為之使惡皂莢畏女苑
　藜蘆入足少陽主東方分也在經主氣在臟主血證
　前行則惡熱却退則惡寒雖氣之微寒味之薄者故
　能行經若佐以三稜廣荗巴豆之類故能消堅積是
　主血也婦人經水適來適斷傷寒雜病易老俱用小
　柴胡湯主之加以四物之類并秦芁牡丹皮同為調
　經之劑
　衍義云柴胡本經並無一字治勞今人治勞方中鮮
　有不用者凡此誤世甚多嘗原病勞有一種真臟虛
　損復受熱邪因虛而致勞故曰勞者牢也須當斟酌
　用之如經驗方治勞熱青蒿煎九用柴胡正合宜耳
　服之無不效
　日華子云味甘補五勞七傷除煩止驚益氣力藥性
　論亦謂治勞乏羸瘦若此等病茍無實熱醫者取而
　用之不亡何待註釋本草一字亦不可忽蓋後世所
　誤無窮也茍有明哲之士自可處制中下之士不肯
　考究枉致淪沒可不謹哉可不戒哉如張仲景治寒
　熱徃來如瘧用柴胡正合其宜
　圖經云治傷寒有大小柴胡湯柴胡加龍骨牡蠣柴
　胡加芒硝等湯故後人治傷寒熱此為最要之藥
　東垣云能引清氣而行陽道傷寒外諸藥所加有熱
　則加之無熱則不加又能引胃氣上行升騰而行春
　令是也欲其如此又何加之
　海藏云能去臟腑内外俱乏既能引清氣上行而順
　陽道蓋以少陽之氣初出地之皮為嫩陽故以少陽
　當之
葛根
　　氣平　　味甘　　無毒
　　陽明經引經藥
　　足陽明經行經的藥
　象云治脾虛而渴除胃熱解酒毒通行足陽明經之
　藥去皮用
　心云止渴升陽
　珍云益陽生津勿多用恐傷胃氣虛渴者非此不能
　除
　本草云主消渴及大熱嘔吐諸痺起隂氣解諸毒療
　傷寒中風頭痛解肌發表出汗開腠理療金瘡止痛
　脇風痛生根汁寒治消濕傷寒壯熱花主消酒味甘
　大寒主壓丹石去煩熱利大小便止渴小兒熱痜以
　葛根浸搗汁飲之良
　東垣云葛根甘平温世人初病太陽證便服葛根升
　麻湯非也
　朱奉議云頭痛如欲破者連鬚葱白湯飲之又不已
　者葛根葱白湯
　易老云用此以斷太陽入陽明之絡却非太陽藥也
　故仲景治太陽陽明合病桂枝湯内加麻黄葛根也
　又有葛根黄芩黄連解肌湯是知葛根非太陽藥實
　陽明藥
　食療云葛根蒸食之消毒其粉亦甚妙其粉以水調
　三合能解鴆毒
　衍義云治中熱酒渴病多食行小便亦能使人利病
　酒又渴者得之甚良
　易老又云太陽初病未入陽明頭痛者不可便服葛
　根發之若服之是引賊破家也若頭顱痛者可服之
　葛根湯陽明自中風之仙藥也
　本草又云殺野葛巴豆百藥
葳靈仙
　　氣温　　味苦甘　　純陽
　象云主諸風濕冷通五臟去腹内瘕滯腰膝冷痛及
　治傷損鐵脚者佳去蘆用
　心云去大腸之風
　本草云忌茗
細辛
　　氣温　　味大辛　　純陽　　性温氣厚於味
　　陽也無毒
　　少隂經藥
　　手少隂經引經之藥
　象云治少隂頭痛如神當少用之獨活為使為主用
　去蘆頭并葉華州者佳
　珍云主少隂經頭痛
　心云止諸項頭痛諸風通用之味辛熱温隂經散水
　寒以去内寒
　本草云主欬逆頭痛腦動百節拘攣風濕痺痛死肌
　温中下氣破痰利水道開胸膈除喉痺􁬼鼻風癎癲
　疾下乳結汗不出血不行安五臟益肝膽通精氣乆
　服明目利九竅
　東垣云治邪在裏之表故仲景少隂證用麻黄附子
　細辛湯也
　易老云治少隂頭痛太陽則𦍑活少隂則細辛陽明
　則白芷厥隂則川芎吳茱茰少陽則柴胡用者隨經
　不可差細辛香味俱細而緩故入少隂與獨活頗相
　類
　本草又云曾青棗根為之使得當歸芍藥白芷川芎
　牡丹槀本甘草共療婦人得决明鯉魚膽汁青羊肝
　共療目痛惡狠毒山茱茰黄茋畏消石滑石反藜蘆
　衍義云治頭面風痛不可缺也
白芷
　　氣温　　味大辛　　純陽　　無毒　　氣味
　　俱輕陽也
　　陽明經引經藥
　　手陽明經本經藥行足陽明經於升麻湯四味内
　　加之
　象云治手陽明頭痛中風寒熱解利藥也以四味升
　麻湯加之
　珍云長肌肉散陽明之風
　心云治風通用去肺經風熱
　本草云主女子漏下赤白血閉隂腫寒熱風頭浸目
　淚出長肌膚潤澤可作面脂療風邪乆渴吐嘔兩脇
　滿風痛頭眩目痒
　日華子云補胎漏骨落破宿血補新血乳癰發背一
　切瘡疥排膿止痛生肌去皯疵瘢明目其氣芳香治
　正陽陽明頭痛與辛夷細辛同用治鼻病内托用此
　長肌肉則陽明可知矣又云當歸為之使惡旋覆花
川芎
　　氣温　　味辛　　純陽　　無毒
　　入手足厥隂經
　　少陽經本經藥
　象云補血治血虛頭痛之聖藥姙婦胎不動數月加
　當歸二味各二錢水二盞煎至一半服神効
　珍云散肝經之風貫芎治少陽經苦頭痛
　心云治少陽頭痛又治風通用
　本草云主中風入腦頭痛寒痺筋攣緩急金瘡婦人
　血閉無子除腦中冷動面上遊風去來目淚出多涕
　唾忽忽如醉諸寒冷氣心腹堅痛中惡卒急腫痛脇
　風痛温中除内寒
　日華子云能除鼻洪吐血及溺血破癥結宿血養新
　血
　易老云上行頭目下行血海故清晨四物湯所皆用
　也入手足厥隂經
　衍義云頭面風不可缺也然須以他藥佐之若單服
　久服則走散真氣既使他藥佐之亦不可久服中病
　即便已
　東垣云頭痛甚者加蔓荆子頂與腦痛加川芎苦頭
　痛者加槀本諸經苦頭痛加細辛若有熱者不能治
　别有青空之劑為緣諸經頭痛須用四味
　本草又云白芷為之使畏黄連
麻黄
　　氣温　　味苦甘而苦　　氣味俱薄陽也升也
　　甘熱純陽無毒
　　手太隂之劑
　　入足太陽經
　　走手少隂經陽明經藥
　象云發太陽少隂經汗去節煑三二沸去上沫否則
　令人心煩悶
　心云陽明經藥去表上之寒邪乾熱去節解少隂寒
　散表寒發浮熱也
　珍云去榮中寒
　本草云主中風傷寒頭痛温瘧發表出汗中邪熱氣
　止欬逆上氣除寒熱破癥堅積聚
　液云入足太陽手少隂能泄衞實發汗及傷寒無汗
　欬嗽根節能止汗夫麻黄治衞實之藥桂枝治衞虛
　之藥桂枝麻黄雖為太陽經藥其實榮衞藥也以其
　在太陽地分故曰太陽也本病者即榮衞肺主衞心
　主榮為血乃肺心所主故麻黄為手太隂之劑故傷
　寒傷風而嗽者用麻黄桂枝即湯液之源也
　藥性論云君味甘平治瘟疫
　本草又云厚朴為之使惡辛荑石韋
藁本
　　氣温　　味大辛　　苦微溫氣厚味薄陽也升
　　也純陽無毒
　　太陽經本經藥
　象云太陽經風藥治寒邪結鬱於本經治頭痛腦痛
　大寒犯腦令人腦痛齒亦痛
　心云專治太陽頭痛其氣雄壯
　珍云治巔頂痛
　本草云主婦人疝瘕隂中寒腫痛腹中急除風頭痛
　長肌膚悦顔色辟霧露潤澤療風邪嚲曵金瘡可作
　沐藥面脂實主流風四肢惡䕡茹此與木香同治霧
　露之氣與白芷同作面脂藥治療
　仲景云清明已前立秋已後凡中霧露之氣皆為傷
　寒又云清邪中於上焦皆霧露之氣神术白术湯内
　加木香藁本擇其可而用之此既治風又治濕亦各
　從其類也
桔梗
　　氣微温　　味辛苦　　陽中之陽　　味厚氣
　　輕陽中之隂也有小毒
　　入足少隂經
　　入手太隂肺經藥
　象云治咽喉痛利肺氣去蘆米泔浸一宿焙乾用
　珍云陽中之隂謂之舟楫諸藥有此一味不能下沉
　治鼻塞
　心云利嗌咽胷膈之氣以其色白故屬肺辛甘微温
　治寒嘔若咽中痛桔梗能散之也
　本草云主胸脇痛如刀刺腹滿腸鳴幽幽驚恐悸氣
　利五臟腸胃補血氣除寒熱風痺温中消榖療咽喉
　痛下蠱毒
　易老云與國老並行同為舟楫之濟如將軍苦泄峻
　下之藥欲引至胷中至髙之分成功非此辛甘不居
　譬如鐵石入江非舟楫不載故用辛甘之劑以升之
　也
　衍義云治肺熱氣奔促欬逆肺癰排膿
　本草又云節皮為之使得牡蠣逺志療恚怒得硝石
　石膏療傷寒畏白芨龍眼龍膽
䑕黏子
　　氣平　味辛　　辛温
　象云生風毒腫利咽膈吞一枚可出癰疽瘡頭
　珍云潤肺散氣
秦艽
　　氣微温　　味苦辛　　隂中微陽
　　手陽明經藥
　象云主寒熱邪氣風濕痺下水利小便治黄病骨蒸
　治口禁及腸風瀉血去蘆用
　珍云入手陽明下牙痛口瘡毒去本經風濕
　本草云菖蒲為之使
天麻
　　氣平　　味苦　　無毒
　象云治頭風
　本草云主諸風濕痺四肢拘攣小兒風癎驚氣利腰
　膝强筋力其苖定風草
黑附子
　　氣熱　　味大辛　　純陽　　辛甘温大熱有
　　大毒
　　通行諸經引用藥
　　入手少陽經三焦命門之劑
　象云性走而不守亦能除腎中寒甚白术為佐名术
　附湯除寒濕之聖藥也濕藥中少加之通行諸經引
　用藥也治經閉慢火炮
　珍云治脾濕腎寒
　本草云主風寒欬逆邪氣温中金瘡破癥堅積聚血
　瘕寒濕踒躄拘攣膝痛脚疼冷弱不能行歩腰脊風
　寒心腹冷痛霍亂轉筋下利赤白堅肌骨强隂堕胎
　為百藥之長
　液云入手少陽三焦命門之劑浮中沉無所不至附
　子味辛大熱為陽中之陽故行而不止非若乾薑止
　而不行也非身表諒而四肢厥者不可僭用如用之
　者以其治四逆也
　本草又云地膽為之使惡蜈蚣畏防風黒豆黄茋甘
　草人參冬月採為附子春月採為烏頭
烏頭
　　氣熱　　味大辛　　辛甘大熱　　有大毒行
　　諸經
　象云治風痺半身不遂行經藥也慢火炮拆去皮用
　本草云主中風惡風洗洗出汗除寒濕痺欬逆上氣
　破積聚寒熱消胸上痰冷食不下心腹冷疾臍間痛
　肩脾痛不可俛仰目中痛不可久視堕胎其汁煎之
　名射罔殺禽獸
　液云烏附天雄側子之屬皆水浸炮裂去皮臍用之
　多有外黄裏白劣性尚在莫若乘熱切作片子再炒
　令表裏皆黄内外一色劣性皆去却為良也世人罕
　如此製之
縮砂
　　氣温　　味辛　　無毒
　　入手足太隂經陽明經太陽經
　　足少隂經
　象云治脾胃氣結滯不散主勞虚冷瀉心腹痛下氣
　消食
　本草云治虚勞冷瀉宿食不消赤白泄利腹中虛痛
　下氣
　液云與白檀荳蔲為使則入肺與人參益智為使則
　入脾與黄蘖茯苓為使則入腎與赤白石脂為使則
　入大小腸
蓽澄茄
　　氣温　　味辛　　無毒
　本草云主下氣消食皮膚風心腹間氣脹令人能食
蓽撥
　　氣温　　味辛　　無毒
　本草云主温中下氣補腰脚殺腥氣消食除胃冷隂
　疝痃癖
　衍義云走腸胃中冷氣嘔吐心腹滿痛多服走泄真
　氣令人腸虛下重
香附子
　　氣微寒　　味甘　　陽中之隂　　無毒
　本草云除胸中熱充皮毛久服利人益氣長鬚眉後
　世人用治崩漏本草不言治崩漏
　圖經云膀胱兩脇氣妨常日憂愁不樂飲食不多皮
　膚瘙痒癮疹日漸瘦損心忪少氣以是知益氣血中
　之氣藥也方中用治崩漏是益氣而止血也又能逐
　去凝血是推陳也與巴豆同治泄㵼不止又能治大
　便不通同意
　珍云快氣
草荳䓻
　　氣熱　　味大辛　　陽也辛温無毒
　　入足太隂經陽明經
　象云治風寒客邪在胃口之上善去脾胃客寒心與
　胃痛麵包煨熱去麵用
　珍云益脾胃去寒
　本草云主温中心腹痛嘔吐去口臭氣下氣氣脹滿
　短氣消酒進食止霍亂治一切冷氣調中補胃徤脾
　亦能消食
　衍義云性温而調散冷氣力甚速虛弱不能飲食宜
　此與木𤓰烏梅縮砂益智麴蘖塩炒薑也
白荳䓻
　　氣熱　　味大辛　　味薄氣厚陽也　　辛大
　　温無毒
　　入手太隂經
　珍云主積冷氣散肺中滯氣寛膈止吐逆治反胃消
　榖下氣進食去皮用
　心云專入肺經去白睛翳膜紅者不宜多用
　本草云主積聚冷氣上吐逆反胃消榖下氣
　液云入手太隂别有清髙之氣上焦元氣不足以此
　補之
延胡索
　　氣温　　味辛　　苦辛温無毒
　　入手足太隂經
　象云破血治氣月水不調小腹痛煖腰膝破癥瘕碎
　用
　液云治心氣痛小腹痛有神效主破血産後諸疾因血
　為病者婦人月水不調腹中結塊崩漏淋露暴血上
　行因損下血
茴香
　　氣平　　味辛　　無毒
　　入手足少隂經太陽經藥
　象云破一切臭氣調中止嘔下食炒黄色碎用
　本草云主諸瘻霍亂及蛇傷又能治腎勞㿗疝氣開
　胃下食又治膀胱隂痛脚氣及腹痛不可忍
　液云茴香本治膀胱藥以其先丙故云小腹也能潤
　丙燥以其先戊故從丙至壬又手足少隂二藥以開
　上下經之通道所以壬與丙交也
紅藍花
　　氣温　　味辛　　辛而甘温苦　　隂中之陽
　　無毒
　象云治産後口禁血暈腹内惡血不盡絞痛破留血
　神效搓碎用
　心云和血與當歸同用
　珍云入心養血謂苦為隂中之陽故入心
　本草云主産後血暈胎死腹中並煑酒服亦主蠱毒
　下血其苖生搗傅遊腫其子吞數粒主夭行瘡子(闕/)
　　　胭脂主小兒聤耳滴耳中仲景治六十二種風
　兼腹中血氣刺痛用紅花一大兩分為四分酒一大
　升煎强半頓服之
良薑
　　氣熱　　味辛　　純陽
　本草云治胃中冷逆霍亂腹痛反胃嘔食轉筋㵼痢
　下氣消宿食
　心云健脾胃
黄茋
　　氣温　　味甘　　純陽　　甘微温　　性平
　　無毒
　　入手少陽經
　　足太隂經
　　足少隂命門之劑
　象云治虛勞自汗補肺氣入皮毛瀉肺中火如脉弦
　自汗脾胃虛弱瘡瘍血肺不行内托隂證瘡瘍必用
　之去蘆用
　珍云益胃氣去肌熱諸痛必用之
　心云補五臟諸虛不足而瀉隂火去虛熱無汗則發
　之有汗則止之
　本草云主癰疽久敗瘡排膿止痛大風癩疾五痔䑕
　痿補虛小兒百病婦人子臟風邪氣逐五臟間惡血
　補丈夫虛損五勞羸瘦腹痛泄痢益氣利隂氣有白
　水茋赤氷茋木茋功用皆同惟木茋莖短而理横拆
　之如綿皮黄褐色肉中白色謂之綿黄茋其堅脆而
　味苦者乃苜宿根也又云破瘕癖腸風血崩帶下赤
　白痢及産前後一切病月候不調消渴痰𠻳又治頭
　風熱毒目亦骨蒸主蜀郡多有之茋與桂同功特味
　稍異以桂但甘平不辛熱耳世人以苜蓿根代之呼
　為土黄茋但味等并令人瘦持味甘者能令人肥也
　頗能亂真用者宜審治氣虛盜汗并自汗即皮表之
　藥又治膚痛則表藥可知又治咯血柔服之若為中
　州藥也又治傷寒尺脉不至又補腎臟元氣為裏藥
　是上中下内外三焦之藥今本草圖經只言河東者
　沁州綿上是也故謂之綿其味甘如蜜兼體骨柔軟
　如綿世以為如綿非也别說云黄茋出綿上為良故
　圖經所繪者憲水者也與綿上相鄰蓋以地産為綿
　若以柔韌為綿則偽者亦柔但以乾施甘苦為别耳
　東垣云黄茋人參甘草三味退熱之聖藥也靈樞曰
　衞氣者所以温分肉而充皮膚肥腠理而司開闔黄
　茋既補三焦實衞氣與桂同特益氣異耳亦在佐使
　桂則通血也能破血而實衞氣通内而實外者歟桂
　以血言一作色求則茋為實氣也惡鱉甲
蒼术
　　氣温　味甘
　　入足陽明太隂經
　象云主治同白术若除上濕發汗功最大若補中焦
　除濕力小不如白术也
　衍義云其長如大拇指肥實皮色褐氣味辛烈湏米
　泔浸洗再換泔浸二日去上麄皮
　東垣云入足陽明太隂能健胃安脾
　本草但言术不分蒼白其蒼术别有雄壯之氣以其
　泔浸火炒故能出汗與白术止汗特異兩者不可以
　此代彼
　海藏云蒼白有止發之異其(闕/)　治並見圖經
白术
　　氣温　　味甘　　苦而甘温　　味厚氣薄隂
　　中陽也無毒
　　入手太陽少隂經
　　足陽明太隂少隂厥隂四經
　象云除濕益燥和中益氣利腰臍間血除胃中熱去
　諸經之濕理胃
　㓗古云温中去濕除熱降胃氣蒼术亦同但味頗厚
　耳下行則利之甘温補胃健脾逐水寒治所勝緩脾
　生津去濕渴者用之
　本草但言术本無蒼白之名近多用白术治皮間風
　止汗消痞補胃和中利腰臍則血通水道上而皮毛
　中而心胃下而腰臍在氣主氣在血主血
　潔古又云非白术不能去濕非枳實不能消痞除濕
　利水道如何是益津液
當歸
　　氣温　　味辛甘而大温　　氣味俱輕陽也
　　甘辛陽中微隂　　無毒
　　入手少隂經
　　足太隂經厥隂經
　象云和血補血尾行血身和血先水洗去土酒製過
　或火乾日乾入藥血病湏用去蘆用
　心云治血通用能除血刺痛以甘故能和血辛温以
　潤内寒當歸之苦以助心散寒
　珍云頭止血身和血梢破血治上酒浸治外酒洗糖
　色嚼之太辛可能潰堅與菖蒲海藻相反
　本草云主欬逆上氣温瘧寒熱濕在皮膚中婦人漏
　下絶子諸惡瘡瘍金瘡煑汁飲之温中止痛及腰痛
　除客血内塞中風痓汗不出濕痺中惡客風虛冷補
　五臟生肌肉氣血昏亂服之即定有各歸氣血之功
　故名當歸
　雷公云得酒浸過良若要破血即用頭節硬實處若
　要止痛止血即用尾若一概用不如不使
　易老云用頭則破血用尾則止血全用則一破一
　止能和血也入手少隂以其心主血也入足太隂以
　其脾褁血也入足厥隂以其肝藏血也頭能破血身
　能養血尾能行血用者不分不如不用不使若全用
　在黄茋皆能補血在牽牛大黄皆能破血佐使定分
　用者當知從桂附茱茰則熱從大黄芒硝則寒諸經
　頭痛俱在細辛條下惟酒蒸當歸又治頭痛以其諸
　頭痛皆屬木故以血藥主之
　藥性論云臣畏生薑惡濕麵
　經云當歸主欬逆上氣當歸血藥如何治胸中氣
　藥性論云補女子諸不足此說盡當歸之用矣
芍藥
　　氣微寒　　味酸而苦　　氣薄味厚隂也降也
　　隂中之陽有小毒
　　入手足太隂經
　象云補中焦之藥得炙甘草為佐治腹中痛夏月腹
　痛少加黄芩如惡寒腹痛加肉桂一錢白芍藥三錢
　炙甘草一錢半此仲景神方也如冬月大寒腹痛加
　桂二錢半水二盞煎一半去皮用
　心云脾經之藥收隂氣能除腹痛酸以收之扶陽而
　收隂氣泄邪氣與生薑同用温經散濕通塞利腹中
　痛胃氣不通肺燥氣熱酸收甘緩下利必用之藥
　珍云白補赤散㵼肝補脾胃酒浸行經止中部腹痛
　本草云主邪氣腹痛除血痺破堅積寒熱疝瘕止痛
　利小便益氣通順血脉緩中散惡血逐賊血去水氣
　利膀胱
　衍義云芍藥全用根其品亦多湏用花紅而單葉者
　山中者佳花葉多則根虛然其根多赤色其味澁有
　色白粗肥者亦好餘如莖然血虛寒人禁此一物古
　人有言减芍藥以避中寒誠不可忽今見花赤者為
　赤芍藥花白者為白芍藥俗云白補而赤㵼
　東垣云但澁者為上或問古今方論中多以澁為收
　今本經有利小便一句者何也東垣云芍藥能停諸
　濕而益津液使小便自行本非通行之藥所當知之
　又問有緩中一句何謂緩中東垣云損其肝者緩其
　中又問當用何藥以治之東垣云當用四物湯以其
　内有芍藥故也赤者利小便下氣白者止痛散氣血
　入手足太隂經大抵酸澁者為上為收斂停濕之劑
　故主手足太隂經收降四體故又能至血海而入於
　九地之下後至厥隂經也後人用赤㵼白補以其色
　在西方故補色在南方故泄也
　本草云能利小便非能利之也以其腎主大小二便
　既用此以益隂滋濕故小便得通也
　難經云損其肝者緩其中即調血也沒藥烏藥雷丸
　為之使
　本草又云惡石斛芒硝畏硝石鱉甲小薊反藜蘆
　液云腹中虛痛脾經也非芍藥不除補津液停濕之
　劑
熟地黄
　　氣寒　　味苦　　隂中之陽　　甘微苦
　　味厚氣薄隂中陽也　　無毒
　　入手足少隂經厥隂經
　象云酒洒蒸如烏金假酒力則微温大補血衰者湏
　用之善黑鬚髮忌蘿蔔
　珍云若治外治上酒製
　心云生則性大寒而涼血熟則性寒而補腎
　本草云主折跌絶筋傷中逐血痺填骨髓長肌肉作
　湯除寒熱積聚除痺主男子五勞七傷女子傷中胞
　漏下血破惡血溺血利大小腸去胃中宿食筋力斷
　絶補五臟内傷不足通血脉益氣力利耳目生者尤
　良得清酒麥門冬尤良惡貝母畏蕪荑
　東垣云生地黄治手足心熱及心熱入手足少隂手
　足厥隂能益腎水而治血脉洪實者宜此若脉虛則
　宜熟地黄地黄假酒力蒸九數故能補腎中元氣仲
　景製八味丸以熟地黄為諸藥之首天一所生之源
　也湯液四物以治藏血之臟亦以乾熟地黄丸為君
　者癸乙同歸一治也蒸搗不可犯鐵若犯鐵令人腎
　消
　陳藏器云蒸乾即温補生乾則平宣
　機要云熟地黄臍下發痛者腎經也非地黄不能除
　補腎益隂之劑二宜丸加當歸為補髓
生地黄
　　氣寒　　味苦　　隂中之陽　　甘苦大寒
　　無毒
　　入手太陽經少隂經之劑
　象云涼血補血補腎水真隂不足此藥大寒宜斟酌
　用之恐損胃氣
　珍云生血涼血
　本草云主婦人崩中血不止及産後血上薄心悶絶
　傷身胎動下血胎不落墮墜腕折瘀血留血衂鼻吐
　血皆搗飲之
　液云手少隂又為手太陽之劑故錢氏瀉丙與木通
　同用以道赤也諸經之血熱與他藥相隨亦能治之
　溺血便血亦治之入四散例
　心云苦甘隂中微陽酒浸上行外行生血涼血去熱
　惡貝母畏蕪荑
山藥
　　氣温　　味甘平　　無毒
　　手太隂經藥
　本草云主補中益氣除熱强隂主頭面遊風頭暈眼
　眩下氣充五臟長肌肉久服耳目聰明輕身耐老延
　年不飢手太隂藥潤皮毛燥涼而能補與二門冬紫
　芝為之使惡甘遂
　東垣云仲景八味丸用乾山藥以其涼而能補也亦
　治皮膚乾燥以此物潤之
麻仁
　　味甘平　　無毒
　　入手太隂經
　　手陽明經
　本草云主補中益氣中風汗出逐水利小便破積血
　復血脉乳婦産後餘疾長髮可為沐藥久服肥徤不
　老
　液云入足太隂手陽明汗多胃熱便難三者皆燥濕
　而亡津液故曰脾約約者約束之義内經謂燥者潤
　之故仲景以麻仁潤足太隂之燥及通腸也
薏苡仁
　　氣微寒　　味甘　　無毒
　本草云主筋急拘攣不可屈伸風濕痺下氣除筋骨
　邪氣不仁利腸胃消水腫令人能食乆服輕身益氣
　其根能下三蟲仲景治風濕燥痛日晡所劇者與麻
　黄杏子薏苡仁湯
甘草
　　氣平　　味甘　　陽也　　無毒
　　入足厥隂經太隂經少隂經
　象云生用大瀉熱火炙之則温能補上焦中焦下焦
　元氣和諸藥相恊而不争性緩善解諸急故名國老
　去皮用甘草梢子生用為君去莖中痛或加苦練酒
　煑𤣥胡索為主尤妙
　心云熱藥用之緩其熱寒藥用之緩其寒經曰甘以
　緩之陽不足補之以甘中滿禁用寒熱皆用調和藥
　性使不相悖炙之散表寒除邪熱去咽痛除熱緩正
　氣緩隂血潤肺
　珍云養血補胃稍子去腎中之痛胷中積熱非稍子
　不能除
　本草云主五臟六腑寒熱邪氣堅筋骨長肌肉倍力
　金瘡尰解毒温中下氣煩滿短氣傷臟欬𠻳止渴通
　經脉利血氣解百藥毒為九土之精安和七十二種
　石一千二百種草故名國老
　藥性論云君忌猪肉
　内經曰脾欲緩急食甘以緩之甘以補脾能緩之也
　故湯液用此以建中又曰甘者令人中滿又曰中滿
　者勿食甘即知非中滿藥也甘入脾歸其所喜攻也
　或問附子理中調胃承氣皆用甘草者如何是調和
　之意荅曰附子理中用甘草恐其僭上也調胃承氣
　用甘草恐其速下也二藥用之非和也皆緩也小柴
　胡有柴胡黄芩之寒人參半夏之温其中用甘草者
　則有調和之意中不滿而用甘為之補中滿者用甘
　為之泄此升降浮沉也鳯髓丹之甘緩腎濕而生元
　氣亦甘補之意也經云以甘補之以甘瀉之以甘緩
　之本草謂安和七十二種石一千二百種草名為國
　老雖非君而為君所宗所以能安和草石而解諸毒
　也於此可見調和之意夫五味之用苦直行而瀉辛
　横行而散酸束而收斂鹹止而軟堅甘上行而發如
　何本草言下氣蓋甘之味有升降浮沉可上可下可
　内可外有和有緩有補有泄居中之道盡矣入足厥
　隂太隂少隂能治肺痿之膿血而作吐劑能消五發
　之瘡疽毎用水三椀慢火熬至半椀去柤服之消瘡
　與黄茋同功黄茋亦能消諸腫癰疽修治之法與甘
　草同
　本草又云术乾漆苦參為之使惡逺志反大㦸芫花
　甘遂海藻四物
白前
　　氣微温　　味甘　　微寒　　無毒
　本草云主胸脇逆氣􁷜𠻳上氣狀似白薇牛膝
　衍義云白前保定肺氣治𠻳多用白而長於細辛但
　粗而脆不似細辛之柔若以温藥相佐使則尤佳仲
　景用
白薇
　　氣大寒　　味苦鹹平　　無毒
　本草云主暴中風身熱肢滿忽忽不知人狂惑邪氣
　寒熱酸疼温瘧洗洗發作有時療傷中淋露下水氣
　利隂氣益精近道處處有之狀似牛膝白前而短小
　療驚邪風狂痓病
　液云局方中多有用之治婦人以本經療傷中下淋
　露故也
　本草又云惡黄茋大黄大㦸乾薑乾漆山茱茰大棗
前胡
　　氣微寒　　味苦　　無毒
　本草云主痰滿胸脇中痞心腹結氣風頭痛去痰實
　下氣治傷寒寒熱推明目益精半夏為使惡皂莢畏
　藜蘆
木香
　　氣熱　　味辛苦　　純陽　　味厚於氣
　　隂中陽也　　無毒
　象云除肺中滯氣又治中下焦氣結滯湏用㯽榔為
　使
　珍云治腹中氣不轉運和胃氣
　心云散滯氣調諸氣
　本草云治邪氣辟毒疫瘟鬼强志主淋露療氣劣肌
　中偏寒主氣不足消毒瘟瘧蠱毒行藥之精
　本經云主氣劣氣不足補也通壅氣𨗳一切氣破也
　安胎健脾胃補也除痃癖塊破也與本條補破不同
　何也易老以為破氣之劑不言補也
知母
　　氣寒　　味大辛　　苦寒味厚隂也降也
　　苦隂中微陽無毒
　　入足陽明經
　　手太隂腎經本藥
　象云瀉足陽明經火熱補益腎水膀胱之寒去皮用
　心云瀉腎中火苦寒涼心去熱
　珍云涼腎腎經本藥上頸行經皆湏用酒炒
　本草云主消渇熱中除邪氣肢體浮腫下水補不足
　益氣療傷寒久瘧煩熱脇下邪氣膈中惡及風汗内
　疸多服令人泄
　東垣云入足陽明手太隂味苦寒潤治有汗骨蒸腎
　經氣勞瀉心仲景用此為白虎湯治不得眠者煩燥
　也煩者肺也躁者腎也以石膏為君主佐以知母之
　苦寒以清腎之源緩以甘草粳米之甘而使不速下
　也經云胸中有寒者𤓰蒂散吐之又云表熱裏寒者
　白虎湯主之𤓰蒂知母味皆苦寒而治胸中寒又裏
　寒何也荅曰成無已註云即傷寒寒邪之毒為熱病
　也讀者要逆識之如論語言亂臣十人書言唯以亂
　民其能而亂四方亂皆治也乃治亂者也故云亂民
　亂四方也仲景所言寒之一字舉其初而言之熱病
　在其中矣若以寒為寒冷之寒無復用苦寒之劑兼
　言白虎證脉尺寸俱長則熱可知矣
貝母
　　氣平　　微寒　　味辛苦　　無毒
　本草云主傷寒煩熱淋瀝邪氣疝瘕喉痺乳難金瘡
　風痙療腹中結實心下滿洗洗惡風寒目眩項直咳
　𠻳上氣止煩渴出汗安五臟利骨髓
　仲景寒實結胸外無熱證者三物小䧟胸湯主之白
　散亦可以其内有貝母也别説貝母能散胸中鬱結
　之氣殊有功
　本草又云厚朴白薇為之使惡桃花畏秦芁礬石莾
　草反烏頭
　海藏祖方下乳三母散牡蠣知母貝母三物為細末
　用猪蹄湯調下
黄芩
　　氣寒　　味微苦苦而甘　　微寒味薄氣厚陽
　　中隂也隂中微陽大寒無毒
　　入手太隂經之劑
　象云治肺中濕熱療上熱目中赤腫瘀肉盛必用之
　藥泄肺受火邪上逆於膈下補膀胱之寒不足乃滋
　其化源也
　心云瀉肺中之火
　潔古云利胸中氣消膈上痰性苦寒下痢膿血稠粘
　腹疼後重身熱久不可者與芍藥甘草同用
　珍云除陽有餘涼心去熱通寒格隂中微陽酒炒上
　行主上部積血非此不能除肺苦氣上逆急食苦以
　泄之
　本草云主諸熱黄疸腸癖洩痢逐水下血閉惡瘡疽
　蝕火傷療痰熱胃中熱小腹絞痛消榖利小腸女子
　血閉淋露下血小兒腹痛
　東垣云味苦而薄中枯而飄故能泄肺火而解肌熱
　手太隂劑也細實而中不空者治下部妙
　陶隱居云色深堅實者好又治奔豚臍下熱痛飄與
　實髙下之分與枳實枳殻同例黄芩其子主腸澼膿
　血
　本草又云得厚朴黄連治腹痛得五味子牡蒙牡蠣
　令人有子得黄茋白蘞赤小豆療䑕瘻山茱茰龍骨
　為之使惡葱實畏丹砂牡丹藜蘆
　張仲景治傷寒心下痞滿瀉心湯四方皆用黄芩以
　其去諸熱利小腸故也又太陽病下之利不止用葛
　根黄芩黄連湯亦主姙娠安胎散内多用黄芩今醫
　家常有數者因著之千金方巴郡太守奏加減三黄
　丸療男子五勞七傷消渴不生肌肉婦人帶下手足
　寒熱者久服之得行及奔馬甚驗
　陶隱居云黄芩圓者名子芩仲景治雜病方多用之
黄連
　　氣寒　　味苦　　味厚氣薄隂中陽也升也
　　無毒
　　入手少隂經
　象云瀉心火除脾胃中濕熱治煩惡心鬱熱在中熱
　兀兀欲吐心下痞滿必用藥也仲景治九種心下痞
　五等瀉心湯皆用之去鬚用
　心云瀉心經之火眼暴赤腫及諸瘡湏用之苦寒者
　主陽有餘苦以除之安蚘通寒格療下焦虛堅腎
　珍云酒炒上行酒浸行下
　本草云主熱氣目痛眥傷泣出明目腸澼腹痛下痢
　婦人隂中腫痛五臟冷熱久下泄澼膿血止消渴大
　驚除水利骨調胃厚腸益膽療口瘡久服令人不忘
　液云入手少隂苦燥故入心火就燥也然瀉心其實
　㵼脾也為子能令母實實則瀉其子治血防風為上
　使黄連為中使地榆為下使
　海藏祖方令終身不發斑瘡煎黄連一口兒生未出
　聲時灌之大應已出聲灌之斑雖發亦輕古方以黄
　連為治痢之最
　衍義云治痢有微血不可執以黄連為苦燥劑虚者
　多致危困實者宜用之
　本草又云龍骨理石黄苓為之使惡菊花芫花𤣥參
　白蘚皮畏欵冬花勝烏頭解巴豆毒
大黄
　　氣寒　　味苦大寒　　味極厚隂也降也
　　無毒
　　入手足陽明經
　　酒浸入太陽經
　　酒洗入陽明經
　　餘經不用酒
　象云性走而不守瀉諸實熱不通下大便滌蕩腸胃
　間熱專治不大便
　心云滌蕩實熱
　珍云熱滛於内以苦瀉之酒浸入太陽經酒洗入陽
　明經餘經不用酒
　本草云主下瘀血血閉寒熱破癥瘕積聚留飲宿食
　蕩滌腸胃推陳致新通利水糓調中化食安和五臟
　平胃下氣除痰實腸間結熱心腹脹滿女子寒血閉
　脹小腹痛諸老血留結
　液云味苦寒隂中之隂藥泄滿推陳致新去陳垢而
　安五臟謂如戡定禍亂以致太平無異所以有將軍
　之名入手足陽明以酒引之上至髙巔以舟楫載之
　胸中可浮以苦泄之性峻至於下以酒將之可行至
　髙之分若物在巔人迹不及必射以取之也故太陽
　陽明正陽陽明承氣湯中俱用酒浸惟少陽陽明為
　下經故小承氣湯中不用酒浸也雜方有生用者有
　麵裏蒸熟者其製不等
　衍義云損益前書已具仲景治心氣不足吐血衂血
　瀉心湯用大黄黄芩黄連或曰心氣既不足矣而不
　用補心湯更用瀉心湯何也答曰若心氣獨不足則
　湏當不吐衂也此乃邪熱因心氣不足而客之故令
　吐衂以苦泄其熱就以苦補其心蓋一舉而兩得之
　有是證者用之無不效惟在量其虛實而已
　本草又云惡乾漆
連翹
　　氣平　　味苦　　苦微寒氣味俱輕隂中陽也
　　無毒
　　手足少陽經
　象云治寒熱瘰癧諸惡瘡腫除心中客熱去胃蟲通
　五淋
　心云瀉心經客熱諸家胥用瘡家聖藥也
　珍云諸經客熱非此不能除
　本草云主寒熱䑕瘻瘰癧癰腫癭瘤結熱蟲毒去寸
　白蟲
　液云入手足少陽治瘡瘍瘤氣癭氣結核有神與柴胡
　同功但分氣血之異耳與䑕粘子同用治瘡瘍别有
　神功
連軺
　　氣寒　　味苦
　本經不見所註但仲景古方所註云即連翹之根也
　方言熱者即今之炒也
人參
　　氣温　　味甘　　甘而微苦微寒氣味俱輕陽
　　也陽中微隂無毒
　象云治脾肺陽氣不足又能補肺氣促短氣少氣補
　而緩中瀉脾肺胃中火邪善治短氣非升麻為引用
　不能補上升之氣升麻一分人參三分為相得也若
　補下焦元氣瀉腎中火邪茯苓為之使
　心云補氣不足而瀉肺火甘温而補陽利氣脉不足
　者是亡血也人參補之益脾與乾薑同用補氣裏虛
　則腹痛此藥補之是補不足也
　珍云補胃喘𠻳勿用短氣用之
　本草云主補五臟安精神定魂魄止驚悸除邪氣明
　目開心益智療腸胃中冷心腹鼓痛胸脇逆滿霍亂
　吐逆調中止消渴通血脉破堅積令人不忘
　液云味既甘温調中益氣即補肺之陽泄肺之隂也
　若更言補肺而不論隂陽寒熱何氣不足則悞矣若
　肺受寒邪宜此補之肺受火邪不宜用也肺為天之
　地即手太隂也為清肅之臟貴涼而不貴熱其象可
　知若傷熱則宜沙參沙參味苦甘微寒無毒主血積
　驚氣除寒熱補中益肺氣療胃痺心腹痛結熱邪氣
　頭痛皮間邪熱安五臟補中人參補五臟之陽也沙
　參苦微寒補五臟之隂也安得不異
　易老云用沙參代人參取其味甘可也
　葛洪云沙參主卒得諸疝小腹及隂中相引痛如絞
　自汗出欲死細末酒調服方寸匕立瘥
　日華子云治惡瘡疥癬及身痒排膿消腫毒
　沙藏云今易老取沙參代人參取其甘也若微苦則
　補隂甘者補陽經雖云補五臟亦湏各用本臟藥相
　佐使隨所引而相輔一臟也不可不知
沙參
　　味苦甘　　微寒　　無毒
　治證附前人參條下
半夏
　　氣微寒　　味辛平　　苦而辛　　辛厚苦輕
　　陽中隂也生微寒熟温有毒
　　入足陽明經太隂經少隂經
　象云治寒痰及傷寒飲冷傷肺而欬大和胃氣除胃
　寒進食治太隂痰厥頭痛非此不能除
　心云能勝脾胃之濕所以化痰渴者禁用
　珍云消胸中痞去膈上痰
　本草云主傷寒寒熱心下堅下氣咽喉腫痛頭眩胸
　脹欬逆腸鳴止汗消心腹胷膈痰熱滿結欬𠻳上氣
　心下急痛堅痞時氣嘔逆消癰腫墮胎療痿黄恱澤
　滿面生令人吐熟令人下用之湯洗去滑令盡用生
　薑等分製用能消痰涎開胃健脾射干為之使惡皂
　莢畏雄黄生薑乾薑秦皮龜甲及烏頭
　藥性論云半夏使忌羊血海藻飴糖柴胡為之使俗
　用為肺藥非也止吐為足陽明除痰為足太隂小柴
　胡中雖為止嘔亦助柴胡能主惡寒是又為足少陽
　也又助黄芩能去熱是又為足陽明也徃來寒熱在
　表裏之中故用此有各半之意本以治傷寒之寒熱
　所以名半夏經云腎主五液化為五濕自入為唾入
　肝為泣入心為汗入脾為痰入肺為涕有涎曰𠻳無
　涎曰欬痰者因欬而動脾之濕也半夏能泄痰之標
　不能泄痰之本泄本者泄腎也欬無形痰有形無形
　則潤有形則燥所以為流濕潤燥也
五味子
　　氣温　　味酸　　隂中陽　　酸而微苦
　　味厚氣輕隂中微陽　　無毒
　　入手太隂經
　　入足少隂經
　象云大益五臟
　孫真人云五月常服五味子以補五臟氣遇夏月季
　夏之間困乏無力無氣以動與黄茋人參麥門冬少
　加黄蘖煎湯服使人精神頓加兩足筋力涌出生用
　珍云治欬𠻳
　心云收肺氣補氣不足升也酸以收逆氣肺寒氣逆
　則以此藥與乾薑同用治之
　本草云主欬逆上氣勞傷羸瘦補不足益氣强隂益
　精養五臟除熱
　日華子云明目暖水臟治風下氣消食霍亂轉筋痃
　癖奔豚冷氣消水腫反胃心腹氣脹止渴除煩熱解
　酒毒壯筋骨五味皮甘肉酸核中辛苦都有鹹味故
　名五味子仲景八味丸用此為腎氣丸述類象形也
　孫真人云六月常服五味子以益肺金之氣在上則
　滋源在下則補腎故入手太隂足少隂也
甘遂
　　氣大寒　　味苦甘　　甘純陽　　有毒
　本草云主大腹疝瘕腹滿面目浮腫留飲宿食破堅
　消積利水榖道下五水散膀胱留熱皮中痞熱氣腫
　滿𤓰蒂為使惡逺志反甘草
　液云可以通水而其氣直透逹所結處
　衍義云此藥專於行水攻決為用入藥湏酌斟用之
　珍云若水結胷中非此不能除
大㦸
　　氣大寒　　味苦甘　　隂中微陽有小毒
　本草云治蟲毒十二水腹滿急痛積聚中風皮膚疼
　痛吐逆脛腋癰腫頭疼發汗利大小腸此澤漆根也
　液云與甘遂同為泄水之藥濕勝者苦燥除之反甘
　草與芫花黄藥子等分水糊為丸桐子大每服十丸
　傷風傷寒葱白湯下
　傷食陳皮湯下或十五丸微加至止亦可芫花别有
　條海藏十棗湯同用
　珍云瀉肺損真氣
蕘花
　　氣微寒　　味苦辛　　有毒
　本草云主傷寒温瘧下十二水破積聚大堅癥瘕蕩
　滌腸胃中留癖飲食寒熱邪氣利水道療痰飲欬𠻳
　衍義云仲景以蕘花治利者以其行水也水去則利
　止其意如此用時酌斟不可太過與不及也仍察其
　湏有是證方可用之仲景小青龍湯若微利去麻黄
　加蕘花如雞子熬令赤色用之蓋利水也
海藻
　　氣寒　　味鹹
　本草云主癭瘤氣頸下核破散結氣癰腫癥瘕堅氣
　腹中上下鳴下十二水腫療皮間積聚暴􁁜留氣熱
　結利小便
　珍云洗去鹹泄水氣
商陸根
　　氣平　　味辛酸　　有毒
　本草云主水脹滿瘕痺熨除癰腫殺鬼精物治胷中
　邪氣水腫痿痺腹滿洪真䟽五臟散水氣如人形者
　有神效
　珍云辛酸同用導腫氣
旋覆花
　　氣温　　味鹹甘　　冷利有小毒
　本草云主補中下氣消堅軟痞消胷中痰結唾如膠
　漆臍下膀胱留飲利大腸通血脉發汗吐下後心下
　痞噫氣不除者宜此
　仲景治傷寒汗下後心下痞噫氣不除旋覆代赭湯
　胡洽治痰飲兩脇脹滿旋覆花丸用之尤佳
澤㵼
　　氣平　　味甘　　甘鹹寒味厚隂也降也隂中
　　微陽
　　入足太陽經少隂經
　象云除濕之聖藥治小便淋瀝去隂間汗無此疾服
　之令人目盲
　心云去舊水養新水寒水氣湏用
　珍云滲㵼止渴
　本草云治風寒濕痺乳難消水養五臟益氣力肥健
　補虛損五勞除五臟痞滿起隂氣止泄精消渴淋瀝
　逐膀胱三焦停水
　衍義云其功尤長於行水
　仲景云水搐煩渴小便不利或吐或㵼五苓散主之
　方用澤㵼故知其用長於行水本經又引扁鵲云多
　服病人眼誠為行去其水故也仲景八味丸用之者
　亦不過接引歸附等歸就腎經别無他意凡服澤㵼
　散人未有不小便多者小便既多腎氣焉得復實今
　人止泄精多不敢用
　本經云久服明目扁鵲謂多服昏目何也易老云去
　胞中留垢以其味鹹能泄伏水故去留垢即胞中久
　陳積物也入足太陽少隂仲景治太陽中風入裏渴
　者五苓散主之
紅豆
　　氣温　味辛　　無毒
　本草云主腸虛水瀉心腹絞痛霍亂嘔吐酸水解酒
　毒不宜多服令人舌麤不能飲食
　液云是髙良薑子用紅豆復用良薑如用官桂復用
　桂花同意
肉豆䓻
　　氣温　　味辛　　無毒
　　入手陽明經
　本草云主鬼氣温中治積冷心腹脹痛霍亂中惡冷
　注嘔沬冷氣消食止泄小兒傷乳霍亂
甘松
　　氣平　　味甘温　　無毒
　本草云主惡氣卒心腹痛滿治黒皮䵟􁤹風疳齒􁥥
蜀漆
　　氣微温　　味辛　　純陽　　辛平　　有毒
　珍云破血
　心云洗去腥與苦酸同用𨗳膽
　本草云主瘧及欬逆寒熱腹中癥堅痞結積聚邪氣
　蠱毒鬼疰療胷中邪結氣能吐出之
　成無已註云火邪錯逆加蜀漆之辛以散之
蒲黄
　　氣平　　味甘　　無毒
　本草云主心腹膀胱寒熱利小便止血消瘀血又云
　治一切吐衂唾溺崩瀉撲癥帶下等血並皆治之并
　瘡癤通月候墮胎兒枕急痛風腫鼻洪下乳止泄精
　血利如破血消腫則生用補血止血則炒用
天門冬
　　氣寒　　味微苦　　苦而辛　　氣薄味厚隂
　　也甘平大寒無毒陽中之隂
　　入手太隂經
　　足少隂經
　象云保肺氣治血熱侵肺上喘氣促加人參黄茋為
　主用之神效
　心云苦以泄滯血甘以助元氣及治血妄行此天門
　冬之功也
　本草云主諸暴風濕偏痺强骨髓殺三蟲去伏尸保
　定肺氣去寒熱養肌膚益氣力利小便冷而能補久
　服延年多子孫能行歩益氣入手太隂足少隂經榮
　衞枯涸濕劑所以潤之二門冬人參北五味子枸杞
　子同為生脉之劑此上焦獨取寸口之意
　日華子云貝母為使鎮心潤五臟益皮膚恱顔色補
　五勞七傷治肺氣并𠻳消痰及風痺熱毒遊風煩悶
　吐血去心用
麥門冬
　　氣寒　　味微苦甘　　微寒陽中微隂也
　　無毒
　　入手太隂經
　象云治肺中伏火脉氣欲絶加五味子人參三味為
　生脉之劑補肺中元氣不足
　珍云行經酒浸湯浸去心治經枯
　心云補心氣不足及治血妄行補心不足
　本草云主心腹結氣傷中傷飽胃絡脉絶羸瘦短氣
　身重目黄心下支滿虛勞客熱口乾燥渴止嘔吐愈
　痿蹷强隂益精消榖調中保神定肺氣安五臟令人
　肥徤美顔色有子地黄車前子為之使惡欵冬花苦
　瓠畏苦參青襄入手太隂
　衍義云治肺熱之功為多其味苦但專泄而不專收
　寒多人禁服治心肺虛熱及虛勞麥門冬地黄麻仁
　阿膠潤經益血復脉通心二門冬五味子枸杞子同
　為生脉之劑
萎𬎼
　　氣平　　味甘　　無毒
　本草云主中風暴熱不能動揺跌筋結肉諸不足心
　腹結氣虛熱濕毒腰痛莖中寒及目痛眥爛淚出久
　服去面黑䵟
　心云潤肺除熱
茵蔯蒿
　　氣微寒　　味苦平　　隂中微陽　　無毒
　　入足太陽經
　象云除煩熱主風濕熱邪結於内去枝梗用葉
　本草云治風濕寒熱邪氣熱結黄疸通身發黄小便
　不利除頭熱去伏瘕入足太陽仲景茵蔯梔子大黄
　湯治濕熱也梔子栢皮湯治燥熱也如苖澇則濕黄
　苗旱則燥黄濕則瀉之燥則潤之可也此二藥治陽
　黄也韓祗和李思訓治隂黄茵蔯附子湯大抵以茵
　蔯為君主佐以大黄附子各隨其寒熱也
　珍云治傷寒發黄
艾葉
　　氣温　　味苦　　隂中之陽　　無毒
　本草云主下痢吐血下部􁥥瘡辟風寒令人有子炙
　百病重午日日未出時不語採
　心云温胃
白頭翁
　　氣寒　　味辛苦　　無毒有毒
　本草云主温瘧狂易(音羊/)寒熱癥瘕積聚癭氣逐血
　止痛療金瘡鼻衂
　心云下焦腎虚純苦以堅之一名野丈人一名胡王
　使者
百合
　　氣平　　味甘　　無毒
　本草云主邪氣腹脹心痛利大小便補中益氣除浮
　腫臚脹痞滿寒熱通身疼痛及乳難喉痺止涕淚
　仲景治百合病知母湯百合滑石代赭石湯有百合
　鷄子湯百合地黄湯或百合病已經汗者或未經汗
　下吐者或病形如初或病變寒熱並見活人書治傷
　寒腹中疼百合一兩炒黄為末米飲調服
　孫真人云治百合隂毒煑百合濃汁服一升
蓯蓉
　　氣温　　味甘鹹酸　　無毒
　本草云主五勞七傷補中除莖中寒熱痛養五臟强
　隂益精氣多子婦人癥瘕除膀胱邪氣腰痛止痢久
　服輕身
　液云命門相火不足以此補之
𤣥參
　　氣微寒　　味苦鹹　　無毒
　象云足少隂腎經之君藥也治本經湏用
　本草云主腹中寒熱積聚女子産乳餘疾補腎氣令
　人目明主暴中風傷寒身熱肢滿狂邪忽忽不知人
　温瘧洒洒血瘕下寒血除胷中氣下水止煩渇
　易老云𤣥參乃樞機之劑管領諸氣上下肅清而不
　濁風藥中多用之故活人書治傷寒陽毒𤣥參升麻
　湯治汗下吐後毒不散則知為肅清樞機之劑以此
　論之治空中氤氲之氣無根之火以𤣥參為聖藥
欵冬花
　　氣温　　味甘辛　　純陽　　無毒
　珍云温肺止𠻳
　本草云主欬逆上氣善喘喉痺諸驚癎寒熱邪氣消
　渴喘息呼吸杏仁為之使得紫苑良惡皂莢硝石𤣥
　參畏貝母辛夷麻黄黄茋黄芩黄連青箱
　藥性論云君主療肺氣心促急熱乏勞欬連連不絶
　涕唾稠黏肺痿肺癰吐膿
　日華子云潤心肺益五臟除煩補勞劣消痰止𠻳肺
　痿吐血心虛驚悸
　衍義云有人病𠻳多日或教以燃欵冬花三兩枚於
　無風處以筆管吸其煙滿口則嚥之數日效
　時習云仲景射干湯用之
紫參
　　氣微寒　　味苦辛　　無毒
　本草云主心腹積聚寒熱邪氣通九竅利大小便療
　腸胃大熱唾血衂血腸中聚血癰腫諸瘡止渴益精
　仲景治痢紫參湯主之紫參半斤甘草二兩水五升
　煎紫參取二升却内甘草煎取半升分温三服
苦參
　　氣寒　　味苦　　氣沉　純隂
　心云除濕
　本草云主心腹結氣癥瘕積聚黄疸溺有餘瀝逐水
　除癰腫補中明目止淚養肝膽氣安五臟定志益精
　利九竅除伏熱腸澼止渴醒酒小便黄赤療惡瘡下
　部􁥥平胃氣令人嗜食輕身
　衍義云有人病遍身風熱細疹痒痛不可任連胷脛
　臍腹近隂處皆然涎痰亦多夜不得睡以苦參末一
　兩皂角二兩水一升揉濾取汁銀石器熬成膏和苦
　參末為丸如梧桐子大食後温水下二十丸至三十
　丸次日便愈
　時習云苦參揩齒久能病腰
蘆根
　　氣寒　　味甘
　本草云主消渴客熱止小便金匱玉函治五噎膈氣
　煩悶吐逆不下食蘆根五兩剉水三盞煑二盞去柤
　服無時
射干(又名烏扇/)
　　氣平　　味苦微温　　有毒
　本草云主欬逆上氣喉閉咽痛不得消息散結氣腹
　中不通飲食大熱療老血在心脾間欬唾言語氣臭
　散胷中熱氣
　衍義云治肺氣喉痺為佳
　仲景治咽中動氣或閉塞五扇湯中用
　時習云仲景射干湯用之
　心云去胃癰
敗醬
　　氣微寒平　　味苦鹹　　無毒
　　入足少隂經
　　手厥隂經
　本草云主暴熱火瘡赤氣疥瘙疽痔馬鞍熱氣除癰
　腫浮腫結熱風痺不足産後疾痛
　仲景治腹癰有膿者薏苡仁附子敗醬湯薏苡仁十
　分附子二分敗醬五分三物為末取方寸七以水二
　升煎取一升頓服之小便當下愈
敗蒲
　　氣平
　本草云主筋溢惡瘡
　藥性論云亦可單用主破血取蒲黄赤芍藥當歸大
　黄朴硝同服治跌撲瘀血
　陳藏器云聖惠方治霍亂
葦葉
　液云同蘆差大耳
防己
　　氣寒　　味大苦辛　　苦隂也　　平無毒
　　通行十二經
　象云治腰以下至足濕熱腫盛脚氣補膀胱去留熱
　通行十二經去皮用
　本草云主風寒温瘧熱氣諸癎除邪利大小便療水
　腫風腫去膀胱熱傷寒寒熱邪氣中風手足攣急止
　泄散癰腫惡結諸蝸疥癬蟲瘡通腠理利九竅
　藥性論云漢防己又又云木防己使畏女菀鹵鹹去
　血中濕熱
牽牛
　　氣寒　　味苦　　有小毒黑白二種
　本草云主下氣療脚滿水腫除風毒利小便
　海藏云以氣藥引之則入氣以大黄引之則入血
　張文懿云不可躭耆脫人元氣余初亦疑此藥不可
　躭耆後見人有酒食病痞多服食藥以𨗳其氣及服
　藏用神芎丸及犯牽牛等丸如初服即快藥過再食
　其病痞依然依前又服其痞隨藥而效藥過後病復
　至以至久服則脫人元氣而猶不知悔戒之惟當益
　脾健胃使元氣生而自能消腐水榖其法無以加矣
　心云㵼元氣去氣中濕熱凡飲食勞倦皆血受病若
　以此藥瀉之是血病瀉氣使氣血俱虛損所傷雖去
　瀉元氣損人不知也經所謂母盛盛母虛虛母絶人
　長命此之謂也用者戒之白者亦同
　羅謙甫云牽牛乃瀉氣之藥試取甞之便得辛辣之
　味久而嚼之猛烈雄壯漸漸不絶非辛而何續註味
　苦寒果安在哉又曰牽牛感南方熱火之化所生者
　也血熱瀉氣差誤已甚若病濕勝濕氣不得施化致
　大小便不通則宜用之耳濕去其氣周流所謂五臟
　有邪更相平也經所謂一臟未平以所勝平之火能
　平金而瀉肺氣者即此也然仲景治七種濕證小便
　不利無一藥犯牽牛者仲景豈不知牽牛能瀉濕利
　小便為濕病之根在下焦是血分中氣病不可用辛
　辣氣藥瀉上焦太隂之氣故也仲景尚不敢輕用如
　此世醫一槩而用之可乎又曰牽牛辛烈瀉人元氣
　比諸辛藥尤甚以辛之雄烈故也
三稜
　　氣平　　味苦　　隂中之陽　　無毒
　象云治老癖癥瘕結塊婦人血脉不調心腹刺痛湏
　炮用
　珍云破積氣損真氣虛者勿用
　液云又治氣脹血脉不調補五勞通月經消瘀血色
　白破血中之氣
蓬莪术
　　氣温　味苦辛　　無毒
　象云治心膈痛飲食不消破痃癖氣最良炮用
　本草云治婦人血氣丈夫賁豚治心腹痛中惡疰忤
　鬼氣霍亂冷氣吐酸水解毒飲食不消酒研服
　液云色黒破氣中之血入氣藥發諸香雖為泄劑亦
　能益氣故孫用和治氣短不能接續所以大小七香
　丸集香丸散及湯内多用此也
草龍膽
　　氣寒　　味大苦　　氣味厚隂也　　無毒
　珍云純隂酒浸上行
　心云除下焦之濕及翳膜之濕
　象云治兩目赤腫睛脹瘀肉髙起疼痛不可忍以柴
　胡為主治眼中疾必用之藥也去蘆
𤓰蔞根
　　氣寒　　味苦　　味厚隂也
　本草云主消渴身熱煩滿大熱補虛安中通月水消
　腫毒瘀血及熱狂
　心云止渴行津液苦寒與辛酸同用𨗳腫氣
　珍云苦純隂若心中枯渴者非此不能除
地榆
　　氣微寒　　味甘酸　苦而酸氣味俱厚隂也
　本草云主婦人乳産七傷帶下月水不止血崩之疾
　除惡血止疼痛腸風泄血
　象云治小兒疳痢性沉寒入下焦治熱血痢去蘆
　心云去下焦之血腸風下血及瀉痢下血湏用之
　珍云陽中微隂治下部血
紫草
　　氣寒　　味苦　　無毒
　本草云主心腹邪氣五疸補中益氣利九竅通水道
　治腹腫脹滿去上用葺
茜根
　　味苦　　隂中微陽
　珍云去諸死血
　藥性論云主治六極傷心肺吐血瀉血
　日華子云止鼻洪月經不止
菊花
　　苦而甘寒　　無毒
　心云去翳膜明目
　珍云養目血
　藥性論云使治身上諸風
　日華子云治四肢遊風利血脉心煩胷膈壅悶
葶藶
　　氣大寒　　味苦辛　　無毒
　本草云主癥瘕積聚結氣飲食寒熱破堅逐邪通利
　水道下膀胱水伏留熱氣及脾間邪水上出面目浮
　腫身暴中風熱疿痒利小便久服令人虛又云療肺
　壅上氣欬𠻳定喘促除胷中痰飲
　液云苦甜二味主治同仲景用苦餘方或有用甜者
　或有不言甜苦者大抵苦則下泄甜則少緩量病虛
　實用之不可不審本草雖云治同甜苦之味安得不
　異榆白皮為之使惡殭蚕石龍芮仲景葶藶大棗瀉
　肺湯用之
王不留行
　　味苦　　陽中之隂甘平　　無毒
　珍云下乳引𨗳用之
　藥性論云治風毒通血脉
　日華子云治遊風疹婦人月經不勻
通草
　　氣平　　味甘辛　　陽也　　無毒燈草同
　象云治隂竅不利行小水除水腫閉治五淋生用
　珍云瀉肺利小便甘平以緩隂血
　日華子云明目退熱催生下胞下乳
木通
　　氣平　　味甘　　甘而淡性平味薄陽也
　　無毒
　象云主小便不利𨗳小腸熱去皮用
　心云通經利竅
　本草云除脾胃寒熱通利九竅血脉關節令人不忘
　散癰腫諸結不消墮胎去蟲
瞿麥
　　氣寒　　味苦辛　　陽中微隂也
　象云主關格諸癃結小便不通治癰腫排膿明目去
　翳破胎下閉血逐膀胱邪熱用穗
　珍云利小便為君主之用
　本草云出刺决癰腫明目去翳破胎墮子下閉血養
　腎氣逐膀胱邪逆止霍亂長毛髮
車前子
　　氣寒　　味甘鹹　　無毒
　象云主氣癃閉利水道通小便除濕痺肝中風熱衝
　目赤痛
　本草云主氣癃止痛利水道通小便除濕痺男子傷
　中女子淋瀝不飲食養肺强隂益精令人有子明目
　治目熱赤痛輕身耐老
　東垣云能利小便而不走氣與猪苓同功
石韋
　此一條與本經無一字同恐别是一物有誤姑存之
　名逺墨子血見愁鹿經草也
　時習云今一種作青苕菷名蟻子槐作血見愁又隰
　州鼔角樓上一種名血見愁俱能破瘀血時習補或
　人言紫花似旋風草但花不白又有一種花黄葉似
　槐結角如菉豆俗呼夾竹梅
　局方本草石韋味苦甘平無毒主勞熱邪氣五癃閉
　不通利小便水道止煩下氣通膀胱滿補五勞安五
　臟去惡風益精氣
　日華子云治淋遺溺杏仁為之使得菖蒲良生華隂
　又有生古瓦屋上者名瓦韋用治淋亦佳
　藥性論云使治勞及五淋胞囊結熱不通膀胱熱滿
白附子
　　陽微温
　珍云主血痺行藥勢
　本草云主心痛血痺面上百病行藥勢
胡蘆巴
　　苦純隂
　珍云治元氣虛冷及腎虛冷
　本草云得槐香子桃仁治膀胱甚效股脇脹滿面色
　青黑此腎虛證也
馬兠鈴
　　苦隂中微陽　　味苦寒　　無毒
　珍云去肺熱安肺氣補肺
　本草云主欬𠻳痰結
　藥性論云平能主肺氣上急坐息不得主欬逆連連
　不可
　日華子云治痔瘻瘡以藥瓶中燒熏病處入藥炙用
　是土青木香獨行根子也
　聖惠方治五腫蠱毒
　圖經云亦名土青木香實主肺病根治氣下膈止刺
　痛
白芨
　　苦甘　　隂中之隂　　味辛苦平微寒　　無
　　毒
　珍云止肺澁白蘞治證同
　本草云主癰腫惡瘡敗傷隂死肌胃中邪氣賊風鬼
　擊痱緩不收白癬疥蟲
　藥性論云使治熱結不消主隂下痿治面上䵟皰
天南星
　　味苦辛　　有毒
　珍云治同半夏
　陳藏器云主金瘡傷折瘀血取根搗傅傷處
　日華子云味辛烈治撲損瘀血主蛇蟲咬傅疥癬毒
　瘡
欝金
　　味辛苦　　純隂
　珍云涼心
　局方本草鬱金味辛苦寒無毒主血積下氣生肌止
　血破惡血血淋尿血金瘡
　藥性論云單用亦可治婦人宿血結聚温醋磨服
　經驗方云尿血不定葱白相和煎服效
　本草云生蜀者佳北人謂之馬蒁亦啖馬藥用治脹
　痛破血而補
佛耳草
　　氣熱　　味酸
　象云治寒𠻳及痰除肺中寒大升肺氣少用欵冬花
　為使過食損目
蛇床
　　味苦辛甘平無毒
　本草云主婦人隂中腫痛男子隂痿濕痒除痺氣利
　關節癲癎惡瘡温中下氣令婦人子臟熱男子隂强
　久服輕身好顔色令人有子一名蛇粟蛇米五月採
　隂乾惡牡丹巴豆貝母
　
　
　
　
　
　
　
　
　
　
　
　
　
　湯液本草卷中
欽定四庫全書
　湯液本草卷下
　　　　　　　　　　　　元　王好古　撰
　　木部
桂(桂心桂肉桂枝附/)
　　氣熱　　味甘辛　　有小毒
　　入手少隂經
　　桂枝入足太陽經
　本草云主温中利肝肺氣心腹寒熱冷疾霍亂轉筋
　頭痛腰痛出汗止煩止唾欬𠻳鼻癰墮胎堅骨節通
　血脉理䟱不足宣𨗳百藥無所畏久服神仙不老生
　桂陽二月八月十月採皮隂乾有菌桂牡桂木桂筒
　桂肉桂板桂桂心官桂之類用者罕有分别衍義所
　言不知何縁而得官之名予考本草有出觀賔宜韶
　欽諸州者佳世人以筆畫多而懶書之故只作官也
　如寫黄蘖作黄栢薑作姜同意菌桂生交趾山谷牡
　桂生南海山谷木桂生桂陽從嶺至海盡有桂樹惟
　桞州象州最多本草所説菌桂牡桂板桂厚薄不同
　大抵細薄者為枝為嫩厚脂者為肉為老處其身者
　為中也不必色黄為桂心但不用皮與裏止用其身
　中者為桂心不經水而味薄者亦名桞桂易老用此
　以治虛人使不生熱也衍義謂桂大熱素問謂辛甘
　發散為陽故張仲景桂枝湯治傷寒表虛皆湏此藥
　是專用辛甘之意也又云療寒以熱故知三種之桂
　不取菌桂牡桂者蓋此二種性止温而已不可以治
　風寒之病獨有一字桂本經謂甘辛大熱正謂素問
　辛甘發散為陽之説尤知菌桂牡桂不及也然本經
　止言桂而仲景又言桂枝者蓋亦取其桂上皮也其
　本身麤厚處亦不中用諸家之説但各執一已見終
　無證㨿今又謂之官桂不知何緣而立名慮後世以
　為别物故於此書之又有桂心此則諸桂之心不若
　一字桂也别説交廣商人所販者及醫家見用惟陳
　藏器之説最是然筒桂厚實氣味厚重者宜入治臟
　及下焦藥輕薄者宜入治眼目發散藥本經以菌桂
　養精神以牡桂利關節仲景傷寒發汗用桂枝桂枝
　者桂條也非身榦也取其輕薄而能發散一種桞桂
　乃小嫩枝條也尤宜入上焦藥仲景湯液用桂枝發
　表用肉桂補腎本乎天者親上本乎地者親下理之
　自然性分之所不可移也一有差易為效彌逺歳月
　既久習以成弊宜後世之不及古也桂心通神不可
　言之至於諸桂數等皆大小老壮之不同觀作官也
　本草所言有小毒或云久服神仙不老雖云小毒亦
　從類化與黄芩黄連為使小毒何施與烏附為使止
　是全得熱性若與有毒者同用則小毒既去大毒轉
　甚與人參麥門冬甘草同用能調中益氣則可久服
　可知此藥能護榮氣而實衞氣則在足太陽經也桂
　心入心則在手少隂也若指榮字立説止是血藥故
　經言通血脉也若與巴豆碙砂乾漆川山甲水蛭䖟
　蟲如此有毒之類同用則小毒化為大毒其類化可
　知矣湯液發汗用桂枝補腎用肉桂小柴胡止云加
　桂何也藥象謂肉桂大辛補下焦熱火不足治沉寒
　痼冷及治表虛自汗春夏二時為禁藥
　珍云秋冬治下部腹痛非桂不能止也
　心云桂枝氣味俱輕故能上行發散於表内寒則肉
　桂補陽則桞桂桂辛熱散經寒引𨗳陽氣若正氣虛
　者以辛潤之散寒邪治奔豚
栢子仁
　　氣平　　味甘辛　　無毒
　本草云主安五臟除風濕痺益氣血能長生令人潤
　澤美顔色耳目聰明用之則潤腎之藥也
　藥性論云栢子仁君惡菊花畏羊蹄草能治腰腎中
　冷膀胱冷膿宿水興陽道益夀去頭風治百邪鬼魅
　主小兒驚癎栢子仁古方十精丸用之
側栢葉
　　氣微温　　味苦　　無毒
　本草云主吐血衂血及痢血崩中赤白輕身益氣令
　人耐寒暑
　藥性論云側栢葉苦辛性澁治冷風歴節疼痛止尿
　血與酒相宜
栢皮
　本草黑字栢白皮主火灼爛瘡長毛髮
槐實
　　味苦酸鹹寒　　無毒
　珍云與桃仁治證同
　藥性論云臣治大熱難産皮煑汁治淋隂囊墜腫氣瘤
　又槐白皮治口齒風疳
　日華子云槐子治丈夫女人隂瘡濕痒催生吞七粒
　皮治中風皮膚不仁喉痺洗五痔産門痒痛及湯火
　瘡煎膏止痛長肉消癰腫
　别錄云八月斷槐大枝使生嫩蘖煑汁釀酒療大風
　痿痺甚效槐耳主五痔心痛女人隂中瘡痛景天為
　之使槐花味苦無毒治五痔心痛眼赤殺腹臟蟲及
　熱治皮膚風腸風瀉血赤白痢槐膠主一切風化痰
　治肝臟風筋脉抽掣急風口禁四肢不收頑痺或毒
　風周身如蟲行或破傷風口眼偏斜腰膝强硬槐葉
　平無毒煎湯洗小兒驚癎壮熱疥癬丁瘡皮莖同用
　良
槐花
　　苦薄隂也
　珍云涼大腸熱
蔓荆子
　　氣清　　味辛温苦甘　　陽中之隂
　　太陽經藥
　象云治太陽經頭痛頭昏悶除目暗散風邪藥胃虛
　人勿服恐生􁁜疾揀浄杵碎用
　珍云涼諸經血止頭痛主目睛内痛
　本草云惡烏豆石膏
大腹子
　　氣微温　　味辛無毒
　本草云主冷熱氣攻心腹大腸壅毒痰膈醋心並以
　薑鹽同煎時習謂是氣藥也
　孫真人云先酒洗後大豆汁洗仲景用
　日華子云下一切氣止霍亂通大小腸健脾開胃調
　中
酸棗
　　氣平　　味酸　　無毒
　本草云主心腹寒熱邪結氣聚四肢酸疼濕痺煩心
　不得眠臍上下痛血轉久泄虛汗煩渴補中益肝氣
　堅筋骨助隂氣令人肥徤久服安五臟輕身延年
　胡洽治振悸不得眠人參白术白茯苓甘草生薑酸
　棗仁六物煑服
　聖惠方膽虛不眠寒也酸棗仁炒香竹葉湯調服
胡椒
　　氣温　　味辛　　無毒
　本草云主下氣温中去痰除臟腑中風冷向陽者為
　胡椒向隂者為蓽澄茄胡椒多服損肺味辛辣力大
　於漢椒
　衍義云去胃中寒痰吐水食已即吐甚驗過劑則走
　氣大腸寒滑亦用湏各以他藥佐之
川椒
　　氣熱温　　味大辛　　辛温大熱有毒
　象云主邪氣温中除寒痺堅齒髮明目利五臟湏炒
　去汗
　心云去汗辛熱以潤心寒
　本草云主邪氣欬逆温中逐骨節皮膚死肌寒濕痺
　痛下氣除六腑寒冷傷寒温瘧大風汗不出心腹留
　飲宿食腸澼下痢泄精女子字乳飲疾散風邪瘕結
　水腫黄疸鬼疰蟲毒耐寒暑開腠理閉口者殺人惡
　括蔞防葵畏雌黄
吳茱茰
　　氣熱　　味辛苦　　氣味俱厚陽中隂也
　　辛温大熱　　有小毒
　　入足太隂經少隂經厥隂經
　象云食則令人口開目證寒邪所膈氣不得上下此
　病不已令人寒中腹滿膨脹下利寒氣諸藥不可代
　也洗去苦味日乾杵碎用
　心云去胷中逆氣不宜多用辛熱恐損元氣
　珍云温中下氣温胃
　本草云主温中下氣止痛欬逆寒熱除濕血痺逐風
　邪開腠理去痰冷腹内絞痛諸冷實不消中惡心腹
　痛逆氣利五臟入足太隂少隂厥隂震坤合見其色
　緑
　仲景云吳茱茰湯當歸四逆湯大温脾湯又脾胃藥
　皆用此也
　衍義云此物下氣最速腸虛人服之愈甚蓼實為之
　使惡丹參硝石白堊畏紫石英
山茱茰
　　氣平　　微温　　味酸　　無毒
　　入足厥隂經少隂經
　本草云主温中逐寒濕痺强隂益精通九竅止小便
　入足少隂厥隂
　聖濟經云滑則氣脱澁劑所以收之山茱茰之澁以
　收其滑仲景八味丸用為君主知是澁劑以通九竅
　雷公云用之去核一斤取肉四兩緩火熬用能壮元
　氣袐精核能滑精故去之
　珍云温肝
　本經云止小便利以其味酸也觀八味丸用為君主
　其性味可知矣
　藥性論云補腎添精
　日華子亦云煖腰膝助水臟也
益智
　　氣熱　　味大辛　　辛温無毒
　　主君相二火手足太隂經
　　足少隂經
　　本是脾經藥
　象云治脾胃中受寒邪和中益氣治多唾當於補中
　藥内兼用之勿多服去皮用
　本草云主遺精虛漏小便遺瀝益氣安神補不足安
　三焦調諸氣夜多小便者取二十四枚碎之入鹽同
　煎服有神效
　液云主君相二火手足太隂足少隂本是脾藥在集
　香丸則入肺在四君子湯則入脾在大鳯髓丹則入
　腎脾肺腎互有子母相關
厚朴
　　氣温　　味辛　　陽中之隂　　苦而辛
　　無毒
　象云能治腹脹若虛弱雖腹脹宜斟酌用之寒脹是
　大熱藥中兼用結者散之神藥誤用脫人元氣切禁
　之紫色者佳去皮薑汁製微炒
　珍云去腹脹厚腸胃
　心云味厚隂也專去腹脹滿去邪氣
　本草云主中風傷寒頭痛寒熱驚悸氣血痺死肌去
　三蟲温中益氣消痰下氣療霍亂及腹痛脹滿胃中
　冷逆胷中嘔不止泄痢淋露除驚去留熱心煩滿厚
　腸胃
　本經云治中風傷寒頭痛温中益氣消痰下氣厚腸
　胃去腹脹滿果泄氣乎果益氣乎若與枳實大黄同
　用則能泄實滿本經謂消痰下氣者是也若與橘皮
　蒼术同用則能除濕滿本經謂温中益氣者是也與
　解利藥同用則治傷寒頭痛與痢藥同用則厚腸胃
　大抵苦温用苦則泄用温則補
　衍義云平胃散中用之最調中至今盛行既能温脾
　胃又能走冷氣
　海藏云加减隨證如五積散治療同
　本草又云乾薑為使惡澤㵼寒水石硝石
丁香
　　氣温　　味辛　　純陽　　無毒
　　入手太隂經
　　足陽明經少隂經
　象云温脾胃止霍亂消痃癖氣脹反胃腹内冷痛壮
　陽煖腰膝殺酒毒
　珍云去胃中之寒
　本草云主温脾胃止霍亂擁脹風毒諸腫牙齒疳䘌
　能發諸香能療反胃腎氣奔豚氣隂痛壮陽暖腰膝
　消痃癖除冷勞
　液云與五味子廣茂同用亦治奔豚之氣能泄肺能
　補胃大能療腎
沉香
　　氣微温　　陽也
　本草云治風水毒腫去惡氣能調中壮陽煖腰膝破
　癥癖冷風麻痺骨節不任濕風皮膚痒心腹痛氣痢
　止轉筋吐瀉
　東垣云能養諸氣上而至天下而至泉用為使最相
　宜
　珍云補右命門
乳香
　　苦陽
　珍云定諸經之痛
藿香
　　氣微温　　味甘辛　　陽也　　甘苦　　純
　　陽　　無毒
　　入手足太隂經
　象云治風水去惡氣治脾胃吐逆霍亂心痛去枝梗
　用葉
　心云芳馨之氣助脾開胃止嘔
　珍云補衞氣益胃進食
　本草云主脾胃嘔逆療風水毒腫去惡氣療霍亂心
　痛温中快氣治口臭上焦壅煎湯漱口入手足太隂
　入順氣烏藥則補肺入黄茋四君子湯則補脾
檀香
　　氣温　　味辛熱　　無毒
　　入手太隂經
　　足少隂經
　　通行陽明經藥
　本草云主心腹痛霍亂中惡鬼氣殺蟲又云治腎氣
　諸痛腹痛消熱腫
　東垣云能調氣而清香引芳香之物上行至極髙之
　分最宜橙橘之屬佐以薑棗将以葛根豆䓻縮砂益
　智通行陽明之經在胷膈之上處咽嗌之中同為理
　氣之藥
　珍云主心腹霍亂中惡引胃氣上升進食
蘇合香
　　味甘温　　無毒
　本草云主辟惡殺鬼精物温瘧蠱毒癎痓去三蟲除
　邪令人無夣魘乆服通神明輕身長年生中臺中谷
　禹錫云按梁書云中天竺國出蘇合香是諸香汁煎
　之非自然一物也
㯽榔
　　氣温　　味辛苦　　味厚氣輕隂中陽也
　　純陽　　無毒
　象云治後重如神性如鐵石之沉重能墜諸藥至於
　下極杵細用
　心云苦以破滯辛以散邪專破滯氣下行
　珍云破滯氣泄胷中至髙之氣
　本草云主消榖逐水除痰癖下三蟲去伏尸療寸白
　蟲
梔子
　　氣寒　　味微苦　　味苦性大寒味薄隂中陽
　　也　　無毒
　　入手太隂經
　象云治心煩懊憹而不得眠心神顛倒欲絶血滯小
　便不利杵細用
　心云去心中客熱除煩躁與䜴同用
　珍云止渇去心懊憹煩躁
　本草云主五内邪氣胃中熱氣面赤酒皰皶鼻白癩
　赤癩瘡瘍療目熱亦痛胷心大小腸太熱心中煩悶
　胃中熱氣
　仲景用梔子治煩胷為至髙之分也故易老云輕浮
　而象肺色赤而象火故能瀉肺中之火本草不言
　吐仲景用此為吐藥梔子本非吐藥為邪氣在上拒
　而不納故令上吐邪因得以出經曰其髙者因而越
　之此之謂也或用梔子利小便實非利小便清肺也
　肺氣清而化膀胱為津液之府小便得此氣化而出
　也本經謂治大小腸熱辛與庚合又能泄戊其先入
　中州故也入手太隂梔子䜴湯治煩躁煩者氣也躁
　者血也氣主肺血主腎故用梔子以治肺煩用香䜴
　以治腎躁躁者懊憹不得眠也少氣虛滿者加甘草
　若嘔噦者加生薑橘皮下後腹滿而煩梔子厚朴枳
　實湯下後身熱微煩梔子甘草乾薑湯梔子大而長
　者染色不堪入藥皮薄而圓七稜至九稜者名山梔
　子所謂越桃者是也
　衍義云仲景治傷寒發汗吐下後虛煩不得眠若劇
　者必反覆顛倒心中懊憹以梔子䜴湯治虛煩故不
　用大黄以有寒毒故也梔子雖寒無毒治胃中熱氣
　既亡血亡津液臟腑無潤養内生虛熱非此不可除
　又治心經留熱小便赤澁去皮山梔子火煨大黄連
　翹甘草炙等分末之水煎三錢匕服之無不效
　仲景傷寒論及古今諸名醫治發黄皆用梔子茵蔯
　香䜴甘草四物等分作湯飲之又治大病起勞復皆
　用梔子䑕矢等湯並利小便而愈其方極多不可悉
　載用仁去心胷中熱用皮去肌表熱
黄蘖
　　氣寒　　味苦　　苦厚微辛隂中之陽降也
　　無毒
　　足太陽經引經藥
　　足少隂經之劑
　象云治腎水膀胱不足諸痿厥脚膝無力於黄茋湯
　中少加用之使兩膝中氣力湧出痿即去矣蜜炒此
　一味為細末治口瘡如神癱瘓必用之藥
　珍云瀉膀胱之熱利下竅
　心云太陽經引經藥瀉膀胱經火補本經及腎不足
　苦寒安蚘療下焦虚堅腎經曰苦以堅之
　本經云主五臟腸胃中結熱黄疸腸痔止泄痢女子
　漏下赤白隂傷蝕瘡療驚氣在皮間肌膚熱赤起目
　熱赤痛口瘡久服通神
　液云足少隂劑腎苦燥故腎停濕也梔子黄芩入肺
　黄連入心黄蘖入腎燥濕所歸各從其類也活人書
　解毒湯上下内外通治之惡乾漆
枳實
　　氣寒　　味苦酸鹹　　純隂　　無毒
　象云除寒熱破結實消痰癖治心下痞逆氣脇痛麩
　炒用
　心云潔古用去脾經積血故能去心下痞脾無積血
　則心下不痞治心下痞散氣消宿食苦寒炙用破水
　積以泄裏除氣
　珍云去胃中濕
　本草云主大風在皮膚中如麻豆苦痒除寒熱結止
　痢長肌肉利五臟益氣輕身除胷脇痰癖逐停水破
　結實消脹滿心下急痞痛逆氣脇風痛安胃氣止溏
　泄明目生河内川澤商州者佳益氣則佐之以人參
　乾薑白术破氣則佐之以大黄牽牛芒硝此本經所
　以言益氣而復言消痞也非白术不能去濕非枳實
　不能除痞殻主髙而實主下髙者主氣下者主血主
　氣在胷膈主血者在心腹仲景治心下堅大如盤水
　飲所作枳實白术湯主之枳實七枚术三兩水一斗
　煎取三升分三服腹中軟即消
　衍義云枳殻枳實一物也小則性酷而速大則性詳
　而緩故仲景治傷寒倉卒之病承氣湯中用枳實此
　其意也皆取其䟱通決泄破結實之意他方但𨗳敗
　風壅之氣可常服者故用枳殻故胷中痞有桔梗枳
　殻湯心下痞有枳實白术湯髙低之分易老詳定為
　的也
枳殻
　　氣寒　　味苦　　苦而酸微寒　　味薄氣厚
　　陽也隂中微陽　　無毒
　象云治脾胃痞塞泄肺氣麩炒用
　心云治胷中氣勝濕化痰勿多用損胷中至髙之氣
　珍云破氣
　本草云主風痒麻痺通利關節勞氣欬𠻳背膊悶倦
　散留結胷膈痰滯逐水消脹滿大腸風安胃止風痛
　藥性論云枳殻使味苦辛治遍身風疹肌中如麻豆
　惡痒殻髙生皮毛胸膈之病實主心胃之病其主治
　大同小異
牡丹皮
　　氣寒　　味苦辛　　隂中微陽辛苦微寒
　　無毒
　　手厥隂經
　　足少隂經
　象云治腸胃積血及衂血吐血必用之藥
　珍云涼骨蒸
　本草云主寒熱中風瘈瘲痓驚癎邪氣除癥堅瘀血
　留舍腸胃安五臟療癰瘡除時氣頭痛客熱五勞之
　氣腰痛風噤癲疾
　易老云治神志不足神不足者手厥隂志不足者足
　少隂故仲景八味丸用之牡丹乃天地之精羣花之
　首葉為陽發生花為隂成實丹為赤即火故能瀉隂
　中之火牡丹皮手厥隂足少隂治無汗骨蒸地骨皮
　足少隂手少陽治有汗骨蒸也
地骨皮
　　氣寒　　味苦　　隂也大寒　　無毒
　　足少隂經
　　手少陽經
　象云解骨蒸肌熱主風濕痺消渴堅筋骨去骨用根
　皮
　心云去肌熱及骨中之熱
　珍云涼血涼骨
　本草云主五内邪氣熱中消渴周痺風濕下胷脇氣
　客熱頭痛補内傷大勞噓吸堅筋骨强隂利大小腸
　藥性論云根皮細剉麵拌熟煑吞之主腎消風益精
　氣
　衍義云枸杞當用梗皮地骨當用根皮枸杞子當用
　其紅實實微寒皮寒根大寒
猪苓
　　氣平　　味甘苦甘寒　　甘苦而淡甘重於苦
　　陽也　　無毒
　　入足太陽經少隂經
　象云除濕比諸淡滲藥大燥亡津液無濕證勿服去
　皮用
　心云苦以泄滯甘以助陽淡以利竅故能除濕利小
　便
　珍云利小便
　本草云主欬瘧解毒蠱疰不祥利水道能療姙娠淋
　又治從脚上腹腫小便不利仲景少隂渴者猪苓湯
　入足太陽少隂
　衍義云行水之功多久服必損腎氣昏人目果欲久
　服者更宜詳審
茯苓
　　氣平　　味淡　　味甘而淡陽也　　無毒
　　白者入手太隂經足太陽經少陽經
　　赤者入足太隂經手太陽經少隂經
　象云止渴利小便除濕益燥和中益氣利腰臍間血
　為主治小便不通溺黄或赤而不利如小便利或數
　服之則大損人目如多汗人服之損真氣夭人夀醫
　云赤瀉白補上古無此說去皮用
　心云淡能利竅甘以助陽除濕之聖藥也味甘平補
　陽益脾逐水濕滛所勝小便不利淡味滲泄陽也治
　水緩脾生津𨗳氣
　珍云甘純陽滲泄止渴
　本草云主胷脇逆氣憂恚驚邪恐悸心下結痛寒熱
　煩滿欬逆口焦舌乾利小便止消渴好唾大腹淋瀝
　消膈中痰水水腫淋結開胷腑調臟氣伐腎邪長隂
　益氣力保神守中
　液云入足少隂手足太陽色白者入辛壬癸赤者入
　丙丁伐腎邪小便多能止之小便澁能利之與車前
　子相似雖利小便而不走氣酒浸與光明硃砂同用
　能祕真味甘平如何是利小便
茯神
　　陽也　　味甘　　無毒
　珍云治風眩心虛非此不能安
　藥性論云君主驚癎安神定志補虛乏主心下急痛
　堅滿人虛而小便不利者
烏藥
　　氣温　　味辛　　無毒
　　入足陽明經少隂經
　本草云主中惡心腹痛蠱毒㾏忤鬼氣宿食不消婦
　人血氣小兒腹中諸蟲又云去猫涎極妙烏藥葉及
　根嫩時採作茶片炙碾煎服能補中益氣偏止小便
　滑數
乾漆
　　氣温平　　味辛　　無毒有毒
　本草云主絶傷補中續筋骨填髓腦安五臟治五緩
　六急風寒濕痺療欬𠻳消瘀血痞結腰痛女子疝瘕
　利小腸去蚘蟲生漆去長蟲半夏為之使畏雞子忌
　油脂
皂莢
　　氣温　　味辛鹹　　有小毒
　　引入厥隂經藥
　本草云主風痺死肌邪氣風頭淚出利九竅療腹脹
　滿消榖除欬𠻳治囊縮婦人胞不落明目益精可為
　沭藥不入湯
　日華子云通關節除頭風消痰殺勞蟲治骨蒸開胃
　破堅瘕腹中痛能墮胎栢實為之使惡麥門冬畏空
　青人參苦參
　仲景治欬逆上氣唾濁但坐不得卧皂莢丸主之杵
　末一物蜜丸桐子大用棗湯服一丸日三夜一
　活人書治隂毒正陽散内用皂莢引入厥隂也用之
　有蜜炙酥炙燒灰之異等分依方
竹葉
　　氣平　　味辛又苦大寒　　辛平無毒
　本草云主欬逆上氣溢筋急惡瘍治小蟲除煩熱風
　痙喉痺嘔吐
　仲景竹葉湯用淡竹葉
　心云除煩熱緩皮而益氣
　珍云隂中微陽涼心經
竹茹
　　氣微寒　　味苦
　本草云主嘔濊温氣寒熱吐血崩中益筋
淡竹葉
　　氣寒　　味辛平
　本草云主胷中痰熱欬逆上氣
　藥性論云淡竹葉主吐血熱毒風壓丹石藥毒止渇
　日華子云淡竹及根消痰治熱狂煩悶中風失音不
　語壯熱頭痛頭風并懷孕婦人頭旋倒地止驚悸温
　疫迷悶小兒驚癎天弔莖葉同用見局方本草今附
　録於此
茗苦茶
　　氣微寒　　味苦甘　　無毒
　　入手足厥隂經
　液云臘茶是也清頭目利小便消熱渴下氣消食令
　人少睡中風昏憒多睡不醒宜用此入手足厥隂茗
　苦茶苦甘微寒無毒主瘻瘡利小便去痰熱渴治隂
　證湯藥内用此去格拒之寒及治伏陽大意相似茶
　苦經云苦以泄之其體下行如何是清頭目
秦皮
　　氣寒　　味苦　　無毒
　液云主熱利下重下焦虛經云以苦堅之故用白頭
　翁黄蘖秦皮苦之劑也治風寒濕痺目中青翳白膜
　男子少精婦人帶下小兒驚癎宜作湯洗目俗呼為
　白樳木取皮漬水浸出青藍色與紫草同用以增光
　暈尤佳大㦸為之使惡吳茱茰
桑白皮
　　氣寒　　味苦酸　　甘而辛　　甘厚辛薄
　　無毒
　　入手太隂經
　象云主傷中五勞羸瘦補虛益氣除肺氣止唾血熱
　渴消水腫利水道
　心云甘以固元氣辛以瀉肺氣之有餘
　本草云治傷中五勞六極羸瘦崩中脉絶補虛益氣
　去肺中水氣唾血熱渴水腫腹滿臚脹利水道去寸
　白可縫金瘡出上者殺人續斷麻子桂心為之使忌
　鐵鉛
梓白皮
　　氣寒　　味苦　　無毒
　本草云主熱去三蟲治目中疾生河内山谷今近道
　皆有之木似梧桐
紫葳(即凌宵花/)
　　氣微寒　　味酸　　無毒
　本草云主婦人産乳餘疾崩中癥瘕血閉寒熱羸瘦
　養胎莖葉味苦無毒主痿蹷益氣
　日華子云根治熱風身痒遊風風疹治瘀血帶下花
　葉功用同又云凌霄花治酒齄熱毒風刺婦人血膈
　遊風崩中帶下
　衍義云木也紫葳花是也畏鹵鹹
訶黎勒
　　氣温　　味苦　　苦而酸性平　　味厚隂也
　　降也苦重酸性　　無毒
　象云主腹脹滿不下飲食消疾下氣通利津液破胷
　膈結氣治久痢赤白腸風去核搗細用
　心云經曰肺苦氣上逆急食苦以泄之以酸補之苦
　重瀉氣酸輕不能補肺故𠻳藥中不用俗名訶子隨
　風子
　本草云主冷氣心腹滿下食仲景治氣痛以訶黎勒
　十枚麵裹煻灰火中煨之令麵黄熟去核細研為末
　和粥飲頓服
　衍義云氣虛人亦宜緩緩煨熟少服此物能澁腸而
　又泄氣蓋其味苦澁故爾其子味熟時風飄墮者謂
　之隨風子
杜仲
　　味辛甘平温無毒陽也降也
　本草云主腰脊痛補中益精氣堅筋骨强志除隂下
　濕痒小便餘瀝脚中酸疼不欲踐地久服輕身耐老
　惡蛇脫皮𤣥參
　日華子云煖治腎勞腰脊攣入藥炙用
琥珀
　　氣平　　味甘　　陽也
　珍云利小便清肺
　本草云安五臟定魂魄消瘀血通五淋杵細用
　藥性論云君治産後血疹痛
　日華子云療蟲毒壯心明目磨翳止心痛癲邪破癥
　結
郁李仁
　　味苦辛　　隂中之陽　　辛苦隂也
　珍云破血潤燥
　本草云郁李根主齒齗腫齲齒堅齒去白蟲
　藥性論云根治齒痛宣結氣破積聚
　日華子云根涼無毒治小兒發熱作湯浴風蟲牙濃
　煎含之
巴豆
　　氣温　　味辛　　生温熟寒　　有大毒
　本草云主傷寒温瘧寒熱破癥瘕結聚堅積留飲痰
　癖大腹水脹蕩滌五臟六腑開通閉塞利水榖道去
　惡肉除鬼毒蠱疰邪物殺蟲魚療女子月閉爛胎金
　瘡膿不利丈夫隂㿗殺斑猫毒健脾開胃
　易老云斬關奪門之將大宜詳悉不可輕用
　雷公云得火則良若急治為水榖道路之劑去皮心
　膜油生用若緩治為消堅磨積之劑炒煙去令紫黒
　研用可以通腸可以止泄世所不知也仲景治百病
　客忤備急圓主之巴豆杏仁例及加減寒熱佐使五
　色并餘例並見元戎
　珍云去胃中寒濕
芫花
　　氣温　味辛苦　　有小毒
　本草云主欬逆上氣喉鳴喘急咽腫短氣蠱毒鬼瘧
　癰腫疝瘕殺蟲魚消胷中痰水喜(去聲/)唾水腫五水
　在五臟皮膚及腰痛下寒毒肉毒久服令人虛仲景
　治太陽中風脇下痛嘔逆者可攻十棗湯主之
　液云胡洽治痰癖飲癖加以大黄甘草五物同煎以
　相反主之欲其大吐也治之大畧水者肺腎胃三經
　所主有五臟六腑十二經之部分上而頭中而四肢
　下而腰臍外而皮毛中而肌肉内而筋骨脉有尺寸
　之殊浮沉之異不可輕瀉當知病在何經何臟誤用
　則害深然大意泄濕内云五物者即甘遂大㦸芫花
　大黄甘草也
蘇木
　　氣平　　味甘鹹　　甘而酸辛性平　　甘勝
　　於酸辛　　陽中之隂也無毒
　本草云主破血産後血脹悶欲死者排膿止痛消癰
　腫瘀血婦人月水不調及血暈口噤
　心云性平甘勝於酸辛去風與防風同用
　珍云破死血
川練子
　　氣寒　　味苦平　　有小毒
　本草云治傷寒大熱煩躁殺三蟲疥瘍利小便杵細
　用
　珍云入心主上下部腹痛
金鈴子
　　酸苦　　隂中之陽
　珍云心暴痛非此不能除即川練子也
沒藥
　　味苦平　　無毒
　本草云主破血止痛療金瘡杖瘡諸惡瘡痔漏卒下
　血目中翳暈痛膚赤生波斯國似安息香其塊大小
　不定黑色
梧桐淚
　　味鹹
　珍云瘰癧非此不能除
　本草云味鹹苦大寒無毒主大毒熱心腹煩漏水和
　服之取土又主牛馬急黄黑汗水研三二兩灌之立
　瘥
　日華子云治風蟲牙齒痛殺火毒并麵毒
　海藏云主風疳䘌齒牙疼痛骨䄚風勞能軟一切物
　多服令人吐也又為金銀銲藥
桑東南枝
　時習云根暖無毒研汁治小兒天弔驚癎客忤及𫝊
　鵝口瘡大效
　　果部
大棗
　　氣温　　味甘　　氣厚陽也　　無毒
　珍云味甘補經不足以緩隂血
　液云主養脾氣補津液强志三年陳者核中仁主腹
　痛惡氣卒疰忤治心懸經云助十二經脉治心腹邪
　氣和百藥通九竅補不足氣生者多食人腹脹注泄
　蒸熟食補腸胃肥中益氣中滿者勿食甘甘者令人
　中滿故大建中湯心下痞者減飴棗與甘草同例
生棗
　　味甘辛
　多食令人多寒熱羸瘦者不可食葉覆麻黄能令出
　汗生河東平澤殺烏頭毒
陳皮
　　氣温　　味微苦　　辛而苦　　味厚隂也
　　無毒
　象云能益氣加青皮減半去滯氣推陳致新若補脾
　胃不去白若理胷中肺氣須去白
　心云𨗳胷中滯氣除客氣有白术則補脾胃無白术
　則㵼脾胃然勿多用也
　珍云益氣利肺有甘草則補肺無甘草則㵼肺
　本草云主胷中痰熱逆氣利水榖下氣止嘔欬除膀
　胱留熱停水五淋利小便主脾不能消糓氣衝胷中
　吐逆霍亂止瀉去寸白蟲能除痰解酒毒海藏治酒
　毒葛根陳皮茯苓甘草生薑湯手太隂氣逆上而不
　下宜以此順之陳皮白檀為之使其芳香之氣清奇
　之味可以奪橙也
青皮
　　氣温　　味辛　　苦而辛性寒氣厚隂也
　　足厥隂經引經藥
　　又入手少陽經
　象云主氣滯消食破積結膈氣去穰
　心云厥隂經引經藥也有滯氣則破滯氣無滯氣則
　損真氣
　液云主氣滯下食破積結及膈氣或云與陳皮一種
　青皮小而未成熟成熟而大者橘也色紅故名紅皮
　日久者佳故名陳皮如枳實枳殻一種實小而輕未
　穰殻大而黄紫色已穰故殻髙而治胷膈實低而治
　心下與陳皮治髙青皮治低同意又云陳皮青皮二
　種枳實枳殻亦有二種
桃仁
　　氣温　　　味苦甘性平　　　苦重於甘隂中陽也
　　無毒
　　入手足厥隂經
　象云治大便血結血袐血燥通潤大便七宣丸中專
　治血結破血以湯浸去皮尖研如泥用
　心云苦以泄滯血甘以生新血故凝血須用又去血
　中之熱
　本草云主瘀血血閉癥瘕邪殺小蟲止欬逆上氣消
　心下堅除卒暴擊血通月水止痛破血入手足厥隂
　衍義云老人虛袐與栢子仁大麻仁松子仁等分同研鎔白
　蠟和丸如桐子大以少黄丹湯下仲景治中焦畜血用之
杏仁
　　氣温　　味甘苦冷利　　　有小毒
　　入手太隂經
　象云除肺燥治風燥在胷膈間麩炒去皮尖用
　心云散結潤燥散肺之風及熱是以風熱𠻳者用之
　本草云主欬逆上氣雷鳴喉痺下氣産乳金瘡寒心
　賁豚驚癎心下煩熱風氣徃來時行頭痛解肌消心
　下急殺狗毒破氣入手太隂王朝奉治傷寒氣上喘
　衝逆者麻黄湯内加杏仁陳皮若氣不喘衝逆者減
　杏仁陳皮知其能瀉肺也
　東垣云杏仁下喘用治氣也桃仁療狂用治血也桃
　杏仁俱治大便袐當以氣血分之晝則難便行陽氣
　也夜則難便行隂氣也大腸雖屬庚為白若以晝夜
　言之氣血不可不分也年虛人大便燥袐不可過泄
　者脉浮在氣杏仁陳皮脉沉在血桃仁陳皮所以俱
　用陳皮者以其手陽明病與手太隂俱為表裏也賁
　門上主徃來魄門下主收閉故王氏言肺與大腸為
　通道也
烏梅
　　氣平　　味酸　　酸温陽也　　無毒
　象云主下氣除熱煩滿安心調中治痢止渴以鹽為
　白梅亦入除藥去核用
　心云収肺氣
　本草云王肢體痛偏枯不仁死肌去青黒痣惡疾止下
　痢好唾口乾去骨間熱又方治一切惡瘡肉出以烏梅
　燒為灰杵末傅上惡肉立盡仲景治吐蚘下利烏梅丸
木𤓰
　　氣温　　味酸
　　入手足太隂經
　本草云治脚氣濕痺邪氣霍亂大吐下轉筋不止益
　肺而去濕和胃而滋脾
　衍義云木𤓰得木之正故入筋以鉛白霜塗之則失
　酸味受全制也此物入肝故益筋與血病腰腎脚膝
　無力此物不可缺也
　東垣云氣脫則能收氣滯則能和
　雷公云調榮衞助糓氣是也
　　菜部
荆芥穗
　　氣温　　味辛苦
　本草云辟邪毒利血脉通宣五臟不足氣能發汗除
　勞渴杵和醋封毒腫去枝梗手搓碎用治産後血暈
　如神動渴疾多食薰五臟神破結氣
生薑
　　氣温　　味辛　　辛而甘微温　　氣味俱輕
　　陽也無毒
　象云主傷寒頭痛鼻塞欬逆上氣止嘔吐治痰𠻳生
　與乾同治與半夏等分治心下急痛鎡細用
　心云能制半夏厚朴之毒發散風寒益元氣大棗同
　用辛温與芍藥同用温經散寒嘔家之聖藥也辛以
　散之嘔為氣不散也此藥能行陽而散氣
　珍云益脾胃散風寒久服去臭氣通神明
　孫真人云為嘔家之聖藥
　或問東垣曰生薑辛温入肺如何是入胃口曰俗皆
　以心下為胃口者非也咽門之下受有形之物係胃
　之系便為胃口與肺同處故入肺而開胃口也又問
　曰人云夜間勿食生薑食則令人閉氣何也曰生薑
　辛温主開發夜則氣本收斂反食之開發其氣則違
　天道是以不宜食此以平人論之可也若有病則不
　然薑屑比之乾薑不熱比之生薑不潤以乾生薑代
　乾薑者以其不僭故也
　本草云秦椒為之使殺半夏莨宕毒惡黄芩黄連天
　鼠糞
乾薑
　　氣熱　　味大辛　　辛大熱　　味薄氣厚
　　陽中之陽也　　辛温無毒
　象云治沉寒痼冷腎中無陽脉氣欲絶黑附子為引
　用水煎二物名薑附湯亦治中焦有寒水洗慢火炮
　心云發散寒邪如多用則耗散元氣辛以散之是壯
　火食氣故也湏以生甘草緩之辛熱裏寒散隂寒肺
　寒與五味同用治𠻳以勝寒蚘正氣虛者散寒與人
　參同補藥温胃腹中寒其平辛熱
　珍云寒滛所勝以辛散之經炮則味苦
　本草云主胷滿欬逆上氣温中止血出汗逐風濕痺
　腸癖下痢寒冷腹痛中惡霍亂脹滿風邪諸毒皮膚
　間結氣止唾血生者尤良主胷滿温脾燥胃所以理
　中其實主氣而泄脾
　易老云乾薑能補下焦去寒故四逆湯用之乾薑本
　味辛及見火候稍苦故止而不移所以能治裏寒非
　若附子行而不止也理中湯用此者以其四順也
　或云乾薑味辛熱人言補脾今言泄而不言補者何
　也東垣謂泄之一字非泄脾之正氣也是泄脾中寒
　濕之邪故以薑辛熱之劑燥之故曰泄脾也
薄荷
　　氣温　　味辛苦　　辛涼　　無毒
　　手太隂經厥隂經藥
　象云能發汗通骨節解勞乏與薤相宜新病瘥人勿
　多食令虛汗出不止去枝梗槎碎用
　心云上行之藥
　陳士良云能引諸藥入榮衞又主風氣壅併
葱白
　　氣温　　味辛　　無毒
　　入手太隂經
　　足陽明經
　液云以通上下之陽也活人書傷寒頭痛如破連鬚
　葱白湯主之
　心云通陽氣辛而甘氣厚味薄陽也發散風邪
　本草云葱實主明目補中不足其莖白平可作湯主
　傷寒寒熱出汗中風面目腫傷寒骨肉痛喉痺不通
　安胎歸心除肝邪氣安中利五臟益目精殺百藥毒
　葱根主傷寒頭痛葱汁平温主溺血解藜蘆毒
韭白
　　氣温　　味辛　　微酸　　無毒
　本草云歸心安五臟除胃中熱利病人可久食子主
　夢泄精溺白根養髪隂物變為陽
薤白
　　氣温　　味苦辛　　無毒
　　入手陽明經
　本草云主金瘡瘡敗輕身不飢耐老除寒熱去水氣
　温中散結利病人諸瘡中風寒水腫以此塗之下重
　者氣滯也四逆散加此以泄氣滯
　心云治泄痢下重下焦氣滯泄滯氣
𤓰蒂
　　氣寒　　味苦　　有毒
　本草云治大水身面四肢浮腫下水殺蠱毒欬逆上
　氣及食諸果病在胷腹中者皆吐下之去鼻中息肉
　療黄疸鼻中出黄水除偏頭疼有神頭目有濕宜此
　𤓰蒂苦以治胷中寒與白虎同例俱見知母條下真
　麝香細辛同為使治久不聞香臭仲景鈐方𤓰蒂一
　十四箇丁香一箇黍米四十九粒為末合水搐一字
　取下
冬葵子
　　氣寒　　味甘　　無毒
　本草云主五臟六腑寒熱羸瘦五癃利小便療婦人
　乳難内閉久服堅筋骨長肌肉輕身
　衍義云性滑利不益人患癰癤毒熱内攻未出膿者
　水吞三五粒遂作竅膿出
蜀葵花
　　冷隂中之陽
　珍云赤者治赤帶白者治白帶赤治血燥白治氣燥
香薷
　　味辛微温
　本草云主霍亂腹痛吐下散水腫
炊單布
　液云仲景治墜馬及一切筋骨損方中用時習補入
　　米糓部
粳米
　　氣微寒　　味甘苦　　甘平無毒
　　入手太隂經少隂經
　液云主益氣止煩止渴止泄與熟鷄頭相合作粥食
　之可以益精强志耳目聰明本草諸家共言益脾胃
　如何白虎湯用之入肺以其陽明為胃之經包為西
　方之白故入肺也然治陽明之經即在胃也包白味
　甘寒入手太隂又少隂證桃花湯用此甘以補正氣
　竹葉石膏湯用此甘以益不足
　衍義云平和五臟補益胃氣其功莫逮然稍生則復
　不益脾過熟則佳
赤小豆
　　氣温　　味辛甘酸　　隂中之陽　　無毒
　本草云主下水排膿寒熱熱中消渴止洩利小便吐
　逆卒澼下脹滿又治水腫通健脾胃赤小豆食之行
　小便久食則虛人今人黑瘦枯燥赤小豆花治宿酒
　渴病即腐婢也花有腐氣故以名之與葛花末服方
　寸匕飲酒不知醉氣味平辛大豆黄卷是以生豆為
　糵待其芽出便曝乾用方書名黄芩皮産婦藥中用
　之性平
黑大豆
　　氣平　　味甘
　本草云塗癰腫煑汁飲殺鬼毒止痛解烏頭毒除胃
　中熱脾傷中淋露逐水脹下瘀血久服令人身重炒
　令黑烟未斷熱投酒中治風痺癰瘓口噤産後諸風
　食罷生服半掬去心胷煩熱明目鎮心不忘惡五參
　龍膽得前胡烏喙杏仁牡蠣良
大麥糵
　　氣温　　味甘鹹　　無毒
　象云補脾胃虛寛腸胃先杵細炒黄取麵用
　本草云能消化宿食破癥結冷氣去心腹脹滿開胃
　止霍亂除煩去痰治産後袐結鼓脹不通大麥并神
　麯二藥氣虛人宜服以代戊巳腐熟水榖與豆䓻縮
　砂木𤓰芍藥五味子烏梅為之使
小麥
　　氣微寒　　味甘　　無毒
　本草云除熱止燥渴咽乾利小便養肝氣止漏血唾
　血青蒿散有小毒百粒治大人小兒骨蒸肌熱婦人
　勞熱
神麯
　　氣暖　　味甘
　　入足陽明經
　象云消食治脾胃食不化湏於脾胃藥中少加之微
　炒黄用
　珍云益胃氣
　本草云療臟腑中風氣調中下氣開胃消宿食主霍
　亂心膈氣痰逆除煩破癥結及補虛去冷氣除腸胃
　中塞不下食令人好顔色落胎下鬼胎又能治小兒
　腹堅大如盤胷中滿胎動不安或腰痛搶心下血不
　止火炒以助天五之氣入足陽明
酒
　　氣大熱　　味苦甘辛　　　有毒
　本草云主行藥勢殺百邪惡毒氣能行諸經不止與
　附子相同味辛者能散味苦者能下味甘者居中而緩也
　為𨗳引可以通引一身之氣至極髙之分若味淡者則利
　小便而速下大海或凝惟酒不氷三人晨行遇大寒一人
　食粥者病一人腹空者死一人飲酒者安則知其大熱也
苦酒(一名醋一名醯/)
　　氣温　　　味酸　　無毒
　液云斂咽瘡主消癰腫散水氣殺邪毒予初録本草
　苦酒條本經一名醯又一名苦酒如為一物也及讀
　金匱治黄疸有麻黄醇酒湯以羙清酒五升煑二升
　苦酒也前治黄汗有黄茋芍藥桂枝苦酒湯
飴(即膠飲/)
　　氣温　　味甘　　　無毒
　　入足太隂經藥
　液云補虛之止渴去血以其色紫凝如深琥珀色謂之膠飴
　色白而枯者非膠飴即餳糖也不可入藥用中滿不宜用嘔
　家切忌為足太隂藥仲景謂嘔家不可用建中湯以甘故也
香䜴　　　氣寒　　味苦　　隂也無毒
　象云治傷寒頭痛煩躁滿悶生用
　珍云去心中懊憹
　本草云主傷寒頭痛寒熱傷寒初覺頭痛内熱脉洪
　起一二日便作此加減葱䜴湯葱白一虎口䜴一升
　綿褁以水三升煎取一升頓服取汗若不汗加葛根
　三兩水五升煑二升分二服又不汗加麻黄三兩去
　節
　　玉石部
石膏
　　氣寒　　味苦辛微寒大寒無毒
　　入手太隂經少陽經
　　足陽明經
　象云治足陽明經中熱發熱惡熱燥熱日晡潮熱自
　汗小便滑赤大渴引飲肌肉壯熱苦頭痛之藥白虎
　湯是也善治本經頭痛若無餘證勿用
　心云細裏白澤者良甘寒胃經大寒藥潤肺除熱發
　散隂邪緩脾益氣
　珍云辛甘隂中之陽止陽明經頭痛胃弱不可服下
　牙痛湏用香白芷
　本草云主中風寒熱心下逆氣驚喘口乾舌焦不能
　息腹中堅痛除邪鬼産乳金瘡除時氣頭痛身熱三
　焦大熱皮膚熱腸胃中膈氣解肌發汗止消渴煩逆
　腹脹暴氣喘息咽熱亦可作浴湯
　太上云石膏發汗辛寒入手太隂也
　東垣云微寒足陽明也又治三焦皮膚大熱手少陽
　也仲景治傷寒陽明證身熱目痛鼻乾不得卧身已
　前胃之經也胷胃肺之室邪在陽明肺受火制故用
　辛寒以清肺所以號為白虎湯也鷄子為之使惡莽
　草馬目毒公
　藥性論云石膏使惡巴豆唐本註療風去熱解肌
滑石
　　氣寒　　味甘大寒　　無毒
　　入足太陽經
　象云治前隂不利性沉重能泄上氣令下行故曰滑
　則利竅不可與淡滲同用白者佳杵細水飛用
　本草云主身熱洩澼女子乳難癃閉利小便蕩腸胃
　積聚寒熱益精氣通九竅六腑津液去留結止渴令
　人利中入足太陽滑能利竅以通水道為至燥之劑
　猪苓湯用滑石與阿膠同為滑利以利水道䓤䜴生
　薑同煎去柤澄清以解利淡味滲泄為陽解表利小
　便也若小便自利不宜以此解之
　衍義云暴吐逆不下食以生細末二錢七温水調服
　後以熟麵壓之
􁠽硝
　　氣寒　　味苦辛
　象云除寒熱邪氣逐六腑積聚結痼血澼胃中食飲
　熱結去血閉停痰痞滿消毒揉細生用
盆硝(即芒硝/)
　　氣寒　　味鹹
　心云去實熱經云熱淫於内治以鹹寒此之謂也
　珍云純隂熱淫於内治以鹹寒
　本草云主五臟積聚久熱胃閉除邪氣破留血腹中
　痰實結轉通經脉及月水破五淋消腫毒療天行熱
　病
　藥性論云使味鹹有小毒通月閉癥瘕下瘰癧黄疸
　主漆瘡散惡血
　聖惠方治伐指用芒硝煎湯淋漬之愈
硝石
　　氣寒　　味甘辛一作苦辛大寒無毒又云鹹又
　　云甜甜微緩於鹹
　液云硝石者硝之緫名也但不經火者謂之生硝􁠽
　硝經火者謂之盆硝芒硝古人用辛今人用鹹辛能
　潤燥鹹能軟堅其意皆是老弱虛人可下者宜用若
　用此者以𤣥明粉代之尤佳本經謂利小便而墮胎
　傷寒姙娠可下者用此兼以大黄引之直入大腸潤
　燥軟堅瀉熱子母俱安内經云有故無殞殞亦無殞
　也此之謂歟以在下言之則便溺俱隂以前後言之
　則前氣後血以腎言之緫主大小便難溺澁袐結俱
　為水少經云熱淫於内治以鹹寒佐以苦故用芒硝
　大黄相湏為使也
𤣥明粉
　　氣冷　　味辛甘　　無毒
　液云治心熱煩燥五臟宿滯癥瘕明目逐膈上虛熱
　消腫毒註中有治隂毒一句非伏陽不可用若止用
　此除隂毒殺人甚速牙硝條下太清鍊靈砂補注謂
　隂極之精能化火石之毒
　仙經云隂中有陽之物
硫黄
　　氣温大熱　　味酸　　有毒
　本草云主婦人隂蝕疽痔惡血堅筋骨除頭痜療心
　腹結聚邪氣冷癖在脇欬逆上氣脚冷疼弱無力及
　鼻衂惡瘡下部􁥥瘡止血殺疥蟲
　液云如太白丹佐以硝石來復丹用硝石之類至陽
　佐以至隂與仲景白通湯佐以人溺猪膽汁大意相
　同所以去格拒之寒兼有伏陽不得不爾如無伏陽
　只是隂證更不必以隂藥佐之也硫黄亦號將軍功
　破邪歸正返滯還清挺出陽精消隂化魄生魂
雄黄
　　氣温寒　　味苦甘　　有毒
　本草云主寒熱鼠瘻惡瘡疽痔死肌疥蟲􁥥瘡目痛
　鼻中息肉及絶筋破骨百節中大風積聚癖氣中惡
　腹痛鬼疰
赤石脂
　　氣大温　　味甘辛酸　　無毒
　本草云主養心氣明目益精療腹痛泄癖下利赤白
　小便利及癰疽瘡痔女子崩中漏下産難胞衣不下
　久服補髓好顔色益志不飢輕身延年五色石脂各
　入五臟補益
　東垣云赤石脂白石脂並温無毒畏黄芩芫花惡大
　黄
　本經云澁可去脫石脂為收斂之劑胞衣不出澁劑
　可以下之赤入丙白入庚
　珍云赤白石脂俱甘酸陽中之隂固脫
　心云甘温篩末用去脫澁以固腸胃
　局方本草云青石脂養肝膽氣明目黑石脂養腎氣
　强隂主隂蝕瘡黄石脂養脾氣除黄疸餘與赤白同
　功
禹餘粮
　　氣寒　　味甘　　無毒
　本草云主欬逆寒熱煩滿下痢赤白血閉癥瘕大熱
　本經云重可去怯禹餘粮之重為鎮固之劑
　本草註云仲景治傷寒下痢不止心下痞硬利在下
　焦者赤石脂禹餘粮湯主之赤石脂禹餘粮各一斤
　並碎之以水六升煎取二升去柤分二服
　雷公云㸔如石輕􁥽便碎可如粉也兼重重如葉子
　雌黄此能益脾安五臟
代赭石
　　氣寒　　味苦甘　　無毒一名湏丸出姑幕者
　　名須丸出代郡者名代赭
　　入手少隂經
　　足厥隂經
　本草云主鬼疰賊風蠱毒殺精物惡鬼腹中毒邪氣
　女子赤沃漏下帶下百病産難胞衣不出墮胎養血
　除五臟血脉中熱血痺血瘀大人小兒驚氣入腹及
　隂痿不起
　聖濟經云怯則氣浮重則所以鎮之怯乃亦驚也
鉛丹
　　氣微寒　　味辛黄丹也
　本草云主吐逆反胃驚癎癲疾除熱下氣止小便利
　除毒熱筋攣金瘡溢血又能鎮心安魂止吐血
　本經云澁可去脫而固氣
　成無已云鉛丹收斂神氣以鎮驚也
　藥性論云君治消渴煎膏止痛生肌
白粉
　本草云一名胡粉一名定粉一名瓦粉仲景猪膚湯
　用白粉非此白粉即白米粉也黄延非治胷中寒是
　治胷中塞誤寫作寒字
　藥性論云胡粉使又名定粉味甘辛無毒能治積聚
　不消炒焦止小兒疳痢
　陳藏器云主久痢成疳粉和水及鷄子白服以糞黑
　為度為其殺蟲而止痢也
紫石英
　　氣温　　味甘辛　　無毒
　　入手少隂經
　　足厥隂經
　本草云主心腹欬逆邪氣補不足女子風寒在子宮
　絶孕十年無子療上氣心腹痛寒熱邪氣結氣補心
　氣不足定驚悸安魂魄填下焦止消渴除胃中久寒
　散癰腫令人恱澤久服温中輕身延年得茯苓人參
　芍藥共療心中結氣得天雄菖蒲共療霍亂長石為
　之使畏扁豆附子不欲鮀甲黄連麥句薑
　衍義云仲景治風熱瘈瘲風引湯紫石英寒水石石
　膏乾薑大黄龍齒牡蠣甘草滑石等分右㕮咀以水
　一升煎去三分食後量多少温呷之不用柤立效
伏龍肝
　　氣温　　味辛
　時習云主婦人崩中吐血止欬逆吐血消癰腫
　衍義云婦人惡露不止蠶沙一兩炒伏龍肝半兩同
　為末温酒調空心服三二錢以止為度
　藥性論云單用亦可鹹無毒
　日華子云熱微毒治鼻洪腸風帶下血崩泄精尿血
　催生下胎及小兒夜啼一云治心痛及中風心煩
　陶隠居云此竈中對釡月下黄土也
白礬
　　氣寒　　味酸　　無毒
　本草云主寒熱泄瀉下痢白沃隠蝕惡瘡消痰止渴
　除痼熱治咽喉閉目痛堅骨齒
　藥性論云使有小毒生含嚥津治急喉痺
硃砂
　　味甘
　珍云心熱者非此不能除
　局方本草云丹硃味甘微寒無毒養精神安魂魄益
　氣明目通血脉止煩渴
　藥性論云君有大毒鎮心抽風
　日華子云涼微毒潤心肺惡磁石畏鹹水
􁤥砂
　　味鹹
　本草云破堅癖毒不用入羣隊用之味鹹苦辛温有
　毒不宜多服主積聚破結血爛胎止痛下氣療欬𠻳
　宿冷去惡肉生好肌柔金銀可為銲藥
　藥性論云有大毒畏漿水忌羊血味酸鹹能腐壞人
　腸胃生食之化人心為血能除冷病大益陽事
　日華子云北庭砂味辛酸暖無毒畏一切酸補水臟
　煖子宮消冷癖瘀血宿食氣塊痃癖及婦人血氣心
　痛血崩帶下凡修製用黄丹石灰作匱煆赤使用無
　毒柔金銀驢馬藥亦用
東流水
　　味平　　無毒
　時習云千里水及東流水主病後虛弱揚之萬過煑
　藥收禁神效二者皆堪蕩滌邪穢此水潔浄誠與諸
　水不同為雲母所畏鍊雲母粉用之
甘爛水
　時習云揚之水上成珠者是也治霍亂及入膀胱治
　奔豚藥用之殊勝
　　禽部
鷄子黄
　　氣温　　味甘
　本草云隂不足補之以血若咽有瘡鷄子一枚去黄
　苦酒傾殻中以半夏入苦酒中取殻置刀環上熬微
　沸云柤旋旋呷之又主除熱火瘡癎痙可作琥珀神
　物黄和恒山朱為丸竹葉湯服治久瘧不差黄合鬚
　髪煎消為水療小兒驚熱下痢
　　獸部
龍骨
　　氣平微寒　　味甘陽也　　無毒
　本草云主心腹鬼疰精物老魅欬逆泄痢膿血女子
　漏下癥瘕堅結小兒熱氣驚癎療心腹煩滿四肢痿
　枯汗出夜卧自驚恚怒伏氣在心下不得喘息腸癰
　内疽隂蝕止汗縮小便溺血養精定魂魄安五臟
　本經云澁可去脫而固氣
　成無已云龍骨牡蠣鉛丹皆收斂神氣以鎮驚丸用
　燒通赤為粉畏石膏
　珍云固大腸脫
麝香
　　氣温　　味辛　　無毒
　本草云主辟惡氣殺鬼精物療温瘧蠱毒癎痓去三
　尸蟲療諸㓙邪鬼氣中惡心腹暴痛脹急痞滿風毒
　婦人産難墮胎
牛黄
　　氣平　　味苦　　有小毒
　本草云主驚癎寒熱熱盛狂痓逐鬼除邪療小兒百
　病諸癎熱口噤不開大人癲狂及墮胎久服令人不
　忘又云磨指甲上黄者為真又云定魂魄人參為使
　得牡丹菖蒲利耳目惡龍骨龍膽地黄畏牛膝
犀角
　　氣寒　　味苦酸鹹微寒　　無毒
　象云治傷寒温疫頭痛安心神止煩亂明目鎮驚治
　中風失音小兒麩豆風熱驚癎鎊用
　本草云主百毒蠱疰邪鬼瘴氣殺鉤吻鵷羽蛇毒除
　邪不迷惑心智療傷寒温疫頭痛寒熱諸毒氣能治
　一切瘡腫破血
　液云升麻代犀角說並見升麻條下易老療畜血分
　三部上焦畜血犀角地黄湯中焦畜血桃仁承氣湯
　下焦畜血抵當湯丸丸但緩於湯耳三法的當後之
　用者無以復加
阿膠
　　氣微温　　味甘辛　　無毒　　甘辛平
　　味薄氣厚升也陽也
　　入手太隂經
　　足少隂經厥隂經
　象云主心腹痛内崩補虛安胎堅筋骨和血脉益氣
　止痢炮用
　心云補肺金氣不足除不足甘温補血出東阿得火
　良
　本草云主心腹内崩勞極洒洒如瘧狀腰腹痛四肢
　酸痛女子下血安胎丈夫小腹痛虛勞羸瘦隂氣不
　足脚酸不能久立養肝氣益安氣肺虛極損欬𠻳唾
　膿血非阿膠不補仲景猪苓湯用阿膠滑以利水道
　活人書四物湯加減例姙娠下血者加阿膠
猪膚
　　氣寒　　味甘
　　入足少隂經
　液云猪皮味甘寒猪水畜也其氣先入腎解少隂客
　熱是以猪膚解之加白蜜以潤燥除煩白粉以益氣
　斷痢
猪膽汁
　　氣寒　　味苦鹹苦寒
　液云仲景白通湯加此汁與人尿鹹寒同與熱劑合
　去格拒之寒又與醋相合内糓道中酸苦益隂以潤
　燥瀉便
　本經云治傷寒熱渴又白猪蹄可用雜青色者不可
　食療疾亦不可
　心云與人尿同體補肝而和隂引置陽不被格拒能
　入心而通脉
獺肝
　　味甘　　有毒
　本草云主鬼疰蠱毒却魚鯁止久𠻳燒灰服之
猳䑕糞
　治傷寒勞復經言牡鼠糞兩頭尖者是或在人家諸
　物中遺者
人尿
　時習云療寒熱頭疼温氣童男子者尤良
　衍義云人尿湏用童男者産後温一杯壓下敗血惡
　物久服令人反虚氣血無熱尤不可多服此亦性寒
　故治熱勞方中亦用也
　日華子云小便涼止勞渴𠻳潤心肺療血悶熱狂撲
　損瘀血暈絶及蛇犬等咬以熱尿患處難産胞衣不
　下即取一升用薑葱煎乗熱飲即下
　　蟲部
牡蠣
　　氣微寒　　味鹹平
　　入足少隂
　象云治傷寒寒熱温瘧女子帶下赤白止汗止心痛
　氣結澁大小腸治心脇痞燒白杵細用
　珍云能軟積氣之痞經曰鹹能軟堅
　心云鹹平熬泄水氣
　本草云主傷寒熱温瘧洒洒驚恚怒氣除拘攣鼠瘻
　女子帶下赤白除留熱在關節榮衞虛熱徃來不定
　煩滿止汗心通氣結止渴除老血澁大小腸止大小
　便療泄精喉痺欬𠻳心脇下痞熱能去瘰癧一切瘡
　腫入足少隂鹹為軟堅之劑以柴胡引之故能去脇
　下之硬以茶引之能消結核以大黄引之能除股間
　腫地黄為之使能益精收澁止小便本腎經之藥也
　久服强骨節殺邪鬼延年貝母為之使得甘草牛膝
　逺志蛇床子良惡麻黄吳茱茰辛夷
　藥性論云君主之劑治女子崩中止血及盜汗除風
　熱定痛治温瘧又和杜仲服止盜汗為末蜜丸服三
　十丸令人面光白永不值時氣又治鬼交精出病人
　虛而多熱加用之并地黄小草
　陳士良云牡蠣搗粉粉能治大人小兒盜汗和麻黄
　根蛇床子乾薑為粉粉去隂汗衍義意同
文蛤
　　氣平　　味鹹　　無毒
　本草云主惡瘡蝕五痔欬逆胷痺腰痛脇急鼠瘻大
　孔出血崩中漏下能利水治急疳蝕口鼻數日盡欲
　死燒灰臘猪脂和塗之墜痰軟堅止渴收澁固濟蛤
　粉也鹹能走腎可以勝水文蛤尖而有紫斑
䖟蟲
　　氣微寒　味苦平　有毒
　本草云主目中赤痛眥傷淚出瘀血血間寒熱酸􁀙
　無子炒去翅足
水蛭(一名馬蝗/)
　　氣微寒　　味鹹苦平　　有毒
　本草云主逐惡血瘀血月閉破血瘕積聚無子利水
　道墮胎炒用畏鹽苦走血鹹勝血仲景抵當湯用䖟
　蟲水蛭鹹苦以泄畜血故
　經云有故無損也雖可用之亦不甚安莫若四物湯
　加酒浸大黄各半下之極妙
䗪蟲
　　味鹹寒　　有毒
　本草云主心腹寒熱洒洒血積癥瘕破堅下血閉生
　子大良仲景主治久瘕積結有大黄䗪蟲丸
　衍義云乳汁不行研一枚水半合濾清汁服勿令服
　藥人知之
鼠婦
　　氣温　　微寒　　味酸　　無毒
　本草云主氣癃不得小便婦人月水閉血瘕癎痓寒
　熱利水道仲景治久瘧大鱉甲丸中使之以其主寒
　熱也
　衍義云鼠婦濕生蟲也
蜘蛛
　　微寒
　本草云主大人小兒㿗疝七月七日取其網療喜忘
　仲景治雜病狐疝偏有大小時時上下者蜘蛛一十
　四箇熬焦桂半兩研細為散八分匕酒調服日再蜜
　丸亦通
蠐螬
　　微寒微温　　味鹹　　有毒
　本草云主惡血血瘀痺氣破折血在脇下堅滿痛月
　閉目中淫膚青翳白膜吐血在胷中不去及破骨踒
　折血結金瘡血塞産後中寒下乳汁仲景治雜病大
　黄䗪蟲丸中用之以其主脇下堅滿也續傳信方治
　喉痺取蟲汁㸃在喉中下即喉開也時習補入
蜜
　　氣平微温　　味甘　　無毒
　本草云主心腹邪氣諸驚癎痓安五臟諸不足益氣
　補中止痛解毒除衆病和百藥養脾氣除心煩飲食
　不下止腸澼飢中疼痛口瘡明耳目
　液云凡煉蜜必湏用火熬開以紙覆經宿紙上去蠟
　盡再熬色變不可過度令熟入藥
蜣蜋
　　氣寒　　味酸　　有毒
　本草云治小兒驚風瘈瘲腹脹寒熱大人癲疾狂易
　手足端寒支滿奔豚
　日華子云墮胎治疰忤和乾薑傅惡瘡出箭頭
　圖經云心主丁瘡
　衍義云大小二種一種大者為胡蜣蜋身黑光腹翼
　下有小黄子附母飛行晝不出夜方飛至人家户庭
　中見燈光則來一種小者身黑暗晝方飛出夜不出
　今當用胡蜣蜋以其小者研三十枚以水灌牛馬腸
　結佳
鱉甲
　　氣平　　味鹹　　無毒
　本草云主心腹癥瘕堅積寒熱去鼻中瘜肉隂蝕痔
　惡肉療温瘧血瘕腰痛小兒脇下堅
　衍義云治勞𠻳除骨蒸佳
蛇蛻
　心云云翳膜用之取其意也
　日華子云止嘔逆小兒驚悸客忤催生癧瘍白癜風
　煎汁傅入藥炙用
蟬蛻
　心云治同蛇蛻
　藥性論云使治小兒渾身壯熱驚癎兼能止渴又云
　其蛻殻頭上有一角如冠狀謂之蟬花最佳味甘寒
　無毒主小兒天弔驚癎瘈瘲夜啼心悸
白殭蠶
　　味鹹辛平　　無毒
　本草云主小兒驚癎夜啼去三蟲滅黑䵟令人面色
　好男子隂瘍病女子崩中赤白産後餘痛滅諸瘢痕
　生頴川平澤四月取自死者勿令中濕濕中有毒不
　可用
斑猫
　　味辛寒　　有毒
　本草云主寒熱鬼疰蠱毒鼠瘻疹癬惡瘡疽蝕死肌
　破石癃血積傷人肌墮胎畏巴豆
烏蛇
　　無毒
　本草云主諸風瘙□疹疥癬皮膚不仁頑痺諸風用
　之炙入丸散浸酒合膏背有三稜色黑如漆性善不
　噬物江東有黑稍蛇能纒物至死亦是其類生商洛
　山
五靈脂
　　味甘温　　無毒
　本草云主療心腹冷氣小兒五疳辟疫治腸風通利
　氣脉女子月閉出北地此是寒號蟲糞也
紺帛
　液云主惡瘡丁腫毒腫諸瘡有根者作膏用帛如手
　大取露蜂房攣頭棘刺爛草節二寸許亂髪燒末作
　膏主丁瘡腫乂主小兒初生臍未落時腫痛水出燒
　為末細研傅之又五色帛主盜汗拭乾訖棄五道頭
　仲景治墜馬及一切筋骨損方中用
　
　
　
　
　湯液本草卷下
