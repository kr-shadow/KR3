#+TITLE: 醫說-宋-張杲
#+DATE: 2016-06-11 12:23:03
#+SOURCE: github.com/kanripo/KR3e0036 master 0f3d779c                
醫説序
醫之伐病猶將之伐敵也夫决機戰攻之地以取勝用
兵者固皆有是心及一旦為背水陣則觀者愕然矣非
有淮隂為之辦析則孰知其出於兵法是兵之不可以
無其説也兵不可以無説醫其可以無説乎里中張杲
季明自其伯祖子充以醫顯京洛間受知於范忠宣其
祖子發蓋學於伯祖而有得者也於是其父彦仁繼子
發而術更竗於充深微所衍固三世之醫也季明則欲
博觀逺覽𢎞暢其道凡書之有及於醫者必記之名之
曰醫説始見則曰已得幾事矣再見則曰近又得幾事
矣其意欲滿千事則以傳諸人予念醫家之書本之以
素問靈柩廣之以難經脉訣而藥之君臣佐使咸萃於
本草世固不外是而為醫也今有出一奇以起人之死
則衆必相與驚異以為昔人所未到自明觀之其不有
似於背水陣乎故予知是書之為有益也己酉嵗冬季
明擕以過我且曰書雖未成請姑先祥之以勉杲之意
所勿及㑹予有鄢郢之役殊倥􁦖然念季明請甚篤又
顓顓於其業蒐選冝必精故不暇之盡譔而徒嘆其當
盛年著書遽肯出與人共之其存心有足大者豈非逮
事其祖多異聞故不以得之紙上者為已私分也歟此
子所以益重季明也遂書以冠醫説之首己酉嵗十月
六日朝奉大夫權發遣郢州羅頊序
欽定四庫全書　　　　　子部五
　醫説目錄　　　　　　　醫家類
　　卷一
　　　三皇歴代名醫
　　　　太昊伏犧氏　　炎帝神農氏
　　　　黄帝　　　　　巫彭
　　　　巫咸　　　　　岐伯
　　　　俞跗　　　　　桐君
　　　　雷公　　　　　伯髙少俞
　　　　馬師皇　　　　秦長桑君
　　　　醫緩　　　　　醫和
　　　　文勢　　　　　醫竘
　　　　鳯綱　　　　　􁀙氏　俞氏　盧氏
　　　　扁鵲　　　　　子豹
　　　　李䤈　　　　　崔文子
　　　　安期先生　　　樓䕶
　　　　公遜光　　　　陽慶
　　　　太倉公　　　　秦信
　　　　王遂　　　　　宋邑
　　　　馮信　　　　　髙期
　　　　王禹　　　　　唐安
　　　　杜信　　　　　𤣥俗
　　　　張機　　　　　郭玉
　　　　程髙　　　　　涪翁
　　　　沈建　　　　　張伯祖
　　　　杜度　　　　　衞沈
　　　　華佗　　　　　李當之
　　　　吳普　　　　　樊阿
　　　　封君達　　　　韓康
　　　　董奉　　　　　負局先生
　　　　李譔　　　　　李子豫
　　　　張苗　　　　　王叔和
　　　　趙泉　　　　　葛洪
　　　　皇甫謐　　　　裴顗
　　　　劉徳　　　　　史脱
　　　　宫泰　　　　　靳邵
　　　　阮侶　　　　　張華
　　　　蔡謨　　　　　程據
　　　　支法存　　　　仰道士
　　　　范汪　　　　　殷仲堪
　　　　王顯　　　　　徐謇
　　　　徐雄　　　　　王纂
　　　　徐熈　　　　　道度
　　　　叔嚮　　　　　薛伯宗
　　　　徐仲融　　　　胡洽
　　　　徐文伯　　　　徐嗣伯
　　　　僧深　　　　　劉涓子
　　　　羊昕　　　　　秦承祖
　　　　張子信　　　　顧歡
　　　　李元忠　　　　李密
　　　　崔季舒　　　　祖挺
　　　　禇澄　　　　　鄧宣文
　　　　徐之才　　　　張逺遊
　　　　陶𢎞景　　　　徐之範
　　　　徐敏齊　　　　甄權
　　　　甄立言　　　　宋俠
　　　　許𦙍宗　　　　孫思邈
　　　　張文仲　　　　孟銑
　　　　王方慶　　　　秦鳴鶴
　　　　許智藏　　　　巢元方
　　　　元珠先生　　　王冰自號啟𤣥子
　　卷二
　　　醫書
　　　　醫書　　　　　黄帝與岐伯問難
　　　　素問惟八卷　　醫之起
　　　　方書所出　　　難經
　　　　陸宣公裒方書
　　　本草
　　　　百藥自神農始　藥有君臣佐使
　　　　用藥増減　　　藥有宣通補洩
　　　　本草黒白字　　藥有隂陽配合
　　　　誤註本草　　　藥名之異
　　　鍼灸
　　　　鍼灸之始　　　明堂
　　　　妙鍼獺走　　　鍼芻愈鬼
　　　　鍼愈風手　　　許希善鍼
　　　　鍼法　　　　　鍼愈風眩
　　　　鍼鼻生贅　　　筆鍼破癰
　　　　鍼瘤巨虱　　　善鍼
　　　　捫腹鍼兒　　　鍼急喉閉
　　　　砭石　　　　　刺誤中肝
　　　　九鍼　　　　　工鍼
　　　　鍼舌底治舌出不收
　　　　艾謂之一壯　　灸背瘡
　　　　蒜灸癰疽　　　灸瘵疾
　　　　灸欬逆法　　　灸鼻䘐
　　　　灸牙疼法　　　腳氣灸風市
　　　　灸腳轉筋　　　三里頻灸
　　　　灸頭臂腳不宜多
　　　　灸痔疾　　　　灸蛇毒
　　　　灸難産　　　　灸臍風
　　　　不宜灸　　　　因灸滿面黒氣
　　　神醫
　　　　太醫集業　　　趙簡子
　　　　神醫　　　　　尸蹷
　　　　死胎　　　　　郝翁精於醫
　　　　禇澄善醫　　　唐與正治疾
　　　　以醫知名　　　耳聞風雨聲
　　　　非孕　　　　　徙癰
　　　　劉從周妙醫　　㧞麥中蠱
　　　　華佗醫疾　　　破腹取病
　　　　扁鵲見齊桓侯　文摯
　　　　董奉　　　　　華佗
　　　　臟氣已絶　　　病有六不治
　　　　隨俗為醫　　　扁鵲兄弟三人
　　　　竪傷脾　　　　病狂
　　　　肝氣暫舒
　　卷三
　　　神方
　　　　夢獲神方　　　夢藥愈眼疾
　　　　觀音治痢　　　人參胡桃湯
　　　　懸癰　　　　　神授乳香飲
　　　　夢張王藥愈癰　救疫神方
　　　　治吐血　　　　呂真人治目疾
　　　　驚風妙藥　　　治内障羊肝丸
　　　　神精丹　　　　寒嗽
　　　　丁公藤愈風　　豨薟丸
　　　　一服飲
　　　診法
　　　　診法　　　　　動脈
　　　　脈形氣逆順　　四時之脈
　　　　肥瘦虛實　　　形氣相得相反
　　　　善别脈　　　　龎安常脈法
　　　　太素之妙　　　魚遊蝦戲
　　　傷寒
　　　　百痾之本　　　察病先識其源
　　　　病之所由　　　六經傷寒用藥格法
　　　　傷寒有五　　　陽證傷寒
　　　　竹葉石膏湯　　聖散子之功
　　　　柴胡㕮咀　　　寒厥
　　　　風濕不可汗下　取汗不可先期
　　　　傷寒舌出　　　四時癘疾
　　　　辯沙病　　　　暑氣所中
　　　　傷寒後睡不著　傷寒差後之戒
　　　　用藥不同
　　　諸風
　　　　風者百病之始　中風用藥
　　　　中風　　　　　辯諸風證
　　　　諸風　　　　　風痱
　　　　風痙　　　　　腲腿
　　　　風眩　　　　　風痺
　　　　偏枯　　　　　小中不須深治
　　　　邪風　　　　　風厥
　　　　睡防風吹　　　白癩病
　　　　長松治大風　　瘵風癩絶不同
　　　　食山甲動舊風疾
　　　　􁯹草治風　　　蚺蛇治風
　　　　蛇墜酒罌治風　桑枝愈臂痛
　　　　透氷丹愈耳癢　臂細無力不任重
　　　　風眩　　　　　風癉
　　　　風蹶　　　　　痺
　　　　苦沓風　　　　癱瘓
　　　　迵風　　　　　又
　　　　手足沈重狀若風者
　　　　上氣常須服藥　熱蹶
　　　　眉髪自落
　　卷四
　　　勞瘵
　　　　五勞　　　　　六極
　　　　七傷　　　　　虚勞
　　　　冷勞　　　　　勞疰
　　　　傳勞　　　　　遇道人治傳勞方
　　　　勞傷瘵疾　　　勞復
　　　　鬼疰　　　　　瘵疾
　　　　尸疰　　　　　虛勞用藥
　　　　鰻治勞疾　　　虛勞服藥
　　　　骨蒸内熱　　　氣血虛發厥熱
　　　　人肉治羸疾　　治羸瘠
　　　　治勞瘵吐血　　天靈蓋
　　　鼻䘐吐血
　　　　鼻䘐　　　　　又
　　　　嘔血咯血　　　山梔子茅花愈䘐血
　　　頭風
　　　　偏頭疼　　　　頭眩
　　　　蹶頭熱　　　　婦人偏頭痛
　　　　沐頭洗浴　　　婦人月水來不可沐頭
　　　　川芎不可乆服
　　　眼疾
　　　　目疾(眼疾不/可沐浴)　　讀書損目
　　　　眼痛不食　　　眼赤腫
　　　　眼疾有虛實　　赤目戒食
　　　　一目失明　　　治眼(觀音洗/眼偈)
　　　　治内瘴　　　　治爛縁眼
　　　　治内障眼　　　治眼二百味花草膏
　　　　班瘡入眼　　　眼中常見鏡子
　　　　目疾忌浴　　　偷鍼眼
　　　　目視一物為二　洗眼湯
　　　口齒喉舌耳
　　　　治喉閉　　　　又
　　　　咽喉腫痛　　　巧匠取喉鈎
　　　　舌腫滿口　　　舌無故血出
　　　　牙疼　　　　　牙齒日長
　　　　舌脹出口　　　治齒痛
　　　　齲齒　　　　　飲酒漱口
　　　　漱口食冷　　　棗能黄齒
　　　　齒藥　　　　　齒間肉壅出
　　　　飲酒喉舌生瘡　苦參不可㓗齒
　　　　齒縫血出　　　虎鬚治齒痛
　　　　積年耳聾
　　　骨哽
　　　　治哽以類推　　硼砂治哽
　　　　呪水治哽　　　漁人治哽
　　　　治哽　　　　　故漁網治哽
　　　　倉卒有智
　　　喘嗽
　　　　喘有三證　　　咳嗽
　　　　又　　　　　　治痰嗽
　　　　治齁喘　　　　喘病
　　　　肺氣　　　　　肺熱乆嗽
　　　　喘有冷熱　　　水喘
　　　飜胃
　　　　治飜胃　　　　驢尿治飜胃
　　　　乾嘔不止　　　霍亂
　　卷五
　　　心疾健忘
　　　　抑精順理　　　心疾
　　　　驚氣入心　　　神志恍惚
　　　　神氣不寧　　　健忘詩
　　　　忽不識字　　　治人心昏塞多忘喜誤
　　　　治惡夢　　　　麝枕
　　　　癲病　　　　　又
　　　　又　　　　　　狂
　　　　魘不寤　　　　夢
　　　　卧而不寐　　　小便如泔
　　　　夜魘　　　　　暮卧呪
　　　　桑葉止汗　　　太驚發狂
　　　　犯天麥毒　　　夢遺
　　　　心脈溢關　　　瘖
　　　　人卧血歸於汗　血脈
　　　　笑歌狂疾
　　　膈噎諸氣
　　　　氣膈　　　　　五膈
　　　　五噎諸氣　　　五噎
　　　　靛治噎疾　　　糠治卒噎
　　　　病噎吐蛇　　　食飴主噎
　　　　百病生於氣　　天地氣所生
　　　　氣虛氣逆　　　有餘不足
　　　　重虛　　　　　寒熱厥
　　　　氣候　　　　　六氣
　　　　胃氣五臟之本　四時五行五臓五氣
　　　　旦暮氣　　　　四時之氣更傷五臟
　　　　五臟所藏　　　五臟所傷
　　　　五臟之脈　　　五入
　　　　五惡　　　　　五液
　　　　五主　　　　　五禁
　　　　汗出　　　　　體有可已之疾
　　　消渴
　　　　渴服八味丸　　又
　　　　又　　　　　　仲景止渴
　　　　浮石止渴　　　苦酒止渴
　　　　熱中消中富貴人
　　　心腹痛(淋附/)
　　　　心痛　　　　　腹痛有数種
　　　　大瀉腹痛　　　暑月破痛
　　　　小腹切痛　　　真心痛
　　　　脾痛　　　　　氷煎理中丸
　　　　心痛食地黄麪　膀胱氣痛
　　　　砂石淋　　　　頭垢治淋
　　　諸瘧
　　　　瘧名不同　　　又
　　　　又　　　　　　驢軸治瘧
　　　　痁疾　　　　　又
　　　　瘧疾　　　　　病有不可補者
　　　癥瘕
　　　　癥瘕　　　　　遺積瘕
　　　　蟯瘕　　　　　蛇瘕
　　　　米瘕　　　　　髪瘕
　　　　斛二瘕　　　　食髪致疾
　　　　瘕　　　　　　鼈癥
　　　　鼈瘕　　　　　痃癖
　　　　京三稜治癥瘕
　　　諸蟲
　　　　應聲蟲　　　　又
　　　　蚘蟲　　　　　五臟之蟲
　　　　九蟲之状　　　諸蟲入耳
　　　　誤吞水蛭　　　又
　　　　又　　　　　　苦寸白蟲
　　　　又　　　　　　又
　　　　誤吞蜈蚣　　　蜒蚰及百蟲入耳
　　　　尸蟲　　　　　酒蟲
　　卷六
　　　臟腑泄痢
　　　　當暑勿食生冷　辯臟腑下痢
　　　　治赤白痢　　　乆患泄㵼
　　　　痢有赤白　　　罌粟治痢
　　　　車前止暴下　　薑茶治痢
　　　　二藥治痢　　　治臟腑
　　　　半夏益脾止瀉　乳煎蓽撥治氣痢
　　　　臟腑秘澁　　　腸胃流熱
　　　腸風痔疾
　　　　痔腸風臟毒　　腸風下血
　　　　酒利　　　　　臟毒下血
　　　　脫血
　　　癰疽
　　　　服石發疽　　　病疽
　　　　治背瘡　　　　治喉癰
　　　　治癰疽　　　　治癰疽方
　　　　療癰毒　　　　發背無補法
　　　　結癰　　　　　預療背疽
　　　　雲母膏愈腸癰　釘疽
　　　　癰瘡
　　　腳氣
　　　　腳氣痞絶　　　腳氣無補法
　　　　腳心如中箭　　腳氣
　　　　治閉結并腳氣　附船愈腳氣病
　　　　腳躄　　　　　旋復根汁能續筋
　　　漏
　　　　時康祖心漏　　鱔魚覆漏
　　　　鱔漏　　　　　蟻漏
　　　　犬齧瘤得鍼　　灸鼠漏
　　　　李先虱瘤
　　　腫癭
　　　　病腫　　　　　腫
　　　　隂腫如升　　　小兒隂腫
　　　　小兒熱毒遊腫　婦人隂腫堅硬
　　　　脚腫　　　　　背腫
　　　　傳腫　　　　　癭
　　　　井錫鎮癭
　　　中毒
　　　　中仙茅附子毒　中蕈毒
　　　　中鱔鼈蝦䗫毒　中豆腐毒
　　　　諸果有毒　　　中班鳩毒
　　　　中蜈蚣毒　　　藥反中毒
　　　　中魚毒　　　　中□菜毒
　　　　魚魫遇蠱毒　　中酒毒
　　　　天蛇毒　　　　中桃生毒
　　　　誤飲蛇交水　　中蜘蛛毒
　　　　中山鷄鷓鴣毒　中石班魚子毒
　　　　地漿治菌毒
　　　解毒
　　　　解蠱毒呪并方　解砒毒
　　　　治蠱毒　　　　解藥毒
　　　　解毒　　　　　蟹解漆毒
　　　　獸能解藥毒　　蛛為蜂螫
　　　　保靈丹
　　卷七
　　　積
　　　　傷滯用藥不同　物能去積
　　　　食藥　　　　　治積用藥
　　　攧撲損傷
　　　　墮馬　　　　　治臂臼脫
　　　　龜獻竒方治傷折
　　　　打撲傷損　　　又
　　　　又　　　　　　又
　　　　熟葱涕愈傷指　打撲損
　　　　墜馬折足　　　蹴鞦韆墜損
　　　　搓衮舒筋
　　　竒疾
　　　　簷溜盥手龍伏藏指甲中
　　　　婦人異疾　　　嘔物如舌
　　　　消食籠　　　　孕婦腹内鐘鳴
　　　　髀瘡兒出　　　人面瘡
　　　　啖物不知飽　　腸癢疾
　　　　王氏異疾　　　療饑蟲
　　　　小兒魃病　　　足面竒瘡
　　　　産後腸癢　　　甑氣薫面腫
　　　　蛟龍病　　　　疑病
　　　　産婦腹中癢　　食鱠吐蝦蟆
　　　　瘡破雀飛　　　蛇在腹中
　　　　怪石鏡　　　　冷疾
　　　　人漸縮小　　　視直如曲
　　　　寒熱注病　　　刳腹視脾
　　　　大怒病差　　　蒸之得汗
　　　　視胎已死　　　死枕愈病
　　　　病悲思　　　　穀獨氣
　　　　兒生腎縮　　　飲水得疾
　　　　誤吞金䥊　　　飛絲入眼
　　　蛇蟲獸咬犬傷
　　　　白芷治蛇齧　　被毒蛇傷
　　　　辟蛇毒　　　　蛇蟲所傷
　　　　山林日用法　　治蚯蚓咬
　　　　蜘蛛齧　　　　猫傷
　　　　馬咬　　　　　蜈蚣咬
　　　　惡蛇螫　　　　壁鏡咬
　　　　又　　　　　　蠶咬
　　　　治諸獸傷　　　猘犬所傷
　　　　犬傷　　　　　又
　　　　虎犬咬　　　　蠆螫
　　　　蝎螫　　　　　蠼螋妖蟲
　　　湯火金瘡
　　　　大黄療湯火瘡　醋泥塗火燒瘡
　　　　湯火瘡　　　　湯火瘡禁用冷
　　　　治湯火呪　　　歛金瘡口
　　　　治金瘡　　　　又
　　　　火氣入腳生瘡　漆澆成瘡
　　　　田舍試騐之法　治箭鏃不出
　　　食忌
　　　　鼠盗食忌　　　淡食
　　　　飲食不可露天　雜忌
　　　　勿過食　　　　食鼈不可食莧
　　　　食蟹反惡　　　銅器不可蓋食
　　　　炊湯不宜洗面體
　　　　食驢鼈漏肉之戒
　　　　食勿多飽勿卧　發暴
　　　　飲食忌　　　　醉飲過度
　　　　黄帝襍忌法　　飲食禁
　　　　食蜜不可食鮓　食河豚不可食風藥
　　　　飲食宜緩　　　隂地流泉不可飲
　　　　食禁　　　　　禽獸蟲魚肉異不可食
　　　　勿食生鮮　　　四時不食
　　　　飽勿便睡　　　生物食之無益
　　　　食無求飽　　　飲食以時
　　　　食飲以宜　　　粥能暢胃生津液
　　　　五味致疾　　　飲酒面青赤
　　　　魚無腮不可食
　　卷八
　　　服餌并藥忌
　　　　桃膠愈百病　　服术　　藥欲用陳
　　　　食术不飢　　　服术忌蛤
　　　　服黄連　　　　服松栢
　　　　服黄精　　　　不食蒜
　　　　真菊野菊　　　論物理
　　　　服菖蒲　　　　服餌忌羊血
　　　　三藥　　　　　朴消下死胎
　　　　常服熱藥　　　枲耳補益
　　　　補骨脂丸　　　用藥偏見
　　　　遍體盡疼　　　功在橘皮
　　　　人氣粉犀　　　老人疾患
　　　　物性皆有離合　藥議　　服藥忌食
　　　　施藥　　　　　風土不同
　　　　蒼术辟邪　　　隂氣所侵
　　　　流水止水　　　服雄黄
　　　　古方無妄用　　草藥不可妄用
　　　　服藥次序　　　服餌
　　　　五味各有所歸　治胡臭
　　　　又　　　　　　枳殻散之戒
　　　疾證
　　　　妄庸議病　　　病生於和氣不須深治
　　　　辯證　　　　　病名不同
　　　　外感内生諸病　取像
　　　　反治法　　　　五臟六腑其説有謬
　　　　六淫之疾　　　治病有八要
　　　　病不可治者有六失
　　　　婦人以帛幪手臂
　　　　勇怒　　　　　欝冒
　　　　尸厥　　　　　外患當以意治
　　　論醫
　　　　醫　　　　　　醫特意耳
　　　　論黄連書　　　藥用君臣
　　　　鬚髮眉所屬　　活人書
　　　　六氣六候
　　卷九
　　　飬生修飬調攝
　　　　飬生　　　　　又
　　　　又　　　　　　神氣
　　　　内外丹　　　　六氣
　　　　飬神　　　　　存想
　　　　飬性　　　　　吐納
　　　　和氣　　　　　夜卧
　　　　存心中氣　　　服玉泉
　　　　般運捷法　　　真常子飬生
　　　　飬性之術　　　藏精飬神
　　　　飬生偈　　　　孫真人飬生銘
　　　　孫真人飬生雜訣
　　　　無輕攝飬　　　孫真人十二多
　　　　抱朴子十五傷　攝飬
　　　　衛生五事　　　善攝生
　　　　保飬　　　　　調攝
　　　　真人飬生銘　　芡能飬生
　　　　摩面　　　　　腎神
　　　　心腎肝膽　　　四損
　　　　精氣形　　　　體欲動摇
　　　金石藥之戒
　　　　服丹之戒　　　五石散不可服
　　　　服丹之過　　　服金石藥之戒
　　　　金液丹無妄服　川人服丹
　　　　秋石不可乆服　丹砂之戒
　　　　服水銀　　　　服丹多灸風市穴
　　　　雷世賢丹藥　　服丹自焚
　　　　丹發背疽　　　丹緩其死
　　　婦人
　　　　婦人　　　　　婦人論
　　　　飬胎大論　　　避忌法
　　　　轉女為男法　　又
　　　　視井生男　　　天癸
　　　　十月而生　　　姙孕避忌
　　　　郝翁醫婦人驗　姙婦不語
　　　　半産正産　　　産難
　　　　催生歌　　　　産難厭勝
　　　　産後寒氣入腹　産婦頭疼寒熱
　　　　渴飲五味汁　　産難胞衣不出
　　　　懐子而不乳　　孕婦逆生
　　　　産後瘛瘲　　　運悶
　　　　婦人月水不通及不㫁
　　　　漏下帶下崩中　四物湯之功
　　　　療師尼寡婦别製方
　　　　任氏面疾　　　姙子
　　　　又
　　卷十
　　　小兒
　　　　小方　　　　　善醫小兒
　　　　瘡豆禁鷄鴨子　小兒夜啼
　　　　小兒不可食鷄　治兒語遲
　　　　兒得母寒下痢　小兒感冷身熱
　　　　小兒糞青　　　小兒㵼後腳弱
　　　　小兒得地氣方行
　　　　小兒初生畏寒　小兒初生四氣
　　　　小兒初生服藥　小兒初生通大小便
　　　　小兒夜啼有四證
　　　　小兒傷乳食發熱
　　　　小兒發熱治法　小兒發熱
　　　　急慢驚風　　　小兒吐瀉用藥
　　　　小兒㵼痢　　　小兒解顱
　　　　瘡疹有表裏證　瘡疹黏衣用牛糞
　　　　剥瘡痂免成瘢　瘡疹不可洗面
　　　　瘡疹用胭脂塗眼
　　　　瘡疹後飲清涼飲子
　　　　小兒丹毒　　　小兒吐瀉後成慢驚
　　　　小兒初生不飲乳
　　　　兒臍血出　　　兒臍乆不乾
　　　　薏苡浴兒　　　臍風撮口
　　　瘡
　　　　瘡生於頰　　　木癡成瘡
　　　　耳塞敷瘡　　　壁土治瘡爛
　　　　治瘡乆不合　　治下疳瘡
　　　　遍身患瘡　　　膁瘡
　　　　舋瘍　　　　　獺髓補瘡
　　　　石菖蒲愈瘡　　風熱細疹
　　　　風毒濕瘡　　　患瘡
　　　　魚臍瘡　　　　頭瘡禁用水銀
　　　　治惡瘡　　　　治善惡瘡
　　　　搔髪際成竅出血
　　　　病肥脈　　　　傅瘡
　　　　病癩　　　　　腳瘡
　　　　黄連愈癬
　　　五絶病
　　　　五絶　　　　　治卒死
　　　　凍死　　　　　溺死
　　　　自縊　　　　　夏月熱倒人法
　　　疝癉痺
　　　　湧疝　　　　　氣疝
　　　　牡疝　　　　　肺消癉
　　　　腎痺　　　　　胷痺
　　　　熱病氣　　　　脾氣
　　　　脾癉　　　　　胃疸
　　　醫功報應
　　　　許學士　　　　聶醫善士
　　　　用詭道以刼流俗
　　　　徐樓臺　　　　符助教
　　　　水陽陸醫　　　醫僧瞽報
　　　　下胎果報　　　叚承務
　　　　鮑君大王　　　醫不貪色
　　　　醫以救人為心
　　　　(臣/)等謹案醫說十卷宋張杲撰杲字季明新
　　　　安人其伯祖張擴嘗受業於龎安時以醫名
　　　　京洛間羅願鄂州小集有擴傳叙其治驗甚
　　　　詳此書前有淳熈己酉羅頊序亦稱擴授其
　　　　弟子發子發授其子彦仁杲為彦仁之子承
　　　　其家學亦喜談醫嘗欲集古来醫案勒為一
　　　　書初期滿一千事猝不易足因先採掇諸書
　　　　據其見聞所及以成是編凡分四十七門前
　　　　七門縂叙古来名醫醫書及針靈診視之類
　　　　次分雜症二十八門次襍論六門次婦人小
　　　　兒二門次瘡及五絶痺疝三門而以醫功報
　　　　應終焉其間雜採說部頗渉神怪又既載天
　　　　靈盖不可用乃復收陳藏器本草人肉一條
　　　　亦為駁雜然取材既富竒疾險症頗足以資
　　　　觸發又古之専門禁方徃往在焉盖三世之
　　　　醫淵源有自固與道聼塗說者殊矣乾隆四
　　　　十六年九月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　醫説卷一
　　　　　　　　　　　　　宋　張杲　撰
　　三皇厯代名醫
　　　太昊宓犧氏
宓犧氏以木徳王風姓也一曰庖犧氏亦曰太昊蛇首
人身生有聖徳母號華胥都於陳作瑟有三十六絃其
理天下也仰則觀象於天俯則觀法於地鳥獸之文與
地之宜近取諸身逺取諸物於是造書契以代結繩之
政畫八卦以通神明之徳以類萬物之情所以六氣六
腑五臟五行隂陽水火升降得以有象百病之理得以
類推炎黄因斯乃嘗百藥而制九鍼以拯夭枉矣(出帝王/世紀)
　　　炎帝神農氏
炎帝神農氏長於姜水因而姓姜人身牛首生有聖徳
始教天下耕種五穀而食之以省殺生之弊嘗味草木
宣藥療疾以救夭傷之命百姓日用而不知著本草四
卷至梁陶𢎞景以名醫别錄加之為七卷逮於我唐統
極英國公李勣許孝崇許敬宗等奉詔更復採摭去陶
氏之乖違辨俗用之紕紊新修為二十卷於今行焉(出/帝)
(王世紀及/本草論序)
　　　黄帝
黄帝有熊氏少典之子姫姓也長於姫水龍顔有聖徳
生而能言役使百靈可謂天授自然之體也猶不能坐
而得道故以地黄元年正月甲子將遊名山以求神仙
時方明力牧從焉東到青丘見紫府先生受三皇天文
以效萬神至具茨而見大隗君而受神芝圖至蓋上見
中皇真人受九茄散方至羅霍見黄蓋童子受金銀方
十九首適崆峒而問廣成子受以自然經造峨眉山並
㑹地黄君受以真一經入金谷問導飬而質𤣥素二女
著體診則問對雷公岐伯伯高少俞之論備論經脈傍
通問難以為經教制九鍼著内外術經十八卷陟王屋
山玉闕之下清齊三日乃登於玉闕之上入瓊琳臺於
金杌之上得𤣥女九鼎神丹飛香爐火之道乃於茅山
採禹餘糧烹之得銅遂還荆山之下鼎湖之上參爐定
藥虎豹萬羣為之視火九鼎神丹成有黄龍下迎黄帝
上昇羣臣後宫從上者七十餘人其小臣不得上乃悉
持龍髯拔堕帝弓萬姓仰望帝既上昇乃抱其弓與髯
而號故後世因名其處為鼎湖其弓名鳥號(出帝王世/紀太清皇)
(帝九鼎/丹經)
　　　巫彭
巫彭初作醫周官曰五穀五藥飬其病五氣五聲五色
視其生觀之以九竅之變參之以五臟之動遂有五毒
攻之以五藥療之以五氣飬之以五味節之以祛百病
(出史記/及周書)
　　　巫咸
巫咸堯臣也以鴻術為帝堯醫又出世本曰巫咸初作
筮(出郭璞巫咸/山序及世本)
　　　岐伯
岐伯黄帝臣也帝使岐伯嘗味草木典主醫疾經方本
草素問之書咸出焉(出帝王/世紀)
　　　俞跗
俞跗者黄帝臣也善醫術所治病不以湯液醪醴鑱石
撟引案杭毒熨一撥見病之應因五臟之輸乃割皮解
肌訣脈結筋搦髓腦楪荒爪幕湔浣腸胃漱滌五臟鍊
精易形以去百病焉(史/記)
　　　桐君
桐君者黄帝時臣也撰藥封四卷及採藥録説其花葉
形色論其君臣佐使相須至今傳焉(出本草/經序論)
　　　雷公
雷公者黄帝時臣也善醫術黄帝燕坐召雷公而問之
汝受術誦書者若能覽觀雜學别異比類通合道理務
明之可以十全若不能知為世所怨又曰子知醫之道
乎誦而頗能解解而未能别别而未能明明而未能彰
足以治羣僚不足以治侯王雷公避席再拜曰臣年㓜
小矇愚以惑不聞臣受業傳之以教請誦脈經上下篇
衆多矣至於别異此類由未能以十全又安足以明之
云(素/問)
　　　伯高　少俞
伯髙少俞並黄帝時臣未詳其姓輔佐黄帝詳論脈經
對揚問難經䆒盡義理以為經論故人到於今賴之(素/問)
　　　馬師皇
馬師皇者黄帝時獸醫也善知馬形氣生死之診治之
輒愈後有龍下向之垂耳張口師皇曰此龍有病我能
已之也乃鍼其唇及口中以甘草湯飲之而愈又數數
有龍出其陂造而治之一旦龍負之而去不知所之也
(列仙/傳)
　　　秦長桑君
長桑君者六國時人不知何許人也時人莫有識者扁
鵲少時為人舍長舍客長桑君過扁鵲心自竒異之常
謹以禮遇長桑君亦知扁鵲非常人也乃悉取其禁方
書盡與扁鵲(出史/記)
　　　醫緩
醫緩者春秋時秦人也未詳其姓晉景公病求醫於秦
伯伯使醫緩治之未至公夢二竪子相謂曰彼良醫也
懼傷我焉將逃之其一曰我居肓之上汝居膏之下若
我何緩至謂公曰疾不可為也在肓之上膏之下攻之
不可達之不及(達謂/鍼也)藥不至焉不可為也公曰良醫也
厚禮而歸之(出左/傳)
　　　醫和
醫和者春秋時秦國人未詳其姓晉侯有病求醫於秦
伯伯使醫和視之曰疾不可為也是謂近女室疾蠱非
鬼非食惑以䘮志(䘮志為/惑女色)良臣將死天命不祐趙孟曰
良醫也厚其禮而歸之(並春秋/左氏傳)
　　　文摯
文摯者春秋時宋國良醫也洞明醫道亦兼異術龍叔
子謂之曰子之術微矣吾有疾子能已之乎文摯則命
龍叔背明而立文摯從後向明而熟視之曰嘻吾見子
之心矣方寸之地虚矣㡬聖人也子心六孔流通一孔
不達今聖智為疾惑由此乎治之遂愈
　　　醫竘
醫竘者秦之良醫也莫知其姓張子背腫命竘治之張
子謂之曰非吾背也任子治焉治之遂愈夫身之與國
而猶此也必有所委然後治之(出尹/子)
　　　鳯綱
鳯綱者漢陽人也常採百草花水漬之瓮盛封泥自正
月始迄九月末又取瓮埋之百日煎丸之卒死者以此
藥内口中水下之皆生服綱藥者非但疾瘥數百歳不
死沒入地肺山仙去也(出神/仙傳)
　　　矯氏　俞氏　盧氏
矯氏俞氏盧氏並周之良醫也(出列子及/初學記)
　　　扁鵲
扁鵲者渤海鄭人也(徐廣曰鄭當為鄚/縣名今屬河間)姓秦名越人至
今天下言脈者由扁鵲也(出史/記)
　　　子豹
子豹者秦越人弟子虢太子死扁鵲乃使弟子子陽厲
鍼砥石以取三陽五㑹有間太子蘇扁鵲乃使子豹為
五分之熨以八減之齊和煮之以熨兩脅下太子遂能
起坐焉(出史/記)
　　　李諡
李䤈為秦太醫令自知伎不如扁鵲遂密使人刺殺之
(出史/記)
　　　崔文子
崔文子者秦時太山人也志好黄老事居潛山下後作
黄散赤丸藥賣之都市自言年三百餘歳後有疫氣人
死者萬萬計長史請文子救之文子擁朱旙繫黄散以
巡人間飲散服丸即愈所活者以萬計其後去之蜀賣
藥故世人云崔文子赤丸黄散近於神也(出列/仙傳)
　　　安期先生
安期先生者瑯琊鄉人也賣藥海邊時人謂之千歲公
李少君太山採藥病困殆死遇安期安期與之神樓散
服一錢匕遂愈秦始皇聞之召見與語三日三夜賜金
璧數千萬出於阜鄉亭皆置之而去(出列/仙傳)
　　　樓䕶
漢樓䕶字君卿齊人也父為醫䕶少誦經方本草秘方
十萬言長老咸敬重之共謂之曰以吾子之才何不宦
學乎由是辭其父學經為京兆令甚有名譽(漢/書)
　　　公孫光
公孫光齊淄川唐里人也好醫術為當時所重初淳于
意就光家求學光悉以教之曰所授妙方子無以教人
意曰得禁方實幸甚死不敢妄傳光曰爾後必為國工
吾方盡矣臨淄陽慶其方甚竒異吾不如之可謹事之
必得其方意遂辭光而事慶焉(出史/記)
　　　陽慶
陽慶山東齊人也傳黄帝扁鵲之脈書診病知人死生
　　　太倉公
太倉公者齊太倉長臨淄人也姓淳于氏名意少而喜
醫方術髙后八年得見師臨淄元理公乗陽慶慶有古
先道遺傳黄帝扁鵲之書五色診病知人生死决嫌疑
定可治及藥論書甚精悉受其禁方
　　　秦信
秦信者不知何許人也少明敏有度量好經方本草及
黄帝扁鵲之脈書為當代良醫
　　　王遂
王遂不知何郡人少習經方工於理療以藝業精博為
齊王侍醫
　　　宋邑
宋邑者臨淄人也率性愛人志尚醫術就齊太倉公長
淳于意學五診脈論之術為當世良醫(並史/記)
　　　馮信
馮信齊臨淄人也為齊太倉長性好醫方精於診處而
臨淄王猶以其識見未深更令就淳于意學方意教以
按法逆順論藥法定五味及和劑湯法信受之擅名於
漢(出史/記)
　　　髙期
髙期不知何許人也入仕為濟北王太醫王以期術藝
未精遣就倉公淳于意學經脈髙下及竒絡結當論俞
所居及氣當上下出入邪正逆順以宜定鑱石刺灸之
法歲餘亦頗通之乃以此知名
　　　王禹
王禹不知何郡人以藝術為濟北王太醫以識見未精
就倉公意學數歲悉通之以此知名漢代
　　　唐安
唐安齊臨淄人也言貌謙恭風儀溫雅性好醫術就倉
公學意教以五診上下經脈竒咳四時應隂陽之法乃
為齊醫
　　　杜信
杜信不知何郡人也性度溫恭謙柔好學知自身之病
乃悉心學醫自欲扶危持顛兼以安人濟衆遂詣倉公
求學情理甚懇意憐之教以上下經脈五診之法二歲
餘亦以知名漢代(並史/記)
　　　𤣥俗
𤣥俗者莫知其姓字也自言河間人恒食巴豆雲母賣
藥於都市為人治病河間王買藥服之下蛇十餘頭王
問其病源俗云王病乃六世餘殃非王所知也縁王常
放乳鹿仁感天心故遭俗耳王欲以女妻之俗夜亡去
不知所之後有人見於常山之下焉(列仙/傳)
　　　張機
後漢張機字仲景南陽人也受術於同郡張伯祖善於
治療尤精經方舉以孝亷官至長沙太守後在京師為
名醫於當時為上手時人以為扁鵲倉公無以加之也
(出何顒别傳及甲/乙經仲景方論序)
　　　郭玉
郭玉太醫丞廣漢人也和帝試玉之診使嬖臣美手者
與宫人雜處帷中令玉診之玉曰左陽右隂非一女之
脈也帝甚竒之(後漢/書)
　　　程髙
程髙廣漢人也性好經方問道無倦有一藝長於已者
必千里伏膺聞涪翁善醫術及鍼經診脈尋求積年竟
乃得之擅名當代為太醫丞(後漢/書)
　　　涪翁
涪翁者不知姓名釣於涪水因號涪翁精於醫術所治
病不限貴賤皆摩踵救之而不求其報甚為當代所重
(後漢/書)
　　　沈建
沈建丹陽人也父為長吏而建獨好道不肯仕宦學導引
服食之術延年却老之法又能治病病無輕重建治輒
愈建㫁穀不食輕舉飛行或去或來如此三百餘年乃
絶跡不知所之(出神/仙傳)
　　　張伯祖
張伯祖南陽人也志性沈簡篤好方術診處精審療皆十
全為當時所重同郡張仲景異而師之因有大譽(出張仲景/方序論)
　　　杜度
杜度不知何許人也仲景弟子識見宏敏器宇沖深淡
於驕矜尚於救濟事仲景多獲禁方遂為名醫(出仲/景方)
　　　衛沈
衛沈不知何郡人也仲景弟子知書疏有小才撰四逆三部厥
經及婦人胎臟經小兒顱𩕄經方三卷皆其所制知名當代(出仲/景方)
　　　華佗
華佗字元化沛國譙人也洞曉醫方兼善養性之術年
百餘嵗而貌有壯容時人謂之仙(魏志/列傳)
　　　李當之
李當之者不知何許人也華佗弟子少通醫經尤精藥術(出梁/七録)
　　　吳普
吳普廣陵人也為華佗弟子以藝術知名性恬淡善醫
方年九十餘而耳目聰明牙齒完堅知名當代(梁七/録)
　　　樊阿
樊阿彭城人受術於華佗遂為名醫(出張湛養生/論華佗别論)
　　　封君達
青牛道士封君達隴西人也服黃連五十餘年又入鳥
鼠山服汞百餘嵗後還鄉里視之如年三十者常騎青
牛聞有疾病殆死者無論識與不識以藥治之應手而
愈後入𤣥丘山仙去(出神仙傳/及博物志)
　　　韓康
韓康字伯休京兆灞陵人常採藥於名山賣於長安市
口不二價三十餘年時有女子從康買藥守價不移女
子曰公是韓伯休即乃不二價康嘆曰我本避名女子
皆知有我何用藥為遁入灞陵山中莫知所之(出高/士傳)
　　　董奉
董奉字君異侯官人也為人治病病愈令種杏五株輕
者一株數年之間杏有十萬杏熟以榖一器易一器杏
以所得榖賑濟貧乏奉在人間近二百年顔貌若三十
許一旦舉手指天竦身入雲(出葛洪/神仙傳)
　　　負局先生
負局先生吳人也莫知其姓名負石磨鏡人有疾苦即
出紫丸赤丸與服無不差後大疫家至户到與藥活數
萬餘人不取錢去時語人曰吾欲還蓬萊山為汝曹下
神水崖頭一旦有水色白從石間流下服多愈疾(出列/仙傳)
　　　李譔
李譔字欽仲梓童涪人也通五經諸子無不該覽博好
醫方為庶子遷僕射中散大夫後在官卒(蜀/志)
　　　李子豫
李子豫晉時不知何郡人也少善醫方當代稱其通靈許
永為豫州刺史其弟患心腹堅痛十餘年殆死忽自夜聞
屏風後有鬼謂腹中鬼曰何不促殺之不然李子豫當從
此過以赤丸打殺汝汝其死矣腹中鬼對曰吾不畏之於
是許永使人候子豫子豫果來未入門病者自聞腹中呻吟
聲及子豫入視曰鬼病也遂於其箱出八毒赤丸與服須臾
腹中雷鳴膨轉大利數行遂差今八毒丸方是也(出續搜/神記)
　　　張苗
張苗不知何郡人雅好醫術善消息診處為時所重(出晉/書)
　　　王叔和
王叔和高平人也博好經方尤精診處洞識攝養之道
深曉療病之源採摭羣論撰成脈經十卷篇次張仲景
方論為三十六卷大行於世(出張湛/養生方)
　　　趙泉
趙泉不知何許人性好醫方拯救無倦善療衆疾於瘧
尤工為時嘆服(出晉/書)
　　　葛洪
葛洪字稚川丹陽句容人也廣覽衆書及諸史百家之
言下至短雜文章近得萬卷自號抱朴子善養性之術
明拯救之法撰經效諸藥方三卷名曰肘後(出晉中/興書)
　　　皇甫謐
皇甫謐字士安幼名静安定朝郡人也沈静寡欲始有
高尚之志以著述為務自得風痺疾因而學醫習覽經
方手不輟卷遂盡其妙
　　　裴顗
裴顗字逸之河東人也多學術善醫經診處通明方藥
精富於時名醫碩學咸皆嘆伏官至尚書左僕射(並晉/書)
　　　劉徳
劉德彭城人也少以醫方自達長以才術知名當朝縉紳
伏膺附響工治衆疾於虛勞不足尤見精通療之隨手
而愈由是承流向風千里而來者多矣官至太醫校尉
　　　史脱
史脱不知何郡人器性沈毅志行敦簡善診候明消息多
辯論以醫精專拯療工竒拜太醫校尉治黃疸最為高手
　　　宫泰
宫泰不知何郡人幼而岐嶷長而聰敏静好墳典雅尚
方術有一藝長於已者必千里尋之善診諸疾療上氣
尤異制三物散方治喘嗽上氣甚有異效世所貴焉
　　　靳邵
靳邵不知何許人也性明敏有才術本草經方誦覽無
不通䆒裁方治療意出衆見創置五石散礜石散方晉
朝士大夫無不服餌獲異效焉
　　　阮偘
阮偘字徳如陳留尉氏人也幼而聰惠長而好學性沉
静有大度以秀才為郎㳺心方技無不通㑹於本草經
方療治之法尤所耽尚官至河内太守(以上出/晉書)
　　　張華
張華字茂先范陽方城人也學業優博辭藻温麗精
於經方本草診論工竒理療多效(出晉書及/徐廣晉紀)
　　　蔡謨
蔡謨字道明不知何許人也素以儒道自達治涖知名
性有道風耽尚醫術嘗覽本草經方手不釋卷及授揚
州刺史將之任渡江食蟹誤中彭蜞毒殆死嘆曰讀爾
雅不熟為勤學所誤焉(出晉/紀)
　　　程據
程據不知何許人志性沈毅雅有度量少以醫術知名
為太醫令(晉中/興記)
　　　支法存
支法存者嶺表僧人也幼慕空門心希至道而性敦方
藥㝷覓無厭當代知其盛名自永嘉南渡晉朝士夫不
習水土所患皆腳弱惟法存能拯濟之(出千金/方序)
　　　仰道士
仰道士嶺表僧人也少以聰惠入道長以醫術闗懐因
晉朝南移衣纓士類不習水土皆患軟腳之疾染者無
不斃踣而此僧獨能療之天下知名焉(千金方/序論)
　　　范汪
范汪字𤣥平不知何郡人少孤年六歲過江依外家新
野庾氏賔於園中布衣疏食燃薪冩書畢讀誦亦遍遂
博通百家之言性仁愛善醫術嘗以拯恤為事凡有疾
病不以貴賤皆治之所活十愈八九(晉中/興書)
　　　殷仲堪
殷仲堪陳郡人父病積年衣不解帶躬學醫方究其精
妙(出晉/書)
　　　王顯
王顯字世隆滎陽平人也以醫術自達而明敏初文昭
皇后之懐世宗夢為日所逐化為龍而遶后后寤而驚
悸遂成心疾勅召諸醫及顯為后診脈徐謇言是微風
入臟宜進湯藥及加鍼灸顯診云按三部非有心疾將是
懐孕生男之象果如顯言乃補御史(出後/漢書)
　　　徐謇
徐謇字成伯丹陽人也與兄文伯皆善醫謇性祕忌承
奉不得意雖貴如王公不為措療魏孝文遷洛除中散
大夫文伯事南齊位至太山蘭陵守(出南齊史/及後魏書)
　　　徐雄
徐雄謇之子也為員外散騎侍郎醫術為江左所稱至
雄子之才貴盛贈太常卿兗州刺史(齊/史)
　　　王纂
王纂者海陵人少習經方尤精鍼石逺近知其盛名(出/劉)
(穎叔/異苑)
　　　徐熈
徐熈字秋夫不知何郡人時為射陽令善醫名聞海内
　　　道度
道度熈之長子也器宇宏深節行清敏少精醫術長有
父風位至蘭陵太守
　　　叔嚮
叔嚮熈之次子也志性溫恭敏而好學善於政理尤工
醫術官至太山太守(並宋/書)
　　　薛伯宗
薛伯宗不知何許人善以禁氣治人病(出宋書及吳/均齊春秋)
　　　徐仲融
徐仲融不知何郡人為濮陽太守性好黄老隠秦望山
有道士過之求飲因留一葫蘆遺之曰君習之子孫當
以道術救世位至二千石仲融開視乃扁鵲鏡經一卷
因精心學之名振海内仕至濮陽太守
　　　胡洽
胡洽道士不知河許人性尚虛静心栖至道以拯救為
事醫術知名
　　　徐文伯
徐文伯字徳秀東陽人也為太山太守素有學行篤名
醫術
　　　徐嗣伯
徐嗣伯東陽人也文伯之弟志節慷慨超然不羣少負
其才雅有異術而性行仁愛經方診訣占候靡不詳練
悉心拯救不限貴賤皆磨踵救之多獲竒效特為當代
所稱(並宋/書)
　　　僧深
僧深齊宋間道人也少以醫術知名療腳弱腳氣之疾
為當時所伏撰錄法存諸家舊方三十餘卷經用多效
時人號曰深師方(千金方/序論)
　　　劉涓子
劉涓子不知何許人晉末於丹陽郊外夜射忽有一物
髙二丈許因射而中之走若電激聲若風雨夜不敢追
明日率門人弟子鄰巷数十人㝷其踪跡至山下見一
小兒問曰何姓小兒云主人昨夜為劉涓子所射取水
以洗瘡因問小兒主人是誰荅曰是黄父鬼乃隨小兒
還未至聞搗藥聲遥見三人一人卧一人開書一人搗
藥即齊聲呌突而前三人並走遺一帙癰疽方并一臼
藥涓子得之從宋武帝北征有被瘡者以藥塗之隨手
而愈論者謂聖人作事天必助之蓋天以此授武帝也
涓子用方為治千無一失演為十卷號曰鬼遺方(出龔/慶宣)
(鬼遺/方序)
　　　羊昕
羊昕字敬元不知何許人志好文儒性敦方藥莅事詳
審診療精能以拯濟功竒累遷中散夫夫義興太守
　　　秦承祖
秦承祖不知何郡人也性耿介有决㫁當時名人咸所
歸伏而專好藝術精於方藥不問貴賤皆治療之當時
稱之為上手(並宋/書)
　　　張子信
張子信河内人也清静好文學少以醫術知名太寧中
徴為尚藥典御(出齊/書)
　　　顧歡
顧歡字𤣥平吳郡人也隠於㑹稽山隂白石村歡性仁
愛素有道風或以禳厭而多所全䕶有病邪者以問歡
歡曰君家有書乎曰唯有孝經可取置病人枕邊恭敬
之當自差如言果愈問其故曰善禳惡正勝邪(吳均齊/春秋)
　　　李元忠
李元忠驃騎大將軍兼中書令晉陽縣伯趙郡栢仁人
也初以母老多患遂通集方術志性仁恕疾病療之無
間貴賤(北齊/書)
　　　李密
李密殿中尚書濟川刺史容城縣侯食邑四百户字希
邕平棘人也密方直有至行母病積年不愈乃習經方
遂盡其妙多所全活由是知名
　　　崔季舒
崔季舒字叔正博陵安平人少孤明敏有識幹涉獵經
史愛好文章長於尺牘有經世才精於醫術經方本草
嘗所披覽不限貴賤皆拯治之(北齊/書)
　　　祖挺
祖挺字孝徴范陽酋人也博學善属文尤長於醫術(北/齊)
(書/)
　　　禇澄
禇澄齊尚書吳郡太守字彦通雅有才量博好經方善
醫術診處工候䆒盡其疾病療之無貴賤皆先審其苦
樂榮悴鄉壌風俗水土所宣氣血強弱然後裁方用藥
至於寡婦僧尼必有異乎妻妾之療
　　　鄧宣文
鄧宣文不知何許人少以醫術知名志性方直除太醫
尚藥典御(並北/齊書)
　　　徐之才
徐之才金紫光禄大夫開府儀同三司尚書令西陽郡
王字士茂髙平金鄉人幼而俊發酬應如響善醫有機
辯武明皇太后不豫之才奉藥立愈肅宗召與仝坐令
皇太子拜之贈帛千段錦四百疋車馬衣服上利田園
千畆(張太素/齊書)
　　　張逺遊
張逺逰齊人也以醫藥道術知名㝷有詔徴令與術士
同合九轉金丹丹成顯祖置之玉匣曰貪人間樂不能
飛上天待我臨死方可服(同/上)
　　　陶𢎞景
梁陶𢎞景貞白先生字通明丹陽人母郝氏夢兩天人
手執香爐來至其所既而有孕以孝建三年夏至日生
幼而警慧博學通經有志養生性好醫方專於拯濟利
益羣品故修撰神農本草經三卷(出梁書及/藝文類聚)
　　　徐之範
徐之範儀同大將軍太常卿恒山太守嗣西陽王即北
齊之才之弟也亦以醫術知名官至太常卿襲兄爵為西
陽王齊滅入周拜儀同大將軍(後周/書)
　　　徐敏齊
徐敏齊太常卿之範之子也工醫博覽多藝開皇中贈
朝散大夫(出隋/書)
　　　甄權
甄權許州扶溝人常以母病與弟立言專習醫方遂究
其妙
　　　甄立言
甄立言權之弟也俱以母病專心習醫遂盡其妙武徳中
累遷太常丞御史大夫杜淹患風毒發腫太宗令立言
治之既而奏曰更二十一日午時死果如其言
　　　宋俠
宋俠者不知何郡人也性明敏有學術於經方本草尤
所敦尚竟以醫術知名
　　　許𦙍宗
許𦙍宗常州義興人初仕陳為新蔡王外兵叅軍時栁
太后感風不能言脈益沈而噤𦙍宗曰口不下藥宜以
湯氣蒸之令藥入腠理周時可差遂造黄耆防風湯數
十斛置牀下氣如烟霧如其言便得語由是超拜義興
太守(並唐/史)
　　　孫思邈
孫思邈雍州華原人七歲就學日誦千言善談荘老百
家之説性好醫術但是經方無不該覽撰千金等方行
於世
　　　張文仲
張文仲洛州洛陽人以醫術著名文仲則天時為侍御
醫尤善療風疾則天令撰療諸方奏曰風有一百二十
種氣有八十種大抵雖同人性各異唯氣頭風則隨發
動臨時消息之但有風氣之人春末夏初秋暮得通洩
即不至困劇
　　　孟詵
孟詵者汝州梁人也以進士擢第垂拱初累遷鳯閣舍
人少好方術以藥餌為事撰補養方必效方行於世
　　　王方慶
王方慶太原人也雅有才度博學多文篤好經方精於
藥性
　　　秦鳴鶴
秦鳴鶴不知何許人也為髙宗侍醫(並唐/史)
　　　許智藏
許智藏髙陽人幼嘗以母疾博覽醫方世號名醫仕陳
為散騎侍郎㑹秦孝王俊有疾上馳召之夜夢其亡妃
崔氏泣曰本来相迎聞許智藏將至其人若到當必相
苦為之奈何明夜俊又夢崔氏曰妾得計矣當入靈府
中避之智藏至為俊診脈曰疾已入心即當發癎不可
救也果如其言(出隋/書)
　　　巢元方
巢元方不知何許人也大業中為太醫博士奉詔撰諸
病源候論五十卷㒺不該集(宋宣獻撰巢/氏病源序)
　　　元珠先生
元珠先生不知何許人隠顯莫測惟太僕令王冰識其
為異人乃師事之元珠洞眀素問究極微奥密授妙㫖
教冰五臟六氣修煉養生之法草石性理祛邪去疾神
方由是冰乃註大經素問至一為醫家宗範(出仙/傳)
　　　王冰自號啓𤣥子
王冰寳應中為太僕令篤好醫方得先師所藏太素及
全元起者大為次註素問合八十一篇二十四卷且序
曰將升岱岳非逕奚為欲詣扶桑無舟莫過乃精勤博
訪而并友其人厯十二年方臻理要詢謀得失深遂夙
心(出林光禄/素問序)
　
　
　
　
　
　
　
　
　
　
　
　
　
　
　醫説卷一
欽定四庫全書
　醫説卷二
　　　　　　　　　　　　　　宋　張杲　撰
　　醫書
　　　醫書
皇甫謐帝王世紀曰黄帝命雷公岐伯教制九鍼著内
外經素問之書咸出焉黄帝内傳曰帝昇為天子鍼經
脈訣無不備也故金匱甲乙之類皆祖黄帝
　　　黄帝與岐伯問難
黄帝御極坐明堂之上臨觀八極考建五常以為人生
負隂而抱陽食味而被色寒暑相盪喜怒交侵乃與岐
伯上窮天紀下極地理逺取諸物近取諸身更相問難
雷公之倫授業傳之而内經作矣蒼周之興秦和述六
氣之論具明於左史厥後越人得其一二演述難經西漢
倉公傳其舊學東漢仲景撰其議論晉皇甫謐次為甲乙
隋楊上善纂為太素唐王氷篤好之大為次註(林億素/問序)
　　　素問惟八卷
班固曰内經十八卷素問即其經之九卷兼靈樞九篇
乃其數焉雖年代移革而授學猶存懼非其人時有所
隠故第七一卷師氐藏之今之奉行惟八卷爾周有和
緩漢有淳于魏有張公華公皆得斯道妙者也(玉氷素/問序)
　　　醫之起
帝王世紀曰黄帝使岐伯主典醫藉以療衆疾説文曰
巫彭初作醫吕氏春秋亦曰巫彭作醫
　　　方書所出
世諸方書藥法雖損益隨時大抵祖述黄帝如脈經之
出於晉王叔和病源之出於隋巢元方湯液經之出於
商伊尹傷寒論出於漢張機千金備急出於唐孫思邈
外臺秘要出於唐王珪皇朝太平集天下名方為太平
聖惠其餘紛紛無代無之髙氏小史曰炎帝作藥方以
救時疫(事物/紀原)
　　　難經
帝王世紀曰黃帝命雷公岐伯論經脈旁通問難八十
一為難經楊元操難經序曰黃帝八十一難經者秦越
人所作按黃帝内經一秩秩九卷其義難究越人乃採
精要八十一章為難經(同/上)
　　　陸宣公裒方書
陸宣公在忠州裒方書以度日非特假此以避禍葢
君子之存心無所不用其至也前輩名士往往能
醫非惟衛生亦可及物而今人反耻言之近時士
大夫家藏方或集驗方流布甚廣皆仁人之用心
本草單方近已刻於四明及本朝諸公文集雜説
中名方尚多未見有類而傳之者予屢為之恨藏
書不廣儻有能用予言集以傳諸人亦濟物之一端
也
　　本草
　　　百藥自神農始
淮南子曰神農始嘗百草之滋味當此之時一日而遇
七十毒世本曰神農和藥濟人則百藥自神農始也世
紀或云伏羲嘗味百草非也梁陶𢎞景本草序曰神農
氏王天下宣藥療疾以拯夭傷髙氏小史曰炎帝嘗百
藥以治病嘗藥之時百死百生帝王世紀曰炎帝嘗草
木宣藥療疾著本草四卷至梁陶𢎞景唐李世勣等註
叙為二十卷皇朝開寳中重校定仁宗嘉祐中命掌禹
錫等集類諸家叙藥之説為補注本草唐書于志寜傳
志寜云班固惟記黄帝内外經不載本草梁七録乃稱
之世謂神農嘗藥黄帝以前文字不傳以識相付至桐
雷乃載篇册然所載郡縣多漢時張仲景華佗竄記其
語梁陶𢎞景此書應與素問同類其餘多與志寜之説
同也(事物/紀原)
　　　藥有君臣佐使
藥有君臣佐使大扺養命之藥則多君養性之藥則多
臣療病之藥則多佐使猶依本性所主而兼復斟酌詳
用此者益當為善
　　　用藥増減
千金方云夫衆疾積聚皆起於虛虛生百病積者五臟
之所積聚者六腑之所聚如斯等疾多從舊方不假増
減虛而勞者其弊萬端宜應隨病増減聊復審其冷熱
記其增損之主耳虛勞而頭痛復熱加枸杞萎蕤虛而
欲吐加人參虛而不安亦加人參虛而多夢紛紜加龍
骨虛而多熱加地黄牡礪地膚子甘草虛而冷加當歸
芎藭乾薑虛而損加鍾乳棘刺蓯蓉巴㦸天虛而大熱
加黄芩天門冬虛而多忘加茯神逺志虛而驚悸不安
加龍齒沙參紫石英小草若冷則用紫石英小草若客
熱則用沙參龍齒不冷不熱皆用之虛而口乾加麥門
冬知母虛而吸吸加胡麻覆盆子栢子仁虛而多氣兼
微咳加五味子大棗虛而身強腰中不利加磁石杜仲
虛而多冷加桂心吳茱萸附子烏頭虛而勞小便赤加
黄芩虛而客熱加地骨皮白水黄茋(白水/地名)虛而冷用隴
西黄茋虛而痰復有氣用生薑半夏枳實虛而小腸利
加桑螵蛸龍骨鷄肶胵虛而小腸不利加茯芩澤㵼虛
而損溺白加厚朴諸藥無有一一歴而用之但據體性
冷熱的相主對聊叙增損之一隅夫據方者宜準此
　　　藥有宣通補洩
藥有宣通補洩輕重澀滑燥濕此十種者是藥之大體
而本經都不言之後人亦未述遂令調合湯丸有昧於
此者至如宣可去壅即薑橘之属是也通可去滯即通
草防己之属是也補可去弱即人參羊肉之属是也洩
可去袐即葶藶大黄之属是也輕可去實即麻黄葛根
之属是也重可去怯即磁石鐵粉之属是也澁可去脱
即牡礪龍骨之属是也滑可去著即冬葵榆皮之属是
也燥可去濕即桑白皮赤小荳之属是也濕可去枯即
紫石英白石英之属是也只如此體皆有所属凡用藥
者審而詳之則靡所遺失矣
　　　本草黒白字
滕元發云一善醫惟取本草白字藥用之多騐蘇子容
云黒字者多後漢人益之
　　　藥有隂陽配合
本草云凡天地萬物皆有隂陽大小各有色類㝷究其
理並有法象故毛羽之類皆生於陽而属於隂鱗介之
類皆生於隂而属於陽所以空青法木故色青而主肝
丹砂法火故色赤而主心雲母法金故色白而主肺雌
黄法土故色黄而主脾磁石法水故色黒而主腎餘皆
以此推之例可知也
　　　誤註本草
張文潜好食蟹晚苦風痺然嗜蟹如故至剔其肉滿貯
巨桮而食之嘗作詩云世言蟹毒甚過食風乃乗風淫
為末疾能敗股與肱我讀本草書美惡未有慿筋絶不
可理蟹續牢如絙骨萎用蟹補可使無騫崩凡風待火
出熱甚風迺騰中言若遇蟹其快若霜氷俗傳未必妄
但恐殊愛憎本草起東漢要之出賢能雖失諒不逺堯
跖終殊稱書生自信書俚説徒營營文濳為此詩殆嗜
蟹之癖而為之辯耶抑真信本草也如河豚之目并其
子凡血皆有毒食者毎剔去之其肉則洗滌数十過俟
色如雪方敢烹故梅聖俞詩云烹炰茍失所入喉為鏌
鎁而大觀本草乃云河豚性溫無毒所謂注本草誤而
能殺人者殆類此也
　　　藥名之異
本草一物而有數名者詳載本經至有日常用之藥乃
有異名一時難以㝷討今直指其名表而出之庻有益
於後學牡䝉乃紫參衛矛即鬼箭紫萎今凌霄花蘹香
子即茴香也莎草根今香附子是北亭砂乃碙砂茗苦
荼者茶也無食子没石子是南燭枝今烏飯葉菰根茭
筍也惡實即牛蒡子蠡實即馬藺淫羊藿即仙靈脾假
蘇是荆芥葫是大蒜牙子乃狼牙馬勃乃馬屁菌也商
陸即當陸根敗天公人戴竹笠之敗者薫陸香乳香也
訶棃勒初未成實風吹之墜地謂之隨風子太平廣記
載南威橄欖也石蜜櫻桃也盧橘枇杷也木密棗也塺
塵也葱白涼青熱通九竅韮白暖地之羊肉青涼閉九
竅萊服乃蘿蔔小草即逺志葉半天河竹籬頭水也署
預今之山藥神屋即龜甲五靈脂寒號虫糞也芰實菱
也烏芋即慈菇蚤休即紫荷車浮石載石蟹條下慎火
草即景天也
　　鍼灸
　　　鍼灸之始
帝王世紀曰太昊畫八卦以類萬物之情六氣六腑五
臟五行隂陽四時水火升降得以有象百病之理得以
有類乃制九鍼又曰黄帝命雷公岐伯教制九鍼葢鍼
灸之始也
　　　明堂
今醫家記鍼灸之穴為偶人㸃誌其處名明堂按銅人
俞穴圖序曰昔黄帝問岐伯以人之經絡窮妙於血脈
參變乎隂陽盡書其言藏於金蘭之室洎雷公請問乃
坐明堂以授之後世言明堂者以此(並事物/紀原)
　　　妙鍼獺走
宋人王纂海陵人少習經方尤精鍼石逺近知其盛名
宋元嘉中縣人張方女日暮宿廣陵廟門下夜有物假
作其壻來女因被魅惑而病纂為治之始下一鍼有獺
從女被内走出病因而愈(劉穎叔/異苑)
　　　鍼蒭愈鬼
徐熙字秋夫不知何郡人時為射陽少令善醫方名聞
海内常夜聞鬼呻吟聲甚凄苦秋夫曰汝是鬼何所需
荅曰我姓斛名斯家在東陽患腰痛死雖為鬼而疼痛
不可忍聞君善術願相救濟秋夫曰汝是鬼而無形云
何厝治鬼曰君但縳蒭為人索孔穴鍼之秋夫如其言
為鍼腰四處又鍼肩井三處設祭而埋之明日一人來
謝曰蒙君醫療復為設祭病除飢解感惠實深忽然不
見當代稱其通靈長子道度次子叔嚮皆精其術焉(唐/史)
　　　鍼愈風手
唐甄權許州扶溝人常以母病與弟立言專習醫方遂
究其妙隋開皇初為袐書省正字後稱疾除魯州刺史
庫狄欽患風手不得引諸醫莫能療權謂曰但得弓箭
向垜一鍼可以射矣鍼其肩隅一穴應時愈貞觀中年
一百三歳太宗幸其家視其飲食訪以藥性因授朝散
大夫賜几杖衣服其修撰脈經鍼法明堂人形圖各一
卷至今行用焉(同/上)
　　　　許希善鍼
天聖中仁宗不豫國醫進藥乆未效或薦許希善用
鍼者召使治之三鍼而疾愈所謂興龍穴是也仁宗
大喜遽命官之賜予甚厚希善既謝上復西北再拜
仁宗怪而問之希善曰臣師扁鵲廟所在也仁宗嘉之
是時孔子之後乆失封爵故顔大初作許希詩以諷之
於是詔訪孔子四十七代孫襲封文宣王(皇朝/類苑)
　　　鍼法
善用鍼者從隂引陽從陽引隂以右治左以左治右以
我知彼以表知裏
　　　鍼愈風眩
秦鳴鶴為侍醫髙宗苦風眩頭重目不能視武后亦幸
災兾逞其志至是疾甚召鳴鶴張文仲診之鳴鶴曰風
毒上攻若刺頭出少血即愈矣天后自簾中怒曰此可
斬也天子頭上豈是試出血處耶上曰醫之議病理不
加罪且吾頭重悶殆不能忍出血未必不佳命刺之鳴
鶴刺百㑹及腦戶出血上曰吾眼明矣言未畢后自簾
中頂禮拜謝之曰此天賜我師也躬負繒寳以遺鳴鶴
　　　鍼鼻生贅
狄梁公性好醫藥尤妙鍼術顯慶中應制入關路傍大
榜云能療此兒酬絹千疋有冨室兒鼻端生贅如拳石
綴鼻根蒂如筋痛楚危亟公為腦後下鍼疣贅應手而
落其父母輦千絹奉焉公不顧而去(集異/説)
　　　筆鍼破癰
李王公主患喉癰數日痛腫飲食不下纔召到醫官言
須鍼刀開方得潰破公主聞用鍼刀哭不肯治痛逼水
糓不入忽有一草澤醫曰某不使鍼刀只用筆頭蘸藥
癰上霎時便潰公主喜遂令召之方兩次上藥遂潰出
濃血一盞餘便寛兩日瘡無事令傳其方醫曰乃以鍼
繫筆心中輕輕劃破其潰散爾别無方言醫者意也以
意取效爾(名醫/錄)
　　　鍼瘤巨虱
臨川有人瘤生頰間癢不可忍毎以火烘炙則差止已
而復然極以患苦醫者告之曰此真虱瘤也當剖而出
之取油紙圍頂上然後施砭瘤才破小虱涌出無數
最後一白一黒兩大虱皆如豆殼中空空無血與頰了
不相干畧無瘢痕但瘤所障處正白爾(丁/志)
　　　善鍼
無為軍張濟善用鍼得訣於異人能觀解人而視其經
絡則無不精因歳饑疫人相食凡視一百七十人以行
鍼無不立騐如孕婦因仆地而腹偏左鍼右手指正乆
患脱肛鍼頂心而愈傷寒翻胃嘔逆累日食不下鍼眼
眥立能食皆古今方書不著陳瑩中為作傳云藥王藥王
為世良醫嘗草木金石名數凡十萬八千悉知酢鹹淡
甘辛等味故從味因悟入益知今醫家别藥口味者古
矣(邵氏聞/見錄)
　　　捫腹鍼兒
朱新仲祖居桐城時親戚間有一婦人姙孕將産七日
而子不下藥餌符水無不用待死而已名醫李㡬道偶
在朱公舍朱引至婦人家視之李曰此百藥無所施惟
有鍼法吾藝未至此不敢措手爾遂還而㡬道之師龎
安常適過門遂同謁朱朱告之故曰其家不敢屈公然
人命至重公能不惜一行救之否安常許諾相與同徃
才見孕者即連呼曰不死令其家人以湯溫其腰腹間
安常以手上下摩之孕者覺腸胃微痛呻吟間生一男
子母子皆無恙其家驚喜拜謝敬之如神而不知其所
以然安常曰兒已出胞而一手誤執母腸胃不復能脱
故雖投藥而無益適吾隔腹捫兒手所在鍼其虎口兒
既痛即縮手所以遽生無他術也試令取兒視之右手
虎口有鍼㾗其妙如此(泊宅/編)
　　　鍼急喉閉
於大指外邊指甲下根齊鍼之不問男女左右只用人
家常使鍼鍼之令血出即效如大段危急兩手大指都
鍼之其功甚妙(庚/志)
　　　砭石
砭石謂以石為鍼也山海經曰髙氏之山有石如玉可
以為鍼則砭石也
　　　刺誤中肝
督郵徐毅得病華佗徃省之毅謂佗曰昨使醫曹吏劉
祖鍼胃脘訖便苦咳嗽欲卧不安佗曰刺不得胃脘誤
中肝也食當日減五日不救如佗言
　　　九鍼
九鍼上應天地隂陽一天二地三人四時五音六律七
星八風九野一鍼皮二鍼肉三鍼脈四鍼筋五鍼骨六鍼
調隂陽七鍼益精血八鍼除風九鍼通九竅除三百六
十五節氣一鑱鍼二員鍼三提鍼四鋒鍼五䤵鍼六員
利鍼七毫鍼八長鍼九大鍼
　　　工鍼
僧海淵閬人也工鍼砭天禧中入吳楚㳺京師寓相國
寺中書令張士遜疾國醫拱手淵一鍼而愈由是知名既
老歸蜀范景仁賦詩餞之云舊鄉山水遶禪扃日日山
光與水聲歸去定貪山水樂不教魂夢到神京治平二
年化去張唐英貽以偈曰言生本不生言滅本不滅覺
路自分明勿與迷者説劉季孫銘其塔曰資身以醫有
聞於時餘幣散之拯人於危君子所難嗟乎師
　　　鍼舌底治舌出不收
王況字子亨本士人為南京宋毅叔壻毅叔既以醫名
擅南北況初傳其學未精薄逰京師甚悽然㑹鹽法忽
變有大賈覩揭示失驚吐舌遂不能復入經旬食不下
咽尫羸日甚國醫不能療其家憂懼榜於市曰有治之
者當以千萬為謝況利其所售之厚姑徃應其求既見
賈之状忽發笑不能制心以謂未易措手也其家怪而
詰之況謬為大言答之曰所笑者輦轂之大如此乃無
人治此小疾耳語主人家曰試取鍼經来況謾檢之偶
有穴與其疾似是者況曰爾家當勒狀與我萬一不能
治則勿尤我當為鍼之可立效主病者不得已亦從之
急鍼舌之底抽鍼之際其人若委頓狀頃刻舌遂伸縮
如平時矣其家大喜謝之如約又為之延譽自是翕然
名動京師既小康始得盡心肘後之書卒有聞於世事
之偶然有如此者況後以醫得幸宣和中為朝請大夫
著全生指迷論一書醫者多用之(王明清/餘話)
　　　艾謂之一壯
醫用艾一灼謂之一壯以壯人為法也其用若干壯壯
人當依此數老㓜羸弱量力減之(類/苑)
　　　灸背瘡
京師萬勝門剰員王超忽覺背上如有瘡隠起倩人看
之已如盞大其頭無數或教徃梁門裏外科金龜兒張
家買藥張視嚬眉曰此瘡甚惡非藥所能治只有灼艾
一法庻可冀望萬分然恐費力乃撮艾與之曰且歸家
試灸瘡上只怕不疼直待灸疼方可療爾灼艾十餘殊
不知痛妻守而哭之至第十三壮始大痛四傍惡肉捲
爛隨手墮地即似稍愈再詣張謝張付藥敷貼數日安
則知癰發於背脅其捷法莫如灸也(類/編)
　　　蒜灸癰疽
凡人初覺發背欲結未結赤熱腫痛先以濕紙覆其上
立視候之其紙先乾處則是結癰頭也取大蒜切成片
如當三錢厚薄安其頭上用大艾炷灸之三壮即換一
片蒜痛者灸至不痛不痛者灸至痛時方住最要早覺
早灸為上一日二日十灸十活三日四日六七活五六
日三四活過七日不可灸矣若有十數頭作一處生者
即用大蒜研成膏作薄餅鋪頭上聚艾於蒜餅上燒之
亦能活也若背上初發赤腫一片中間有一􁁉米大頭
子便用獨頭蒜切去兩頭取中間半寸厚薄正安於瘡
上却用艾於蒜上灸二七壯多至四十九壯(江寧府紫/極觀因掘)
(得石碑/載之)
　　　灸瘵疾
女童莊妙真縁姊坐瘵疾不起餘孽亦駸駸見偶趙道
人過門見而言曰汝有瘵疾不治何耶答曰喫了多少
藥勿效趙曰吾得一法治此甚易當以癸亥夜二更六
神皆聚時解去下體衣服於腰上兩傍微䧟處鍼灸家
謂之腰眼直身平立用筆㸃定然後上牀合面而卧每
灼小艾炷七壯勞蟲或吐出或瀉下即時平安斷根不
發更不傳染敬如其教因此獲生(類/編)
　　　灸欬逆法
予族中有病霍亂吐利垂困忽發欬逆半日之間遂至
危殆有一客云有灸欬逆法凡傷寒及乆疾得欬逆皆
為惡候投藥皆不效者灸之必愈予遂令灸之火至肌
欬逆已定元豐中予為鄜延經略使有幕官張平序病
傷寒已困一日官屬㑹飲通判延州陳平裕忽言張平
序已屬纊求徃見之予問何遽至此云欬逆甚氣已不
屬予忽記灸法試令灸之未食頃平裕復來喜笑曰一
灸遂差其法乳下一指許正與乳相直骨間陷中婦人
即屈乳頭度之乳頭齊處是穴艾炷如小荳許灸三壮
男灸左女灸右只一處火到肌即差若不差則多不救
矣(良/方)
　　　灸鼻衂
徐徳占教衂者急灸項後髮際兩筋間宛宛中三壯立
止葢血自此入腦注鼻中常人以線勒頸後可止衂此
灸决效無疑(同/上)
　　　灸牙疼法
隨左右所患肩尖微近後骨縫中小舉臂取之當骨解
陷中灸五壯予目覩灸數人皆愈矣灸畢項大痛良乆
乃定永不發予親病齒痛百方治之皆不騐用此法遂
差(同/上)
　　　腳氣灸風市
蔡元長知開封正據案治事忽覺如有蟲自足心行至
腰間即墜筆暈絶乆之方甦掾屬云此病非俞山人不
能療趣使呼之俞曰是真腳氣也法當灸風市為灸一
壯蔡晏然復常明日疾如初再呼俞曰欲除病根非千
艾不可從其言灸五百壯自此遂愈仲兄文安公守姑
蘇以鑾輿廵幸虛府舍暫徙吳縣縣治卑濕旋感足痺
痛掣不堪忍服藥勿效乃用所聞灼風市肩隅曲池三
穴終身不復作僧普清苦此二十年每發率兩月用此
灸二十一壯即時痛止其他蒙此力者不一而足(夷堅/志)
　　　灸腳轉筋
岐伯灸法療腳轉筋時發不可忍者灸腳踝上一壯内
筋急灸内外筋急灸外
　　　三里頻灸
若要安三里莫要乾患風疾人宜灸三里者五臟六腑
之溝渠也常欲宣通即無風疾
　　　灸頭臂腳不宜多
如灸頭上穴灸多令人失精神臂腳穴灸多令人血脈
枯竭四肢細而無力既復失精神又加於細即令人短
夀
　　　灸痔疾
唐陜州王及郎中充西路安撫司判官乘驢入駱谷及
宿有痔疾因此大作其狀如胡𤓰貫於腸頭熱如煻煨
火至驛僵仆主驛吏言此疾某曽患来須灸即差用栁
枝濃煎湯先洗痔便以艾灸其上連灸三五壯忽覺一
道熱氣入腸中因大轉㵼先血後穢一時至痛楚㵼後
遂失胡𤓰登騾而馳(本事/方)
　　　灸蛇毒
朝野僉載記毒蛇所傷用艾灸當齧處灸之引去毒氣
即差其餘惡蟲所螫馬汗入瘡用之一效
　　　灸難産
張文仲灸婦人横産先手出諸般符藥不捷灸婦人右
腳小指頭尖頭三壯炷如小麥大下火立産
　　　灸臍風
樞密孫公抃生數日患臍風已不救家人乃盛以盤合
將送諸江道遇老媼曰兒可活即與俱歸以艾炷臍下
遂活(青箱/記)
　　　不宜灸
凢婦人懐孕不論月數及生産後未滿百日不宜灸之
若絶子灸臍下二寸三分間動脈中三壯女子后門不
灸(出千/金方)
　　　因灸滿靣黒氣
有人因灸三里而滿面黒氣醫皆以為腎氣浮面危候
也有人云腎經有濕氣上蒸於心心火得濕成煙氣形
於面面屬心故心腎之氣常相通如坎之外體即離離
之外體即坎心腎未常相離也耳屬水其中虛則有離
之象目屬火其中滿則有坎之象抑可見矣以去濕藥
治之如五苓散防已黄蓍之類皆可用(醫/餘)
　　神醫
　　　太醫集業
國家以文武醫入官葢為養民設未有不自古學而得
之者學古之道雖别而同為儒必讀五經三史諸子百
家方稱學者醫者之經素問靈樞是也史書即諸家本
草是也諸子難經甲乙中藏太素是也百家鬼遺龍樹
金鏃刺要銅人明堂幼幼新書産科保慶等是也儒者
不讀五經何以明道徳性命仁義禮樂醫不讀靈素何
以知隂陽運變徳化政令儒不讀諸史何以知人才賢
否得失興亡醫不讀本草何以知名徳性味養生延年
儒不讀諸子何以知崇政衛教學識醇疵醫不讀難素
何以知神聖工巧妙理奥義儒不讀百家何以知律厯
制度休咎吉凶醫不讀雜科何以知脈穴骨空竒病異
證然雖如是猶未為博况經史之外又有文海類集如
漢之班馬唐之韓栁及我大宋文物最盛難以槩舉醫
文漢有張仲景華佗唐有孫思邈王氷等動輙千百卷
其如本朝太平聖惠乘閒集效神巧萬全備見崇文名
醫别錄(三因/方)
　　　趙簡子
扁鵲傳趙簡子病五日不知人大夫皆懼於是召扁鵲
入視之曰血脈滯也而何怪昔秦穆公常七日如此而
寤寤而告公孫子輿曰我夢之帝所甚樂帝告我晉國
將亂五世不安其後將霸未老而死霸者之子且令而
國男女無别後獻公之亂文公之霸而襄公敗秦師於
殽而歸縱淫今主君之病與之同不出三日疾必間間
必言矣居二日半簡子寤(史/記)
　　　神醫
陳昭遇者嶺南人善醫隨劉鋹歸朝後為翰林醫官所
治疾多愈世以為神醫絶不讀書詰其所習不能答嘗與
所親曰我初來都下持藥囊抵軍壘中日閲數百人其
風勞冷氣之候皆黙然識之然後視其長㓜虛實按古
方用湯劑鮮不愈者實未嘗尋脈訣也莊周所謂懸解
董遇以為讀書百遍義自見豈是之謂歟(皇朝/類苑)
　　　尸蹷
􁄹太子死扁鵲曰太子病所謂尸蹷者也夫以陽入隂
中動胃繵縁中經維絡别下於三焦膀胱是以陽脈下
遂隂脈上争㑹氣閉而不通隂上而陽内行下内鼓而
不起上外絶而不為使上有絶陽之絡下有破隂之紐
破隂絶陽之色已廢脈亂故形静如死狀太子未死也
夫以陽入隂支蘭臟者生以隂入陽支蘭臟者死凢此數
事皆五臟蹷中之時暴作也良工取之拙者疑殆扁鵲
乃使弟子子陽厲鍼砥石以取外三陽五㑹有間太子
蘇乃使子豹為五分之熨以八減之劑和煮之以更熨
兩脅下太子起坐更適隂陽但服湯二旬而復故故天
下盡以扁鵲為能生死人扁鵲曰越人非能生死人也此
自當生者越人能使之起爾(史/記)
　　　死胎
李將軍妻病甚呼華佗視脈曰傷娠而胎不去將軍言
聞實傷娠胎已去矣佗曰按脈胎未去也將軍以為不
然佗舍去婦稍小差百餘日復動更呼佗佗曰此脈故
事有胎前當生兩兒一兒先出血出甚多後兒不及生
母不自覺旁人亦不寤不復迎遂不得生胎死血脈不
復歸必燥著母脊故使多脊痛今當與湯并鍼一處此
死胎必出湯鍼既加婦痛急如欲生者佗曰此死胎乆
枯不能自出宜使人探之果得一死男手足完具黒長
可尺許佗之絶技凡此類也(三國/魏志)
　　　郝翁精於醫
郝翁者名允博陵人少代其兄長征河朔不堪其役遁
去月夜行山間憊甚憩一樹下忽有大羽禽飛止其上
熟視之一黄衣道士也允拜手乞憐道士曰汝郝允乎
因授以醫術晚遷鄭圃世以神醫名之逺近之人賴以
活者四十餘年非病者能盡活之也葢其術精良可信
不幸而不可治必先語之雖死亦無恨於脈非獨知己
病能前知未病與死近者頃刻逺者累年至其時皆無
失歳常候測天地六元五運考四方之病前以告人亦
無失皇祐中翁死張峋子堅誌其墓曰夏英公病泄太
醫皆為中虛翁曰風客於胃則泄殆藁本湯證也英公
駭曰吾服金石等藥無數泄不止其敢飲藁本乎翁強
進之泄止(邵氏聞/見錄)
　　　禇澄善醫
南史曰禇澄善醫術建元中為吳郡太守百姓李道念
以公事到郡澄見謂汝有重病答曰舊有冷病至今五
年衆醫不差澄為診謂曰汝病非冷非熱當是食白瀹
鷄子過多所致令取蒜一升煑服仍吐一物如涎裹之
動開看是鷄雛羽翅爪距貝足能行走澄曰此未盡更
服所餘藥又吐得如向者鷄十三頭而病都差當時稱
妙
　　　唐與正治疾
唐與正少年得脈法於臨安醫者黄澤繼又得藥法於
太學生夏徳懋所召紫霞仙遇人有竒疾多以意治其
侄女年數歳得風癉疾先發於臆迤邐延上赤腫痛痒
醫以上膈風熱治之不效唐診之曰是肝肺風熱盛極
耳以升麻羌活荆芥鼠粘子赤芍藥淡竹葉桔梗乾葛
八物治之自下漸退而腫聚於頂其髙數寸雖飲食寢
處無妨而疾終未去也唐母吳夫人曰此女乳母好飲
熱酒至并歠其糟疾殆因是歟唐方悟所以至頂不消
之由思之唯乾葛消酒且能療火毒乃於先方加葛三
倍使服之二日腫盡失去從舅吳廵檢病不得前溲卧
則微通立則不能㳙滴醫遍通用小腸藥窮技巧弗驗
唐因其侄孫大用來問吳常日服何藥曰叔祖常服黒
錫丹問何人結砂曰自為之唐洒然悟曰是必結砂時
鈆不死硫黄飛去鈆砂入膀胱卧則偏重猶可溲立則
正塞水道以故不能通令取金液丹三百粒分為十服
煎瞿麥湯下之膀胱得硫黄積鈆成灰從水道下猶累
累如細砂病遂愈葛之消酒硫黄之化鈆皆載經方茍
不知病源而以古方從事未見其可也(夷堅/志)
　　　以醫知名
成州團練使張鋭字子綱以醫知名居於鄭州政和中
蔡魯公之孫婦有娠及期而病國醫皆以為陽證傷寒
懼胎之墜不敢投涼劑魯公密邀鋭視之鋭曰兒處胎
十月將生矣何藥之能敗即以常法與藥且使倍服之
半日而兒生病亦失去明日婦大泄而喉閉不入食衆
醫復指言其疵且曰二疾如氷炭又産蓐甫近雖扁鵲
復生無活理也鋭曰無庸憂將使即日愈乃入室取藥
數十粒使吞之咽喉即通下泄亦止逮滿月魯公開宴
自諸子諸孫及婦女甥壻合六十人請鋭為客公親酌
酒為夀曰君之術通神吾不敢知敢問一藥而治二疾
何鋭曰此於經無所載特以意處之向者所用乃附子
理中丸裹以紫雪爾方喉閉不通非至寒藥不為用既
已下咽則消釋無餘其得至腹中者附子力也故一服
而兩疾愈公大加嘆異盡歛席上金七箸遺之刑部尚
書慕容彦逢為起居舍人母夫人病亦召鋭於鄭至則
死矣時方六月暑將就木鋭欲入視彦逢不忍意其欲
求錢乃曰道路之費悉當奉償實不煩入鋭曰傷寒法
有死一晝夜復生者何惜一視之彦逢不得已自延入
悲哭不止鋭揭面帛注視呼仵匠語之曰若嘗見夏月
死者面色赤乎曰無然則汗不出而蹷爾不死也幸無
亟歛趨出取藥命以水二升煑其半灌病者戒曰善守
之至夜半大瀉則活矣鋭舍於外館至夜半時守病者
覺有聲勃勃然遺屎已滿蓆出穢惡物斗餘一家盡喜
遽敲門呼鋭鋭應曰吾今日體困不能起然亦不必起
明日方可進藥也天且明出門若將便旋然徑命駕歸
鄭彦逢詣其室但畱平胃散一貼而已其母服之數日
良愈葢鋭以彦逢有求錢之疑故不告而去紹興中流
落入蜀王秬叔堅問之曰公之術古所謂十全者㡬是
歟曰未也僅能七八耳吾長子病診脈察色皆為熱極
命煮承氣湯欲飲之將飲復疑至於再三將遂飲如有
掣吾肘者姑持杯以待兒忽發顫悸覆綿衾至四五始
稍定汗下如洗明日而脱然使吾藥入口則死矣安得
為造妙世之庸醫學方書未知萬一自以為足吁可懼
哉(夷堅/志)
　　　耳聞風雨聲
孫兆殿丞治平中間有顯官權府尹忘其名氏一日坐
堂决事人吏環立尹耳忽聞風雨鼓角聲顧左右曰此
何州郡也吏對以天府尹曰若然吾乃病耳遽召孫公
徃焉公診之乃畱藥治之翌日尹如故尹召孫問曰吾
所服藥切類四物飲孫曰是也尹曰始慮為大患服此
藥立愈其故何也孫曰心脈太盛腎脈不能歸耳以藥
凉心經則腎脈復歸乃無恙孫之醫出於衆人皆如是
衆人難之孫則易之衆人易孫則難之真世之良醫也
(青箱/集)
　　　非孕
潘璟字溫叟名醫也虞部員外郎張咸之妻孕五歳南
陵尉富昌齡妻孕二歳團練使劉彛孫妾孕十有四月
皆未育溫叟視之曰疾也凢醫妄以為有姙爾於是作
大劑飲之虞部妻墮肉塊百餘有眉目狀昌齡妻夢二
童子色漆黒倉卒怖悸疾走而去彛孫妾墮大蛇猶蜿
蜒不死三婦人皆無恙屯田郎中張諲妻年四十餘而
天癸不至溫叟察其脈曰明年血潰迺死既而果然又
貴江令王霽夜夢與婦人謳歌飲酒晝不能食如是三
歳溫叟治之疾益平則婦人色益沮飲酒易怠而謳歌
不樂乆之遂無所見溫叟曰疾雖衰然未愈也如夢男
子青巾而白衣者則愈矣後果夢則能食(夷堅/志)
　　　徙癰
南史曰薛伯宗善徙癰公孫泰患發背伯宗為氣封之
徙置齋前栁樹上明日而癰消樹邊便起一瘤如拳大
稍稍長二十餘日瘤大膿爛出黄赤汁升餘樹為之痿
損(太平/御覽)
　　　劉從周妙醫
韶州曲江人劉從周妙於醫術有自得之見著書十篇
大抵與世俗異其論痢疾云常人以白痢為冷證赤痢
為熱證故所用藥入氷炭其實不然但手足和煖則為
熱當煎粟米湯調五苓散繼服感應丸二十粒即愈手
足厥冷則為寒當服已寒丸之類凡治痢當以此别之
初不問赤白也如盛夏發熱有傷寒冒暑二證若熱有
進退則為冒暑一向熱不止則為傷寒當以此别之
　　　拔麥中蟲
有人家女病腫以榜召醫皆不識馬嗣明問病由云曽
以手拔麥穗即有一小赤物長二尺許似蛇入其手指
中因驚倒即覺手臂疼腫月餘漸及半身肢節俱腫痛
不可忍嗣明處方治之皆愈(劉穎叔/異苑)
　　　華佗醫疾
華佗沛國譙人通飬性之術年且百歳而猶有壯容時
人以為仙精於方藥處劑不過數種心識分銖不假稱
量鍼灸不過數處若疾發結於内鍼藥所不能及者乃
令先以酒服麻沸散既醉無所覺因割破腹背抽割積
聚若在腸胃則斷截湔洗去疾穢而縫合付以神膏四
五日瘡愈一月之間皆平復
　　　破腹取病
華佗傳一士大夫不快佗曰君病深當破腹取然君夀
亦不過十年病不能殺君忍病十歳夀俱當盡不足故
自刳裂士大夫不忍痛癢必欲除之佗遂下手所患㝷
差十年竟死(並魏/志)
　　　扁鵲見齊侯
扁鵲過齊初見齊桓侯曰君有疾公不應後又見之曰
君有疾乃可治之公曰卿欲治無病之人以求其功後
又見公越人便走數日病發召越人越人曰初見君病
在皮膚鍼灸所及再見君病在血脈湯藥所及今見君
病入骨髓司命亦無奈何後數日桓侯乃薨
　　　文摯
文摯齊人也齊威王病發使召文摯摯至謂太子曰王
病怒即愈王若即殺臣奈何太子曰無慮吾當救之文
摯於是不時來見王及來不脱履而登牀王大怒使左
右持下將烹之后及太子扣頭請救王怒遂解赦摯因
此病愈六國時人(並史/記)
　　　董奉
董奉候官人也時交州刺史杜燮中毒藥而死奉以太
一散和水沃燮口中須㬰乃蘇燮自說初死時有一車
門直入一處内燮於土窟中以土塞之俄頃聞太一使
至追杜燮遂開土窟燮得出
　　　華佗
華佗字元化善養生之術廣陵太守陳登患胷煩滿面
赤不食使人請華佗佗曰府君胷中有蟲欲成蓋腥物
之所為乃作湯令登服之遂吐三升許蟲蟲頭皆赤半
身猶是生膾佗曰此病必更再發若值良醫乃可治後
果發時佗不在病發遂卒
　　　臟氣已絶
縣史尹世苦四肢煩口中乾不欲聞人聲小便不利佗
曰試作熱食得汗則愈不汗後三日死即作熱食而汗
不出佗曰臟氣已絶於内當啼哭而絶果如佗言(並魏/志)
　　　病有六不治
驕恣不論於理一不治輕身重財二不治衣食不能適
三不治隂陽并臟氣不定四不治形羸不能服藥五不
治信巫不信醫六不治有一於此則重難治也(千金方/引史記)
　　　隨俗為醫
扁鵲名聞天下過邯鄲聞貴婦人即為帶下醫過雒陽
聞周人愛老人即為耳目痺醫來入咸陽聞秦人愛小
兒即為小兒醫隨為變
　　　扁鵲兄弟三人
鶡冠子云扁鵲兄弟三人並醫魏文侯問孰最扁鵲曰
長兄神視故名不出家仲兄神毫毛故名不出閭臣鍼
人血脈投人毒藥故名聞諸侯
　　　竪傷脾
濟北王召淳于意診脈諸女子侍者至女子竪竪無病
意告永巷長曰竪傷脾不可勞法當春嘔血死王曰得
母有病乎意對曰竪病重在死法中王召視之其顔色
不變以為不然春竪捧劔從王之側王去竪後令人召
之即仆於厠嘔血死病得之流汗流汗者同法病内重
毛髪而色澤脈不衰此亦闗内之病也(並史/記)
　　　病狂
蘄水縣髙醫龎安時治病無不愈其處方用意㡬於古
人自言心解初不從人授也蘄有富家子竊出㳺值鄰
人有鬬者排動屋壁富人子大驚懼疾走惶惑突入市
市方陳刑尸富人子走仆尸上因大驚到家發狂性理
遂錯醫巫百方不能已龎為劑藥求得絞囚繩燒為灰
以調藥一劑而愈龎得他人藥嘗之入口即知其何物
及其多少不差也(張右史明/道雜志)
　　　肝氣暫舒
四明僧奉真良醫也天章閣待制許元為江淮發運使
奏課於京師方欲入對而其子病亟瞑而不食惙惙欲
逾宿矣使奉真視之曰脾氣已絶不可治死在明日元曰
觀其疾勢固知其不可救今方有事須陛對能延數日
之期否奉真曰如此自可諸臓皆已衰唯肝臟獨過脾
為肝所勝其氣先絶一臟絶則死若急㵼肝氣令肝氣
衰則脾少緩可延三日過此無術也乃投藥至晚乃能
張目精稍復啜粥明日漸蘇而能食元甚喜奉真笑曰
此不足喜肝氣暫舒爾無能為也後三日果卒(筆/談)
　
　
　
　
　
　
　
　
　醫説卷二
欽定四庫全書
　醫説卷三
　　　　　　　　　　　　　宋　張杲　撰
　　神方
　　　夢獲神方
虞雍公并甫紹興二十八年自渠州守召至行在憩北
郭外接待院因道中冒暑得泄痢疾連月重九日夢至
一處類神仙居一人被服如仙官延之坐視壁間有韻
語藥方一紙讀之數遍其詞曰暑毒在脾濕氣連腳不
㵼則痢不痢則瘧獨煉雄黄蒸餅和藥甘草作湯服之
安樂别作治療醫家大錯夢囘尚能記即録之葢治暑
泄方也如方服遂愈(夷堅/志)
　　　夢藥愈眼疾
饒州民郭端友精意事佛紹興乙亥之冬募衆紙筆縁
自出力以清旦静念書華嚴經期滿六部乃止癸未之
夏五部將終忽兩目失光翳膜障蔽巫醫鍼刮皆無功
自念唯佛力可救次年四月晦誓心一日三時禮佛觀
音願於夢中賜藥或方書至五月六日夢皂衣人告曰
汝要眼明用獺掌散熊膽丸則可明日遂詣市藥但得
獺掌散㸃之不效後於道藏獲觀音治眼熊膽丸方舉
室驚喜即依方市藥旬日乃成服之二十餘日藥盡眼
明至是年十月平復如初即日接書前帙感靈應特異
増為十部乃止今眸子瞭然外人病目疾者服其藥多
愈藥用十七品南熊膽一分為主黄連宻蒙花羌活各
一兩半防己二兩半草龍膽蛇蜕地骨皮大木賊仙靈
脾皆一兩瞿麥旋復花甘菊花皆半兩蕤仁二錢半麒
麟竭一錢蔓青子一合同為細末以羯羊肝一具煑其
半焙乾雜於藥中取其半生者去膜爛研入上件藥杵
而丸之桐子大飯後米飲下三十丸諸藥修治無别法
唯木賊去節㽔仁用肉蔓青水淘蛇蜕炙云(夷堅/志)
　　　觀音治痢
李景純傳有一婦人乆患痢將死夢中觀音菩薩授此
方服之遂愈用木香一味細末水飲調服(本/草)
　　　人參胡桃湯
洪輯居溧陽縣西寺事觀音甚敬㓜子佛䕶病痰喘醫
不能治凢五晝夜不乳食證危甚又呼醫杜生診視曰
三嵗兒抱病如此雖扁鵲復生無如之何爾輯但憂泣
辦凶具而其母以嘗失孫愁悴尤切輯益窘懼投哀請
禱於觀音至夜中妻夢一婦人自後門入告曰何不服
人參胡桃湯覺而語輯輯灑然悟曰是兒必活此葢大
士垂教爾急取新羅人參寸許胡桃肉一枚不暇剥治
煎為湯灌兒一蜆殻許喘即定再進遂得睡明日以湯
剥去胡桃皮取净肉入藥與服喘復作乃即如昨夕法
治之信宿有瘳此藥不載於方書葢人參定喘而帶皮
胡桃則歛肺也予以淳熈丁未四月有痰疾之撓因晚
對上宣諭使以胡桃肉三顆生薑三片臨卧時服之畢
即飲湯三兩呷又再嚼桃薑如前數且飲湯勿行動即
就枕既還玉堂如恩指敬服旦而嗽止痰不復作輯之
事亦類此云(已/志)
　　　懸癰
糓道外腎之間所生癰毒名為懸癰醫書所不載世亦
罕有知者初發唯覺甚癢壯如松子大漸如蓮實四十
餘日後始赤腫如胡桃遂破若破則大小便皆自此去
不可治矣其藥用横紋大甘草一兩截長三寸許取山
澗東流水一大盌井水河水不可用以甘草蘸水文武
火慢煑不可性急須用三時乆水盡為度擘視草中潤
然後為透却以無灰酒兩椀煑俟至一半作一服溫服
之初未便效驗二十日始消未破者不破可保安平雖
再進無害興化守姚康朝正苦此癰衆醫拱手兩服而
愈
　　　神授乳香飲
吳大昔以泥補葺善神後因結屋墜梯折傷腰勢殊亟
夢神來云汝昔嘗救我我不敢忘授以乳香飲其方用
酒浸虎骨敗龜黄蓍牛膝萆薢續㫁乳香七品覺而能
記即喚子買藥敬服之一旬愈(已/志)
　　　夢張王藥愈癰
時康祖為廣徳宰事張王甚敬舉家不食猪肉後授溫
倅下體抱疾小愈左乳復生癰繼又胷臆間結核其大
如拳堅如石荏苒半歳百藥皆不能施已而牽掣臂腋
徹於肩痛楚特甚亟禱王祠下夢間語曰若要安但用
薑自然汁製香附服之可也夢覺呼其子檢本草視之
二物治證相符訪醫者張棣亦云有理遂用香附去毛
薑汁浸一宿為末二錢米飲調才數服瘡膿流出腫硬
漸消自是獲愈(庚/志)
　　　救疫神方
靖康二年春京師疫氣大作有異人書一方於齋舎凢
因疫發腫者服之無不效其方黒豆二合炒令香熱甘
草二寸炙黄以水二盞煎其半時時呷之(同/上)
　　　治吐血
秀州進士陸迎忽得疾吐血不止氣蹷驚顫狂躁跳躍
雙目直視至深夜欲㧞户而出如是兩夕諸醫遍用古
方及草澤單方拯療不瘳舉家哀訴所事觀音夢授一
方但服一料當永除根本用益智一兩生珠二錢青皮
半兩麝一錢碾細末燈心湯調陸覺取筆記之明日治
藥隨手而愈(同/上)
　　　吕真人治目疾
江陵傅氏家貪鬻紙為業性喜雲水見必邀迎小閣塑
吕仙翁像朝暮焚香敬事甚謹雖妻子不許入一日有
客方巾布袍入共語曰適有百金邀傅飲傅目昏多淚
客教用生熟地黄切焙椒去目及閉口者微炒三物等
為末蜜丸桐子大五十丸鹽米飲空心下傅如方治藥
不一月目明夜能視物享年八九十耳目聪明精力如
少年(辛/志)
　　　驚風妙藥
趙周氏之子三歳忽驚風掣瘲體如反張弓不納乳食
四肢盡冷衆醫莫能措手族弟善信來云邑主簿李賡
藏一方療此證如神急求併力治藥才合就便以擦兒
齒少頃作噦咳聲手稍轉動自夜至旦灌兩餅從此平
復趙焚香設誓將終其身以施人名蝎稍餅子用赤足
全吳蚣一條蝎梢乳香白花蛇肉朱砂天南星白殭蚕
各半兩麝香三錢凢八味砂乳麝别研蛇酒浸去皮骨
取净南星煨熱蚕生用與蜈蝎五者為末别研三者和
均酒糊丸揑作餅徑四分煎人參或薄荷或金銀花湯
磨化一粒周歳以下者半之全活小兒不可計(庚/志)
　　　治内障羊肝丸
治目方用黄連者多矣而羊肝丸尤竒特異用黄連末
一兩白羊子肝一具去膜同於砂盆内研令極細衆手
為丸梧桐子大毎服以溫水下三十丸連作五劑但是
諸目疾及翳障青盲皆治忌猪肉冷水唐崔承元者因
官治一死囚出活之囚後數年以病目致死一旦崔為内
障所苦喪明逾年後半夜嘆息獨坐忽聞堦除悉窣之
聲問為誰徐曰是昔䝉活囚今故報恩至此遂以此方
告言訖而沒崔以此合服不數月眼復明
　　　神精丹
許叔微家一婦人夢二蒼頭一在前一在後手中持一
物前者云到也未後者應云到也擊一下爆然有聲遂
魘覺後心一㸃痛不可忍昏悶移時叔微所合神精丹
有此證即取三粒令餌之過數刻痛止遂醒其方出千
金中殆晋景公夢二竪之比也(同/上)
　　　寒嗽
晋之姪事觀音甚謹適苦嗽踰月夜夢老僧呼謂之曰
汝嗽只是感寒吾有方授汝但用生薑一物切作薄片
焙乾為末糯米糊丸芥子大空心米飲下三十丸覺如
其言數服而愈(癸/志)
　　　丁公藤愈風
南史解叔謙鴈門人母有疾夜於庭中稽顙祈告聞空
中云得丁公藤治即差訪醫及本草皆無至宜都山中
見一翁伐木云是丁公藤療風乃拜泣求得之及漬酒
法受畢失翁所在母疾遂愈(本/草)
　　　豨薟丸
江陵府節度使進豨薟丸方臣有弟訮年三十一中風
牀枕五年百醫不差有道人鍾鈄者因覩此患可餌豨
薟丸必愈其藥多生沃壌五月間收洗去土摘其葉及
枝頭九蒸九曝不必太燥但取蒸為度杵為末煉蜜丸
梧子大空心溫酒米飲下二三十丸所患忽加不得憂
至四十服必復如故五十服當丁壯奉宣付醫院詳録
又知益州張詠進表云臣因換龍興觀掘得一碑内説
修養氣術并藥二件依方差人訪問採覓其草頗有異
金稜銀線素根紫荄對節而生蜀號火杴莖葉頗同蒼耳
誰知至賤之中乃有殊常之效臣自喫至百服眼目精
明即至千服鬚髪烏黒筋力輕健效驗多端臣本州有
都押衙羅守一曽因中風墜馬失音不語臣與十服其
病立痊又和尚智嚴年七十患偏風口眼喎斜時時吐
涎臣與十服亦便瘥今合一百劑差職員史元奏進(同/上)
　　　一服飲
福康梁緄心脾疼痛數年之間不能得愈服藥無效或
教供事穢跡神且誦咒語乆之夢中告曰與汝良藥名
為一服飲可取髙良薑香附子等分如本條修製細末
二錢七溫以陳米飲下空心服為佳不煩再服已而果
驗後嘗以濟人皆效(類編然百一選方云二味須/各炒  後合若同炒即不效)
　　診法
　　　診法
診法常以平旦隂氣未動陽氣未散飲食未進經脉未
盛絡脉調均氣血未亂故乃可診有過之脉切脉動静
而視精明察五色觀五臟有餘不足六腑強弱形之盛
衰以此參决死生之分(千金/方)
　　　動脉
十二經皆有動脉獨取寸口以决五臟六腑死生吉凶
之法寸口者脉之大㑹手太隂之動脉也人一呼脉行
三寸一吸脉行三寸呼吸定息脉行六寸人一日一夜
凢一萬三千五百息脉行五十度周於身漏水下百刻
榮衛行隂陽各二十五度為一周也故五十度復㑹於
手太隂太陽者寸口也即五臟六腑之終始(千金/方)
　　　脉行氣順逆
孫尚藥曰凢診脉先視人之長短肥瘦形氣相得者不
病形氣不相得者病形氣損者危形氣反者死形氣既
反脉又加之懸絶者形氣俱病見者立死故人長脉亦
長人短脉亦短人肥脈亦厚人瘦脉亦急此形氣之相
得也然人頼五行以生而常為八邪所攻若非果有誤
中他邪得病亦易為治療謂形氣相得也形氣不相得
而反者謂人長脉短之類若得病必難拯治此是人之
氣候無病者不乆當病病者危危者死矣切須畏忌樽
節和氣養神勿更恣意不慎轉耗天真深思深思(鷄峰/方)
　　　四時之脉
凢脉順四時者謂春弦夏洪秋毛冬石中有和氣軟滑
而長乃是不病之人得病即易為治療蓋從和氣而生
也用法萬全如氣反脉逆形氣相失名曰不可治是形
盛氣虛形虛氣盛故不可治也凢人形氣俱虛安糓者
過期而死不安糓者不過期而死安糓謂飲食尚進期
是八節之氣候也(鷄峰/方)
　　　肥痩虛實
診脉治病必先度人之肥瘦以調氣之虛實虛則補之
實則泄之若形瘦脉大胷中多氣者必死是形氣俱不
足而脉反有餘故死也故人形盛脉細少氣不足者危
危者近於死也猶有可治之理以氣不足而形盛故也
其形氣相得者生是人形氣肥瘦長短氣候相得故生
也參伍不調者病謂脉氣交亂而不調故病也上下寸
闗尺三部脉如參舂者病甚也三部脉左右手十至不
可數者死是一呼一吸脉來徃十至已上無生氣也故
死矣(鷄峰/方)
　　　形氣相得相反
大凢診脉先定四時之脉便取太過不及虛實冷熱寒
溫至數損益隂陽盛衰五行生尅臟腑所屬看之以為
大法然後取其人形神長短肥瘦氣候虛實盛衰性氣
髙下布衣血食老㓜強弱但順形神四時五氣氣候無
過者生之本其形氣與五形反者危病若過盛而形氣
反逆脉有懸絶者死不治矣(鷄峰普/濟方)
　　　善别脉
郭玉廣漢人也後漢章帝時為侍郎為人善别脉知人
生死帝令童男衣女子之衣詐云有病使玉診脉玉曰
此女誰言病據脉狀陽盛隂弱臣謂非女帝善之遷五
官中郎將
　　　龎安常脉法
察脉之要莫急於人迎寸口是二脉相應如兩引繩隂
陽均則繩之大小等凢平人之脉人迎大於春夏寸口
大於秋冬何謂人迎喉旁取之内經所謂别於陽者也越
人不盡取諸穴之脉但取手太隂之行度魚際后一寸
九分以配隂陽之數而得闗格之脉然不先求喉手引
繩之義則昧尺寸隂陽闗格之所起寸四倍於尺則上
魚而為溢故言溢者寸倍尺極矣溢之脉一名闗一名
内格一名隂乘之脉曰外闗者自闗以上外脉也隂拒
陽而出故曰外格隂生於寸動於尺今自闗以上溢於
魚際而闗以后脉伏行是為隂壯乘陽而陽竭陽竭則
死脉有是者死矣此所謂寸口四倍於人迎為闗隂之
脉者也闗以后脉當一寸而沉過者謂尺中倍於寸口
至三倍則入尺而為覆故言覆者尺倍寸極矣覆之脉
一名曰内闗一名曰外格一名曰乘陽之脉内闗者闗以
下内脉也外格者陽拒隂而内入也陽生於尺動於寸
今自闗以下覆入尺澤而闗以前脉伏行則為陽亢乘
隂而隂竭亦死脉有是者死矣此所謂人迎四倍於寸
口為格陽之脉也經曰人迎於寸口皆盛過四倍則為
闗格闗格之脉羸不能極天地之精氣而死所謂闗格
者覆溢是也雖然獨覆獨溢則補㵼以生之尺部一盛
㵼足少陽補足厥隂二盛㵼足太隂補足少隂三盛瀉
足陽明補足太隂皆一瀉而一補之四盛則三陽極導
之以斜當盡取少陽太隂陽明之冗脉静者取三陽於
足脉數者取於手瀉陽二當補於隂一至寸而反之脉
有九候者寓浮中沉於寸闗尺也且越人不取十二經
穴者直以二經配合於手太隂行度自尺至寸九分之
位復分三部部中有浮中沉以配天地人也又曰中風
木傷寒金溫水熱火溫病起於濕濕則土病土病而諸
臟受害其本生於金木水火四臟之變也陽浮隂濡為
風溫陽數隂實為溫毒陽濡隂急為濕溫隂陽俱盛為
溫瘧其治之也風濕取足厥隂木手少隂火溫毒專取
少陽火傷寒取手太隂金手少隂火濕温取足少隂水
鄉人皆為我能與傷寒語我察傷寒與四溫變辯其疑
似而不可亂也故定隂陽於喉手配覆溢於尺寸寓九
侯於浮沉分四溫於傷寒此皆扁鵲略開其端而余參
以内經諸書考究而得其説審而用之順而治之病不
得逃焉(張右/史集)
　　　太素之妙
予伯祖張諱擴字子充歙人也家舊以財雄鄉里族
人有以醫名者因畱意焉長聞蘄水道人龎君安常以
醫聞淮甸徑從之逰一日丐者扣門自言為風寒所苦
龎君令以藥濟之丐者問當用何湯使龎君見其手執
敗扇指以此煎湯調所服之藥公初不省其意乃曰豈
非本草所謂敗扇能出汗者乎龎曰然公辭歸嘆曰龎
君用藥則善矣聞川有王朴先生者其察脉非特知人
之病而太素之妙能測人之死生禍福見於未著之前
服膺㡬年盡得其妙乃辭而歸先是宣之南陵有富者
惟一子而家累萬計適中寒疾以為不可救則氣息僅
存以為可療則邈不知人召公治之公笑曰正有此藥
然此病證後三日當蘇蘇必欲飲水則以此藥與之服
畢當酣寢切勿驚動醒則汗解而安矣富者如其言其
子之疾果愈南陵宰其妻亦苦寒疾醫者環視無所措
手公探囊中得藥服之疾起矣如其言而亦安祈門宰
陳君􁅈聞公之名召之是時縣學士子餘三十人聞公
太素之妙丞相汪公廷俊預學職陳請遍診生員公診
至丞相則曰南人得北脉後官當為相國然登第後必
自北方起時丞相欲徃京師家貧公力賛其行至京師
邈未有遇因言於公曰恐誤所許之術公曰安之當達
矣未踰年果登第授北京大名簿徊環北京而梁公子
美辟之遷至大中大夫後至宣政末力贊太上皇入繼
大寳而正位槐鼎皆自北方起也丞相范公堯夫當徽
廟即位之初朝廷以其舊徳元勲將虛左召之而丞相
嬰疾召公診視問曰某此去夀㡬何公曰丞相脉不出
半年丞相曰使某得至京師皆先生力也公曰如此則
可丞相遂同公朝京師朝廷方欲大用范公力辭授以
醴泉觀使奏公以假承務郎丞相後果以不起聞矣公
出京至宋尚書蹇公序辰知應天府召公察脉公白尚
書無官脉旦夕必有失俄被㫖放歸田里未踰半年復
召公察脉問曰某復如何公曰今日之脉與前不同當
得郡矣不踰時而知杭州蔡元度樞宻吳國夫人王荆
公女也有疾召公而愈嘆曰天下醫工未有妙如張承
務者黄君謨誥授淮西提刑過當塗遇之公察脉而言
曰大夫食禄不在淮西相次還朝矣然非今日宰相所
謂宰相者猶未起起則有召命不滿歳當三遷又曰大
夫不病而細君病良可憂九月矣後朝廷召蔡公京用
之而黄君階此而進一歳之内皆如公言作序送公曰
余自崇寧年中授淮西提刑待次南歸過當塗遇故人
張子充為予切脉而言曰大夫食禄不在淮西相次還
朝矣然非今日宰相所謂宰相者猶未起起則有召
命不滿歳當三遷又曰大夫不病而細君病良可憂九
月今丞相蔡公當國被㫖除户部郎中八月遷吏部九
月長夀縣君卒十二月遷左司此數者與子充之言若
合符節夫察人之脉知其病不病可治不可治故有之
矣察夫之脉而知婦生死者間或有之至於察庻官之
脉而知當朝宰相之出入未之見也自非術數窮天地
智識窺造化其孰能與於此哉三年六月為之賦詩因
序其略黄山樓掛斗牛星三十六峰森翠屏溫泉一泒
瀉東溟下有丹砂連赤城軒轅黄帝招廣成採山飲水
學長生夜半常談内外經飄風驟雨迅雷霆獨騎龍去
逰天庭至今山水黙通靈張君盡得其精英溫潤如玉
清如氷放指測人無遁形三尸九蟲潛震驚富貴貧賤
及死生自量多少提重輕無嫌黒白太分明片言隻字
皆至誠當時宰相及公卿邀至在門倒屣迎其言簡嫚
色驕矜馬須欲徃人不行惠然訪我來嵓扄且謂連珠
脉已形口不可傳心可銘一飲三㪷如建瓴老夫先醉
君獨醒短歌不足為先聲尚有史官書姓名及姑熟李
公端叔之儀青山郭公功甫祥正尚書黄公道夫太尉薛公
肇明皆與之遊先是功甫有子得異疾四肢如削人視其氣
息僅存以命在須臾召公診之公曰無足憂翌日功甫
飯公公曰所召何人功甫即言所召者惟吾子充一人
而已公曰可増一客及期問公何人可預此席公以郭
之病子對功甫曰兒如此豈能陪燕豆公未應間力請
其子同席遽授一藥酒未再進疾大作涎沫皆出公令
視之必有物在其間果得一魚骨隨出舊疾因頓愈有
詩送公云公不見左真人韓伯休聞名不可見今迺逢
張侯張侯生新安聲名滿皇州探賾隂陽闗夀命推短
修何代無異人志妙安可求靈丹輒起死固匪醫之流
衣冠乃儒者眉宇仙氣浮願言分一粒洗我千歳憂髙
飛出塵寰相追汗漫遊而黄公道夫序之則曰張君字
子充得脉於異人来逰京師能以疾證占休咎告於省
府之官累累皆中或怪其異疑用它術寓言在脉予曰
不然萬物墮五行數中五行之在五臟死生禍福之變
動於脉見於面聞於聲乃其深切著明者也又何疑之
哉其術方行於京師偶以憂還江上略書其事以告東
南好事者與之共信焉元符己夘正月二十二日僉山
黄尚書及紹興間待制曽公開守徽日視事之始因召
先祖揮字子發醫乃問曽出外方否對以蚤歳從先兄
子充徃建康公冄三嘆曰子充之術非常術也不知其
為此邦人詢待制公迺薛公子壻爾當公在都下時鄉
邦前軰在國學者無不扣之而殿院胡公汝明求診公
曰公當登第然心脉未圓候圓則成矣後徃見之許其
不出此舉遂中壬辰年之第先是士大夫聞公名者皆
踵至沓來惟恐其後有授全齊貳車者方其未有所授
公診脉謂之曰公脉止有七日及五日有全齊貳車之
除乃曰張某妄人耳言我脉止有七日今五日乃有此
除深怒之及七日晨起盥嗽遽仆於地子弟視之已不
可救亟召公而告其疾公曰鰕逰脉見前已言之不可
療矣其子後作文擬扁鵲過齊見齊桓之事推美公之
先見如此公歸鄉時承議董正封為徽守召診其脉公
曰承議今歳必當廕子董以為官既未該奏補亦非郊
祀之年族人中亦未有可以奏官及之者疑之適宛陵
幕僚㳂檄至徽亦云子充之言不獨許承議亦許宛陵
守矣恐不足信未踰年而徽廟登極凢守土之臣並得
捧表恩澤先祖隨侍至建康一日有一婦人扣門求藥
伯祖偶不在舍先祖為診之既歸則禀伯祖以婦人六
脉所受之患併所與之藥伯祖云如吾弟所與藥病當
退矣此婦人據其脉氣當嫠居三年左乳下必有黒痣
或再来當問之適及三日而婦人果再扣門先祖問其
所以果如伯祖之言及紹興丙寅資政何公鑄謫居新
安先祖累蒙資政招醫後何公有序送之云余自弱冠
逰學金陵已聞張子充以醫名江東士大夫多神其術
以謂其察脉非特知人之疾至於貴賤禍福期以歳月
旬日若神余嘗異之而恨未識其人也後三十年余謫
居新安識其弟揮方知子充為此邦人且聞其事甚詳
揮嘗親授指教於子充故其議論有據切脉精審今為
此邦醫師之冠余居徽三年多頼其診治故特書之因
以見子充之術果不凢其傳於後者猶如此也惜乎公
名盛於崇寧大觀時而享年止四十九卒於南昌是日
也晨起見郡將云某之大事在今日午時後事必當累
公郡將曰不至此否公曰吾診脉血已入心矣使人俟
之果如期而卒(張季明自記其/伯祖子充事)
　　　魚遊蝦戲
太常博士楊日宣病寒郝允診曰君脉首震而尾息尾
震而首息在法為魚逰蝦戱不可治不數日死(邵氏見/聞錄)
　　傷寒
　　　百痾之本
真誥有言曰常不能慎事上者自致百痾之本而怨咎
於神靈乎當風卧濕反責它人於失覆皆癡人也夫慎
事上者謂舉動之事必當慎思若飲食恣情隂陽不節
最為百痾之本致使虛損内起風濕外侵所以共成其
害如此者豈得闗於神明乎惟當勤於藥術療理爾
　　　察病先識其源
欲療病先察其源先候其病機五臟未虛六腑未竭血
脉未亂精神未㪚服藥必活若病已成可得半愈病勢
已過命將難全
　　　病之所由
夫病之所由来雖多端而皆闗於邪邪者不正之因謂
非人生之常理風寒暑濕饑飽勞逸皆各是邪非獨鬼
氣疫癘者矣人生氣中如魚在水水濁則魚瘦氣昏則
人病邪氣之傷人最為深重經絡既受此氣傳入臟腑
臟腑隨其虛實冷熱結以成病病又相生故流遍遂廣
精神者本宅身以為用身既受邪精神亦亂神既亂矣
則鬼神斯入鬼力漸強神守稍弱豈得不致於死乎古
人譬之植楊斯理當矣但病亦别有先從鬼神來者則
宜以祈禱祛之雖曰可祛猶因藥療致益者李子豫有
赤丸之例是也其藥療無益者是則不可祛晋景公膏
肓之例是也大都鬼神之害則多端疾病之源惟一種
蓋有輕重者爾(三説/本草)
　　　六經傷寒用藥格法
夫傷寒始自太陽逆傳陽明至於厥隂而止六經既别
治法不同太陽屬膀胱非發汗則不愈必用麻黄者以
麻黄生於中牟雪積五尺有麻黄處雪則不聚葢此藥
能通内陽氣却外寒也陽明屬胃非通泄則不愈必用
大黄芒硝以利之少陽屬胆無出入道柴胡與半夏能
利能汗佐以子芩非此不解太隂屬脾中州土也性惡
寒濕非乾薑白术不能溫燥少隂屬腎性畏寒燥非附
子不能溫厥隂屬肝藏血養筋非溫平之藥不能潤養
此經之常道也後學不知倫類妄意進餌遂致錯亂諸
證蜂起夭傷人命可不究辯且三陽病汗下和解人必
知之至太隂脾經溫燥不行亦當溫利自陽明出如溫
脾丸用大黄者是也少隂腎經雖用附子復使麻黄則
知少隂亦自太陽出厥隂用桂自少陽出明矣及其二
陽欝閉皆當自陽明出故三隂皆有下證如少隂口燥
咽乾下利清水太隂腹滿時痛厥隂舌捲腎縮皆當下
之學者宜審詳不可率易投也
　　　傷寒有五
傷寒有五有中風有傷寒有濕溫有熱病有溫病自霜
䧏至春分傷風冷即病者謂之傷寒冬受寒氣春又中
風而病者謂之溫病至夏病發者名熱病病而多汗者
謂之濕溫其傷八節虛邪者謂之中風
　　　陽證傷寒
程元章婺源㳺汀人與妻皆嗜食鼈婢梅香主炰飪每
滋味不適口必撻之嘗得一大者長尺方操刀欲屠覩
其伸縮顫悸為之不忍指而與言㝷常烹製少失必遭
杖責罰今放汝不殺亦不過痛打一頓遂解縳置於舎
後汙池中池廣二丈水亦未嘗竭程夫婦以鼈肥大且
滿意飫餐既失之怒甚杖婢數十經二年婢患熱疾發
狂奔躁不納粥飲體熱昏憒葢陽證也家人知不可療
畀入池上茅亭以待絶命明日天未曉聞有扣宅後門
扉者謂為鬼物叱去之乃言我是梅香病已無事乞令
歸家啓闗信然問其故對曰半夜後髣髴見一黒物將
濕泥草徧罨我身環繞三四十匝便覺心下開豁四肢
清凉全無所苦始知獨在亭子内程氏未以為然迨暮
便使徃傚昨夕偃卧而宻伺之見巨鼈自池出啣水藻
浮萍遮覆其體程不省所以婢詳道本末云鼈比昔日
其大加倍視尾後穿竅尚存於是涸池取得之送諸深
溪程追悼前過不復食此鄉人聞者相傳為戒邑醫虞
和仲時到彼親見其事為予引霖夢弼言熱證之極悴
未可解者汲新井水浸衣裳互熨之為妙不謂水族細
微亦能如此葢隂徳所招云(類/編)
　　　竹葉石膏湯
袁州天慶觀主首王自正病傷寒旬餘四肢乍冷乍熱
頭重氣塞唇寒面青累日不能食勢已殆甚袁唯一醫
徐生能調治此疾診之曰脉極虛是為隂證必服桂枝
湯乃可觀宇去城三里徐居在城内畱藥而歸未及煮
若有語之曰何故不服竹葉石膏湯王回顧不見寮中
但有一老道士適入市只小童子在呼問之曰恰何人
到此曰無人自惑焉急遣邀徐醫還正告曰或教我服
此如何徐曰寒燠如氷炭君之疾狀已危果餌前藥立
見委頓它日殺人之謗非吾所能任也自為煑桂枝湯
一椀曰姑飲之正使不對病猶未至傷生萬一發燥狂
眩旋用師所言未為晚方酬答次復聞耳傍人云何故
不肯服竹葉石膏湯自正益悚矣俟徐去即買見成藥兩
貼付童使煎又聞所告如初於是㫁然曰神明三告我
殆是賜以更生安得不敬聴即盡其半先時頭不能舉
若戴千斤倐爾清輕唇方漸暖咽膈通暢無所礙悉服
之少頃汗出如洗徑就睡及平旦脫然如常時自正為
人謹飭常茹素與人齋醮盡誠故為神所祐如此(庚/志)
　　　聖散子之功
聖散子主疾功效非一去年春杭州民病得此藥全活
者不可勝數所用中下品藥畧計每千錢即得千服所
濟已及千人昔薄拘羅尊者以一訶梨勒於一病比丘
故獲報身身常無衆疾
　　　柴胡㕮咀
朱肱吳興人尤深於傷寒在南陽太守盛次仲疾作召
肱視之曰小柴胡湯證也請併進三服至晚乃覺滿又
視之問所服藥安在取視乃小柴胡散也肱曰古人製
㕮咀剉如麻豆大煑清汁飲之名曰湯所以入經絡攻
病取快今乃為散滯在膈上所以胷滿而病自如也因
旋製自煮以進兩服遂安(夷堅/志)
　　　寒厥
劉錫鎮㐮陽日寵妾病傷寒暴亡衆醫云脉絶不可治
或言市上賣藥許道人有竒術可用召之曰是寒厥爾
不死也乃請健卒三十人速掘地作坑熾炭數百介雜
薪燒之俟極熱施薦覆坑舁病人卧其上葢以氊蓐少頃
氣騰上如蒸炊遍體流汗衣被濕透已而頓蘓始取藥
數種調治即日愈(同/上)
　　　風濕不可汗下
論風濕不可汗下春夏之交人病如傷寒其人汗自出
肢體重痛轉仄難小便不利此名風濕非傷寒也隂雨
之後卑濕或引飲過多多有此證但多服五苓散小便
通利濕去則愈切忌轉瀉發汗小悮必不可救初虞世
云醫者不識作傷風治之發汗下之必死己未年京師
大疫死正為此予自得其説救人甚多壬辰年予守官
洪州一同官妻有此證因勸其速服五苓散不信醫投
發汗藥一夕而斃不可不謹也大扺五苓散能導水去
濕耳胷中有停飲及小兒吐哯欲作癎服五苓散最效
初君之說詳矣予因廣此説以信諸人(信效/方)
　　　取汗不可先期
南史記范雲初為陳武帝屬官武帝有九錫之命在旦
夕矣雲忽感傷寒之疾恐不預慶事召徐文伯診視以
實懇之曰可便得愈乎文伯曰便差甚易政恐二年後
不復起矣雲曰朝聞道夕死可况二年乎文伯以火燒
地布桃葉設席置雲扵上頃刻汗解裹以溫粉翌日愈
雲甚喜文伯曰不足喜也後二年果卒夫取汗先期尚
促夀限况不顧表裏不待時日便欲速效乎每見病者
不耐未三四晝夜促汗醫者隨情順意鮮不敗事故予
書此為醫者之戒(本事/方)
　　　傷寒舌出
臨安民有因傷寒而舌出過寸無能治者但以筆管通
粥飲入口每日坐於門一道人見之咨嗟曰吾能療此
頃刻間爾奈藥不可得何家人聞而請曰茍有錢可得
當竭力訪之不肯告而去明日又言之至於旬時㑹中
貴人罷直歸下馬觀病者道人適至其言如初中貴問
所須乃梅花片腦也笑曰此不難致即遣僕馳取以付
之道人屑為末掺舌上隨手而縮凢用五錢病立愈(丁/志)
　　　四時癘疾
周禮天官下曰疾醫長養萬民之疾病四時皆有癘疾
春時有痟首疾(頭/痛)夏時有痒疥疾秋時有瘧寒疾冬時
有嗽上氣疾
　　　辯沙疾
沙病江南舊無今東西皆有之原其證醫家不載大凡
才覺寒慄似傷寒而狀似瘧但覺頭痛渾身壯熱手足
厥冷鄉落多用艾灸以得沙為良有因灸膿血迸流移
時而死者誠可憐也有雍承節印行此方云初得病以
飲艾湯試吐即是其證急以五月蠶退紙一片碎剪安
椀中以楪蓋宻以湯泡半椀許仍以紙封楪縫勿令透
氣良乆乗熱飲之就卧以厚衣被葢之令汗透便愈如
此豈不勝如火艾枉殘害人命敬之信之(葉氏錄/騐方)
　　　暑氣所中
今歳熱甚聞道路城市昏仆而死者此皆虛人勞人或
饑飽失節或素有疾一為暑氣所中不得泄即闗竅皆
窒非暑氣使然氣閉塞而死也古方治暑無它但用辛
甘發散疏導心氣與水流行則無害矣崇寜乙酉歳余
為書局時一養馬僕馳馬出局下忽仆地絶急以五苓
大順散灌之皆不驗已踰時同舎王相使取大蒜一握
道上熱土雜研爛以新水和之濾去滓决其齒灌之少
頃即蘇至暮此僕為余復御而歸乃知藥病相對有如
此者此方本徐州沛縣市門忽有板書釘其上或傳神
仙以救人者沈存中王聖美皆著其説而余親驗之乃
使書百本散逺近庻㡬有救其急者也(石林老人/避暑錄)
　　　傷寒後睡不著
人病傷寒陽證或患熱疾服凉藥而得愈飲食未充夜
間輙睡不著是膽冷也若脉細身凉隨其虛實下金液
丹一服大冷者下百粒及五六十粒不甚冷者三二十
粒即睡著當以服證為凖也脉細微大便不甚實小便
清面色青白舌下不紅面帶青色皆冷證也(醫/餘)
　　　傷寒差後之戒
傷寒病初差不可過飽及勞動或食羊肉行房事與食
諸骨汁并飲酒病方愈脾胃尚弱食過飽不能消化病
即再來謂之食復病方愈氣血尚虛勞太早病即再來
謂之勞復又復寒食羊肉行房事並死食諸骨汁飲酒
者再病龎安常云飲酒者亦死
　　　用藥不同
夫傷寒中風濕溫熱病痙暍時疫雖同隂陽之法須别
作治療若與傷寒同治必致危損經言脉有隂陽之法
何也凢脉浮大洪數動滑此名陽脉也沉細澁弱弦微
此名隂脉也隂病見陽脉者生陽病見隂脉者死審而
察之
　　諸風
　　　風者百病之始
風者百病之始也清净則肉腠閉拒雖有苛毒弗能害
故病乆則傳化上下不并良醫弗為
　　　中風用藥
凢中風用續命排風風引竹瀝諸湯及神精丹茵芋酒
之類更加以艾無不愈者然此病積習之乆非一日所
能致皆大劑乆而取效唐書載王太后中風喑黙不語
醫者蒸黄蓍數斛以薫之得差葢此類也今人服三五
盞便求效責醫也亦速矣孟子曰七年之病三年之艾
乆後知爾(本事/方)
　　　中風
凢人中風脉無不大者非熱也是風脉也中風有冷熱
陽病則熱隂病則冷冷則用溫風藥熱則用凉風藥不
可一槩用也凢中風皆不可吐出涎人骨節中皆有涎
所以轉動滑利中風則涎上潮咽喉中滚響以藥壓下
涎再歸骨節可也不可吐出若吐出涎時間快意積乆
枯了人手足不可不戒也小兒驚風亦不可吐出涎其
患與大人同方其發搐搦時不可捉住手足則涎不歸
手足而固病成但覺寛鬆抱之可也(醫/餘)
　　　辯諸風證
頭風多饒白屑毒風靣上生瘡刺風狀如鈄刺腰痛如
錐癎風急倒作聲發搐急慢頑風不認痛痒癧風頸生
斑剥暗風頭旋眼黒不辯東西􁲒風靣生赤㸃肝風鼻
悶眼瞤兩臉赤爛偏風口眼喎邪節風肢節㫁續指甲
㫁落脾風心多嘔逆酒風行歩不前肺風鼻塞項疼膽
風令人不睡氣風肉内蟲行腎風耳内蟬聲隂間濕痒
寒濕脚氣癱風半身不遂瘓風手足拳攣胃風不伏水
土虛風風寒濕痺腸風脫肛瀉血腦風頭旋偏痛賊風發
聲不響産風四肢疼痛骨風膝腫如槌膝風腿寒骨痛
心風健㤀多驚盛風語言蹇澁髓風臂膞酸疼臟風夜
多盗汗血風隂囊濕痒烏風頭面腫塊皮風紫白癜癬
肌風遍身燥痒體風身生腫毒閉風大便燥澁軟風四
肢不舉緑風瞳人開大青風吐極青盲虎風發吼羊呌
大風成片爛瘡
　　　諸風
劉子儀曰經有急風候又有卒中風候又有風癔候夫
急風與卒中理固無二指風而言則謂之急風指病而
言則謂之卒中其風癔葢出於急風之候也何者經云
奄然忽不知人咽中塞窒然舌強不能言如此則是中
急風其候也發汗身軟者生汗不出身直者死若痰涎
壅盛者當吐之視其鼻人中左右上白者可治一黒一
赤吐沫者死
　　　風痱
風痱者身無痛也病在臟四肢不收智不亂一旦臂不
隨者風痱也能言微有知則可治不能言者不可治足
如履霜肘如入湯股脛滛鑠眩悶頭痛時嘔短氣汗出
乆則悲喜不常三年死凢欲治此病依先後次第不得
亂投湯藥以失機宜非但殺人因兹遂為痼疾當先服
竹瀝飲子(鷄峰普/濟方)
　　　風痙
經有風痙候又有風角弓反張候痙者身體強直口噤
如發癎壯角亐反張者腰背反折不能俯仰二者皆曰
風邪傷於陽之經而然也治法一同(同/上)
　　　腲腿
經稱腲腿風者為四肢不收身體疼痛肌肉虛滿是也
以風邪侵於肌肉之間流於血脉之内既云肌肉虛滿
即風邪入腎之經絡而然也水氣論曰諸腫俱屬於腎
是也治法當兼理腎為得一云不治變為水氣(同/上)
　　　風眩
夫風眩之病起於心氣不足胷中蓄熱實故有頭風面
熱之所為也痰熱相感而動風風心相亂則悶瞀故謂
之風眩悶瞀大人曰癲小兒則為癎一説頭風目眩者
由血氣虛風邪入腦而牽引目系故也五臟六腑之精
氣皆上注於目血氣與脈並上為目系屬於腦後出於項
中血脉若虛則為風邪所傷入腦則轉而目系急故成
眩也診其脉洪大而長者風眩也凢人病發宜急與續
命湯困急時但度灸穴便宜針之無不差者初得針便
灸最良(同/上)
　　　風痺
夫痺者為風寒濕三氣共合而成痺也其狀肌肉頑厚
或則疼痛此由人體虛腠理開則受於風邪也其邪先
中經絡後入於五臟以其春遇痺者為筋痺不已又遇
邪者則移入於肝也肝痺之狀夜卧則驚飲食多小便
數夏遇痺者為脉痺血脉不流令人萎黄脉痺不已又
遇邪者則移入於心心痺之狀心下鼓氣卒然逆喘不
通咽乾喜噫仲夏遇痺為肌痺肌痺不已後遇邪者則
入於脾脾痺之狀四肢懈墮發咳嘔吐秋遇痺者為皮
痺則皮膚都無所覺皮痺不已則入於肺肺痺之狀氣
奔喘痛冬遇痺者為骨痺骨重不可舉不遂而痛骨痺
不已又遇邪者則移於腎腎痺之狀喜脹診其脉大澁
者為痺脉來急者為痺脉澁而𦂳者為痺(同/上)
　　　偏枯
經有偏風候又有半身不遂候又有風偏枯候此三者
大要同而古人别為之篇目葢指風則謂之偏風指疾
則謂之半身不遂其肌肉偏小者呼為偏枯皆由脾胃
虛弱所致也夫脾胃為水糓之海水糓之精化為血氣
潤養身體今脾胃虛弱則水糓之精養有所不周血氣
偏虛為邪所中故半身不遂或至肌肉枯小爾治法兼
治脾胃(皆鷄/峰方)
　　　小中不須深治
風淫末疾謂四肢凢人中風悉歸手足故也而疾勢有
輕重故病輕者俗名小中一老醫常論小中不須深治
但服溫平湯劑正氣逐濕痺使毒流一邊餘若不作隨
性將養雖未能為全人然尚可茍延歳月若力攻之縱
有平復者徃徃恬不知戒病一再來則難以支吾矣譬
如捕㓂拘於一室則不使之逸越自亡它慮或逐之再
至則其禍當劇於前矣此語甚有理而予見世之病者
大體皆如是但常人之情以幻質為已有豈有得疾為
廢人而不力治者此未易以筆舌喻也(泊宅/編)
　　　邪風
邪風之至疾如風雨善治者治皮毛次治肌膚次治筋
脉次治六腑次治五臟治五臟者半死半生也
　　　風厥
汗出而身熱者風也汗出而煩滿不解者厥也
　　　睡防風吹
睡中風吹手足或酸或疼或腫用鹽炒熱帕裹熨之微
有汗出即愈仍用术附湯加𦍑活煎服(𤨏碎/録)
　　　白癩病
昔有一僧得病狀如白癩卒不成瘡但每旦取白皮一
升許如蛇蛻醫者謂多啖炙煿所致與局方解毒雄黄
丸三四服而愈
　　　長松治大風
釋普明齊州人乆止靈巖晚遊五臺得風疾眉髪俱墮
百骸腐潰哀號苦楚人不忍聞忽有異人教服長松明
不知識復告之云長松生古松下取根餌之皮色如薺
苨長三五寸味微苦類人參清香可愛無毒服之益人
兼解諸蟲毒明採服不旬日毛髪俱生顔貌如故今并
代間士人以長松雜甘草乾山藥為湯煎服甚佳然本
草及諸方書皆不載獨釋慧祥作清凉傳始序之(澠水/燕談)
　　　療風癩病絶不同
瘵病骨先絶風病筋先絶癩病肉先絶(𤨏碎/録)
　　　食穿山甲動舊風疾
余嘗行衡州道中遇醴陵尉自衛陽方囘以病歸問其
得疾之由曰某食猪肉入山既深無肉可以食偶從者
食穿山甲肉因嘗數臠舊有風疾至是復作今左手足
廢矣因以箧中風藥遺之後半月聞其人痼疾頓愈及
至永州觀圗經曰穿山甲不可殺於堤岸血一入土則
堤岸不可復塞葢能透地脉也如此尉因誤食致病而
旬日痼疾盡愈亦可怪也今人用以通婦人脉甚驗
　　　􁯹草治風
杜甫詩有除􁯹草詩一篇今蜀中謂之毛􁯹毛芒可畏
觸人如蜂蠆然治風疹擇最先者以此草㸃之一身皆
失葉背紫者入藥
　　　蚺蛇治風
泉州有客盧元欽染大風唯鼻根未倒屬五月五日官
取蚺蛇膽欲進或言肉可治風遂取一截蛇肉食之三
五日頓漸可百日平復
　　　蛇墜酒罌治風
商州有人患大風家人惡之山中為起茅舎有烏蛇墜
酒罌中病人不知飲酒漸差罌㡳見蛇骨方知其由也
(朝野僉/記同上)
　　　桑枝愈臂痛
桑枝一小升細切炒香以水三大升煎取二升一日服
盡無時圖經云桑枝平不冷不熱可以常服療體中風
痒乾燥脚氣風氣四肢拘攣上氣眼暈肺氣嗽消食利
小便乆服輕身聰明耳目令人光澤兼療口乾仙經云
一切仙藥不得桑枝煎不服出抱朴子政和間予嘗病
兩臂痛服諸藥不效依此作數劑臂痛㝷愈(本事/方)
　　　透水丹愈耳痒
族人友夔壯歳時兩耳痒日一作遇其甚時殆不可耐
擊刮挑剔無所不至而所患自若也常以堅竹三寸許
截之折為五六片細削如洗箒狀極力撞入耳中皮破
血出或多至一蜆殻而後止明日復然失血既多為之
困悴適有河北醫士周敏道到鄉里因徃謁之周曰此
腎臟風虛致浮毒上攻未易以常法治也宜買透水丹
服之勿飲酒啖濕麵𬞞菜鷄豬之屬能盡一月為佳夔
用其戒數日痒止而食忌不能乆既而復作乃著意痛
㫁迨於累旬耳不復痒(類/編)
　　　臂細無力不任重
此乃肝腎氣虛風邪客滯於榮衛之間使氣血不能周
養四肢故有此證肝主頂背與臂膞腎主腰胯與腳膝
其二臟若偏虛則隨其所主而生病焉今此證乃肝氣
偏虛宜專補肝補腎(鷄峰/方)
　　　風眩
賈黄中為禮部侍郎兼起居監察中風眩卒太宗悼惜
之切責諸醫大搜在城醫工凢通神農本草黄帝難經
素問及善鍼灸藥餌者校其能否以補翰林醫學及醫
官祗候
　　　風癉
齊王太后病召臣意入診脉曰風癉客浮難於大小溲
溺赤臣意飲以火齊湯一飲即前後溲再飲病已溺如
故病得之流汗出􁉅􁉅者去衣而汗晞也所以知齊王太
后病者臣意診其脉切其太隂之口溼然風氣也脉法
曰沉之而太堅浮之而太𦂳者病主在腎腎切之而相
反也脉大而躁大者膀胱氣也躁者中有熱而溺赤(史/記)
(淳于/意傳)
　　　風蹶
濟北王病召臣意診其脉曰風蹶胷滿即為藥酒盡三
石病已得之汗出伏地所以知濟北王病者臣意切其
脉時風氣也心脉濁病法過入其陽陽氣盡而隂氣入
隂氣入則寒氣上而熱氣下故胷滿汗出伏地者切其
脉氣隂隂氣者病必入中出及瀺水也(瀺士/咸切)
　　　痺
齊王故為陽虛候時病甚衆醫皆以為蹶臣意診脉以
為痺根在右脇下大如覆杯令人喘逆氣不能食臣意
即以火齊粥且飲六日氣下即令更服丸藥出入六日
病已病得之内診之時不能識其經解大識其病所在
(同/上)
　　　苦沓風
臣意常診安陽武都里成開方開方自言以為不病臣
意謂之病苦沓風三歳四肢不能自用使人瘖瘖即死
今聞其四肢不能用瘖而未死也病得之數飲酒以見
大風氣所以知成開方病者診之其脉法竒咳言曰臟
氣相反者死切之得腎反肺法曰三歳死也(史記/同上)
　　　癱瘓
世傳左為癱右為瘓此説尤非何者經既有偏中半身
不遂之候即癱瘓之候當以左右俱中者名之又説以
春夏得之難治秋冬得之易療春夏者陽氣上騰火力
方盛風火相得而王故難治也秋冬者陽氣降下漸微
即易療也此説亦未可必惟其中之淺深為難易耳治
法兼理肝腎為得葢肝主筋腎主骨風中肝腎則筋骨
癱瘓(鷄峰/方)
　　　迵風
陽虛侯相趙章病召臣意衆醫皆以為寒中臣意診其
脉曰迵風(音洞言徹/入四肢)迵風者飲食下嗌(音益謂/喉下也)而輒出
不留法曰五日死而後十日乃死病得之酒所以知趙
章之病者臣意切其脉脉來滑是内風氣也飲食下嗌
而輒出不留者法五日死皆為前分界法後十日乃死
所以過期者其人嗜粥故中臟實中臟實故過期師言
曰安糓者過期不安糓者不及期(出史/記)
　　　又
齊淳于司馬病臣意切其脈告曰當病迵風迵風之狀飲
食下嗌輒後之(後如/側也)病得之飽食而疾走淳于司馬曰
我之王家食馬肝飽甚見酒來即走去馳疾至舎即泄
數十出臣意告曰為火齊米汁飲之七八日當愈時醫
秦信在旁臣意去信謂左右閣都尉曰意以淳于司馬
病為何曰以為迵風可治信即笑曰是不知也淳于司
馬病法當後九日死即後九日不死其家復召臣意臣
意徃問之盡如意診臣即為一火齊米汗使服之七八
日病已所以知之者診其服時切之盡如法其病順故
不死(史記/同上)
　　　手足沉重狀若風者
此證其源起於脾虛榮衛不足胃為水糓之海脾氣磨
而消之水糓之精化為榮衛以養四肢若起居失節飲
食不時則致脾胃之氣不足既榮衞之氣潤養不周風
邪乘虛而干之葢脾胃主四肢其脉連舌本而絡於唇
口故四肢與唇口俱痺語言蹇澁也治法宜多用脾胃
藥少服去風藥則可安矣若乆乆不治則變為痿疾經
所謂治痿獨取陽明是也陽明者胃之經也(鷄峰/方)
　　　上氣常須服藥
張文仲言風有一百二十四種氣有八十一種唯脚氣
頭風上氣常須服藥不絶自餘即隨其發動臨期消息
之但有風氣之人春末夏初及秋暮要得通洩即不困
劇所謂通洩者如麻黄牽牛郁李仁之類是也不必苦
駃利藥(太平/御覽)
　　　熱蹶
故濟北王阿母自言足熱而懑臣意告曰熱蹶也則刺
其足心各三所按之無出血病旋已病得之飲酒太醉
(史/記)
　　　眉髪自落
崔言曰職𨽻左親騎軍一旦得疾雙眼昏咫尺不辯人
物眉髪自落鼻梁崩倒肌膚有瘡如癬皆為惡疾勢不
可救因為洋州駱谷子歸寨使遇一道流自谷中出不
言名姓授其方曰皂角刺一二觔為灰蒸乆晒碾為末
食上濃煎大黄湯調一錢七服一旬鬢髪再生肌膚悦
潤眼目倍明得此方後入山不知所之(感應神/仙傳)
　
　
　
　
　醫説卷三
欽定四庫全書
　醫說卷四
　　　　　　　　　　　　　宋　張杲　撰
　　勞瘵
　　　五勞
夫人作勞傷於五臟五臟之氣因傷成病故謂之五勞
肺勞之狀短氣而面腫不聞香臭肝勞之狀面目乾黒
口苦精神不守恐畏不能獨卧目視不明心勞之狀忽
忽喜忘大便難或時溏利口内生瘡脾勞之狀舌根苦
直不得嚥唾腎勞之狀背難俯仰小便不利赤黄而有
餘瀝囊濕生瘡小腹裏急治法肝勞補心氣心勞補脾
氣脾勞補肺氣肺勞補腎氣腎勞補肝氣此療子以益
母也經曰聖人春夏飬陽秋冬養隂以補其根本肝心
為陽脾肺腎為隂夫五臟實亦成勞虛則補之實則瀉
之
　　　六極
六極者筋極主肝脉極主心肉極主脾氣極主肺骨極
主腎精極主臟肺筋極之狀令人數轉筋十指手甲皆
痛苦倦不能乆立脉極之狀忽忽喜忘少顔色眉髪墮
落肉極之狀飲食無味不生肌肉皮膚枯槁氣極之狀
正氣少邪氣多氣不足多喘少言骨極之狀腰腎酸削
齒痛手足煩痛不欲行動精極之狀肉虛少氣喜忘鬢
衰落然謂之極者病重於勞也治法與治勞同
　　　七傷
七傷者一曰大怒逆氣傷肝二曰憂愁思慮傷心三曰
飲食大飽傷脾四曰形寒飲冷傷肺五曰乆坐濕地傷
腎六曰風雨寒濕傷形七曰大怒恐懼傷志肝傷則少
血目暗心傷則苦驚喜忘脾傷則面黄善卧肺傷則短
氣咳嗽腎傷則短氣腰痛厥逆下冷形傷則皮膚枯槁
志傷則恍惚不樂治法與五勞六極同
　　　虛勞
男子平人脉大為勞極虛亦為勞男子勞之為病其脉
浮大手足煩春夏劇秋冬差隂寒精自出痠削不能行
寸口脉浮遲浮則為虛遲則為勞虛則衞氣不足浮則
榮氣竭脉直者遲逆虛也脉澀無陽是腎少寸闗澀無
血氣逆冷是大虛脉浮微緩而大者是勞也脉微濡相
搏為五勞微弱相搏虛損為七傷
　　　冷勞
冷勞之人氣血枯竭表裏俱虛隂陽不和精氣散失則
内生寒冷也皆由臟腑乆虛積冷之氣遂令宿食不消
心膈飽滿臍腹疼痛面色痿黄口舌生瘡大腸泄痢手
足無力骨節酸疼乆而不痊轉加羸瘦故曰冷勞
　　　勞疰
勞動作也郭逢原曰凢人暫爾疲倦通謂之勞而今人
以勞為惡疾而惡聞之親戚朋友共為隠諱見其疾狀
莫敢呼之殊不知勞之為病初起於動作不能節謹致
於疲倦且傷不已漸成大疾凢言虛勞者五勞是也六
極七傷為類葢蒙荘所謂精太用則竭神太勞則弊者
治法不過補養五臟滋益氣血使之強盛則其疾自去
又有傳尸勞者則非此類葢縁尸疰及挾邪精鬼氣而
成者也經曰人有三虛逢年之虛遇月之空失時之和
乍感生死之氣忽犯鬼物之精大槩寒熱淋露沉沉黙
黙不的知其所苦而無處不惡積月累年漸就委頓既
死之後又復傳疰他人者是也兹又須用通神明去惡
氣諸藥以治之經曰草木咸得其性鬼神無所遁情刳
射剸犀驅曳邪惡飛丹鍊石引納清和疑其為此疾而
設(已上鷄/峰方)
　　　傳勞
葛洪云鬼疰者是五屍之一疰又挾諸鬼邪為害其病
變動乃有三十六種至九十九種大略使人寒熱淋瀝
沉沉黙黙不的知所苦無處不惡累年積月漸就沉滯
以至於死傳為旁人乃至滅門覺如是候者急治獺肝
一具隂乾杵末服方寸七日三未愈再作肘後云此方
神良宣和間天慶觀一法師行考召極精嚴時一婦人
投狀述患人有祟所附須臾召至附語云非我為禍别
是一鬼亦因病人命衰為祟爾渠今已成形在人肺中
為蟲食其肺絲故令吐血聲嘶師掠之此蟲還有畏忌
否乆而無語再掠之良乆云容某説惟畏獺𤓰屑為末
以酒服之則去矣患家如其言而得愈此予目所見也
究其患亦相似獺爪者殆獺肝之類歟(本事/方)
　　　遇道人治傳勞方
袁州寄居武節郎李應本相州法司嘗以吏役事韓似
夫樞宻兵火後忽於宜春見之云從岳侯軍得官今閒
居於此從容問其家事澘然淚下曰某先有男女三人
長子因議買宅入乆空無人所居之室忽覺心動背寒
凛凛遂成勞瘵之疾垂殆傳於次室女也長子既死女
病㝷亟繼又傳於第三子證候一同應大恐即禱於城
隍神每日設麫飯以齋雲水兾遇異人且許謝錢三十萬
數日因徃市中開元寺前有一人衣俗士服自稱貧道
踵足而呼曰團練聞宅上苦傳尸勞貧道有一藥方奉
傳同入寺中問其姓名不答口授云云應即取筆書之
道人言欲過湖南應畱之飯云已喫飯了欲贈之錢云
自有盤纒臨行又言此藥以天靈葢虎糞内骨為主切
須仔細㝷覔青蛇腦如無亦可服藥前一日須盛享城
隍神求為隂助應曰既求之於神何必用藥道人曰不
然即揖别西去應以其事頗異敬如其言治藥既成設
五神位具飲饌十品如待賓客以享城隍又别列酒食
以犒飲隂兵仍於其家設使者一位於病榻之間服藥
食頃臟腑大下得蟲七枚色如紅燠肉而腹白長約一
寸濶七八分前鋭後方腹下近前有口身之四周有足
若魚骨細如針尖而曲已死試取火焚之以鐡火筯劄
刺不能入病勢頓減後又服一劑得小蟲四枚自此遂
安今已十年肌膚悦澤不復有疾道人後竟不來其藥
用天靈葢三錢酥炙黄色為末秤虎糞内骨一錢人骨
為上獸骨次之殺虎大腸内取者亦可用同青蛇腦小
豆許或菉豆許同酥塗炙色轉為度無蛇腦只酥炙亦
得鼈甲極大者醋炙黄色為末秤一兩九肋者妙安息
香半兩桃仁一分去皮尖研以上為末絹篩過檳榔一
分别為細末麝香一錢别研青蒿取近梢三四寸細剉
六兩豉三百粒蔥根二十一箇拍破東引桃栁李桑枝
各七莖麄如筯頭大各長七寸細剉楓葉二十一片如
無亦得童子小便半升右先將青蒿桃栁李桑枝楓葉
蔥豉以官省升量水三升煎至半升許去滓入安息香
天靈葢虎糞内骨鼈甲桃仁與童子小便同煎取汁去
滓有四五合將檳榔麝香同研均調作一服早晨溫服
以被葢覆出汗恐汗内有細蟲以帛子拭之即焚此帛
相次須瀉必有蟲下如未死以大火焚之並棄長流水
内所用藥切不得令病人知日後亦然十來日後氣體
復圓再進一服依前焚棄至無蟲而止此藥如病者未
亟可以取安如已亟俟其垂死則令下次已傳染者服
之先病者雖不可救後來者㫁不傳染(出百一選方韓/樞宻孫廬師亞)
(卿/傳)
　　　勞傷瘵疾
男子勞傷而得疾瘵漸見痩瘠用童子小便二盞無灰
酒一盞以新甆瓶貯之入全猪腰一對内宻封泥日晚
以慢火養熟至中夜止五更初更以火温之發瓶飲酒
食腰子病篤者只一月效平日痩怯者亦可服此藥葢
以血養血全勝金石草木之藥也(𤨏碎/錄)
　　　勞復
故督郵頓子獻得病已差詣華佗視脉曰尚虛未復復
勿為勞事御内即死臨死當吐舌數寸其妻聞其病徐
從百里外省之止宿交接中間三日病發一如佗言(三/國)
(志/)
　　　鬼疰
韶州南七十里曰古田有富家婦人陳氏抱異疾常日
無他苦每遇微風吹拂則股間一㸃竒痒爬搔不停手
已而舉體皆然逮於發厥凢三日醒及坐有聲如欬其
身乍前乍後若摇兀之狀率以百數甫少定又經日始
困卧不知人累夕愈至不敢出户更十醫弗效劉大用
視之曰吾得其証矣先與一服取念珠一串来病家莫
知何用也當婦人摇兀時記其疏數之節已覺微減然
後云是名鬼疰因入神廟看為邪所慿致精彩蕩越法
當用死人枕煎湯飲之既飲大瀉數行宿痾脱然大用
云枕用畢當送還元處如遲畱使人顛狂葢但借其氣
耳(類/編)
　　　瘵疾
越州鏡湖邵長者女十八染瘵疾累年刺灸無不求治
醫亦不效有漁人趙十煑鰻羮與食食覺内熱之病皆
無矣今醫家所用鰻煎乃此意
　　　尸疰
飛尸者逰走皮膚穿臟腑每發刺痛變作無常遁尸者
附骨入肉攻鑿血脉每發不可得近見尸聞喪哀哭便
發風尸者滛濯四肢不知痛之所在每發昏沉得風雪
便作沉尸者纒骨結臟衝心脇每發絞切遇寒冷便作
注尸者舉身沉重精神錯雜常覺昏廢每節氣致變輙
成大惡皆宜用忍冬葉數斛煮取濃汁稠煎服之如鷄
子大一枚日三太乙精神丹蘇合香丸治此病第一(本/事)
(方/)
　　　虛勞用藥
凢虛勞之疾皆縁情慾過度榮衞傷勞致百脉空虛五
臟衰損邪氣乗襲致生百疾聖人必假藥石以資氣血
宻腠理以禦諸邪肌肉之虛猶如體之輕虛如馬勃通
草蒲梢燈心之屬是也非滋潤粘膩之物以養之不能
實也故前古方中鹿角膠阿膠牛乳鹿髓羊肉飴糖酥
酪杏仁煎酒蜜人參當歸地黄門冬之類者葢出此意
本草云補虛去弱羊肉人參之屬是也所謂虛勞者因
勞役過甚而致虛損故謂之虛勞今人才見虛弱疾證
悉用燥熱之藥如伏火金石附子薑桂之類致五臟焦
枯血氣乾涸而致危困皆因此也如虛而兼冷者止可
於諸虛勞方中加諸溫熱藥為助可也如此即不失古
人之意(醫/餘)
　　　鰻治勞疾
有人多得勞疾相因染死者數人取病者於棺中釘之
棄於水永絶傳染之患流之金山有人異之引岸開視
見一女子猶活因取置漁舎多得鰻􁭟魚食之病愈遂
為漁人之女(稽神/錄)
　　　虚勞服藥
養生必用方論虛勞不得用凉藥如柴胡鼈甲青蒿麥
門冬之類皆不用服唯服黄茋建中湯有十餘歳女子
因發熱咳嗽喘急小便少後來成腫疾用利水藥得愈
然虛羸之甚遂用黄茋建中湯日一服三十餘日遂愈
葢人禀受不同虛勞小便白濁隂臟人服橘皮煎黄茋
建中湯獲愈者甚衆至於陽臟人不可用煖藥雖建中
湯不甚熱然有肉桂服之稍多亦反為害要之用藥亦
量其所禀審其冷熱而不可一槩以建中湯治虛勞也
謹之(醫/餘)
　　　骨蒸内熱
睦州楊寺丞有女事鄭迪功苦有骨蒸内熱之病時發
外寒寒過内熱附骨蒸盛之時四肢微痩足跌踵者其
病在五臟六腑之中衆醫不差因遇處州吳醫看曰請
為治之只單用石膏散服後體微凉如故其方出外臺
秘要只用石膏乳細十分似麵以新汲水和服方寸七
取身無熱為度(名醫/錄)
　　　氣血虚發厥熱
氣虛則發厥血虛則發熱厥者手足冷也氣屬陽陽虛
則隂湊之故發厥血者隂也血虛則陽湊之故發熱也
氣虛發厥者當用溫藥血虛發熱者不宜用凉藥當用
溫養氣血之藥以補之宜養隂黄茋建中湯之類是也
又有一種病實熱者極而手足厥冷所謂熱深厥亦深
此當用凉藥須以脉别之也此最難辯差之毫厘則害
人性命戒之(醫/餘)
　　　治羸疾
開元間明州人陳藏器撰草本拾遺云人肉治羸疾自
此閭閻相效割股
　　　治羸
仁和縣一吏早衰病瘠齒落不已從貨藥道人得一单
方只碾生硫黄為細末實於豬臟中水煑臟爛碾細宿
蒸餅圓如桐子大隨意服之兩月後飲啖倍常歩履輕
捷年過九十畧無老態執役如初因從邑宰入村醉食
牛血遂洞下數十行所泄如金水自是尫悴少日而死
李巨源得其事於臨安入内醫官管範嘗與王樞使言
之王云但聞豬肪脂能制硫黄兹用臟尤為有理亦合
服之乆當見效(類/編)
　　　治勞瘵吐血
翦草狀如茜草又如細辛婺台二州皆有之惟婺可用
其法每取一觔净洗碎為末入生蜜一觔和成膏以陶
器盛之不得犯鐡日一蒸不曝至九日乃止治勞瘵吐
血損肺及血妄行名曰神傳膏令病人五更起面東坐
不得語言用匙抄藥如食粥然每服四匙良乆呷稀粟
米粥壓之藥只冷服粟飲亦不可太熱或吐或下皆無
害如乆病肺損咯血一服立愈(本事/方)
　　　天靈葢
謹按天靈葢神農本經人部惟髪髲一物外餘皆出後
世醫家或禁術之流竒性之論殊非仁人之用心世稱
孫思邈有大功於世以殺命治命尚有隂責况於是也
近數見醫家用以治傳尸勞未有一效者信本經不為
害也殘忍傷神又不急於取效茍有可易即易仁者宜
盡心焉茍不以是説為然决為庸人之所惑亂設云非
此不可是不得已則宜以年深塵泥所漬杇者為良以
其絶屍氣也(本/草)
　　鼻衂吐血
　　　鼻衂
饒州士民李士哲苦鼻衂垂至危困醫授以方取蘿蔔
自然汁和無灰酒飲之則止醫云血隨氣運轉氣有滯
逆所以妄行蘿蔔最下氣而酒導之是以一服效經五
日復如前僅存喘息而張思順以明州刋王氏单方刮
人中白置新瓦上火逼乾以溫湯調服即時血止至今
十年不作張監潤之江口鎮適延陵鎮官曽棠入府府
委至務同視海舶曽著白茸毛背子盛服濟潔正對談
之次血忽出如傾變所服為紅色駭曰素有此疾特不
過㸃滴耳今猛烈可畏覺頭空空然殆有性命之慮張
曰君勿憂我當漸治一藥移時而就持與之血亦止不
復作人中白者旋盆内積溓垢是也葢秋石之類特不
多用火力治藥勿使其人知恐其以穢濁不肯服此方
可謂神矣
　　　又
予在汝州時因出驗屍有保正趙溫者不詣尸所問之
即云衂血已數斗昏困欲絶予使人扶掖以來鼻血如
􁐺溜平日所記治衂數方旋合藥治之血勢猛皆衝出
予謂治血者莫如地黄試遣人四散㝷生地黄得十餘
觔不暇取汁因使生喫漸及三四觔又以其滓塞鼻須
臾血定又癸未歳予妹病吐血有醫者教取生地黄自
然汁煑服之日服數升三日而愈有一婢病經血半年不
通見釡中餘汁以為棄去可惜輙飲數杯㝷即通利地
黄治血其功如此地黄但用新布拭净搗汁勿用水洗
(信效/方)
　　　嘔血咯血
台州獄吏憫一大囚將死頗照顧之囚感語之吾七次
犯死罪盡力抗諱苦遭訊考坐是肺皆挖損至於歐血
適得一藥每用其效如神荷君庇拊之㤙特此以報只
白芨一味米飲調爾其後凌遲儈者剖其胷見肺間竅
穴數十處皆白芨補填之色猶不變也洪貫之聞其説
為郢州長夀宰規之赴洋州任一卒忽苦咯血勢絶危
貫之用此救之一日即止(癸/志)
　　　山梔子茅花愈衂血
蔡子渥傳云同官無錫監酒趙無疪兄衂血甚已死入
殮血尚未止一道人過門聞其家哭詢問其由道人云
是曽服丹或燒煉藥予有藥用之即活囊間出藥半錢
七吹入鼻中立止良乆得活乃山梔子燒存性末之(本/事)
(方/)
又治鼻衂不止欲絶者取茅花一大把挫碎用水兩椀
煮一椀分二服飲立止(良/方)
　　頭風
　　　偏頭疼
裕陵傳王荆公偏頭疼方云是禁中秘方用生萊菔汁
一蜆殼仰卧注鼻中左痛注右右痛注左或兩鼻皆注
亦可數十年患皆一注而愈荆公與僕言已愈數人矣
(良/方)
　　　頭眩
有人苦頭眩頭不得舉目不得視積年華佗使悉解衣
倒懸令頭去地三寸濡布拭身體令周匝視諸脉盡出
五色佗令弟子以鈹刀决脉五色血盡視赤血出乃下
以膏摩被覆汗出周匝飲以葶􁬦散而愈(三國/志)
　　　蹶頭熱
菑川王病召臣意診脉曰蹶上為重頭痛身熱使人煩
懑臣意即以寒水拊其頭刺足陽明脉左右各三所痛旋
已病得之沐髪未乾而卧診如前所以蹶頭熱至肩(史/記)
　　　婦人偏頭痛
有一婦人患偏頭痛一邊鼻塞不聞香臭常流清涕或
作臭氣一陣服遍治頭痛藥如芎蝎皆不效人無識此
病者或曰腦癰偶有善醫云但服局方芎犀丸不十數
服忽作嚏涕突出一鋌稠膿其疾遂愈
　　　沐頭洗浴
沐頭不可用冷水必成頭風之疾浴罷不可和衫裙寢
恐成外腎腫疼腰背拳曲
　　　婦人月水來不可沐頭
婦人女子月事來不可洗頭或因感疾終身為痼病不
可治(泊宅/編)
　　　川芎不可乆服
一族子舊服芎藭醫鄭叔熊見之云芎藭不可乆服多
令人暴死後族子果無疾而卒予􁇢家朝士張子通妻
因病腦風服芎藭甚久亦一旦暴亡予自見者(筆/談)
　　眼疾
　　　目疾
凢人食五辛諸熱食飲刺頭出血過多極目逺視燈前
㸔字月下攻書不避煙火博奕經時飲酒不已熱飡麫
食抄寫多年雕縷繡畫泣淚過多房慾無節逺觀星火
視日目極瞻望山川皆是喪明之本可不謹哉(𤨏碎/錄)
　　　讀書損目
讀書之苦傷肝損目誠然晋范寗嘗苦目病就張湛求
方湛戱之曰古方宋陽子少得其術以授魯東門伯次
授左丘明遂世世相傳以及漢杜子夏晋左太冲凢此
諸賢並有目疾得此方云損讀書一減思慮二專内視
三簡外觀四旦起晚五早夜眠六凢六物熬以神火下
以氣簁蘊於胷中七日然後納諸方寸修之一時近能
數其目睫逺視尺箠之餘長服不已洞見墻壁之外非
但明目乃亦延年審如是而行之非可謂之嘲戱亦竒
方也(本事/方)
　　　觀音洗眼偈
台州僧處瑫中年病目常持誦大悲咒夢觀音傳授法
偈令每旦咒水七遍或四十九遍用以洗眼凢積年障
翳近患赤目無不獲痊處瑫跪受而寤悉用記憶如說
誦行之不踰時平愈夀至八十八歳其偈曰救苦觀世
音施我大安樂賜我大方便滅我愚癡暗賢刼諸障礙
無明諸罪惡出我眼室中使我視物光我今說是偈洗
懴眼識罪普放净光明願覩微妙相(戊/志)
　　　眼疾不可洗浴
舊說眼疾不可浴浴則病甚至失明者承直郎白彦良
云未壯歳之前歳歳患赤眼一道人勸但能㫁沐頭則
不復病此彦良自此不沐今七十餘更無眼病(泊宅/編)
　　　眼痛不食
有人患赤眼腫痛脾胃虛弱喫飲食不得診其肝脉盛
脾脉弱服凉藥以治肝則損脾愈喫飲食不得服煖藥
以益脾則肝愈盛而加病何以治之但於溫平藥中倍
加肉桂不得用茶調恐損脾也肉桂殺肝而益脾故一
治而兩得之傳曰木得桂而死(醫/餘)
　　　眼赤腫
有人患眼疾每睡起則眼赤腫良乆却無事百方治之
無效師曰此血熱也非肝病也卧則血歸於肝熱血歸
肝故令眼赤腫也良乆便無事者人睡起血復散於四
肢故也遂用生地黄汁浸粳米半升渗乾曝令透骨乾
凢三浸三乾用甆瓶子煎湯一升令沸下地黄米四五
匙煎成薄粥湯放溫食半飽後飲一兩盞即睡如此兩
日遂愈生地黄汁凉血故也(同/上)
　　　眼疾有虛實
凢眼疾有上盛下虛者有上虛下實者虛者宜服補腎
藥補其母也實者宜服凉心經藥瀉其子也眼科云所
謂補藥者非硫黄附子鹿茸蓯容之類是朱砂磁石之
類也治眼而補下當用眼藥故也兹為至理(同/上)
　　　赤目戒食
患赤目以熱水濯足若澡浴必致失明切不可食犬鷄
魚鵞鴨卵
　　　一目失明
錢鏐年老一目失明聞中朝國醫胡某者善醫上言求
之晋祖遣醫泛海而徃醫視其目曰尚父可無療此當
延夀五七歳若决瘼去内瘴即復舊但慮損福耳鏐曰
吾得不為一目鬼於地下足矣願醫盡其術以療之當
厚報醫為治之復故鏐大喜厚賂醫金帛寳帶五萬緡
具舟送歸京師醫至鏐卒年八十一矣(劉頴叔/異苑)
　　　治眼
郭太尉真州人乆患目盲有白翳膜遍喫眼藥無能效
者有親仲監税在常州守官聞張鼉龍之名因薦於太
尉請張公視之曰此眼太尉縁熱藥過多乃生外障視
物不明朝朝昏黒更無所覩醫者皆為肝元損下虛補
其肝腎眼愈盲甚張曰請太尉將藥㸃眼并服之一月
取翳微消後果一月翳退雙目如舊因求㸃喫藥方乃
只用猪膽微火銀銚内煎成膏入氷腦粒如黍米大㸃
入眼中微覺翳輕後又將猪膽白膜皮曝乾合作小繩
如釵大小燒作灰待冷㸃翳盛者亦能治之此方甚好勿
妄傳(名醫/錄)
　　　治内障
􁊌地黄麥門冬車前子相雜治内障眼有效屡試信然
其法細搗蜜丸桐子大三藥皆難搗羅和合異常甘香
真竒方也(東坡大/全篇)
　　　治爛縁眼
潭州宗室趙太尉家乳母苦爛縁風眼近二十年有賣
藥老媼過門云此眼有蟲其細如絲色赤而長乆則滋
生不已吾能談笑除之入山取藥晚下當為治療趙使
僕隂尾之見溫㳂道掇叢蔓木葉以手挼碎送口咀嚼
而留汁滓於小竹筒内俄復還索皂紗䝉乳母眼取筆
畫雙眸於紗上然後滴藥汁漬眼下縁轉盼間蟲從紗中
出其數十七狀如先所云數日再至下縁肉乾如常人
復用前法滴上縁又得蟲十數家人大喜後傳與醫者
上官彦誠遍呼鄰側村婦病此者驗試無不立差其藥
乃覆盆子葉一味著於本草陳藏器云治眼暗不見物
冷淚浸淫不止及青盲等取此草日曝乾搗令極爛薄
綿裏之以男子所飲乳汁浸如人行八九里乆用㸃目
中即仰卧不過三四日視物如少年但禁酒麫油葢治
眼妙品也(癸/志)
　　　治内障限
眀州定海人徐道亨父沒奉母周㳺四方事之盡孝淳
熈中到泰州宿於逆旅因患赤眼而食蟹遂成内障欲
進路不能素解暗誦般若經出丐市里所得錢米仍持
歸養凢厯五年忽夜夢一僧長眉大鼻托一鉢盂盂中
有水令徐掬以洗眼復告之曰汝此去當服羊肝丸百
日徐知為佛羅漢喜而拜願乞賜良方僧曰用净洗夜
明砂一兩當歸一兩蟬殻一兩木賊去節一兩共碾為
末買羊肝四兩水煮爛搗如泥入前藥拌和丸桐子大
食後溫熟水下五十丸服之百日復舊與母還鄉母亡
棄家入道
　　　治眼二百味花草膏
福州人病目兩眼間赤濕流淚或痛或痒晝不能視物
夜不可近燈光兀兀癡坐其友趙謙子春語之曰是為
爛縁血風我有一藥正治此名曰二百味花草膏病者
驚曰用藥品如是世上方書所未用豈易遽辦君直相
戱耳趙曰我適見有藥當以與君明日擕一錢七至竪
凝成膏使以匙抄少許入口一日淚止二日腫消三日
痛定豁然而愈乃徃謁趙致謝且扣其名物笑曰只用
羯羊膽去其中脂而滿填好蜜拌匀蒸之候乾即入瓶
研細為膏以蜂採百花羊食百草故隠其名以眩人云
(癸/志)
　　　班瘡入眼
小兒班瘡入眼皆由熱重毒氣上攻多因食熱物所致
若瘡子盛發時覺眼腫痛時時與開㸔之睛上無瘡即
不害事若有瘡亦須服清凉飲子每日食後一服微利
之瘡子乾後將攝不如法及飲食不謹或無故眼自痛
者即毒氣不盡也輕者清凉飲重者雄黄解毒丸須大
下三四行然後服治眼藥只得睛不破無不愈者(保生/方)
　　　眼中常見鏡子
有一少年眼中常見一小鏡子俾醫工趙卿診之與少
年期來朝以魚鱠奉候少年及期赴之延於内且令從
容俟客退方接俄而設臺子施一瓶芥醋更無他味卿
亦未出迨禺中乆候不至少年饑甚且聞醋香不免輕
啜之逡巡又啜之覺胸中豁然眼花不見因竭瓶啜之趙
卿知之方出少年以啜醋慙謝卿曰郎君先因喫鱠太
多芥醋不快又有魚鱗在胷中所以眼花適來所備芥
醋欲郎君因饑以啜之果愈此疾乃烹鮮之㑹乃權詐
也(比鎻/夢言)
　　　目疾忌俗
有目疾者切忌浴令人目盲(遯齋/閒覽)
　　　偷針眼
凢患偷針眼者以布針一箇對井以目睛睨視之已而
拆為兩段投井中眼即愈勿令人見
　　　目視一物為二
荀牧仲頃年常謂予曰有人視一物為兩醫者作肝氣
有餘故見一為二教服補肝藥皆不驗此何疾也予曰
孫真人云目之絲上屬於腦後出於腦中邪中於頭因
逢身之虛其入深則隨目絲於腦入於腦則轉轉則目
絲急急則目眩以轉邪中於睛所中者不相比則睛㪚
睛散則歧故見兩物也令服驅風入腦藥得愈(本/方)
　　　洗眼方
以當歸黄連芍藥等分用水濃煎汁乘熱洗冷則再溫
洗甚益眼目但是風毒赤目花醫等皆可用之凢眼目
之病皆縁血脉凝滯使然故以活血藥合黄連治之血
得熱即行故乘熱洗之用者無不神效(出本草/黄連注)
　　口齒喉舌耳
　　　治喉閉
元公張少卿説開徳府士人擕僕入京其一忽患喉閉
脹滿氣塞不通命在頃刻詢諸郡人云惟馬行街山水
李家可㸔治即與之徃李駭曰證候危甚猶幸來此不
然即死何疑乃於笥中取一紙撚用火㸃著才烟起吹
滅之令僕張口刺於喉間俄吐出紫血半合即時氣寛
能言及啖粥飲掺藥傅之立愈士人甚神其技後還鄉
里村落一庸醫偶傳得此術云咽喉病發於六腑者如
引手可探及刺破瘀血即已若發於五臟則受毒牢深
手法藥力難到惟用紙撚為第一然不言所以用之之
意後有人拾得其殘者益預以巴豆油塗紙故施火即
著藉其毒氣徑赴病處(類/編)
　　　又
凢人患喉閉及纒喉風用藥開得咽喉後可以通得湯
水急喫薄粥半碗或一碗壓下邪熱不壓即病再來不
可不知也咽喉既可身熱頭痛不除此感外邪㸔脉氣
及大小便有表證則發汗有裏證則微下之皆愈愈後
虛喘而身不熱者必是服凉藥過多而下虛也當服鎮
重溫藥一服如黒錫丸正一丹之類以粥壓之
　　　咽喉腫毒
有人患咽喉腫病下食不得身熱頭疼大便不通衆醫
之論紛然皆以為熱當服凉藥有一善醫云脉緊數是
感寒氣所致衆醫不從善醫者曰我有法驗得寒熱浴
室中生火用炒术葱湯淋浴若是病熱則此煖處必有
汗而咽喉痛不減若是感寒則雖浴無汗患信其言遂
入浴淋洗而無汗就浴室中服麻黄湯須臾大汗出大
便通即時無事衆醫服其神凢辯熱病與感冷皆可用
此法(醫/餘)
　　　巧匠取喉鈎
咸平中職方魏公在潭州有數子弟皆㓜因相戱以一
釣竿垂釣用棗作餌登陸釣鷄雛一子學之而誤吞其
鈎至喉中急引乃鈎以鬚逆不能出命之諸醫不敢措
手魏公大怖令人遍問老婦必能經厯時有一老婦九
十餘歳言亦未嘗見此切料有智識者可出之時本郡
有一莫都料性甚巧令聞魏公魏公呼老婦責之曰吾
子誤吞鈎莫都料何能出之老婦曰聞醫者意也其莫
都料曽水中打碑塔添仰瓦魏公大咍親屬勉之曰試
詢之公遂召莫都料至沉思時乆言要得一蠶蠒及大
念佛珠一串與之都料遂將蠒翦如錢大用物權四面
令軟以油潤之仍中通一竅先穿上鈎線次穿數珠三
五枚令兒坐正開口漸添引數珠挨之到喉覺至繋鈎
處乃以力向下一推其鈎已下而脫即向上急出之見
蠒錢向下裹定鈎線鬚而出並無所損魏公大喜遂厚
賂之公曰心明者意必大巧意明者心必善醫(名醫/録)
　　　舌腫滿口
一士人㳂汴東歸夜泊村歩其妻熟寐撼之問何事不
答又撼之妻驚起視之舌腫已滿口不能出聲急訪醫
得一叟負囊而至用藥掺比曉復舊問之乃蒲黄一味
須真者佳(本事/方)
　　　舌無故出血
一士人無故舌出血仍有小穴醫者不曉何疾偶曰此
名衂炒槐花為末掺之而愈(良/方)
　　　牙疼
牙疼有四一曰熱二曰冷三曰風四曰蚛熱者怕冷水
冷者怕熱湯不怕冷熱即是風牙有蚛竅者即是蚛牙
用藥之法熱用牙硝鬱金雄黄荆芥之類冷用乾薑蓽
撥細辛之類風用猪牙皂角殭蠶蜂房川草烏之類蚛用
雄黄石灰砂糖之類熱牙宜於牙齦上出血諸牙痛用
藥畢皆以溫湯潄之(醫/餘)
　　　牙齒日長
牙齒逐日長漸漸脹開口難為飲食葢髓溢所致只服
白术愈(衛生十/全方)
　　　舌脹出口
有人舌腫脹舒出口外無敢醫者一村人云偶有此藥
歸而取至乃二紙撚以燈燒之取烟薫舌隨即消縮衆
問之方肯言吾家舊有一牛赤舌腫脹出口人教以萆
麻取油蘸紙撚燒烟薫之而愈因以治人亦驗
　　　治齒痛
葉景夏家一妾為病齒所苦遇痛作時爬牀刮席呌呼
連夕徹旦勺飲不可入口醫者無所不用經年不差或
授一方取附子尖天雄尖全蝎七箇皆生碾碎拌和以
紙撚蘸少許㸃痛處隨手則止林元禮云是未足為竒
舊得一法捕蚵蚾大者一枚削竹箆子刮其眉即有汁
粘其上約所取已甚則放之而以汁㸃痛處凢疳蝕癰
腫一切齒痛悉可用藥到痛定仍不復作姪孫僴云此
名蟾酥膏先以箆掠眉下汁未出時當以細杖鞭其背
及頭候作怒鼓脹則流注如涌然後挹以綿徑窒痛處
(類/編)
　　　齲齒
齊中大夫病齲齒淳于意灸其左太陽脉即為苦參湯
日漱三升出入五六日病已得之風及卧開口食而不漱
(史/記)
　　　飲酒潄口
劉几年七十餘精神不衰每一飲酒輙一漱口雖醉不
忘也曰此可以無齒疾晡後食少許物便已(明道/雜志)
　　　潄口食冷
進士劉遁遇異人曰世人奉養徃徃倒置早漱口不若
將卧而漱去齒間所積牙亦堅固今人食冷物必飲湯
將溫其脾已氷其脾又何溫之有不若未食冷物先飲
湯溫之繼食冷即無患也(翰苑/名談)
　　　棗能黄齒
倪彦及朝奉嘗為太原府幕官云彼中人喜食棗無貴
賤老少常置棗於懐袖間等閒探取食之郡人之齒多
黄縁食棗故嵇叔夜所謂齒居晋而黄虱處頭而黒是
也(遯齋/閒覽)
　　　齒藥
西嶽蓮花峰碑載治口齒烏髭藥歌猪牙皂角及生薑
西國升麻蜀地黄木律旱蓮槐角子細辛荷葉(翦荷葉/心子也)
要相當青鹽等分同燒煅研煞將來使更良揩齒牢牙
髭鬢黒誰知世上有仙方(類/苑)
　　　齒間肉壅出
汪丞相徽之祁門人有寵平日好食動風物性尤嗜蟹
或作蟹炰蟹簽恣噉之一日得風熱之疾齒間壅一肉
出漸大漲塞口不能閉水漿不入痛苦待盡已而有一
道人言能治此疾丞相命醫之不日而愈其法用生地
黄取汁一椀猪牙皂角數鋌火上炙令熱蘸汁令盡末
之傅壅肉上隨即消縮多以金與之得此方(其壻李/大夫説)
　　　飲酒喉舌生瘡
連月飲酒咽喉爛舌生瘡水中螺蚌肉葱豉薑椒煮汁
飲三盞差(聖惠/方)
　　　苦參不可潔齒
予嘗苦腰重乆坐則旅拒十餘歩然後能行有一將佐
見予曰得無用苦參潔齒否予時以病齒用苦參數年
矣曰此病由也苦參入齒其氣傷腎能使腰重後有太
常少卿舒昭亮用苦參揩齒歳乆亦病腰自後悉不用
腰痛皆愈此皆方書舊不載也(筆/談)
　　　齒縫出血
齒縫出血不止他藥不能治者鹽主之素問曰鹽勝血
故也(蘭室寳鑑内用麥門/冬煎湯漱之亦良)
　　　虎鬚治齒痛
虎鬚治齒痛仙人鄭思逺常騎虎故人許隠齒痛求治
鄭曰虎鬚及熱挿齒間即愈㧞數莖與之
　　　積年耳聾
驢生脂和生薑熟搗綿裹塞耳治積年耳聾(本草按本/草乃生椒)
(非薑第/未試用)
　　骨哽(韻畧用/骾字)類
　　　治哽以類推
凢治哽之法皆以類推鸕鷀治魚哽磁石治針哽髪灰
治髪哽狸虎治骨哽亦各從其類也
　　　硼砂治哽
鄱陽汪友良因食辣蹄誤吞一骨如小指大哽於咽喉
間隠然見於膚革引手可揣摸百計不下凢累日雖咳
嗽亦痛僅能畧通湯飲家人憂懼於昏睡處次觀一人
著朱衣來告曰聞汝為骨所苦吾有一藥唯南硼砂最
妙恍惚驚寤謂非夢也殆神明隂受以方欲全其命索
藥笥得砂小塊汲水滌洗取而含化才食頃脫然而失
(壬/志)
　　　呪水治哽
以净器盛新汲水一盞捧之面東黙念云謹請太上東
流水急急如南方火帝律令勅一氣念七遍即吹一口
氣入水中如此七吹以水飲患人立下或用此咒水可
以食針並竹刺(百一/選方)
　　　漁人治哽
蘇州吳江縣浦村王順富家人因食鱖魚被哽骨横在
胷中不上不下痛聲動鄰里半月餘飲食不得㡬死忽
遇漁人張九言你取橄欖與食即軟也適此春夏之時
無此物張九云若無㝷橄欖核搗為末以急流水調服
之果安問張九爾何縁知橄欖治哽張九曰我等父老
傳橄欖木作取魚掉箆魚若觸著即便浮被人捉却所
以知魚怕橄欖也今人煮河豚須用橄欖乃知去魚毒
也
　　　治哽
滁州蔣教授名南金因食鯉魚玉蟬羮為肋骨所哽凢
治哽藥及象牙屑用之皆不效或令以貫衆不拘多少
濃煎汁一盞半分三服併進連服三劑至夜一咯而出
因戱曰此管仲之力也(百一/選方)
　　　故魚網治哽
故魚網主哽以網覆哽者頸差如煮汁飲之骨當下矣
(本/草)
　　　倉卒有智
秀州士大夫家一小兒五歳因戱劇以首入搗藥臼中
不復出舉家驚呼無計或教之使執兒兩足以新汲水
急澆之兒驚啼體縮遂得出又有小兒觀打稲取糓芒
寘口中黏著喉舌間不可脫或令以鵞涎灌之即下葢
鵞涎能化糓也二者皆一時甚急非倉卒有智未易脫
(夷堅/志)
　　喘𠻳
　　　喘有三證
凢人患喘其證有三一曰寒二曰熱三曰水病熱者發
於夏而不發於冬冷病者遇寒則發也水病者胸膈滿
悶脚先腫也熱病者宜蛤蚧丸冷病宜煑肺散水病審
其冷熱虛實虛而冷者紫金丹熱而實者防己丸此出
養生必用方不合防己丸但言腹有濕熱欲驗喘疾是
水不是水者小便澀脚微腫而喘者水證也當作水治
之小便不澀脚不腫只作喘治之沈存中良方蒲頽葉
孫大資麻黄梓朴湯不拘冷熱皆可服也
　　　咳𠻳
咳嗽有二一曰熱二曰寒熱嗽有濃痰鼻聞腥氣宜服
凉藥寒嗽痰薄宜服熱藥飲冷水一二呷而暫止者熱
嗽也呷熱湯而暫止者冷嗽也此法用之有騐以小柴
胡湯治熱嗽以理中湯加五味子治寒嗽皆已試之驗
(醫餘/同上)
　　　又
經曰人感於寒則受病微則為咳甚為泄為痛凢咳嗽
五臟六腑皆有之惟肺先受邪葢肺主氣合於皮毛邪
之初傷先客皮毛故咳為肺病五臟則各以治時受邪
六腑則又為五臟所移古人言肺病難愈而喜卒死者
肺為驕臟怕寒而惡熱故邪氣易傷而難治以其湯散
徑過針灸不及故也十種咳嗽者肺咳心咳脾咳腎咳
肝咳寒咳風咳攴飲咳膽咳厥隂咳華佗所謂五嗽者
冷嗽氣嗽鱢嗽飲嗽邪嗽孫真人亦有方治寒毒疰嗽
者厯代方論著之甚詳惟今之所謂勞嗽者無所經見
意其華佗所謂邪嗽真人所謂疰嗽者是也此病葢酒
色過度勞極傷肺損動經絡其重咯唾膿血輕者時發
時差又有因虛感邪惡之氣且傳疰得之或先嘔血而
後嗽或先咳嗽漸就沉羸此非特内損肺經又挾邪惡
傳疰之氣所以特甚病之毒害無過此也真人治疰嗽
通氣丸方用蜈蚣四節又云夢與鬼交通及飲食者全
用蜈蚣外臺方四滿丸治五嗽亦用蜈蚣近世名公能
推原其㫖意率用蛤蚧天靈葢桃栁枝麝香丹砂雄黄
安息香之類以通神明之藥療之髙出古人之意又肺
中有蟲如蠶令人喉痒而咳湯散徑過針灸不及以藥
含化蟲死即嗽止(鷄峰/方)
　　　治痰嗽
緩帶李防禦京師人初為入内醫官真嬪御閣妃苦痰
嗽終夕不寐面浮如盤時方有甚寵徽宗幸其閣見之
以為慮馳遣呼李李先數用藥詔令徃内東門供狀若
三日不效當誅李憂撓伎窮與妻對泣忽聞外間呌云
咳嗽藥一文一貼喫了今夜得睡李使人市藥十貼其
色淺碧用淡虀水滴麻油數㸃調服李疑草藥性獷或
使臟腑滑泄併三為一自試之既而無他於是取三貼
合為一擕入禁廷授妃請分兩服以餌是夕嗽止比曉
面腫亦消内侍走白天顔絶喜錫金帛厥直萬緡李雖
幸其安而念必宣索方書何辭以對殆亦死耳命僕俟
前賣藥人過邀入坐飲以巨鍾語之曰我見鄰里服汝
藥多效意欲得方倘以傳我此諸物為銀百兩皆以相
贈不吝曰一文藥安得其直如此防禦要得方當便奉
告只蚌粉一物新瓦炒令通紅拌青黛少許爾扣其從
來曰壯而從軍老而停汰頃見主帥有此故剽得之以
其易辦姑藉以度餘生無他長也李給之終身(類/文)
　　　治䶌喘
信州老兵女三歳因食鹽蝦過多遂得齁喘之疾乳食
不進貧無可召醫一道人過門見女病喘不止教使求
甜𤓰蒂七枚研為粗末用冷水半茶鍾許調澄取清汁
呷一小呷如其説才飲竟即吐痰涎若膠黐狀胸次既
寛齁喘亦定次日再作又服之隨手愈凢三進藥病根
如掃此藥味極苦難吞嚥俗諺所謂甘𤓰蒂苦非虛言
也(同/上)
　　　喘病
李翰林天台人有莫生患喘病求醫李云病日乆矣我
與治之乃取青橘皮一片展開入江子一箇將麻線繋
定火上燒烟盡留性為末生薑汁酒一大鍾呷之過口
便定實神方也(名醫/録)
　　　肺氣
肺者臟之葢也肺氣盛則脉大脉大則不得偃卧
　　　肺熱久嗽
有婦人患肺熱乆嗽身如炙肌瘦將成肺勞以枇杷葉
木通欵冬紫苑杏仁桑白皮等分大黄減半如常製為
末蜜丸櫻桃大一丸食後夜卧含化未終劑而愈(本草/衍義)
　　　喘有冷熱
人有喘疾不可一槩治之須分隂陽病發於冬寒冷病
也病發於暑月熱病也冷病服豉霜丸清中湯煮肺散
熱病服青杏蛤蚧丸之類又有一方孫大資梓朴散不
拘冷熱皆可服(醫/餘)
　　　水喘
有人先因咳嗽發喘胸膈疰悶難於倒頭氣上湊者宜
早利水道化痰下氣若不早治必成水宜服紫金丹病
水人水在膜外切不可鍼鍼透膜初時稍愈再來即不
可治(同/上)
　　翻胃
　　　治翻胃
淳熈元年冬樒姪自鄱陽徃四明過婺州義烏晚泊逆
旅倐有野服者坐予傍扣其何人曰邑醫孫道攻療眼
疾樒與之語孫曰君貴家子弟必藏好方畀我一二或
可為人起疾樒素秘翻胃方即口授之其法用一大附
去其葢刳中使净納丁香四十九粒復以葢覆之用線
縛定寘銀石器中浸以生薑自然汁及葢而止慢火煮
乾細末一錢七掺舌上漱津下若煩渴則徐食糜粥忌
油膩生冷孫喜書之於册未㡬州鈐轄苦此病危甚孫
為拯之正用此方數服愈(類/編)
　　　驢尿治翻胃
驢尿治翻胃外臺載昔㓜年經患此疾每食餅及羮粥
等須叟吐出貞觀中許奉御兄弟及柴蔣等時稱名醫
奉勅令治罄竭其術竟不能療漸至羸憊死在朝夕忽
有一術士云服驢小便極驗日服二合後食惟吐一半
晡時又服二合人定時食粥吐即便定迄至今日午時
奏之大内五六人患翻胃同服一時俱差此藥稍有毒
服時不可過多盛取及熱服二合病深七日以來服之
良驗(本事/方)
　　　乾嘔不吐
粥食湯藥皆吐不停灸手間使二十壯若四肢厥脈沉
絶不至者灸之便通此起死之法(千金/方)
　　　霍亂
夫霍亂之起皆由起居之失宜飲食之不節露卧濕地
或當風取快溫凉不調清濁相犯風冷之氣歸於三焦
傳於脾胃真邪相干水糓不化便至吐利皆名霍亂其
揮霍之間便致撩亂診其脈來代者霍亂又脈代而絶
者是證也霍亂脈大者可治微細者不可治脈微而遲
氣息少不欲言者不可治養生方云七月食蜜令人暴
下(鷄峰/方)
　
　
　
　醫説卷四
欽定四庫全書
　醫說卷五
　　　　　　　　　　　　　宋　張杲　撰
　　心疾健忘
　　　抑情順理
燕居暇日何所用心善養形神周防患疾常存謹畏無
失調將食飲之間最為急務安危所繫智力可分與其
畏病而求醫孰若明理以自求與其有病而治以藥孰
若抑情而預治情斯可抑理亦漸明能任理而不任情
則所養可謂善養者矣防患却疾之要其在兹乎(食治/通説)
　　　心疾
韋綬李蟠俱以心疾廢綬常疑遇毒鎻井而飲李益少
而疑病心亦心疾也心靈府也為外物所中終身不痊
多思慮多疑惑病之本也(國史/補)
　　　驚氣入心
治驚氣入心絡瘖不能語蜜陀僧研細服一七許茶調
服遂愈有人因伐薪山間為狼所逐而得是疾或授以
此方亦愈又一軍校採藤於谷逄惡蛇而病其狀正同
亦用此藥療之而愈(已/志)
　　　神志恍惚
韓宗武侍父官洋州得異疾與神物遇頗不省人事神
志恍惚或食或不食國醫陳易簡教服蘓合香凡後數
月所遇者忽不至(類/編)
　　　神氣不寧
明州董生患神氣不寧每卧覺身在牀而神離體驚悸
多魘通夕不寐許為診視詢諸醫作何證曰心病也許
曰是肝經受邪非心病也肝藏魂者也遊魂為變平人
肝不受邪故魂宿于肝神靜而得寐今肝經因虛邪氣
襲之魂不歸舍是以臥則揚揚若去體肝主怒故小怒
輙劇董喜曰前此未之聞雖未服藥已覺沉痾去體矣
願求藥法許曰君且持此説與衆醫議所治之方而徐
質之閱旬日復至曰醫徧議古今方書無與病相對者
許乃為處珍珠丸獨活湯二方以贈服一月而病悉除
其方大體以珠母為君龍齒佐之珠入肝經為第一龍
齒與肝同類故也龍齒虎睛今人例作鎮心藥而不知
龍齒安魂虎睛定魄各言其類也龍能變化故魂遊而
不定虎能專静故魄止而有守當随其宜而治之載本
事方一卷
　　　健㤀詩
治心氣不足健忘詩云桂逺人三四天菖地亦同茯苓
加一倍日誦萬言通廼官桂逺志人參巴㦸天石菖蒲
地骨皮(𤨏碎/録)
　　　忽不識字
松滋令姜愚無他疾忽不識字數年方稍稍復舊(筆/談)
　　　治人心昏塞多忘喜誤
七月七日取蜘蛛網著衣領中勿令人知不忘(本/草)
　　　治惡夢
錢丕少卿忽夜多惡夢但就枕便成輙通夕不止後因
赴官經漢上與鄧州推官胡用之相遇驛中同宿遂説
近日多夢慮非吉兆胡曰昔嘗如此驚怕特甚有道士
教戴丹砂初任辰州推官求得靈砂雙箭鏃者戴之不
渉旬即騐四五年不復有夢至今秘惜因解髻中一絳
紗袋遺之即夕無夢神䰟安静真誥及他道書多載丹
砂辟惡豈不信然(類/編)
　　　麝枕
置麝枕中可絶惡夢(物類相/感志)
　　　癲疾
素問曰人生而病癲疾者安得知之岐伯曰病名為胎
病此得之在母腹中時其母有所大驚氣上而不下精
氣並居故令子發為癲疾也(御/覽)
　　　又
癲狂之疾何以别答曰狂之始發少臥少飢自賢自貴
妄笑好樂
　　　又
癲者精神不守言語錯亂甚則登髙罵詈或至狂走癎
者發則仆地嚼舌吐沫手足搐搦或作六畜之聲頃刻
則蘓癲者邪入扵隂經一曰陽併則狂癲者邪干於心
其處方用藥亦皆相類
　　　狂
凢人患癲狂呌喚打人者皆心經有熱當用鎮心藥兼
大黄與之㵼數日然後服安神及風藥但得寕靜即是
安樂不可見其瘦弱减食便以温藥補之病必再作戒
之戒之緩緩調飲食可也(御/覽)
　　　魘不寤
人眠則魂魄外逰為邪鬼所魘屈其精神弱者魘則久
不得寤乃至氣絶所以須旁人助喚并以方術治之低
聲逺喚即活(雞峯/方)
　　　夢
隂盛則夢渉大水恐懼陽盛則夢大火燔灼隂陽俱盛
則夢相殺毁傷上盛則夢飛下盛則夢堕飽則夢予飢
則夢取肝氣盛則夢怒肺氣盛則夢哭
　　　臥而不寐
老人臥而不寐少壯寐而不寤何耶少壮者血氣盛肌
肉滑氣道通榮衛之行不失於常故晝日精夜不寤也
老人血氣衰肌肉不滑榮衛之道濇故晝日不能精夜
不得寐也
　　　小便如泔
一男子小便日數十次如稠米泔色亦白心神恍惚瘦
瘁食减以女勞得之服此桑螵蛸𣪚未終劑而愈安神
魄定心志治健忘小便數補心氣桑螵蛸逺志菖蒲龍
骨人參茯神當歸龜甲醋灸以上各一兩為末每服二
錢夜卧人參湯調(本草/衍義)
　　　夜魘
夜魘之人急取梁上塵内鼻中即醒戒以燈照之(鎻碎/録)
　　　暮卧呪
道林曰暮臥常以手撫心上呪曰天靈節榮願得長生
五臟君侯願其安寧男一七遍女二七遍長生不病(修/真)
(秘/訣)
　　　桑葉止汗
嚴州山寺有一遊僧形體羸瘦飲食甚少每夜就枕遍
身出汗迨旦衣服皆透濕如此二十年無復可療唯待
盡耳監寺僧曰吾有藥絶騐為汝治之三日宿疾頓愈
遂并授以方乃單用桑葉一味乗露採摘控焙乾碾為
末二錢空腹温米飲調或值桑落乾者亦堪用但力不
如新者按本草亦載桑葉主止汗其說可証(辛/志)
　　　大驚發狂
許叔㣲本事方云軍中有一人犯法褫衣将受刃得釋
神失如癡予與驚氣丸一粒服訖而寐及覺病已失矣
江東張提轄妻因避㓂失心已數年予授其方随愈又
黄山沃廵檢妻狂厥踰年更十餘醫而不驗予授其方
去附子加鐵粉亦不終劑而愈鉄粉非但化涎鎮心至
如摧抑肝邪特異若多恚怒肝邪大盛鐡粉能制伏之
素問言陽厥狂怒治以鐵落歛金制木之意也
　　　犯大麥毒
齊州有人病狂每歌曰五靈華盖曉玲瓏天府由來汝
府中惆悵此情言不盡一九蘿蔔火吾宫又歌曰踏陽
春人間二月雨如塵陽春踏盡秋風起膓㫁人間白髪
人後遇一道士作法治之乃云夢中見一紅裳少女引
入宫殿皆紅紫飾小姑令歌道士曰此正犯大麥毒女
則心神小姑脾神也按醫經蘿蔔治麪毒故曰火吾宫
即以藥并蘿蔔食之遂愈(洞微/志)
　　　夢遺
有人夢遺精初有所見後來雖夢中無所見日夜不拘
常常遺漏作心氣不足服心氣藥無驗作腎氣虚補腎
藥亦無驗醫問患者覺腦冷否應之曰只為腦冷服駈
寒藥遂安盖腦者諸陽之㑹髓之海腦冷則髓不固是
以遺漏也有此疾者先去腦中風冷腦氣冲和兼服益
心腎藥無不愈者
　　　心脉溢關
王叔和脉訣論曰溢關骨痛心煩燥通真子解云心脉
盛而溢闗則筋𦂳而骨束是以骨痛師曰筋𦂳有筋攣
疾豈得骨痛所以心脉盛而骨痛者心属火骨属腎水
心脉溢關則水不勝火煎熬得骨痛非筋𦂳也(醫餘/同上)
　　　瘖
黄帝問曰人有重身九月而瘖此為何也岐伯對曰胞
之絡脉絶也帝曰何以言之岐伯曰胞絡者繫於腎少
隂之脉貫腎繫舌本故不能言帝曰治之奈何岐伯曰
無治當十月復
　　　人臥血歸於肝
人卧血歸扵肝肝受血而能視足受血而能歩掌受血
而能握指受血而能攝
　　　血脉
脉者血之腑脉實血實脉虛血虛
　　　笑歌狂疾
開元中有名醫紀朋者觀人顔色談笑知病深淺不待
診脉帝聞之召於掖庭中看一宫人每日昃則欲歌啼
號若狂疾而足不能履地朋視之曰此必因食飽而大
促力頓仆於地而然乃飲以雲母湯令熟寐覺而失所
苦問之乃言因大華公主載誕宫中大陳歌吹某乃主
謳懼其聲不能清且長喫㹠蹄羹飽而當筵歌大曲曲
罷覺胸中甚熱戯扵砌臺上髙而墜下久而方甦病狂
足不能歩也(明皇/雜録)
　　膈噎諸氣
　　　氣膈
齊王中子諸嬰兒小子病召臣意診切其脉告曰氣膈
病病使人煩懣食不下時嘔沫病得之少憂數忔食飲
意即為之作下氣湯以飲之一日氣下二日能食三日
即病愈所以知小子之病者診其脉心氣也濁躁而經
也此絡陽病也脉法云脉來數疾去難而不一者病主
在心周身熱脉盛者為重陽重陽者逿(音/唐)心主故煩懑
食不終下則絡脉有過絡脉有過則血上出血上出者
死此悲心所生也病得之憂也(史/記)
　　　五膈
古今論膈氣乃有五種謂憂膈恚膈氣膈寒膈熱膈也
夫胸中氣結煩悶飲食不下羸瘦無力此乃憂膈心下
實滿食不消化噫輙醋心大小便不利此名恚膈胸脇
逆滿咽喉閉塞噫聞食臭此名氣膈心腹脹滿欬逆腸
嗚食不生肌此名寒膈五心中熱口舌生瘡骨煩體重
唇乾口燥背痛胸痺此名熱膈
　　　五噎諸氣(婦人多/有此疾)
此病不在外不在内不属冷不屬熱不是實不是虛所
以藥難取效此病縁憂思恚怒動氣傷神氣積扵内氣
動則諸證悉見氣靜疾候稍平手捫之而不得疾之所
在目視之而不知色之所因耳聼之而不知音之所發
故鍼灸服藥皆不獲效此乃神氣間病也頃京師一士
人家有此證勸令静觀内外將一切用心力事委之他
人服藥方得見効若不如此恐卒不能安但依此戒兼
之灼艾膏肓與四花穴及服此三藥可以必差孫真人
云婦人嗜欲多於丈夫感病倍於男子加以慈戀爱憎
疾妬憂恚染著堅牢情不自抑所以為病根深療之難
差(雞峯方/同上)
　　　五噎
噎病亦有五種氣噎憂噎食噎勞噎思噎噎者乃噎塞
不通心胸不利飲食不下也各隨其證而治之
　　　靛治噎疾
廣五行記治噎疾永徽中綘州有僧病噎數年臨死遺
言令破喉視之得一物似魚而有兩頭徧體悉是肉鱗
置鉢中跳躍不止以諸味投鉢中須臾悉化為水時寺
中方刈藍作靛試取少靛置鉢中此蟲遶鉢畏避須臾
化為水世人以靛治噎疾(良/方)
　　　糠治卒噎
舂杵頭細糠治卒噎陶隠居云食卒噎不下刮取含之
即去亦是舂擣義爾天下事理多有相影響如此也日
華子云治卒噎煎湯呷(本/草)
　　　病噎吐蛇
華佗行道見一人病噎嗜食而不得下家人車載欲徃
就醫佗聞其呻吟駐車徃視語之曰向來道傍有賣餅
家蒜虀大酢從取三升飲之病自當差即如佗言立吐
蛇一條懸之車邊欲造佗佗尚未還佗家小兒戯門前
迎見自相謂曰客車邊有物必是逄我公也疾者前入
見佗壁北懸此蛇軰以十數(御/覧)
　　　食飴主噎
呉廷紹為太醫令烈祖因食飴喉中噎國醫皆莫能愈
廷紹尚未知名獨謂當進楮實湯一服疾失去羣醫黙
識之他日取用皆不驗或扣之荅曰噎因甘起故以楮
實湯治之(南唐/書)
　　　百病生於氣
百病生於氣怒則氣上喜則氣緩悲則氣消恐則氣下
寒則氣収炅則氣泄驚則氣亂勞則氣耗思則氣結九
氣不同何病之生
　　　天地氣所主
天地之數起於上而終於下歳半之前天氣主之歳半
之後地氣主之上下交互氣交主之歳紀畢矣
　　　氣虚氣逆
邪氣盛則實精氣奪則虚氣虛者肺虚也氣逆者足寒
也非其時則生當其時則死餘臟皆如此
　　　有餘不足
神有餘有不足氣有餘有不足血有餘有不足形有餘
有不足志有餘有不足凡此十者其氣不等
　　　重虛
脉虛氣虛尺虛是謂重虛
　　　寒熱厥
陽氣衰於下則為寒厥隂氣衰於下則為熱厥
　　　氣候
五日謂之候五候謂之氣六氣謂之時四時謂之歲
　　　六氣
天氣通於肺地氣通於嗌風氣通於肝雷氣通於心谷
氣通於脾雲氣通於腎腸胃為海九竅為水
　　　胃氣五臟之本
五臟皆禀氣於胃胃者五臟之本臟氣不能自致於手
太隂必因胃氣
　　　四時五行五臟五氣
天有四時五行生長収藏以生寒暑燥濕風人有五臟
化五氣以生喜怒憂悲恐故喜怒傷氣寒暑傷形暴怒
傷隂暴喜傷陽
　　　旦暮
平旦人氣生日中陽氣隆日西陽已虛氣門已閉是故
暮而収拒無擾筋骨無犯霧露反此二時形乃困薄
　　　四時之氣更傷五臟
春傷於風邪氣留連乃為洞泄木勝脾土故也夏傷於
暑秋為瘧疾秋傷於濕上逆而欬發為痿厥冬傷於寒
春必温病四時之氣更傷五臟
　　　五臟所藏
心藏神肺藏魄肝藏䰟脾藏意腎藏志是為五臟所藏
　　　五臟所傷
久視傷血乆臥傷氣久坐傷肉乆立傷骨乆行傷筋是
為五臟所傷
　　　五臟之脉
肝脉弦心脉鈎脾脉代肺脉毛腎脉石是為五臟之脉
　　　五入
酸入肝辛入肺苦入心鹹入腎甘入脾是為五入
　　　五惡
心惡熱肺惡寒肝惡風脾惡濕腎惡燥是為五惡
　　　五液
五臟化液心為汗肝為淚肺為涕脾為涎腎為唾是為
五液
　　　五主
心主脉肺主皮肝主筋脾主肉腎主骨是為五主
　　　五禁
辛走氣氣病無多食辛鹹走血血病無多食鹹苦走骨
骨病無多食苦甘走肉肉病無多食甘酸走筋筋病無
多食酸是為五禁
　　　汗出
飲食飽甚汗出於胃驚而奪精汗出於心持重逺行汗
出於腎疾走恐懼汗出於肝摇體勞苦汗出於脾
　　　體有可己之疾
孫思邈居太白山於惟歩醫藥無不善盧照鄰有惡疾
不可為而問曰髙醫愈疾奈何荅曰天有四時五行寒
暑迭居和為雨怒為風凝為霜雪張為虹蜺天常數也
人之四肢五臟一覺一寐吐納徃來流為榮衛張為氣
色發為音聲人常數也陽用其形隂用其精天人所同
也失則蒸生熱痞生寒結為瘤贅䧟為癰疽奔則喘乏
竭則焦槁發乎面動乎形天地亦然五緯縮贏孛彗飛
流其危沴也寒暑不時其蒸否也石立土埇是其贅瘤
山崩土陷是其癰疽奔風暴雨是其喘乏川瀆竭涸是
其焦槁髙醫導以藥石投以砭劑聖人和以至德輔以
人事故體有可己之疾天有可救之災(唐/書)
　　消渇
　　　渴服八味丸
千金云消渇病所忌者三一飲酒二房室三鹹食及麪
能忌此雖不服藥亦自可消渇之人愈與未愈嘗須慮
患大癰必於骨節間忽發癰疽而卒予親見友人邵任
道患渇數年果以癰疽而死唐祠部李郎中論消渇者
腎虛所致每發則小便甜醫者多不知其疾故古今亦
闕而不言洪範言稼穯作甘以物理推之淋餳醋酒作
脯法須臾皆即能甜也足明人食之後滋味皆甜流在
膀胱若腰腎氣盛是為真火上蒸脾胃變化飲食分流
水榖從二隂出精氣入骨髓合榮衛行血脉荣養一身
其次已為脂膏其次以為血肉也其餘則為小便故小
便色黄血之餘也􁀙氣者五臟之氣鹹潤者則下味也
腰腎既虛冷則不能蒸於榖氣則盡下為小便故味甘
不變其色清冷則肌膚枯槁也猶如乳母榖氣上泄皆
為乳汁消渇病者下泄為小便皆精氣不實於内則小
便數溲溺也又肺為五臟華盖若下有暖氣蒸則肺潤
若下冷極則陽氣不能升故肺乾則渇易於否卦乾上
坤下陽無隂而不降隂無陽而不升上下不交故成否
也譬如釡中有水似火暖之其釜若以板覆則暖氣上
騰故板能潤也若無火力水氣則不能上此板則終不
能潤也火力者則是腰腎强盛也常須暖補腎氣飲食
得火力則潤上而易消亦免乾渇也故張仲景云宜服
腎氣八味丸此病與脚氣雖同為腎虛所致其脚氣始
發於二三月盛於五六月衰於七八月凢消渇始發於
七八月盛於十一月十二月衰於二三月其故何也夫
脚氣壅疾也消渇宣疾也春夏陽氣上故壅疾發則宣
疾愈秋冬陽氣下故宣疾發則壅疾愈也審此二者疾
可理也猶如善為政者寛以濟猛猛以濟寛随事制度
耳仲景云足太陽者膀胱之經也膀胱者腎之腑小便
數此為氣盛氣盛則消榖大便硬衰則為消渇也男子
消渇飲一斗小便亦得一斗宜八味腎氣丸(本事/方)
　　　又
眉山有掲頴臣者長七尺健飲啖倜儻人也忽得消渇
疾日飲水數斗食常倍而溺數消渇藥服之逾年疾日
甚自度必死治棺衾屬其子詢於人蜀有良醫張肱隠
之子不記其名為診脉笑曰君㡬誤死矣取麝香當門
子以酒濡之作十許丸取枳枸子為湯飲之遂愈問其
故張生曰消渇消中皆脾衰而腎敗土不能勝水腎亦
不上泝乃成此疾今診頴臣脾脉極巨脉熱而腎不衰
當由果實與酒過度虚熱在脾故飲食兼人而多飲飲
水既多不淂不多溺也非消渇也麝香能敗酒𤓰果近
輙不結而枳枸亦能勝酒屋外有此木屋中釀酒不熟
以其木為屋其下亦不可釀酒故以二物為藥以去酒
果之毒宋玉云枳枸來巢以其實如鳥乳故能来巢今
俗訛謂之雞矩子亦謂之癩漢指頭盖取其似也嚼之
如牛乳小兒喜食之(大全/集)
　　　又
昔有仕宧患消渇醫者謂其不過三十日死棄官而歸
半途遇一醫人令急遣人致北梨二擔食盡則差仕宧
如其言得之才渇即食未及五六十枚而病止
　　　仲景治渇
提㸃鑄錢朝奉郎黄沔久病渇極疲瘁予每見必勸服
八味丸初不甚信後累醫不痊謾服數兩遂安或問渇
而以八味丸治之何也對曰漢武帝渇張仲景為處此
方盖渇多是腎之真水不足致然若其勢未至於消但
進此劑殊佳且藥性温平無害也(泊宅/編)
　　　浮石止渇
交州記曰浮石體虚而輕煮飲止渴
　　　苦酒消渴
卞蘭苦酒消渇時魏明帝信巫女用水方使人持水賜
蘭蘭不肯飲詔問其意蘭言治病自當以方藥何信於
此帝為變色而蘭終不服(三國/志)
　　　熱中消中富貴人
多飲數溺曰熱中多食數溺曰消中多喜曰癲多怒曰
狂熱中消中皆富貴人也(内/經)
　　心腹痛
　　　心痛
心藏神心者身之主也其正經為風邪所乗名真心痛
旦發夕死夕發旦死心有包絡脉是心之别脉為風冷
所乗亦令心痛然乍輕乍盛不至於死又手少隂心之
經其氣逆謂之陽虛隂厥亦令心痛其痛引喉是也其
心下急痛名脾心痛腹脹而心痛名胃心痛下重而苦
泄寒中為腎心痛又有九種心痛一蟲二疰三風四悸
五食六飲七冷八熱九去來此皆邪氣乗於手少隂之
絡邪氣摶於正氣邪正相擊故令心痛診其心脉急者
為痛引背食不下寸口脉沉𦂳苦心下寒時痛關上脉
𦂳心下苦痛左手寸脉沉則為隂陽絶者無心脉也苦
心下毒痛(雞峯/方)
　　　腹痛有數種
有人患腹痛其状不一有風痛熱痛有冷痛有冷積痛
有氣積痛有蟲痛有婦人經脉行而先腹痛有小兒瘡
疹出而先腹痛者滿腹虛脹服暖藥無效者此風痛也
宜服官局胃風湯火杴草丸如附子烏頭之類大便秘
結小便赤而喜冷飲食者此熱痛也後生宜四順飲老
人宜服大麻仁丸皆局方有塊起而腹痛者皆積也冷
積則面無色瘦瘁脉沉伏宜於暖藥中用巴豆如官局
積氣丸之類氣積多噫氣宜服嘉禾散調氣散五膈寛
中散如茴香丁香木香沉香之類食積則多噫酸口出
清水惡心宜服京三稜蓬莪术乾漆之類亦須兼巴豆
至於腹中有塊起急以手按之便不見五更心嘈牙關
撟硬惡心而清水出及夢中囓齒此謂之蟲痛宜服官
局化蟲丸如史君子之類又有室女婦人月經行先腹
痛此特與諸痛不同只可服四物湯小兒身熱足冷耳
及尻骨冷及眼澁者皆瘡疹候必先腹痛盖疹子先自
腸胃中出然後發於外宜服葛根升麻湯及綿煎散之
類舒王解痛字云宜通而塞則為痛此極有理凡痛須
通利臟腑乃能随其冷熱而須用巴豆大黄牽牛此最
要法(醫/餘)
　　　大㵼腹痛
有人每日早起須大㵼二行或時腹痛或不痛空心服
熱藥亦無效後有智者察之令於晚食前更進熱藥遂
安如此常服竟無恙盖暖藥雖平旦空腹至晚藥力已
過一夜隂氣何以敵之於晚間再進熱藥則一夜暖藥
在腹遂可以勝隂氣凡治冷疾皆如此
　　　暑月破腹
一曰傷暑二曰傷冷物食𤓰果飲水之類三曰夏季心
火旺心經熱則小水不利行大腸謂之水榖不分傷暑
而㵼者心躁頭痛作渇宜服香薷飲烏金散傷冷物而
㵼者腹痛水㵼榖食不化宜服暖藥如附子及理中丸
二氣丹正元丹紫蘓丸之類水榖不分者宜服大順散
五苓散二藥専分清濁暑月多此疾故人多用之凡㵼
不可急以熱藥止之恐成痢(同/上)
　　　小腹切痛
治腎氣小腹切痛元豐中丞相王邭公小腹痛不止宣
差太醫攻治偹至皆不效凡藥至熱如附子硫黄五夜
义丸之類用之亦不差駙馬張都尉令取婦人油頭髪
燒如灰細研篩過温酒調二錢即時痛止(良/方)
　　　真心痛
頭心之病有厥痛有真痛手三陽之脉受風寒則名厥
頭痛入連在腦者名真頭痛其五臟氣相干名厥心痛
其痛甚但在心手足青者名真心痛其真心痛者旦發
夕死夕發旦死
　　　脾疼
張思順盛夏調官都城苦熱食冰雪過多又飲木𤓰漿
積冷于中遂感脾疼之疾藥不釋口殊無退証累歳日
齋一道人適一道人曰我受官人供固非所惜但取漢
椒二十一粒浸於漿水盌中一宿漉出還以漿水吞之
若是而已張如所戒明日椒才下腹即脫然更不復作
(類/編)
　　　冰煎理中丸
泗州楊吉老名醫也徽廟常苦脾疾國醫進藥俱不
效遂召吉老診視訖進藥徽廟問何藥吉老對以大
理中丸上云朕服之屢矣不驗吉老曰臣所進湯使
不同陛下之疾以得冰太過得之今臣以冰煎此藥
欲已受病之源果一二服而愈
　　　心痛食地黄麫
崔元亮海上方治一切心痛無問久新以生地黄一味
随人所食多少搗取汁搜麫作䬪飥或作冷淘良久當
利出蟲長一尺許頭似壁宫後不復患劉禹錫傳信方
貞元十年通事舍人崔抗女患心痛氣垂絶遂作地黄
冷淘食之便吐一物可方一寸以來如蝦蟇状無目足
等㣲似有口盖為此物所食自此頓愈麫中忌用鹽(本/事)
(方/)
　　　膀胱氣痛
歙縣尉宋茍甫膀胱氣作痛不可忍醫者以剛劑與之
痛愈甚溲溺不通三日許學士視其脉曰投熱藥太過
適有五花散一兩分為三易其名用連鬚葱一莖茴香
及鹽少許水一盞半煎七分連服之中夜下小便如墨
汁一二升臍下寛得睡明日脉已平續用碙砂丸數日
愈盖是疾本因虛得不宜驟進補藥邪之所凑其氣必
虛㽞而不去其病則實故先滌所蓄之邪然後補之(本/事)
(方/)
　　　砂石淋
鄞縣尉耿夢得妻苦砂石淋十三年每溺時器中剥剥
有聲痛楚不堪説命採苦杖根俗呼為杜牛膝者浄洗
碎之凡一合用水五盞煎耗其四而留其一去滓以麝
乳香末少許研調服之一夕愈(同/上)
　　　頭垢治淋
頭垢主淋閉不通又主噎亦治勞復(本/草)
　　諸瘧
　　　瘧名不同
病者發寒熱一歳之間長㓜相若或染時行變成寒熱
名曰疫瘧寒熱日作夢寐不祥多生恐怖名曰鬼瘧宜
用禁避厭禳之乍寒乍熱乍有乍無南方多此名曰癉
瘧寒熱善飢而不能食食已肢滿腹急㽲痛病以日作
名曰胃瘧六腑無瘧唯胃有者盖飲食肌飽所傷胃氣
而成世謂之食瘧飲食不節變成此證有經年不差差
後復發逺行久立下至微勞力皆不任名曰勞瘧亦有
數年不差百藥不㫁結為癥癖在腹脅名曰老瘧亦名
母瘧
　　　又
説文曰瘧寒熱並作也痁熱瘧也疾二日一發
　　　又
凡人患瘧疾皆因傷暑治之之法當用暑藥素問瘧論
有三隂三陽辨其證候各随經而刺之寒多者用温藥
熱多者用凉藥不易之法也有積者必腹痛當用巴豆
藥去其積有熱者當用小柴胡湯有寒者當用朱砂硫
黄大蒜之類然瘧疾住後不可服補藥補之必再作
　　　驢軸治瘧
療瘧無久新發無期者驢尾下軸垢水洗取汁和麫如
弹丸二枚作燒餅瘧未發前食一枚至發後食一枚(庚/志)
　　　痁疾
毛崈甫事母葉夫人極孝葉年六十一歳病痁旬餘憂
甚每夕禱于北辰拜且泣妹立母側恍惚間有告者曰
何不服五苓散持一帖付之啟視皆紅色妹曰尋常此
藥不如是安可服俄若夢覺以語兄兩醫云此病盖藴
熱所致當加朱砂於五苓散以應神言才服罷痁不復
作
　　　又
有宗室以恩添差通判常州郡守不甚加禮遂苦痁疾
久而弗愈族人士蘧為鈐轄素善醫徃問正聚語痁作
而顛撼掖不醒盡室駭懼蘧云無傷也是中心抑鬱隂
陽交戰至于隕厥正四將軍飲子證也先令灼艾灸至
四百壮了無蘇意於是急製藥以一大附子炮去皮臍
四分之訶子四箇炮去核陳皮四箇全者洗净不去白
甘草四兩炙各自切碎為四服用水二盞薑棗各七煎
去五之三藥成持飲病者初一杯灌之不納至再稍若
吞嚥三則倏起坐四服盡頓愈更不復作一時救急如
此凡病痁臨發日逐杯併服無不神效(類/編)
　　　瘧疾
瘧之病候經綸載之詳矣先寒後熱名曰寒瘧先熱後
寒名曰温瘧但熱無寒名曰癉瘧但寒無熱名曰牝瘧
是皆發作有時若邪氣中於風府則間日而作邪氣客
於頭項則頻日而作氣有虛實邪中異所故有早晚之
異然經止論寒温癉瘧所受之因而不及牝瘧又論温
瘧癉瘧所舍之藏而不及寒瘧意有互見發明處學者
䆒隂陽之盛衰深思以得之大抵風者陽氣也寒者隂
氣也先傷於風後傷於寒即先熱後寒先傷於寒後傷
於風即先寒後熱隂氣先絶陽氣獨發則但熱無寒陽
氣先絶隂氣獨發則但寒無熱以温瘧得之於冬邪氣
藏於骨髓則知寒瘧乃得之於夏邪氣客於皮膚腠理
之間矣以癉瘧之氣實而不泄且不及於隂則知牝瘧
乃氣虚而泄且不及於陽矣是皆不出於隂陽上下交
爭虛實更作也又有挾諸溪毒嵐瘴鬼邪之氣亦寒熱
羸瘦延引歳月休作有時久不已變成勞瘧或結為癥
瘕者名曰瘧母至於五臟三陽三隂瘧者皆因臟氣偏
虚故邪氣乗而舍之其治法合随其經絡灸刺及所用
藥各不同後學宜細詳之(類編/同上)
　　　病有不可補者
病有不可補者一曰瘧疾二曰狂疾三曰水氣四曰脚
氣此四疾治得稍愈切不可服暖藥以峻補之如平平
補藥亦須於本病上有益乃可(醫/餘)
　　癥瘕
　　　癥瘕
癥瘕之状雖同而不動者為癥其治有法而可推移者
名瘕又病輕於癥瘕不動者必死之候其發語聲嘶挹
言語而不出此人食結在腹其病寒口中常有水出四
肢洒又如瘧飲食不能鬱而又痛此食瘕也
　　　遺積瘕
齊中尉潘滿如病小腹痛臣意診其脉曰遺積瘕也臣
意即謂齊太僕臣饒内史臣繇曰中尉不復自止於内
則三十日死後二十餘日溲血死病得之酒且内所以
知潘滿如病者臣意切其脉深小弱其卒然合合也是
脾氣也右脉氣口至𦂳小見瘕氣也以次相乗故三十
日死三隂俱摶者如法不俱摶者决在急期一摶一代
者逆也故其三隂摶溲血如前止(史/記)
　　　蟯瘕
臨菑女子薄吾病甚衆醫皆以為寒熱篤當死臣意診
其脉曰蟯大為病腹大上膚黄麄循之戚戚然臣意飲
以芫花一撮即出蟯可數升病已三十日如故蟯得之
於寒濕寒濕氣鬱篤不發化為蟲臣意所以知薄吾病
者切其脉循尺其尺索刺麄而毛美奉髪是蟲氣也其色
澤者中藏無邪氣及重病(史/記)
　　　蛇瘕
隋有患者嘗飢而吞食則下至胸便即吐出醫作噎食
膈氣翻胃三候治之無驗有老醫任度視之曰非此三
疾盖因食蛇肉不消而致斯病但揣心腹上有蛇形也
病者曰素有大風嘗求蛇肉食風稍愈復患此疾遂以
􁁬硝大黄合而治之微泄利則愈醫皆記其驗而知蛇
瘕也
　　　米瘕
乾德中江浙間有慎道恭者肌瘦如勞唯好食米闕之
則口中清水出情似憂思食米頓便如常衆醫不辯後
遇蜀僧道廣處方以雞屎及白米各半合共炒為末以
水一鍾頓調服良久病者吐出如米形遂差病源謂米
瘕是也
　　　髪瘕
徐文伯字徳秀篤好醫術宋明帝宫人患腰痛牽心發
則氣絶衆醫以為肉瘕文伯視之曰此髪瘕也以油灌
之即吐物如髪稍長引之長三尺頭已成蛇又能摇動
懸柱上水瀝盡唯餘一髪而已遂愈(名醫録/同上)
　　　斛二瘕
續搜神記有人能飲茗至一斛二斗忽飲過量數升吐
出一物如牛肺以茗澆之容一斛二斗因名曰斛二瘕
(封演見/聞録)
　　　食髪致疾
唐書曰甄權弟立言善醫時有尼明律年六十餘患心
腹膨脹身體羸瘦已經二年立言診其脉曰腹内有蟲
當是誤食髪為之耳因令服雄黄須臾吐一蛇如人手
小指唯無眼燒之猶有髪氣其疾乃愈
　　　瘕
異苑曰章安有人元嘉中噉鴨肉乃成瘕病胸滿靣赤
不得飲食醫令服秫米須㬰煩悶吐一鴨雛身喙翅皆
已成就唯左脚故綴昔所食肉病遂獲差志怪曰有人
得瘕病腹晝夜切痛臨終敇其子曰吾氣絶後可剖視
之其子不忍違言剖之得一銅酒鎗容數合許華佗聞
其病而解之便出巾櫛中藥以投鎗又即消成酒焉(太/平)
(御覧/同上)
　　　龞癥
景成弟長子拱年七歳時脅間忽生腫毒隠隠見皮裏
一物頗肖鼈形㣲覺動其轉掣痛不堪忍德興古城村
有外醫曰洪豆腐見之使買鮮蝦為羮以食咸疑以為
瘡毒所忌之味醫竟令食之下腹未久痛即止喜曰此
真鼈癥也吾求其所好以嘗試之爾乃合一藥如療脾
胃者而碾附子末二錢投之數服而消明年病復作但
如前補治遂絶根本(類/編)
　　　鼈瘕
鼈瘕者謂腹中瘕結如鼈状是也有食鼈觸冷不消而
生者亦有食諸雜肉得冷變化而成者皆由脾胃氣虛
弱而遇冷則不能尅消所致瘕言假也謂其有形假而
推移也昔曾有人共奴俱患鼈瘕奴在前死遂破其腹
得一白鼈仍故活有人乗白馬來㸔鼈白馬遂尿随落
鼈上即縮頭及尋以馬尿灌之即化為水其主曰吾将
差矣即服之果如其言得差(巢氏/病源)
　　　痃癖
夫痃癖之病大同而小異痃者近臍左右成條大者如
臂次者如弦之状癖在兩肋之間有時而痛此皆由隂
陽不和經絡痞膈飲食停滯不得宣流邪冷之氣摶結
而成也(雞峯/方)
　　　京三稜治癥瘕
昔人患癥瘕死遺言令開腹取之得病塊乾硬如石文
理有五色人謂異物竊取削成刀柄後因以刀刈三稜
柄消成水乃知此可療癥瘕也(本/草)
　　諸蟲
　　　應聲蟲
永州通判􁨃軍員毛景得竒疾每語喉中必有物作聲
相應有道人教令學誦本草藥名至藍而黙然遂取藍
捩汁而飲之少頃吐出肉塊長二寸餘人形悉具劉襄
子思為永倅景正被疾踰年親見其愈(泊宅/編)
　　　又
陳正敏遯齋閒覧載楊勔中年得異疾每發言應答腹
中有小聲效之數年間其聲寖大有道士見而驚曰此
應聲蟲也久不治延及妻子宜讀本草遇蟲不應者當
取服之勔如言讀至雷丸蟲忽無聲乃頓服數粒遂愈
正敏其後至長沙遇一丐者亦有是疾環而觀之甚衆
因教便服雷丸丐者謝曰某貧無他技所以求衣食於
人者唯藉此爾以上皆陳所記予讀唐張鷟朝野僉載
云洛州有士人患應聲語即喉中應之以問良醫張文
仲張經夜思之乃得一法即取本草令讀之皆應至其
所畏即不言仲乃録取藥合和為丸服之應時而止乃
知古有是事(百衲居士鐵/圍山叢話)
　　　蚘蟲
蚘蟲九蟲之數人腹中皆有之小兒失乳而哺早或食
甜過多胃虚蟲動令人腹痛惡心口吐清水腹上有青
筋火煨史君子與食以殻煎湯送下甚妙然世人多於
臨臥服之又無日分多不驗唯是扵月初四五間五更
服之至日午前蟲盡下可以和胃温平藥一兩日調理
之不可多也凡蟲在人腹中月上旬頭向上中旬横之
下旬頭向下故中下旬用藥即不入蟲口所以不驗也
牛馬之生子上旬生者行在母前中旬生者並肩而行
下旬生者後随之猫之食鼠亦然上旬食上段中旬吃
中段下旬下段自然之理物皆由之而莫知之(醫/餘)
　　　五臟之蟲
心蟲曰蛔脾蟲寸白腎蟲如寸截絲縷肝蟲如爛杏肺
蟲如蠶皆能殺人惟肺蟲為急肺蟲居肺葉之内蝕人
肺系故成瘵疾咯血聲嘶藥所不到治之為難有人説
道藏中載諸蟲皆頭向下唯自初一至初五以前頭上
行故用藥者多取月朏以前盖此也如療寸白用良方
錫沙蕪荑㯽榔者極佳五更服蟲盡下白粥将息藥用
石榴根濃汁半升下散三錢丸五枚(本事/方)
　　　九蟲之状
九蟲者一曰伏蟲長四分為羣虫之長二曰白蟲長一
寸相生至多其母長至四五寸則殺人三曰肉蟲状如
爛杏令人煩滿四曰肺蟲其状如蠶令人咳五曰胃蟲
状如蝦蟇令人吐逆嘔噦六曰弱蟲状如𤓰瓣令人多
唾七曰赤蟲状如生肉令人膓鳴八曰蟯蟲至㣲細状
如菜葉居洞腸間多則為痔漏癰疽諸瘡無所不為九
曰蚘蟲長一尺貫心則殺人又有尸蟲與人俱生状如
犬馬尾或如薄筋依脾而居長三寸許大害於人然多
因臟寒勞熱而生
　　　諸蟲入耳
蟲之類能入耳者不獨蜒蚰如壁虱螢火叩頭蟲皂角
蟲皆能為害有人患腦痛為蟲所食或教以桃葉為枕
一夕蟲自鼻出形如鷹嘴人莫識其名有人蜒蚰入耳
遇其極時以頭撞柱至血流不知云痒甚不可忍蜒蚰
入耳徃徃食髓至盡又能滋生凡蟲入耳用生油灌妙
(遯齋/閒覧)
　　　誤吞水蛭
呉少師在關外嘗得疾數月間肌肉消瘦每日飲食下
咽少時腹如萬蟲攢攻且痒且痛皆以為勞瘵也張鋭
是時在成都呉遣驛騎招致鋭到興元既切脉云明日
早且忍飢勿啖一物俟銳來為之計旦而天方劇暑白
請選一健卒趨徃十里外取行路黄土一銀盂而令厨
人旋治麫将午乃得食纔放筯取土適至於是温酒一
升投土攪其内出藥百粒進於呉飲之覺膓胃掣痛㡬
不能忍急登溷銳宻使别坎一穴便掖呉以行須臾暴
下如傾穢惡斗許有馬蝗千餘宛轉盤結其半已困死
呉亦􁁄甚扶憩竹榻上移時方飡粥一器三日而平始
信去年正以夏夜出師中塗渇躁命候兵持馬盂挹澗
水甫入口似有物焉未暇吐之則徑入喉矣自此遂得
病銳曰蟲入人肝脾裏勢須滋生常日遇食時則聚丹
田間吮咂精血飽則散處四肢茍惟知殺而不掃盡故
無益也鋭以是請公枵腹以誘之此蟲喜酒又久不得
上味乗飢畢集故一藥能洗空之耳呉大喜厚賂以金
帛送之歸(庚/志)
　　　又
寕國衛承務者唯一子忽得疾羸瘦如削醫以為瘵疾
治療無益醫劉大用問其致疾之因曰嘗以六月飲娼
家醉臥卓上醒渇求水不得前有菖蒲盆水清潔舉而
飲之自是疾作劉黙喜宻遣僕掘田間淤泥以水沃濯
取清汁兩盌置几上令随意飲衛子素厭疾苦不以穢
為嫌一飲而盡俄腸胃間攻轉攪刺久之始定續投以
宣藥百粒随即同泄下水蛭六十餘條便覺襟抱豁然
劉曰此盖盆中所誤吞也蛭入人腹藉膏血滋養蕃育
種類每粘著五臟牢不可脫然久去汙渠思其所嗜非
以此物致之不能集也然尫羸别以藥調補(類/編)
　　　又
有人因醉薄暮渇飲道傍田水自此忽患胸腹脹滿遍
醫不效人亦莫識其病因幹宿客邸夜半思水飲令僕
覔之僕夜捫索見有缸數隻疑店主以此貯水遂取一
碗與其主飲便覺胸次豁然再索之忽覺臟腑急於店
仄空地大㵼一二行平明視之所㵼乃水蛭無數繼看
夜来所飲缸水乃主人刈藍作靛者其病頓愈方思前
時渇飲田水不覺誤吞水蛭在腹遂成脹痛之疾乃蛭
為害今人耘田為此蟲所齧以靛塗之無不愈也
　　　苦寸白蟲
趙子山字景髙寓居邵武軍天王寺苦寸白蟲為撓醫
者戒云是疾當止酒而以素所躭嗜欲罷不能一宿醉
於外舍歸已夜半口乾咽燥倉卒無措飲適廊廡間有
甕水月色下照瑩然可掬即酌而飲之其甘如飴連盡
數酌乃就寝迨曉蟲出盈席覺心腹頓寛宿疾遂愈一
家皆驚異驗其所由盖寺僕曰織草履浸紅藤根水也
(庚/志)
　　　又
掘石榴東引根皮洗曝搗細不兼他味隔宿虛其腹凌
晨温酒調服妙
　　　又
蔡定夫戡之子康積苦寸白為孽醫者使之碾㯽榔細
末取石榴東引根煎湯調服之先炙肥豬肉一大臠寘
口中嚥咀其津膏而勿食云此蟲惟月三日以前頭向
上可用藥攻打餘日即頭向下縱有藥皆無益蟲聞肉
香咂啖之意故空羣爭赴之覺胸中如萬箭攢攻是其
候也然後飲前藥蔡悉如其戒不兩刻腹中雷鳴急登
厠蟲下如傾命僕以杖挑撥皆聯綿成串㡬長數丈尚
蠕蠕能動舉而抛於溪流宿患頓愈姑廣其傳以濟後
人(庚/志)
　　　誤吞蜈蚣
有村店婦人因用火筩吹火不知筩内有蜈蚣藏焉用
以吹火蜈蚣驚迸竄入喉中不覺下胸臆婦人求救人
無措手適有人在傍云可討小豬一箇切㫁喉取血令
婦人頓吃之須臾以生油一口灌婦人遂惡心其蜈蚣
滚在血中吐出繼以雄黄細研水調服之遂愈
　　　蜒蚰及百蟲入耳
蜒蚰入耳取驢乳灌耳中當消成水百蟲入耳以桃葉
火熨之卷而塞耳中立出(本/草)
　　　尸蟲
桞子厚罵尸蟲文云人有三尸蟲處之腹中伺隠微失
誤輙籍記日庚申幸其人之昏睡出讒於帝以求饗以
是人多謪過疾癘夭死而醫經亦云能與鬼靈相通常
接引外邪為害其發作之状或沉沉黙黙不的知其所
苦而無處不惡或腹痛脹急或螺塊踊起或孿引腰脊
或精神雜錯變證多端其病大同而小異(雞峯/方)
　　　酒蟲
齊州士曹席進􁅈招所親張彬秀才為舘舍彬嗜酒每
夜必寘酒數升於牀隅一夕忘設焉夜半大渴求之不
可得忿悶呼躁俄頃嘔吐一物於地旦起視之見牀下
塊肉如肝而黄上如蜂窠猶微動取酒沃之唧唧有聲
始悟平生酒病根本亟投諸火中後遂不飲(丁/志)
　
　
　
　醫説卷五
欽定四庫全書
　醫説卷六
　　　　　　　　　　　　宋　張杲　撰
　　臟腑泄痢
　　　當暑勿食生冷
當盛暑時食飲加意調節縁伏隂在内腐化少遲又果
蓏園蔬多将生噉蘇水桂漿唯欲冷飲生冷相值剋化
尤難㣲傷即飱泄重傷則霍亂吐利是以暑月食物尤
要節减使脾胃易於磨化戒忌生冷免有腹臟之疾雖
盛夏冐暑難為全㫁飲冷但剋意少飲勿與生硬果菜
油膩甜食相犯亦不至生病也
　　　辨臟腑下痢
病水泄青白或黄白或米榖不化膓鳴腹痛者此傷冷
也為洞泄寒中又為霍亂吐㵼其脉細弱而𦂳宜理中
丸平胃散調中湯以温補之盛則金液丹朝真丹主之
或藥入則吐出者内隂盛也用湯者當以冷服用丸者
以地漿服熱因寒用之法也
病水泄下深黄及有完榖小便赤腹脅但脹滿而不痛
煩燥悶亂渇而喜飲者此傷熱也為挾熱下利其脉洪
大而數宜駐車丸參連散蘖皮湯以和之甚則三黄丸
調胃承氣湯挾熱下血者蘖皮湯主之
病泄瀉色黄而有沫腸鳴腹脅脹滿時微作痛者為冷
熱不調其脉沉𦂳而小數也服熱藥則轉甚戊巳丸香
連丸主之下部注悶裏急後重者必欲變膿血利之則
愈
病暴泄注下或青白或黄白米榖或化或不化腹脇或
脹或不脹或痛或不痛但噫生熟氣全不思食因與温
補諸藥而後轉有異證者有所傷也此為飱泄其脉外
虛而内實關脉沉且𦂳也宜消積丸不二丸以化之甚
則用偹急丸主之(右不二丸用砒不可/多服曾見醫者有害)
又春傷以風夏必飱泄又風氣行於腸胃則暴泄下利
其脉浮緩而虚也並宜服羌活安中湯胃風湯荆黄湯
訶黎散主之
病赤白下利或膿多血少或膿少血多皆為有積或先
挾熱泄㵼更服温藥因變膿血下利關脉沉𦂳按之有
力而小疾也並宜先與消化積滯才微利過即以香連
丸駐車丸戊巳丸便愈化積滯用消積丸不二丹感應
丸淹延惡利用朱粉丹主之(集驗/方)
　　　治赤白痢
有人久患痢赤白兼下或純白或純赤百藥不愈者病
久服藥已多治痢多用毒藥攻擊得臟氣不和所以難
愈史載之用輕清和氣藥與之遂愈後來屢有驗其方
用鸎粟殻蜜炙人參白术白茯苓川芎甘草炙黄蓍等
分為細末二錢水一盞生薑棗烏梅半箇煎八分温服
不以時
　　　久患泄㵼
有人久患泄㵼以暖藥補脾及分利小水百種治之不
愈醫診之心脉獨弱以益心氣藥補脾藥服之遂愈盖
心火也脾土也火生土脾之旺頼火之燥心氣不足則
火不燥脾土受濕故令泄㵼今益心補脾而又能去濕
豈有不效者
又有一種泄㵼作冷作積作心氣不足治之及服硫黄
附子甚多皆不效因服火杴丸而愈此腸胃有風冷也
胃風湯兼服暖藥亦佳
又有一種脾泄㵼服泰山老李炙肝散而愈乃白芷白
术白芍藥桔梗四味也(醫/餘)
　　　痢有赤白
凡人患痢不問赤白脉小身凉者易安脉大身熱者難
差患痢未有不腹痛者皆縁有積也暑積及熱積多患
赤痢冷積多患白痢亦有腸胃有風而患赤痢者有冷
熱不調而患赤白痢者暑積痢可用黄連阿膠丸綿煎
散加滑石白痢可用駐車丸感應丸之類冷熱不調用
戊巳丸巴豆丸子之類綿煎散入滑石治赤痢極有功
又有豆飲子加减亦有功治諸般痢用之每有效官局
靈砂丹亦甚竒此數藥自夏及秋皆不可闕也(同/上)
　　　鸎粟治痢
治痢以鸎粟古方未聞今人所用雖其法小異而皆有
竒功或用數顆慢火炙黄為末米飲下或去粟用殻如
上法或以殻五七枚甘草一寸半生半炙大椀水煎取
半碗温温呷蜀人山叟曰用殻并去核鼠查子各數枚
焙乾末之飲下尤治噤口痢(泊宅/編)
　　　車前止暴下
歐陽文忠公常得暴下國醫不能愈夫人云市人有此
藥三文一帖甚效公曰吾軰臟腑與市人不同不可服
夫人使以國醫藥雜進之一服而愈召賣藥者厚遺之
求其方乃肯傳但用車前子一味為末米飲下二錢匕
云此藥利水道而不動真氣水道利則清濁分榖臟自
止矣(良/方)
　　　薑茶治痢
憲宗賜馬總治㵼痢腹痛方以生薑和皮切碎如粟米
用一大盞并草茶相等煎服之元祐二年文潞公得此
疾百藥不效而予傳此方而愈(同/上)
　　　二藥治痢
鄂渚有統制王存病痢㡬年無休息骨立垂死逄道人
令煎四物湯下駐車丸每服一百粒初服此藥减半併
服之不數日頓愈(近世養/生方)
　　　治臟腑
肉豆䓻刳作甕子入通明乳香少許復以末塞之不盡
即用麫和少許裏荳䓻煨焦黄為度三物皆碾末仍以
茶末對烹之(大全/集)
　　　半夏益脾止瀉
半夏今人唯知去痰不言益脾盖能分水故也脾惡濕
濕則濡而困困則不能制水經曰濕勝則瀉一男子夜
數如厠或教以生薑一兩碎之半夏湯洗與大棗各三
十枚水一升磁瓶中慢火燒為熟水時時呷數日便已
　　　乳煎蓽撥治氣痢
獨異志唐貞觀中張寳藏為金吾長(闕/)嘗因下直歸櫟
陽路逄少年畋獵割鮮野食倚樹嘆曰張寳藏身年七
十未甞得一食酒肉如此者可悲哉傍有僧指曰六十
日内官登三品何足嘆也言訖不見寳藏異之即時還
京師時太宗苦於氣痢衆醫不效即下詔問殿庭左右
有能治此疾者當重賞之寳藏曾困其疾即具疏以乳
煎蓽撥方上服之立差宣下宰臣與五品官魏徴難之
逾月不進擬上疾復發問左右曰吾前飲乳煎蓽撥有
功復命進之一啜又平因思曰甞令與進方人五品官
不見除授何也徴懼曰奉詔之際未知文武二吏上怒
曰治得宰相不妨已授三品官我天子也豈不及汝邪
乃厲聲曰與三品文官授鴻臚卿時正六十日矣其方
每服用牛乳半斤蓽撥三錢匕同煎减半空腹頓服(良/方)
　　　臟腑秘澁
老人臟腑不可用大黄老人津液少所以秘澁更服大
黄以㵼之津液皆去定須再袐甚於前只可服寛潤大
腸之藥如養生必用方二仁丸是也更用槐花末煎湯
淋洗亦妙風藥燥膓
又有一種風袐者當用㯽榔七聖丸雖有大黄斟酌服
之勿令㵼可也又有婦人産後大便袐須四五日六七
日不通者出血已多津液少也濃煎𬗋蘓湯飲一兩盞
自通更一日不通服局方大麻仁丸三十丸(醫/餘)
　　　腸胃流熱
腸胃流熱則糞門暴腫用蝸牛細研塗之則消
　　腸風痔疾
　　　痔腸風臟毒
痔腸風臟毒一體病也極難得藥亦縁所以致疾不同
雖良藥若非對病固難一概取效常人酒色飲食不節
臟腑下血是謂風毒若釋子軰患此多應飽食乆坐體
氣不舒而得之乃脾毒也王渙之知舒州下血不止郡
人朝議大夫陳宜父令其四時取其方栢葉如春取東
枝之類燒灰調二錢服而愈予得方後官贑上以治貳
車呉令昇亦即效提㸃司屬官陳逸大夫偶來問疾呉
倅告以用陳公之方而獲安陳君􁕟頞曰先人也仍須
用側栢為佳道塲慧禪師曰若釋子恐難用此不若灼
艾最妙平直量骨脊與臍平處椎上灸七壮或年深更
於椎骨兩傍各一寸灸如上數無不除根者又予外兄
劉向為嚴椽予過之留飲訝其瘦瘠問之荅曰去歳臟
毒作凡半月自分必死得一藥服之至令無苦問何藥
不肯言再三扣始言只這桌子上有之乃是乾柿燒灰
飲下二錢本草曰柿治腸癖解熱毒消宿血有病者宜
求之素問腸癖為痔(泊宅/編)
　　　腸風下血
人患腸風下血者何也人腸皆有脂裏之厚則腸實而
安腸中本無血血縁有風或有熱以消其脂腸遂薄渗
入身中血初患者必服冷藥而愈服之過當則腸寒而
脂愈不生其血必再作凡熱者其血鮮冷者其血青黒
察其冷熱用藥可也(醫/餘)
　　　酒痢
有人日逐飲酒遂成酒利骨立不食但飲酒一兩盞利
作㡬年矣因與香茸丸一兩服遂止盖麝能治酒毒
　　　臟毒下血
洛陽一女子年四十六七躭飲無度多食魚蟹攝理之
方蔑如也後以飲啖過常蓄毒在臟日夜二三十度大
便與膿血雜下大腸連肛門痛不堪任醫以止血痢藥
不效又以腸風藥則益甚盖腸風則有血而無膿凡如
此已半年餘氣血漸弱食漸减肌肉漸瘦稍服熱藥則
腹愈痛血愈下服稍凉藥則泄注氣羸粥愈减服温平
藥則病不知将朞歳醫告術窮垂命待盡或有人敎服
人參散病家亦不敢主張謾與服之才一服知二服减
三服膿血皆定自此不十服其疾遂愈後問其方云治
大腸風虚飲酒過度挾熱下痢膿血疼痛多日不差樗
根白皮人參各一兩為末二錢匕空心温服調下飲酒
以温米飲代忌油膩濕麫青菜果子甜物雞魚蒜等(衍/義)
　　　脫血
臂多青脉曰脫血尺脉緩濇謂之解㑊安臥脉盛謂之
脫血臥乆傷氣也
　　癰疽
　　　服石發疽
齊王侍醫遂病自煉五石服之臣意徃過之遂請意曰
不肖有病幸診遂也臣意即診之告曰公病中熱論曰
中熱不溲者不可服五石石之為藥精悍公服之不得
數溲亟勿服色將發癰遂曰扁鵲曰隂石以治隂病陽
石以治陽病夫藥石者有隂陽水火之劑故中熱即為
隂石柔劑治之中寒即為陽石剛劑治之臣意曰公所
論逺矣扁鵲雖言若是然必審診起度量立䂓矩稱權
衡合色脉表裏有餘不足順逆之法参其人動静與息
相應乃可以論論曰陽疾處内隂形應外者不加悍藥
及鑱石夫悍藥入中則邪氣辟矣而宛氣愈深診法曰
二隂應外一陽接内者不可以剛藥剛藥入則動陽隂
病益衰陽病益著邪氣流行為重困於俞(始喻/反)忿發為
疽意告之後百餘日果發為疽乳上入闕盆死此謂論
之大體也必有經紀拙工有一不習文理隂陽失矣(史/記)
　　　病疽
齊侍御史成自言病頭痛臣意診其脉告曰君之病惡
不可言也即出獨告成弟昌曰此病疽也内發於腸胃
之間後五日當􁛖腫後八日嘔膿死成之病得之飲酒
且内成即如期死所以知成之病者臣意切其脉得肝
氣肝氣濁而静此内關之病也脉法曰脉長而弦不得
代四時者其病主在于肝和即經主病也代則絡脉有
過經主病和者其病得之筋髓裏其代絶而脉賁者病
得之酒且内所以知其後五日而􁛖腫八日嘔膿死者
切其脉時少陽初代代者經病病去過人人則去絡脉
主病當其時少陽初關一分故中熱而膿未發也及五
分則至少陽之界(肝與心相去五分/故曰五日盡也)及八日則嘔膿死故
上二分而膿發至界而􁛖腫盡泄而死熱上則熏陽明
爛流絡流絡動則脉結發脉結發則爛解故絡交熱氣
已上行至頭而動故頭痛(史/記)
　　　治背瘡
京師人司仲因言里人父患背瘡若負火炭晝夜呼叫
其子泣於余遇道人曰子何憂之深也告之道人曰子
當求不耕之地遇野人糞為蟲鳥所殘即以杖去其糞
取其下土篩而傅之乃如其言用之立愈父曰豈以氷
着吾背邪吾五臟俱寒矣(類/編)
　　　治喉癰
楊立之自廣州通判歸楚州喉間生癰既腫潰而膿血
流注曉夕不止寝食俱廢醫者束手適楊吉老來赴郡
守招立之而子走徃邀至熟視良久曰不須看脉已得
之矣然此疾甚異須先啖生薑片一斤乃可投藥否則
無法也語畢即出子有難色曰喉中潰膿痛楚豈食生
薑立之曰吉老醫術通神其言不妄試取一二片啗我
如不能進屏去無害遂食之初時殊為甘香稍復加益
至半斤許痛處已寛滿一斤始覺味辛辣膿血頓盡粥
餌入口了無滯礙明日招吉老謝而問之對曰君官南
方多食鷓鴣此禽好啖半夏乆而毒發故以薑製之今
病源已清無服他藥予記唐小說載崔魏公暴亡醫梁
新診之曰中食毒僕曰常好食竹雞梁曰竹雞多食半
夏苖盖其毒也命捩生薑汁折齒灌之遂復活甚與此
相類(類/記)
　　　治癰疽
房州虞侯張進本北方人因送還郡守逄道人買酒與
飲得其治癰疽方寄居文録曺子病背瘡醫不能療聞
進有此技試呼之進元無手訣但以成藥塗傅未旬日
而愈張子温五歳兒生瘡於鬢邉繼又發於腦後證候
可憂亦以付進凡所用皆一種不過三夕二者皆平温
與之錢而問之進不復有隠謹以告但擇阿膠透徹者
一兩水半升煎令消然後入虢丹一兩慢火再熬數數
攪匀俟三五沸乃取出攤令極冷貯於瓶罌中如用時
以毛掃布瘡四靣而露其口如瘡未成則遍塗腫處良
久自消切勿犯手更無他法雖一切惡瘡皆可傅治不
特癰疽也(同/上)
　　　治癰疽方
歙丞胡權在都下遇異人授以治癰疽内托散方曰吾
此藥能令未成者速散已成者速潰敗膿自去無用手
擠惡肉自去不假刀砭服之之後痛苦頓减其法用人
参當歸黄芪各二兩芎藭防風厚朴桔梗白芷甘草各
半之皆細末别入桂末一兩令均毎以三五錢熱酒調
服以多為妙不能飲者木香湯調然不若酒服為竒
　　　療癰毒
向友正元仲之子也淳熈八年為江陵支使攝公安令
癰發於胸臆間拯療半載弗愈甞浴罷痛甚委䪺而臥
似夢非夢見一丈夫微揖而坐傳藥方與之曰用沒藥
𤓰蒌乳香三味酒煎服之且言桃源許軫知縣亦有此
方但不用爪蒌若用速效宜服此友正敬謝即如所戒
不終劑而愈後詣玉泉禱雨瞻夀亭關王像盖所感夢
者因繪祀于家(類/編)
　　　發背無補法
諺云背無好瘡但生於正中者為真發背虞奕侍郎背
中生小瘡不悟只以藥調補數日不疼不痒又不滋蔓
疑之呼外醫灸二百壮已無及此公平生不服藥一年
来唯覺時時手脚心熱疾作既不早治又服補藥何可
久也(泊宅/編)
　　　結癰
五臟不和則九竅不通六腑不和則留結為癰
　　　預療背疽
揚州名醫楊吉老其術甚著某郡一士人状若有疾懨
懨不聊莫能名其何䓁病苦徃謁之楊曰君熱証已極
氣血消鑠且盡自此三年當以背疽死不可為也士人
不樂而退聞茅山觀中一道士於醫術通神但不肯以
技自名未必為人致力士人心計交切乃衣僮僕之服
詣山拜之願執薪水之役于席下道士喜留寘弟子中
誨以讀經書夜祗事左右頥指如意厯兩月乆覺其與
常𨽻别呼扣所從来始再拜謝過以實白之道士笑曰
世間那有醫不得的病汝試以脉示我纔診脉又笑曰
汝便可下山吾亦無藥與汝但日日買好棃一顆吃如
生棃已盡則取乾者泡湯飲之仍食其滓此疾自當平
士人歸謹如其戒經一歳復徃揚州楊醫見之驚其顔
貌腴澤脉息和平謂之曰君必遇異人不然豈有痊安
之理士人以告楊立具衣冠焚香望茅山設拜盖自咎
其學之未至也北夢瑣言載醫者趙鄂云一朝士疾危
只有一法請剰喫消梨不限多少如咀嚼不及捩汁而
飲或希萬一用其言遂愈此意正同(類/編)
　　　雲母膏愈腸癰
楊介吉老者泗州人以醫述聞四方有儒生李氏子棄
業願娶其女以授其學執子婿禮甚㳟吉老盡以精微
告之一日有靈壁縣富家婦有疾遣人邀李生以往李
初視脉云腸胃間有所苦耶婦曰腸中痛不可忍而大
便從小便中出醫者皆以為無此證不可治故欲屈子
李曰試為籌之若姑服我之藥三日當有瘳不然非某
所知也下小丸子數十粒煎黄茋湯下之富家依其言
下膿血數升而愈冨家大喜贈錢五十萬置酒而問曰
始切脉時見芤脉現於腸部王叔和脉訣云寸芤積血
在胸中關内􁅢芤腸裏癰此癰生腸内所以致然所服
者乃雲毋膏為丸爾切脉至此可以言醫矣李後以醫
科及第至博士李稙元秀即其從子也(王仲言/餘話)
　　　釘疽
張嗣伯甞聞屋中呻吟聲嗣伯曰此病甚重乃徃視之
見一老姥稱體痛而處處有黯黑無數嗣伯還煮斗餘
湯送令服之服訖痛勢愈甚跳投牀者無數須㬰所黯
處皆㧞出釘長寸許以膏塗瘡口三日而復云此名釘
疽也(史/記)
　　　癰瘡
唐李勣嘗疾醫診之曰得鬚灰服之方止太宗遂自翦
髭燒灰賜服之復令傅癰瘡立愈故白樂天云翦鬚燒
藥賜功臣仁宗皇帝賜吕夷簡古人有語髭可治疾
今朕翦鬚與之合藥表朕意也
　　脚氣
　　　脚氣痞絶
唐栁栁州纂救死三方云元和十二年二月得乾脚氣
夜半痞絶左脅有塊大如石且死因大寒不知人三日
家人號哭滎陽鄭洵羙傳杉木湯服半食頃大下三次
氣通塊散用杉木節一大升橘葉一升無葉以皮代大
腹㯽榔七箇合而碎之童子小便三大升共煮一升半
分二服若一服得快利停後服已前三日死矣㑹有教
者得不死恐他人不幸有類予病故傳焉(本事/方)
　　　脚氣無補法
脚氣乃風毒在内不可不攻故先當㵼之
　　　脚心如中箭
道士王裕曰有忽患脚心如中箭發歇不時此腎之風
毒㵼腎愈(泊宅編/同上)
　　　脚氣
今人謂之脚氣者黄帝所謂緩風濕痺也千金云頑弱
名緩風疼痛為濕痺
　　　治閉結并脚氣
饒醫熊彦誠年五十五歳病前後溲便不通五日腹脹
如鼔同軰環視皆不能措力與西湖妙果僧慧月相善
遣信邀至訣别慧月驚馳而徃過釣橋逄一異客風姿
瀟洒出塵揖之曰方外髙士何孑孑走趨如此慧月曰
一善友久患閉結勢不可療急欲徃問客曰此易事也
待奉施一藥即脫靴入水探一大螺而出曰事濟矣持
抵其家以鹽半匕和殻生搗碎置病者臍下一寸三分
用寛帛𦂳繫仍辦濁器以須其通慧月未深以為然姑
巽謝之熊昏不知人妻子聚泣諸醫知無他策謾使試
之曾未安席砉然暴下醫愧嘆而散慧月歸訪異人無
所見矣熊後十六年乃終白石董守約以脚氣攻注為
苦或教之搥數螺傅兩股上便覺冷氣趨下至足既而
亦安(類/編)
　　　附船愈脚氣痛
顧安中廣徳軍人乆患脚氣筋急腿腫行履不得因至
湖州附船中有一袋物為腿痛酸遂将腿閣袋上㣲覺
不痛及筋寛而不急乃問梢人袋中何物應曰宣𤓰
自此脚氣䪺愈(名醫/録)
　　　脚躄
有人病兩脚躄不能行舉詣佗佗望見云已飽針灸服
藥矣不須復看脉便使解衣㸃背數十處相去或一寸
或五寸縱邪不相當言灸此各十壮灸瘡愈即行後灸
處夾脊一寸上下行端直均調如引䋲也(漢書華/佗傳)
　　　旋復根汁能續筋
筋斷復續者取旋復根絞取汁以筋相對取汁塗而封
之即相續如故蜀児如逃走多刻筋以此續之百不失
一
　　漏
　　　時康祖心漏
時康祖大夫患心漏二十年當胷數竅血液長流屢訪
名醫皆云不可治或云竅多則愈損閉此則慮六他岐
當存其一二猶為上策坐此形神枯瘁又積苦腰痛行
則傴僂不飲酒雖雞魚蟹蛤之屬亦皆不向口淳熈四
年有通判温州郡守韓子温見而憐之為檢聖惠方載
腰痛一門冷熱二證示之使自擇康祖報曰康祖年老
乆羸安敢以熱始作寒冷治療取一方用鹿茸者服之
踰旬痛减仍覺氣宇和暢遂一意專服悉屏他藥洎月
餘腰屈復伸無復呼痛心漏亦愈以告醫者皆不能測
其所以然後九年康祖自鎮江通判滿秩造朝訪子温
則精力倍昔飲膳無所忌歩履輕捷云漏愈之後日勝
一日子温書吏呉汝弼亦苦是疾使就求藥服之旬有
二日而差其方本只治腰痛用鹿茸去毛酥炙㣲黄附
子炮去皮臍皆二両鹽花三分為末棗肉為丸三十丸
空心酒下(巳/志)
　　　鱔魚覆漏
馬提刑記醫先祖忠肅公天聖中以工部尚書知濠州
家有媪病漏盖十餘年一日老兵掃庭下且言前數日
過市有醫自逺來道漏瘡可治特頃刻之力耳媪曰吾
更醫多矣不信也其黨有以白忠肅公者即為召醫視
之曰可治無疑須活鱔一條竹針五七枚醫乃擲鱔於
地鱔困屈盤就盤以竹針貫之覆瘡良久取視有白蟲
數十如針著鱔醫即鈐置杯水中蠕動如線復覆之又
得十餘枚如是五六醫者曰蟲固未盡然其餘皆小蟲
竟請以常用藥敷之時家所有㯽榔黄連為散傅之醫
未始用藥明日可以乾艾作湯投白礬末二三錢洗瘡
然後傅藥盖老人血氣冷必假艾力以佐陽而艾性亦
能殺蟲也如是者再即生肌不一月當愈既而如其言
醫曰瘡一月不治則有蟲蟲能蠕動氣血亦随之故瘡
漏不可遽合則結痛實蟲所為又曰人每有疾經月不
痊則必憊虚勞婦人則補脾血小兒則防驚疳二廣則
並治瘴癘醫無名於世而治疾有效亦良醫也又其言
有理故併録之(良/方)
　　　鱔漏
有人脚肚上生一瘡久遂成漏凡經二年百藥不效自
度必死一村人見之云此鱔漏耳但以石灰二三升百
沸湯泡熏洗但覺瘡痒即是也病者如其言用灰湯淋
洗果痒竟用此洗不三兩次遂乾
　　　蟻漏
有婦人項下忽生一塊腫漸縁至妳上腫起莫知何病
偶用刀刺破出清水一碗日久瘡不合有道人見之云
此蟻漏耳縁喫飯悞食蟻得此詢婦人云常來喫飯時
羣蟻縁飯上逐之用湯泡喫徃徃有死蟻在中不覺食
之道人云此易治但用穿山甲數片燒存性為末敷瘡
上遂愈盖蟻畏穿山甲故也
　　　犬齧瘤得針
處士蒯亮言其所知額角患瘤醫為剖之得一黑石碁
子巨斧擊之終不傷缺復有足脛生瘤者因至親家為
猘犬所齚正齧其瘤其中得為針百餘枚皆可用疾亦
愈(稽神/録)
　　　灸鼠漏
栁休祖者善卜筮其妻病鼠瘤積年不差垂命休祖遂
卜得頥之復按卦合得姓石人治之當獲鼠而愈也既
而鄉里有奴姓石能治此病遂灸頭上三處覺佳俄有
一鼠逕前而伏呼犬咋之視鼠頭有三灸處妻遂差(拾/遺)
(方/)
　　　李生虱瘤
浮梁李生得痒疾隠起如覆盂無所痛苦背唯竒痒不
可忍飲食日以削無能識其為何病醫者秦德立見之
曰此虱瘤也吾能治之取藥敷其上又塗一綿帶繞其
圍經夕瘤破出虱斗許皆蠢蠕能行動即日體輕但有
一小竅如箸端不合時時虱涌出不勝計竟死予計唐
小說載賈魏公鎮滑臺日州民病此魏公云世間無藥
可治唯千年木梳燒灰及黄龍浴水乃能治爾正與此
同
　　腫癭
　　　病腫
先痛而後腫氣傷形也先腫而後痛形傷氣也風勝則
動熱勝則腫燥勝則乾寒勝則浮濕勝則濡
　　　腫
釋名曰腫鍾也寒熱氣所鍾聚也(太平/御覧)
　　　隂腫如升
治男子隂腫大如升核痛人所不能治者𢷬馬鞭草塗
之
　　　小兒隂腫
小兒隂囊忽虚腫痛以生甘草湯調地龍糞輕輕塗之
　　　小児熱毒遊腫
破草鞋人亂頭髪燒灰醋和傅治熱毒逰腫(本/草)
　　　婦人隂腫堅硬
用枳實半斤碎炒令熟故帛裏熨冷則易之(同/上)
　　　脚腫
有男子六十一歳脚腫生瘡忽食猪肉不安醫以藥利
之稍愈時出外中風汗出後頭面暴腫起紫黑色多睡
耳輪上有浮泡小瘡黄汁出乃與小續命湯加羌活一
倍煎服之遂愈(本草/衍義)
　　　背腫
楊愔患背腫馬嗣明以錬石塗之便差錬石法以粗黄
色石如鵝鴨卵大猛火燒令赤内醇醋中自有石屑落
頻燒至石屑盡曝乾搗篩醋和塗腫上無不愈
　　　傅腫
仁宗在東宫苦腮腫用赤小豆末傅之遂愈或云可療
發背(洞㣲/志)
　　　癭
説文曰癭頸瘤也典術曰服食天門冬治癭除百病(太/平)
(御/覧)
　　井錫鎮癭
汝州人多病頸癭彼境地饒風沙沙入井中飲其水則
生癭故今房間人家井以錫為井欄皆以夾錫錢鎮之
或沉錫其中則飲者免此患華亭有一老僧昔行脚河
南管下寺僧僮僕無一不病癭時有洛僧共寮毎食取
携行苔脯同飱經數月僧項贅盡消若未甞病寺僧訝
嘆乃知海岸鹹物能愈是疾(癸/志)
　　中毒
　　　中仙茅附子毒
鄭長卿資政説少時随父太宰官懐州一將官服仙茅
遇毒舌脹出口漸大與肩齊善醫環視不能治一醫獨
曰尚可救少緩無及矣取小刀𠢐其舌隨破隨合𠢐至
百數始有血一㸃許醫喜曰無害也舌應時消縮小即
命煑大黄朴硝數碗連服之并以藥末掺舌上遂愈又
盖諒郎中説其兄詵因感疾醫盧生勸服附子酒每生
切大附二兩浸以斗酒旦起輙飲一盃服之二十年後
再為陜西漕使諒自太學歸過之南樂縣拉同行中途
曉寒詵飲一杯竟復令温半杯比酒至自覺㣲醉乃與
妻使飲行數里妻頭腫如斗脣裂血流下駐道傍呼隨
行李職醫告之李使黑豆菉豆各數合生嚼之且煎湯
併飲至曉腫始消詵仍服之不輟到長安數月失明遂
致仕時方四十二歲
　　　中蕈毒
崇寧間蘇州天平山白雲寺五僧行山間得蕈一叢甚
大摘而煑食之至夜發吐三人急採鴛鴦草生啖遂愈
二人不甚肯啖吐至死此草藤蔓而生對開黄白花傍
水依山處皆有之治癰疽腫毒尤妙或服或傅皆可今
人謂之金銀花又曰老翁須本草名為忍冬(並出/已志)
　　　中鱔鼈蝦䗫毒
頃有一士人好食鱔魚及鼈與蝦䗫甞云此三物不可
食大者有毒殺人蝦䗫小者亦令人小便袐臍下蔽疼
有至死者宜以生豉一大合投新汲水半碗浸令豉水
濃頓服之即差(茅亭/客話)
　　　中荳腐毒
人有好食荳腐因中其毒醫治不效偶更醫醫至中途
適見做豆腐人家夫婦相爭因問之云今早做豆腐妻
誤将蘿蔔湯置腐鍋中今豆腐更就不成盖腐畏蘿蔔
也醫得其説至病家凡用湯液率以蘿蔔煎湯或調或
嚥病者遂愈
　　　諸果有毒
諸果有毒桃杏雙仁有毒五月食未成核果令人發癰
疽癤及寒熱又夏秋果落地為惡蟲縁食之令人患九
漏桃花食之令人患淋李仁不可和雞子食患内結不
消(本草/衍義)
　　　中斑鳩毒
浙人王夫人忽日面上生黑斑數㸃日久滿面俱黑遍
求醫治不效忽遇一草澤醫云夫人中食毒爾某治之
一月平復後覔其方止用生薑一斤切碎研汁将滓焙
乾却用薑汁煮糊元問其故云夫人日食斑鳩盖此物
日甞食半夏苖是以中其毒故用生薑以解之(名醫/録)
　　　中蜈蚣毒
有中蜈蚣毒者以烏雞屎水調塗咬處大蒜塗亦效又
畏蛞蝓不敢過所行之路觸其身即蜈蚣死故取以治
蜈蚣毒桑汁白鹽塗亦效(本草/衍義)
　　　藥反中毒
治諸藥相反中毒用蠶退燒灰細研一錢冷水調下頻
服取效雖面青脉絶腹脹吐血服之即活
　　　中魚毒
虞侍郎蘓州人平生喜食生魚鱠中年病腹堅倒身不
得毎發疼痛㡬死累治不效一善醫切脉曰侍郎右關
脉伏伏為積聚有生冷之積成癥在腹則痛不可忍可
以藥取之令用橄㰖汁吞丸子藥數粒晚下利一盆許
是魚鱠縷前一截皆成魚矣從此遂安(名醫/録)
　　　中萵菜毒
王舜求云萵菜出咼國有毒百蟲不敢近蛇虺過其下
誤觸之則目瞑不見物人有中其毒者唯生薑汁解之
(遯齋/閒覧)
　　　魚魫遇蟲毒
南海魚有石首者盖魚枕也取其石治以為器可載飲
食如遇蟲毒器必曝裂其效甚著福唐人製作尤精人
但翫其色而鮮能識其用(同/上)
　　　中酒毒
飲酒中毒經日不醒者用黑豆一升煑取汁温服一小
盞不過三服即愈今人謂之中酒是也(服食反/誤方)
　　　天蛇毒
太子中允關杞曾提舉廣南西路常平倉行部邕管一
吏人為蟲所毒舉身潰爛有一醫言能治使視之曰此
為天蛇所螫疾已深不可為也乃以藥傅其瘡有腫起
處以鉗㧞之有物如蛇凡取十餘條而疾不起又予家
祖塋在錢塘西溪甞有一田家忽病癩通身潰爛號呼
欲絶西溪寺僧識之曰此天蛇毒爾非癩也取木皮煮
飲一斗許令其恣飲初日疾减半兩三日頓愈驗其木
乃今之秦皮也然不知天蛇何物或曰草間黄花蜘蛛
是也人遭其螫仍為露水所濡乃成此疾露渉者亦當
戒也
　　　中挑生毒
興化人陳可大知肇慶府肋下忽腫起如生癰瘡状頃
刻間其大如盌識者云此中挑生毒也俟五更以菉豆
細嚼試若香甜則是已而果然乃搗川升麻為細末取
冷熟水調二大錢連服之遂利下㵼出生葱數莖根鬚
皆具腫即消縮煎平胃𣪚調補且食白粥後亦無他又
雷州民康財妻為蠻巫林公榮用雞肉挑生值商人楊
一者善醫療與藥服之纔食頃吐積肉一塊剖開筋膜
中有生肉存已成雞形頭尾觜翅悉肖似康訴於州州
捕林置獄而呼楊生令具疾證用藥其畧云凡喫魚肉𤓰
果湯茶皆可挑初中毒覺胸腹稍痛明日漸加攪刺滿
十日則物生能動騰上則胸痛沉下則腹痛積以瘦悴
此其候也在上膈則取之其法用熱茶一甌投胆􁧢半
錢於中候􁧢化盡通口呷服良久以雞翎探喉中即吐
出毒物在下膈即㵼之以米飲下鬱金末二錢毒即㵼
下乃擇人參白术各半兩碾末同無灰酒半升納瓶内
慢火熬半日許度酒熟取温温服之日一盞五日乃止
然後飲酒如其故(丁/志)
　　　誤飲蛇交水
陳齋郎湖州安吉人因歩春渇掬澗水兩口嚥之數日
覺心腹㣲痛日久疼甚服藥無效醫診之云心脾受毒
今心脉損甚齋郎答云去年歩春渴飲澗水得此醫云
齋郎喫却蛇交水蛇在澗邊遺下不净在澗水内蛇已
成形在齋郎腹中食其心而痛也遂以水調雄黄服下
果下赤蛇數條皆能走也(名醫/録)
　　　中蜘蛛毒
治蜘蛛咬一身生絲羊乳一物飲之貞元十年崔員外
從質云目擊有人被蜘蛛咬腹大如孕婦其家棄之乞
食於道有僧遇之教飲羊乳未㡬日而平(本/草)
　　　中山雞鷓鴣毒
南唐相馮延已苦腦中痛累日不减太醫令呉廷紹宻
詰厨人曰相公平日嗜何等物對曰多食山雞鷓鴣廷
紹曰吾得之矣投以甘豆湯而愈盖山雞鷓鴣皆食烏
頭半夏故以此解其毒(出南/唐書)
　　　中石斑魚子毒
誤喫石斑魚子吐不止者取魚尾草研汁服少許立止
(魚尾草又名樚木根形似黄荆八月間開紫花成/穗葉似水楊無大樹經冬不凋漁人用以藥魚)
　　　地漿治菌毒
四明温台間山谷多生菌然種類不一食之間有中毒
徃徃致殺人者盖蛇毒氣所薫蒸也有僧教掘地以冷
水攪之令濁少頃取飲皆得全活此方見本草陶隠居
注謂之地漿亦治楓樹菌食之笑不止一俗言食笑菌
者居山間不可不知此法
　　解毒
　　　解蠱毒呪方
頃有朝官與一髙僧西遊道由歸峽城頓荒逺日過中
餒甚抵小村舍聞其家畜蠱而勢必就食去住未判僧
曰吾有神呪可無憂也食至僧閉目誦持俄見小蜘蛛
延縁盌吻僧曰速殺之於是竟食無所損其呪曰姑蘇
啄摩邪啄吾知蠱毒生四角父是穹窿窮毋是舍邪女
眷属百萬千吾今悉知汝摩訶薩摩訶是時同行者競
傳其本所至無恙别傳解毒方用豆豉七粒巴豆去皮
二粒入百草霜一處研細滴水丸菉豆大以茅香湯吞
下七丸又泉州一僧治金蠶毒云才覺中毒先吮白􁧢
味甘而不澁次嚼生豆不腥者是也但取石榴根皮煎
汁飲之即吐出活蟲無不立愈李䀲之云以白􁧢芽茶
搗為末冷水服凡一切毒皆可治併載于此以貽後人
(辛/志)
　　　解砒毒
凡人誤服生砒唯单飲生油以吐為度則其毒氣自消
不能為害
　　　治蠱毒
嘉祐中范吏部道為福州守日掲一方于石云凡中蠱
毒無論年代逺近但煮一鴨卵挿銀釵於内併噙之約
一食頃取見釵卵俱黑即中毒也其方用五倍子二兩
硫黄末一錢甘草三寸一半炮出火毒一半生丁香木
香麝香各十文輕粉三文糯米二十粒共八味瓶内水
十分煎取七候藥靣生皺皮為熟絹攄去滓通口服病
人平正仰臥令頭髙覺腹中有物衝心者三即不得動
若出以盆桶盛之如魚鰾之類乃是惡物吐罷飲茶一
盞㵼亦無妨旋煮白粥補忌生冷油膩鮓醬十日後服
解毒圎三兩丸經旬平復丁木麝三香價嘉祐中十文
今言之數倍乃可爾(類/編)
　　　解藥毒
王仲禮嗜酒壮歳時瘡􁲒發于鼻延于顙心甚惡之服
藥弗效僧法滿使服何首烏丸當用二斤適墳僕識草
藥乃掘得之其法忌鐵器但入砂鉢中藉黑豆蒸熟既
成香味可人念所蒸水必能去風澄以頮靣初覺極熱
漸加不仁至晚大腫眉目耳鼻渾然無别望之者莫不
驚畏王之母髙氏曰凡人感風癩非一日積吾兒遇毒
何至於是吾聞生薑汁赤小豆能解毒山豆根黑蚌粉
能消腫亟命僕搗捩薑汁以三味為末調傅之中夜腫
退到曉如初盖先採何首烏擇焉不精為狼毒雜其中
以致此撓也(同/上)
　　　解毒
凡中藥毒及一切諸毒從酒得者難治言酒性行諸血
脉流遍身體也因食得者易治言食與藥俱入於胃胃
能容雜毒又逐大便泄出毒氣毒氣未流於血脉故易
愈也解諸食毒爛嚼生甘草嚥之則毒吐出(瑣碎/録)
　　　蟹解漆毒
乾道五年襄陽有刼盗當死而特㫖貸命黥配者州牧
慮其復為人害既受刑又以生漆塗其兩眼囚行到荆
門已盲不見物寄禁長林縣獄以待傳送適有村叟以
事在獄中憐而語之曰汝明日去時倩防送者徃蒙泉
石仄尋石蟹搗碎之濾汁滴眼内漆當随汁流散瘡亦
愈矣如其言訪得一小蟹用之留三日而行目睛如初
畧無少損予妹婿朱晞顔時以當陽尉攝邑令親見之
(丙/志)
　　　獸能解藥毒
名醫言虎中藥箭食清泥野豬中藥箭豗薺苨而食雉
被膺傷以地黄葉貼之又礜石可以害鼠張鷟甞試之
鼠中如醉亦不識人知取泥汁飲之須㬰平復鳥獸蟲
物猶知解毒何况人乎被矢中者以甲蟲末傅之
　　　蛛為蜂螫
處士劉易隠居王屋山甞於齋中見一大蜂罥於蛛網
蛛縳之為蜂所螫墜地俄頃蛛鼓腹破裂徐徐行入草
嚙芋梗㣲破以瘡就嚙處磨之良久腹漸消輕躁如故
自後人有為蜂螫者挼芋梗傅之而愈
　　　保靈丹
徃時川蜀俗喜行毒而成都故事歲以天中重陽時開
大慈寺多聚人物出百貨其間號名藥世者於是有於
窓隙間呼貨藥一聲識其意亟授以千錢乃從窓隙度
藥一粒號解毒丸或一粒可救一人命夫迹既叵測故
時多疑出於神仙政和間祐陵以仁聖惠天下嘗即
上清寳籙宫之前新作兩亭左曰仁濟主給藥治疾苦
右曰輔正主符水除邪鬼因遂詔海内凡藥之治病彰
彰有聲者悉索其書方而上之焉於是成都守臣監司
奉命相共窮其状乃得售解毒丸家盖世世懼行毒者
為仇害故匿其迹非有所謂神仙者既㨿方修治得其
合即并藥奏御下殿中省上曰朕自施天子所服御以
濟元元母煩有司也繇是殿中省羣醫諸師驗其方則
王氏博濟方之保靈丹爾當是時猶子行適領殿中監
事故獨得其詳吾落南來用是藥嘗救兩人食胡蔓草
毒得不死盖不可不書(百衲居士鐵/圍山叢談)
　
　
　
　
　
　
　
　
　
　
　
　
　醫説卷六
欽定四庫全書
　醫説卷七
　　　　　　　　　　　　　宋　張杲　撰
　　積
　　　傷滯用藥不同
人之臟腑皆因觸冐以成疾病而脾胃最易受觸盖日
用飲食稍或過多則停積難化冷熱不調則吐嘔㵼痢
膏粱者為尤甚盖口腹恣縱不能謹節近用消化藥或
論飲食既傷於前難以毒藥反攻其後不復使巴豆碙
砂等藥止用麴蘖之類不知古今立方用藥各有主對
麴蘖止能消化米榖如肉食有傷則非碙砂阿魏等藥
不能治也至於魚蟹過傷則須用橘皮紫蘓生薑果菜
有傷則須用丁香桂心水飲傷則須用牽牛芫花固不
可一概論也必審其所傷之因對用其藥則無不愈其
間輕重則随患人氣血以増之而已又有一等虚人沉
積不可直取當以蠟匱其藥盖蠟能粘逐其病又可久
留腸胃間又不傷氣能消磨至盡也又有痺氣偏虚飲
食遲化者止宜助養脾胃則自能消磨不須用尅化藥
耳病久成積聚癥瘕者則須用三稜鼈甲之類寒冷成
積者輕則附子厚朴重則􁧢石硫黄瘀血結塊者則用
大黄桃仁之類醫者宜審詳之(雞峯/方)
　　　物能去積
厨家索粉與掉粉不得近杏仁近之則爛頃有一兵官
食粉多成積師以積氣丸杏仁相半細研為丸熟水下
五丸數服愈
摭醫新説中有一人食黄鷯子過多因食鷂子羮遂愈
有傷粽子成積用麴末加少木香末為散鹽湯調數日
口中聞酒香其積遂散(三說/醫餘)
　　　食藥
凡人服食藥一例須用巴豆是大不然養生必用方主
青張木香丸亦未是也巴豆去積牽牛利水不可一概
用且如傷食米麵之類當用神麴麥蘖傷肉當用阿魏
氣不快當用丁木香青陳皮磨積塊用三稜蓬术取熱
積用大黄冷積用巴豆痰積用牽牛血積用乾漆此其
大畧也更以意推之(同/上)
　　　治積用藥
大抵治疾或以所惡者攻之以所喜者誘之則易愈如
碙砂水銀治肉積神麴麥蘖治酒積水蛭䖟蟲治血積
木香㯽榔治氣積牽牛甘遂治水積雄黄膩粉治涎積
礞石巴豆治食積各從其類也若用羣隊之藥分其勢
則難取效許嗣宗所謂獵不知兎廣絡原野冀一人獲
之術亦疎矣須是認得分明是何積聚然後増加用藥
不爾反有所損嗣宗自謂不著書在臨時變通也(本事/方)
　　攧撲打傷
　　　堕馬
齊中郎破石病淳于意診其脉告曰肺傷不治當後十
日丁亥溲血死即後十一日溲血而死破石之病得之
堕馬僵石生所以知破石之病者切其脉得肺隂氣其
來散數道至而不一也色又乗之所以知其堕馬者切
之得番隂脉番隂脉入虚裏乗肺脉肺脉散者固色變
也乗之所以不中期死者師言曰病者安榖則過期不
安榖則不及期其人嗜黍黍主肺故過期所以溲血者
診脉法曰病喜養隂處者順死喜養陽處者逆死其人
喜自靜不躁又久安坐伏几而寝故血下泄(史/記)
　　　治臂臼脫
許元公入京師赴省試過橋堕馬右臂臼脫路人語其
僕曰急與挼入臼中若血漬臼則難治矣僕用其説許
已昏迷不覺痛遂就橋舁歸邸或曰非田馬騎不能了
此疾急召之至已入暮秉燭視其靣曰尚可治乃施藥
封腫處至中夜方甦逹旦痛止去其封損處已白其青
瘀乃移在臼上自是日日易之腫直至肩背於是以藥
下之㵼黑血三升五日復常遂得赴試盖用生地黄研
如泥木香為細末以地黄膏攤紙上掺木香末一層又
再攤地黄貼腫上此正治打撲傷損及一切癰腫未破
令内消云(類/説)
　　　龜獻竒方治傷折
治腕折傷筋損疼痛不可忍用生地黄一斤切藏𤓰薑
糟一斤生薑四兩切右都炒令均熱以布裹罨傷折處
冷則易之曾有人傷折宜用生龜尋捕一龜将殺患人
忽夢見龜告言曰勿相害吾有竒方可療夢中授此方
(本事/方)
　　　打撲傷損
打撲傷損瘀血凝滯氣因不行闗竅皆不通大便必閉
壮者可服洗心散老弱者可服七聖㯽榔丸凡有此証
須問臟腑所打處疼痛若傷處大痛大便三兩日不通
然後可下前二藥若大便不閉傷處不甚猛痛則不可
服宜服没藥乳香當歸之類(醫/餘)
　　　又
長安石史君嘗至通衢有從後呼其姓第者曰吾無求
於人念汝有難故來救汝出一紙卷授石曰有難則用
之乃治折傷内外損方書也明年因趨朝坐馬為他馬
所踶折足墜地又蹋一臂折家人急合此藥且灌且裹
至夜半痛止後手足皆堅牢如未傷時方本出良方用
川當歸鉛粉各半兩硼砂二錢同研令細濃煎蘓木汁
調服一大匕損在腰以上先喫淡粥半盞然後服藥在
腰以下即先服後食仍頻頻呷蘓木汁别作糯米粥入
藥末拌和攤紙上或絹上封裹傷處如骨碎用竹木夾
定仍以紙或衣物包之其妙如此故表而出之
　　　又
汀州瀝口市民陳公誦觀音甚誠慶元初出行攧折一
足忍痛呌菩薩越三晝夜夢一僧拄杖持缽登門問所
苦陳曰不幸折一足貧無力訪醫只得告佛僧曰不用
過憂吾有一方接骨膏正可治汝便買菉豆粉於新鐡
鍋内炒令眞紫色旋汲井水調成稀膏然後厚傅損處
須教遍滿貼以白紙将杉木縳定其效如神不必假它
劑也語訖僧忽不見陳亦寤如方修製用之則愈
　　　又
紹熈五年秋湖口人林四因日暮馳馬顛墜折一足骨
斷招外醫莫肯治經旬痛甚偶一道人過門聞其聲而
入視曰續筋接骨非敗龜殻不可此却難得要生者甚
易道人曰但得殻足矣生與敗等也語訖即退林招衆
醫議之皆云一足所傅多少龜殻灰可辦兹去五里許
江畔一大龜身濶二尺常跧伏泥中捕而脫其殻燒灰
傅損處計其収效賢於小者百數也時已昏暮未暇遣
僕半夜後鄰室張翁者夢烏衣人來訪自通為江畔
老龜哀投甚切云林四折足醫欲殺吾取殻以療傷望
一言救䕶張謝曰老夫愚鈍如何施力烏衣云只煩丈
人詣林氏諭衆醫曰徃日甞有龜傳一方於人而贖命
者用淹藏𤓰糟罨㫁處次将杉板夹縳定方書亦甞載
記如更増赤小豆一味拌入糟中然後板夾不過三日
即十全安愈願翁便為告之異日當圖報遂去黎明張
如所戒林與醫皆喜而從之應期而驗(類/編)
　　　熱葱涕愈傷指
崔給事頃在澤潞與李抱真作判官李相方以毬杖按
毬子其軍将以杖相格乗勢不能止因傷李相拇指並
爪甲擘裂遽索金瘡藥裹之强坐頻索酒飲至數盃已
過量而靣色愈青忍痛不止有軍言取葱新折者便入
溏灰火煨熟剥皮擘開其間有涕取罨損處仍多煨取
續續易熱者凡三易之靣色却赤斯須云已不痛凡十
數度易熱葱並涕裹纒遂畢席笑語(本事/方)
　　　打撲傷
自然銅有人飼折翅鴈後遂飛去今人打撲傷研極細
水飛過同當歸没藥各半錢酒調頓服仍以手摩痛處
(本草/衍義)
　　　堕馬折足
定州人崔務堕馬折足醫令取銅末和酒服之遂痊平
及亾後十餘年改葬視其脛骨折處有銅末束之(朝野/僉載)
　　　蹴鞦韆墜損
宣和中有一國醫忽乗快行宣押就一佛刹醫内人限
目今便行鞭馬至則寂未有人須臾臥轎中扶下一内
人快行送至奉㫖取軍令状限日下安痊醫診視之已
昏死矣問其從人皆不知病之由惶恐無地良久有二
三老内人至下轎環而泣之方得其實云因蹴鞦韆自
空而下墜死醫者云打撲損傷自屬外科欲申明又恐
後時參差不測再視之㣲覺有氣忽憶藥篋中有蘓合
香丸急取半兩於火上焙去腦麝用酒半升研化灌之
至三更方呻吟五更下惡血數升調理數日得痊予謂
正當下蘓合香丸盖從髙墜下必挾驚悸血氣錯亂此
藥非特逐去瘀血而又醒氣醫偶用之遂見功效此藥
居家不可闕如氣逆鬼邪殗殜傳尸心痛時疾之類皆
治良方載甚詳須自合為佳耳(本事/方)
　　　搓衮舒筋
道人詹志永信州人初應募為卒𨽻鎮江馬軍二十
二歳因習驍騎墜馬右脛折為三困頓且絶軍帥命舁
歸營醫救鑿出敗骨數寸半年稍愈扶杖緩行骨空處
皆再生獨脚筋攣縮不能伸既落軍籍淪於乞丐經三
年遇朱道人亦舊在轅門問曰汝傷未復初何不求醫
對曰窮無一文豈堪辦此朱曰正不費一文但得大竹
管長尺許鑽一竅繫一䋲掛於腰間每坐則置地上舉
足搓滚之勿計工程久當有效詹用其説兩日便覺骨
髓寛暢試猛伸足與常日差逺不兩月病筋悉舒與未
墜時等予頃見丁子章以病足故作轉軸踏脚用之其
理正同不若此為簡便無力者立可辦也(癸/志)
　　竒疾
　　　簷溜盥手龍伏藏指𤓰中
石藏用近世良醫也一士人嘗因承簷溜盥手覺為物
觸入指𤓰中初若絲髪然既數日稍長如線伸縮不能
如常始悟其為龍伏藏也乃見石藏用扣其治療之方
藏用曰此方書所不載也當以意去之歸可末蜣螂塗
指庶不深入胸膜冀他日免震厄之患士人如其言後
因迅雷見火光繞身士人懼急以針穴指果見一物自
針穴所躍出不能為灾李定云滕樞宻(翰苑/叢記)
　　　婦人異疾
陳子直主簿妻有異疾每腹脹則腹中有聲如擊鼔逺
聞於外行人過門者皆疑其家作樂腹脹消則鼔聲亦
止一月一作經十餘醫皆莫能名其疾
　　　嘔物如舌
鎮陽有士人嗜酒日嘗數斗至午夜興一發則不可遏
家業殘破一夕大醉嘔出一物如舌初視無㾗竅至欲
飲時眼偏其上矗然而起家人沃之以酒立盡至嘗日
所飲之數而止遂投之猛火急爆裂為十數片士人自
此惡酒
　　　消食籠
齊諧記云江夏郡安陸縣隆安中有人姓郭名坦兄弟
三人大兒得天行病後遂大能食日食斛米家給五年
貧罄後乞至一家門前已得飯復乞於其後門此家語
云汝已就前門食那得復從後門來其人答曰實不知
君家有兩門腹大飢不可忍後門有三畦薤一畦大蒜
因㗖之兩畦便大悶極臥地須㬰大吐吐一物似籠因
出地漸小主人持飯出不復食遂撮飯著所吐物上即
消成水此病尋差(東坡物類/相感志)
　　　孕婦腹内鍾鳴
有一貧士扵常賣處買得一藥方册子其間有一方能
治婦人腹内鍾鳴用鼠窟前畚土研羅為末每服二錢
麝香湯調其疾立愈
　　　髀瘡兒出
異苑曰晋時長山趙宣母姙身如常而髀上痒搔之成
瘡兒從瘡出母子平安(太平/御覧)
　　　人靣瘡
江左有商人左膊上有瘡如人靣亦無他苦商人戯滴
酒口中其靣亦赤色以物食之亦能食食多則覺膊内
肉脹起或不食之則一臂痺有善醫者教其厯試諸藥
金石草木之類悉試之無苦至貝母其瘡乃聚眉閉口
商人喜曰此藥可治也因以小葦筒啟其口灌之數日
成痂遂愈然不知何疾也(本事/方)
　　　啖物不知飽
江南逆旅中一老婦啖物不知飽徐德占過逆旅老婦
愬以飢其子耻之對德占以蒸餅啖之盡二竹簣約百
餅猶稱飢不已日飯一石米随則利之飢復如故京兆
醴泉主簿蔡繩予友人也亦得飢疾毎飢立須啖物稍
遲則頓仆悶絶懐中甞置餅餌雖對貴官遇饑則便齕
啖繩有美行博學有文為時聞人終以此不幸無人識
其疾每為之哀傷(筆/談)
　　　腸癢疾
傅舍人忽得腸癢之疾至劇時徃徃對衆失笑吃吃不
止此疾古人所未有(遯齋/閒覧)
　　　王氏異疾
汾州王氏得病右脇有聲如蝦蟇常欲手按之不則聲
聲相接羣醫弗能辯聞晉陽山人趙巒善診巒曰此因
驚氣入於臟腑不治而成疾故常作聲王氏曰因水邉
行次有大蝦蟆躍髙數尺驀作一聲氏忽驚呌便覺右
脇牽痛自後作聲尚似蝦蟇也巒乃與六神丹服之來
日取下青涎類蝦蟆之衣遂差巒言診王氏脉右關脉
伏結積病也故止作積病治用六神丹㵼之而愈(名醫/録)
　　　瘵飢蟲
從政郎陳撲富沙人母髙氏年六十餘得飢疾每作時
如蟲齧心即急索食食罷乃解如是三四年畜一猫極
愛之常置於旁猫呌則取魚肉和飯以飼一日猫適呌
命取鹿脯自嚼而啖猫至于再覺一物上觸喉間引手
探得之如拇指大墜于地頭尖匾類塌沙魚身如蝦殻
長八寸漸大侔兩指其中盈實剖之腸肚亦與魚同有
八子胎生蠕蠕若小鰍人皆莫能識為何物盖聞脯香
而出髙氏疾即愈
　　　小兒魃病
千金論凡小兒有魃病者是娠婦被惡神導其腹中令
兒病也魃小鬼也其病証㣲微下利寒熱徃來毫毛鬢
髪髫鬡不恱者是也宜服龍胆湯凡婦人先有小兒未
能行而母更有娠使兒飲此乳亦作魃也令兒黄瘦骨
立髪落壮熱也(保生/方)
　　　足靣竒方
趙先生字子固母劉氏年㡬八十左足靣一瘡下連大
指上連外踝以至膁骨每歲輙數發發必兼旬累月昏
暮癢甚搔爬移時出血如泉呻吟痛楚殆不可忍夜分
即漸已明日復然每一更藥則瘡轉大而劇百試不驗
如是二十餘年淳熙甲辰仲冬之末先生為太府丞一
夕母病大作相對悲泣無計困極就睡夢四神僧黙坐
一室旁有長榻先生亦坐因而發嘆一僧問其故光生
荅之以實僧曰可服牛黄金虎丹又一僧云朱砂亦好
既覺頗驚異試取藥半粒强服之良久腹大痛舉家且
悔俄而下礧磈物如鐵石者數升是夕瘡但㣲癢不痛
而無血數日成痂自此遂愈朱砂之説竟不復試先生
因圖僧像如所夢者而記其事金虎丹方出和劑本治
中風痰涎湧塞所用牛黄龍腦膩粉金箔之類皆非老
人所宜服今乃取竒效意此疾積熱臟腑而發于皮膚
歲久根深未易蕩滌故假凉劑以攻之不可以常疾論
也神僧之夢盖誠孝所感(百一/選方)
　　　産後腸癢
針線袋主婦人産後腸中癢不可忍以袋安所臥褥下
無令知之(本/草)
　　　甑氣薰靣腫
張徳俊云頃年和倅餘杭人将赴官因蒸降真木犀香
自開甑靣仆甑靣上為熱氣所薰靣即浮腫口眼皆為
之閉更數醫不能治最後一醫云古無此證請以意療
之於是取僧寺久用炊布燒灰存性隨傅随消不半月
而愈盖以炊布受湯上氣多反用以出湯毒亦猶以鹽
水取鹹味爾醫者之智亦可喜(百一/方)
　　　蛟龍病
古有患者飲食如故發則如癲靣色青黄小腹脹滿狀
如姙孕醫者診其脉與證皆異而難明主療忽有一山
叟曰聞開皇六年㶚橋有人患此病盖因三月八日邉
水食芹菜得之有識者曰此蛟龍病也為龍遊于芹菜
之上不幸食之而病也遂以寒食餳每劑五合服之數
劑吐出一物雖小但似蛟龍状而有兩頭其病者依而
治之獲愈(名醫/録)
　　　疑病
何解元陳留人也一日㑹飲于趙修武宅酒至數盃忽
見盞底有似一小蛇嚥入口亦不覺有物但每每思而
疑之日久覺心痛自思小蛇長大食其五臟明年又因
舊㑹趙宅恰才執盃又見小蛇乃放下盞細㸔時趙宅
屋梁上掛一張弓却是弓梢影在盞中因此解疑其心
疾遂無乃致疑而成病也(同/上)
　　　産婦腹中癢
箭簳及鏃主婦人産後腹中癢安所臥蓆下勿令婦人
知(本/草)
　　　食鱠吐蝦蟆
永徽中崔爽者每食生魚三斗乃足於後飢作鱠未成
爽忍飢不禁遂吐一物如蝦蟆自此之後不復能食鱠
矣(宣室/志)
　　　瘡破雀飛
金州防禦使崔堯封有親外甥李言吉者左目上臉忽
癢而生一小瘡漸大長如鴨卵其根如弦恒壓其目不
能開堯封每患之他日飲之酒令大醉遂剖去之言吉
不知覺也贅既破中有黄雀鳴噪而去(聞竒/録)
　　　蛇在皮中
華佗别傳曰瑯琊有女子右股上有瘡癢而不痛愈而
復作佗曰當得稻糠色犬一頭繫馬頸走出五十里㫁
頭向癢乃從之須臾有蛇在皮中動以鐡錐横貫引出
長三尺許七日便愈(東漢注又獨異志/所載與此相類)
　　　恠石鏡
在日南國之西南有石鏡方數百里光明瑩徹可鑒五
臟六腑亦名仙人鏡國人若有疾輙照其形遂知起病
某臟採藥餌之無不差者
　　　冷疾
直閣将軍房伯玉患冷疾夏月常複衣張嗣伯為之診
曰卿熱須以水發之非冬月不可至十一月令二人夾
捉伯玉解衣在石上取冷水從頭澆之盡二十斛伯玉
口噤家人哭請止不可又盡水百斛伯王始能動見背
上彭彭有氣俄而起伯玉曰熱不可忍乞冷飲嗣伯以
水與之一飲一斗遂差(史/記)
　　　人漸縮
世有竒疾者吕縉叔以制誥知潁州忽得疾但縮小臨
終僅如小兒古人不曾有此疾終無人識
　　　視直如曲
有一人家妾視直物如曲弓弦界尺之類視之皆如鈎
醫僧奉真親見之(二說/筆談)
　　　寒熱注病
又有婦人長病經年世謂之寒熱注病冬月中華佗令
坐石槽中平旦用冷水汲灌云當滿百始七十灌冷戰
欲死佗令滿數至八十灌熱氣乃蒸出囂囂然髙二三
尺滿百灌佗乃使燃火温牀厚覆衣良久汗洽出著粉
燥便愈
　　　刳腹視脾
又有人病腹中攻痛十餘日鬢髪堕落華佗曰是脾半
腐可刳腹治也使飲藥令臥破腹就視脾果半腐壊以
刀㫁之割去惡肉以膏傅之即差魏太祖聞而異之召
佗常在左右太祖苦頭風每作心亂目眩佗鍼鬲随手
而愈
　　　大怒病差
又有一郡守病華佗以其為人甚怒則差乃多受其貨
而不加功無何弃去留書罵之守果大怒令人追殺守
子知之嘱令勿逐瞋恚吐黒血數升而愈(三說/魏志)
　　　蒸之得汗
晉書曰張苖雅好醫術善消息診處陳廪丘得病連服
藥發汗汗不出衆醫云發汗不出者死自思可蒸之如
中風法温氣于外迎之必得汗也復以問苖云曾有人
疲極汗出臥簟中得冷病苦憎寒諸醫與散四日凡八
過發汗汗不出苖乃燒地布桃葉于上蒸之即得大汗
便於被下傅粉身極燥乃起即愈廪丘如其言果差
　　　視胎已死
魏志曰甘陵相夫人有娠腹痛不安方得六月佗視脉
曰胎已死矣使人手摸知所在在右則女在左則男人
云在左于是為湯下之果下男形則愈
　　　死枕愈病
齊書曰徐嗣伯常有傴人患滯冷積年不差嗣伯為診
之曰尸注也當得死人枕煮服之乃愈於是徃古塚中
取枕枕已一邉腐闕服之即差後秣陵人張景年十五
腹脹而黄衆醫不能療以問嗣伯此石蚘爾極難療當
得死人枕煮服之依語煮枕以湯投之得大利並蚘蟲
頭堅如石者五升病即差後沈僧翼患眼痛又多見鬼
物以問嗣伯嗣伯曰邪氣入肝可覔死人枕煑服之服
竟可埋枕於故處如其言又愈王晏問之曰三病不同
而皆用死人枕而俱差何也荅曰尸注者鬼氣伏而未
起故令人沉滯得死人枕促之䰟氣飛越不得復附體
故尸注可差石蚘者久蚘也醫療既癖蚘蟲轉堅世間
藥不能遣所以須鬼物驅之然後可散故令煮死人枕
也夫邪氣入肝故使眼痛而見魍魉應須邪物以鈎之
故用死人枕也氣因枕去故復埋于塜間也(太平/御覧)
　　　病悲思
州監軍病悲思郝允告其子曰法當甚悸即愈時通守
李宋卿御史嚴甚監軍内所憚也允與其子請于宋卿
一造問責其過失監軍皇怖汗出疾乃已(邵氏聞/見録)
　　　榖獨氣
殿中丞姚程腰脊痛不可俛仰郝曰榖獨氣也當食發
怒四肢受病傳于大小絡中痛而無傷法不當用藥以
藥攻之則益痛須一年能偃仰二年能坐三年則愈矣
後三年果愈(同/上)
　　　兒生腎縮
思村王氏之子生七日兩腎縮一醫云硫黄茱茰研大
蒜塗其腹仍以菵草蛇牀子薰之遂愈盖初生受寒氣
而然也(𤨏碎/録)
　　　飲水得疾
有黄門奉使交廣回周顧謂曰此人腹中有蛟龍上驚
問黄門曰卿有疾否曰臣馳馬大庾嶺時當大熱困且
渇遂飲水覺腹中堅痞如石周遂以消石及雄黄煮服
之立吐一物長數寸大如指視之鱗甲具投之水中俄
頃長數尺復以苦酒沃之如故以器覆之明日已生一
龍矣上甚訝之(明皇/雜録)
　　　誤吞金䥊
張成中漢上人有女七八歲因將母金䥊子一隻剔齒
含在口中不覺嚥下胸膈疼不可忍憂惶無措忽銀匠
來見某有藥可療歸取藥至米飲抄三錢令服来早大
便取下後問之乃羊脛炭一物為末爾(名醫録羊脛炭/亦治誤吞錢妙)
　　　飛絲入眼
飛絲入人眼令人睛漲白突出痛不可忍即以新筆兩
三管濡好墨運睛上則飛絲纒筆而出即安
　　蛇蟲獸咬犬傷
　　　白芷治蛇齧
臨川有人以弄蛇貨藥為業一日方作塲為蝮所齧即
時隕絶一臂之大如股少頃遍身皮脹作黄黑色遂死
有道人方旁觀出言曰此人死矣我有一藥能療但恐
毒氣益深或不可治諸君能相與證明方敢為出力衆
咸竦踊勸之乃求錢二十文以徃才食頃奔而至命汲
新水解裹中藥調一升以杖抉傷者口灌入之藥盡覺
臍中搰搰然黄水自其口出腥穢廹人四體應手消縮
良久復故其人已能起與未傷時無異遍拜觀者且鄭
重謝道人道人曰此藥不難得亦甚易辦吾不惜傳諸
人乃香白芷一物也法當以麥門冬湯調服適事急不
暇姑以水代之吾今活一人可行矣拂袖而去郭邵州
㳓得其方甞有鄱陽一卒夜直更舍為蛇齧腹明旦赤
腫欲裂以此飲之即愈(夷堅/志)
　　　被毒蛇傷
有人被毒蛇傷良久已昏困有老僧以酒調藥二錢灌
之遂蘓及以藥滓塗咬處良久復嚾二錢其苦皆去問
之乃五靈脂一兩雄黄半兩為末爾有中其毒者用之
無不驗(本草/衍義)
　　　辟蛇毒
南海地多蛇而廣府治尤甚某侍郎為帥聞雄黄能禁
制此毒乃買數百兩分貯絹囊掛於寝室四隅經月餘
日卧榻外常有黑汁從上滴下臭且臊使人穿承塵窺
之則巨蠎横其上死腐矣于是盡令撤去障蔽死者長
丈許大如柱旁又得十數條皆蟠蚪成窠穴他屋所驅
放者合數百自是官舍為清(類/編)
　　　蛇蟲所傷
凡蛇傷蟲咬倉卒無藥去處以大藍汁一碗雄黄末二
錢調均㸃在所傷處併令細細服其汁神驗如無藍以
靛花青黛代之
　　　山林日用法
毎欲出時用雄黄一桐子大火上燒烟起以薰脚棚草
屨之類及袍袖間即百毒不敢侵害邪祟逺避(集驗方/同上)
　　　治蚯蚓咬
浙西軍将張韶為蚯蚓所咬其形如大風眉鬚皆落毎
聞蚯蚓鳴於體有僧教以濃作鹽湯浸身數遍差
　　　蜘蛛齧
蜘蛛齧者雄黄末傅之(朝野/僉載)
　　　猫傷
猫兒傷研薄荷末塗之(百一/選方)
　　　馬咬
被馬咬者燒鞭梢灰塗之盖取其相服也
　　　蜈蚣咬
蜈蚣咬取蜘蛛一枚咬處安當自飲毒蜘蛛死痛未止
更著生者(孫真/人)
　　　惡蛇螫
趙延禧云遭惡蛇所螫處貼蛇皮便於其上文之引去
毒氣即止
　　　壁鏡咬
壁鏡咬醋磨大黄塗之
　　　又
壁鏡毒人必死用白􁧢治之(太平廣記用桑柴灰汁三/度沸取調白􁧢為膏金瘡)
(口即善兼/治蛇毒)
　　　蠶咬
蠶咬人毒入肉取苧汁塗之今以苧近蠶則蠶不生
也(本/草)
　　　治諸獸傷
馬咬用獨顆栗子燒灰貼鼠咬用麝香吐調塗或用猫
毛燒灰裛之猫咬用薄荷汁塗狗咬傷涎入瘡令人昏
悶者浸椒水調菵草末塗猪咬松脂鎔作餅子貼又屋
溜中泥塗春末夏初狂犬咬人即令狂過百日乃得免
當終身禁食犬肉若食蠶蛹此毒亦發定不可救宜忌
之右先去却惡血灸瘡中十壮明日以後日灸一壮百
日乃止忌酒每七日搗韭汁飲一二盞
　　　猘犬所傷
沈約宋書曰張収甞為猘犬所傷醫云宜食蝦蟆膾収
甚難之醫含笑先嘗収因此乃食瘡亦即愈
　　　犬傷
犬傷人量所傷大小爛嚼杏仁沃破處以帛繫定至差
無苦(本草/衍義)
　　　又
遇惡犬以左手起自寅吹一口氣輪至戍掐之犬即退
伏(𤨏碎/録)
　　　虎犬咬
虎犬咬人掺􁧢納瘡中裹之止痛立愈
　　　蠆螫
魏志曰彭城夫人夜之厠蠆螫其手呻吟無賴華佗令
温湯漬手數易湯常令暖其旦則愈(太平/御覧)
　　　蝎螫
􁧢石一兩醋半升煎之投􁧢末於醋中浸螫處井底泥
傅亦愈
　　　蠼螋妖蟲
蠼螋妖蟲也隠於墻壁間尿射人之影令人遍體生瘡
如湯火所傷治法用烏雞翅毛燒灰油調傅以雞者百
蟲所畏故能治之(𤨏碎録云有人苦此用雞子/大頭剜小竅取白塗四畔愈)
　　湯火金瘡
　　　大黄療湯火瘡
建昌士人黄襲字昭度云有鄉人為賈泊舟潯陽月下
髣髴見二人對語曰昨日金山修供甚盛吾徃赴之飲
食皆血腥不可近吾怒庖者不謹漬其手鼎中今已潰
爛矣其一曰彼固有罪子責之亦太過曰吾比悔之顧
無所及其一曰何難之有吾有藥可治但搗生大黄以
米醋調傅瘡上非惟愈痛又且滅瘢兹方甚良第無由
使聞之爾賈人適欲之金山聞其語意冥冥之中假手
以告遂造寺中詢之乃是夜有設水陸者庖人揮刀誤
傷指血落食中恍惚之際若有人掣其手入鑊内痛楚
徹骨號呼欲死賈人依神言療之二日愈(夷堅/志)
　　　醋泥塗火燒瘡
北夢𤨏言記火燒瘡方云孫光憲家人作煎餅一婢抱
孩子擁爐不覺落火爐上遽以醋泥塗之至曉不痛亦
無瘢㾗定知俗説亦不厭多聞(良/方)
　　　湯火瘡
劉寄奴為末先以糯米漿雞翎掃傷著處後掺藥末
在上並不痛亦無㾗大凡湯著先以鹽末掺之䕶肉不
壊然後用藥傅之至妙(本事/方)
　　　湯火瘡禁用冷
凡被湯火燒者初謹勿以冷物及井下泥尿泥及蜜淋
塌之其熱氣得冷則却深摶至骨爛入筋也所以人中
湯火後苦攣縮者良由此也(巢氏/病源)
　　　治湯火呪
俚巫多能持呪語而蹈湯火者元仲弟得其訣為人拯
治無不立差呪云龍樹王如来授吾行持北方壬癸禁
火大法龍樹王如來吾是北方壬癸水収斬天下火星
辰千里火星辰必降急急如律令呪畢即握真武印吹
之即用少許冷水洗雖火燒手足成瘡亦可療(類/編)
　　　歛金瘡口
歛金瘡口止疼痛用劉寄奴一味為末掺金瘡口裏宋
髙祖劉裕㣲時伐狄見大蛇長數丈射之傷明日復至
聞有杵臼聲徃覘之見青衣童子數人於榛中搗藥問
其故荅曰我王為劉寄奴所射合藥傅之帝曰吾神何
不殺答曰寄奴王者不死不可殺帝叱之皆散収藥而
返毎遇金瘡傅之良驗寄奴髙祖小字也(本事/方)
　　　治金瘡
周崈班縁捕海宼被寇以提刀斫傷血出不止分明筋
如㫁骨如折用花蕋石掩之血不止痛亦不定有兵士
李髙言某在軍中被人中傷欲死見統領與藥一貼名
紫金散掩之血止痛定明日瘡靨如鐡遂安又無瘢㾗
後告統領求此方只用紫藤香甆瓦鎌刮下石碾碾細
傅之救却萬千人也(名醫録云紫藤香/即降之最佳者)
　　　又
温州有匠人造屋失脚墜地地上有鏟頭𥪡柱傍脚痃
被傷血如湧出村中無藥有僧道光於門扇上撮得塳
塵掩定血止痛定兩日便靨堅問道光塳塵如何治得
金瘡曰古人用門桯塵者此也
　　　火氣入脚生瘡
有婦人因冬間向火兩股上遂成瘡其汁淋漓人無識
者後見一人云此皆因火氣入内生此但用黄柏皮為
末掺之立愈果如其言後又再作適無黄柏用薄荷煎
塗之立愈
　　　漆澆成瘡
徃年蕪湖二漆牙相爭其一人以漆一桶自頭澆其一
人患瘡㡬死有人教以鐵店磨鐡槽中泥塗之即愈以
蟹黄塗之亦愈(𤨏碎/録)
　　　田舍試驗之法
藕皮散血起自庖人牽牛逐水近出野老麵店蒜虀乃
是下蛇之藥路旁地菘而為金瘡所秘(本/草)
　　　治箭鏃不出
孫真人云治箭鏃在咽喉胸膈及鍼刺不出以螻蛄搗
取汁滴上三五度箭頭自出
　　食忌
　　　鼠盗忌食
夜藏飲食於器中覆之不宻鼠欲盗食不可得環器而
走淚堕器中食之者得黄疾通身如蠟鍼藥難治食胡
羊肉不可食松子
　　　淡食
鹽傷筋醋傷骨淡飯吃了肥木腯多言損氣多記損心
多怒傷精多笑傷神
　　　飲食不可露天
凡飲食不可放在露天恐飛絲堕飲食中食之令人咽
喉生泡急以白􁧢巴豆燒灰吹入口内或急擦即差(𤨏/碎)
(録/)
　　　雜忌
茅屋漏水堕諸脯肉上食之成癥結及暴肉作脯不肯
乾者祭神肉無故自動蜘蛛及行蜂落食肉上凢食無
故色變脯腊入火灸不動不得火而自動者皆能殺人
不可食之夜臥當耳勿有孔吹即耳聾逺行疲乏而來
勿入房成五勞旦起勿開目洗靣令人目澁失明父淚
母涙不得堕子目中即精破生翳(脩真/祕訣)
　　　勿過食
某見數老人飲食至少其說亦有理内侍張茂則每食
不過粗飯一盞許濃膩之物絶不向口老而安寕年八
十餘卒茂每勸人必曰旦暮少食無大飽王晳龍圗造
食物必至精細食不盡一器食包子不過一二枚爾年
入十卒臨老尤康强精神不衰王為予言食取補氣不
飢則已飽生衆疾至用藥物消化尤傷和也劉元袐監
食物尤薄僅飽即止亦年八十而卒劉監尤喜飲酒每
飲酒更不食物啖少果實而已循州蘓侍郎每見某即
勸令節食言食少則臟氣流通而少疾蘓公貶瘴鄉累
年近六十而傳聞亦康健無疾盖得此力也蘓公飲酒
而不飲藥每與客食未飽公已捨匕筯(張太史明/道雜記)
　　　食鼈不可食莧
方書言食鼈不可食莧温革郎中因併啖之自此苦腹
痛每作時㡬不知人疑鼈莧所致而未審乃以二物令
小蒼頭食之遂得病與革類而委頓尤劇未㡬遂死舁
其尸置馬廐未歛也忽小鼈無數自九竅湧出散走廐
中惟遇馬溺者輙化為水革聞自臨視掊聚衆鼈以馬
溺灌之皆即化為水于是革飲馬溺遂差或云白馬溺
尤良温革字叔皮(𤨏碎/録)
　　　食蟹反惡
陳正卿云頃年與一承局同航船承局者為舟中人言
甞為同官差徃昌國見白蟹不論錢因買百錢得數十
枚痛飲大嚼且食紅柿至夜忽大吐繼之以血昏不省
人病垂殆同邸有知其故者憂之忽一道人云唯木香
可解但深夜無此藥偶有木香餅子一帖試用之病人
口已噤遂調藥灌即漸漸甦省吐定而愈(百一/選方)
　　　銅器不可盖食
銅器盖食器上汗滴食中令人發惡瘡内疽食性忌之
也
　　　炊湯不宜洗靣
炊湯經宿洗靣令人無顔色洗體令人成癬未經宿者
洗靣令人亦然
　　　食驢鼈漏肉之戒
食驢肉喫荆芥茶殺人食鼈肉同莧菜殺人茅舍漏滴
在肉上食之殺人此三䓁尤宜戒之(三説/本草)
　　　食勿多飽多臥
食謹勿多多則生病飽勿多臥臥則心蕩心蕩多失性
食多生病則藥不行(集異/説)
　　　發暴
浙中人因食𤓰匏多要發吐㵼霍亂謂之發暴以致於
有不救者為何𤓰匏種之在土不久值時暖易長易成
使人食之則發暴若同香葇共食則可免香葇今香薷
也今人所謂香葇和食𤓰子是矣(名醫/録)
　　　飲食忌
凡人食欲少而數不欲頓而多食不欲急急則損脾法
當熟嚼令細冷食不用熱水潄口熱食不用冷水潄口
食必先食熱然後食冷
　　　醉飲過度
酒有大毒大熱大寒凝海唯酒不冰其至熱也飲之昏
亂易人本性其至毒也若解風寒宣血脉消邪氣引藥
勢不過於酒也若醉飲過度盆傾斗量毒氣攻心穿腸
腐脇此䘮生之源也(修真/祕訣)
　　　黄帝雜忌法
一日之忌暮無飽食一月之忌晦無大醉一歲之忌暮
無逺行終身之忌暮無燃燭行房鹹傷筋醋傷骨飽傷
肺饑傷氣久視傷血久臥傷氣久立傷骨久坐傷肉久
行傷筋凡向北勿安牀勿靣北坐夜臥勿覆其頭人魘
勿令燃燈喚之定死無疑正月寅日燒白髪吉凡寅日
翦手甲午日翦足甲又燒白髪吉(戎幕/雜談)
　　　飲食禁
食黄顙魚不可服荆芥呉人魏㡬道志在妻家啖黄魚
羮罷採荆芥和茶而飲少焉足底竒痒上徹心肺跣足
行沙中馳宕如狂足皮皆破欲裂急求解毒藥餌之㡬
兩日乃止
　　　食蜜不可食鮓
韶州月華寺側民家設僧供新蜜方熟羣僧飽食之有
某院長老兩人還至半道遇村墟賣鮓不能忍嚵買食
盡半斤是夕皆死
　　　食河豚不可服風藥
李􁐧郎中過常州王子雲縉為郡招之晨餐辦河豚為
饌李以故不食遣歸餉妻妻方平明服藥不以為慮啜
之甚羙即時口鼻流血而絶李未終席訃音至矣(二説/夷堅)
(志/)
　　　飲食宜緩
王介玉頃甞道旁食有一老人進言飲食須用緩盖脾
喜温不可以冷熱犯之唯緩食冷熱之物至脾皆温矣
又因論飲食大冷熱則傷隂陽之氣(晃氏/夜話)
　　　隂地流泉不可飲
隂地流泉二月八月行塗之間勿飲之令人夏發瘧瘴
又損脚令軟五月六月勿飲澤中停水食著魚鼈精令
人病鼈瘕也(本/草)
　　　食禁
荆芥一名假蘇本草謂性温不然實㣲凉吾竄嶠嶺久
數見食黄顙魚偶犯荆芥者必立死甚于鈎吻毒矣物
性相反有可畏如是世人於食禁殆不可不知(百衲居/士鉄圍)
(山叢/談)
　　　禽獸蟲魚肉異不可食
禽獸蟲魚之屬或有感沴氣所生形色變異者皆為毒
物謹勿食之謂物有形質變異者如獸有岐尾蟹有獨
螯羊一角雞四足是也物有形色變異者如白鳥𤣥首
烏雞白首白馬青蹄白馬黑頭是也有形色無異其肉
變恠者如落地不沾灰塵經宿肉體尚暖曝炙不燥入
水自動之類是也有皮肉無異腸臟變改者如肝色青
黯腎氣紫黒魚無腸膽牛肝葉孤之類是也有一物常
食性善與他物相反過口而害人者如鮠魚同鹿肉食之
殺人羊肉同鱠酪食之害人羊肝得生椒破人臟猪肉
得胡荽爛人臍是也有一物常食性平與他物相感入
腹成動物者如鱠生同酥乳食之變諸蟲鼈肉與莧菜
食之還生鼈牛肉同猪肉食之成寸白蟲猪羊肉以桑
楮柴煮灸食之亦成寸白也(東虢婁居中/食治通説)
　　　勿食生鮮
旋殺物命以應急需既虧愛物之仁又失養口體之正
且肉未停冷動性猶存鱠生之屬損人尤甚昔有食魚
鱠而生病者用藥下之已變虫形而能動有鱠縷尚存
故可驗也有食鼈肉而成疾者用藥下之已成動物而
能行有類鼈状故可驗也諸肉膾而食之生蟲成病者
甚多一切㣲細物命旋烹不熟食之害人固不可測為
癥為瘕為痼疾為竒病此不可不知亦不可忽者也(食/治)
　　　四時不食
金匱要略方曰春不食肝夏不食心秋不食肺冬不食腎
四季不食脾謂畜獸五臟能益人五臟春時木旺肝氣盛
脾氣敗故不食肝食之則肝氣愈盛脾氣愈敗因成脾
病則難治也或春月肝經受病明有虛證亦宜食肝以
補之或春月肝氣太盛即宜食肺以抑之又云肝病禁
辛心病禁鹹脾病禁酸肺病禁苦腎病禁甘五味遞相
尅制故禁之也或肝氣太盛因而生病亦宜辛味以制
之更在心智變通不可全執定論他臟倣此(食/治)
　　　飽勿便睡
偶食物飽甚雖覺體倦無輙就寝可運動徐行約百餘
歩然後解帶鬆衣伸腰端坐兩手按摩心腹交义来徃
約一二十過復以両手自心脇間按擦向下約十數過
令人腹氣通不致壅塞過飽食物随手消化也
　　　生物食之無益
食物可生噉者唯有果核時新初市無貴先甞貴在實
成氣足以走趂市利之物多未成熟故也時果鮮味易
于可口無喜其甘酸至于意足而後已棗栗之屬經火
熟者稍多食雖無妨亦忌于飽飯之後菜品中以蘿蔔
下麪茵蔯和羮皆生用為宜萵苣嫩苖蕪菁肥根苦藚
落蘓雖可生噉皆不益腸胃不若淹爼煮羮以為麪飯
之佐也百榖之屬固不可生食一切動物皆然或鱠魚
如絲抹肉成縷沃醋食之已失食養之正有将蛤蜊螃
蟹析殻乗活而噉者肉味致用豈有是理既輕殘物命
還輕忽自已之性命也生食果菜自有所損此又損之
彌甚以好生之徳衛生之經併失之故也(食/治)
　　　食無求飽
論語云不多食又云食無求飽謂食物無務于多貴在
能節所以保冲和而順頥養也若貪生務飽淤塞難消
徒積暗傷以召疾患盖食物飽甚耗氣非一或食不下
而上湧嘔吐以耗靈源或飲不消而作痰咯唾以耗神
水大便頻數而洩耗榖氣之化生􁉆便利滑而獨耗源
泉之浸潤致于精清冷而下漏汗淋漓而外泄莫不由
食物而過傷滋味太厚如能節滿意之食省爽口之味
常不至於飽甚者即䪺䪺必無傷物物皆為益糟粕變
化早晚溲便按時華精和凝上下津液含蓄神藏内守
榮衛外䕶邪毒不能犯疾沴無由作故知聖人之立言
垂教足以為養生之大經也(東虢婁居中食治/通說􁉆與溲同用)
　　　飲食以時
飲食以時饑飽得中水榖化冲氣和融精血以生榮衛
以行腑臟調平神志安寕正氣充實於内元真通㑹於
外内外邪沴莫之能干一切疾患無從而作也
　　　食飲以宜
食飲之宜舉其大畧當候以饑而後食食不厭熟嚼仍
候焦渇而引飲飲不厭細呷無待饑甚而後食食不可
太飽或覺微渇而省飲飲不欲太頻漿不欲甘酸肉無
貪肥脆食不厭精細飲不厭温熱飯無令少於麪菜常
令稱於肉肉不厭軟暖菜不可生茹五味無令勝榖味
肉味無令勝食氣滋味欲澹而和食時當謹其度故得
食飲常羙津液常甘身輕而不倦神清而少睡胷腑通
暢而少噫胃脘寛紓而不脹省解帶摩腹之勞免食藥
耗氣之失皆目前近效也(同/上)
　　　粥能暢胃生津液
張文濳粥記贈潘邠老張安道每晨起食粥一大盌空
腹胃虚榖氣便作所補不細又極柔膩與腸腑相得最
為飲食之良妙齊和尚説山中僧每將旦一粥甚繫利
害如或不食則終日覺臟腑燥渇盖能暢胃氣生津液
也今勸人每日食粥以為養生之要必大笑大抵養生
性命求安樂亦無深逺難知之事正在寝食之閒耳或
者讀之果笑文潜之說然予觀史記陽虚侯相趙章病
太倉公診其脉曰法五日死後十日乃死所以過期者
其人嗜粥故中臟實故過期師言曰安榖者過期不安
榖者不及期由是觀之則文濳之言又似有証後又見
東坡一帖云夜飢甚呉子野勸食白粥云能推陳致新
利膈養胃僧家五更食粥良有以也粥既美快粥後一
覺尤不可説
　　　五味致疾
五味養形過則致病故多食鹹則脉凝澁而變多食苦
則皮槁而髪㧞多食酸則肉胝皺而唇掲多食甘則骨
痛而髪落多食辛則筋急而爪枯(本事/方)
　　　飲酒面青赤
飲酒者肝氣㣲則面青心氣㣲則面赤
　　　魚無腮不可食
養生方云魚無腮不可食食之令人五月發癩(巢氏/病源)
　
　
　
　
　
　
　
　
　醫説卷七
欽定四庫全書
　醫説卷八
　　　　　　　　　　　　　宋　張杲　撰
　　服餌並藥忌
　　　服藥忌食
有术勿食桃李及雀肉胡荽大蒜青魚鮓等物有藜蘆
勿食狸肉有巴豆勿食蘆筍羮及野猪肉有黄連桔梗
勿食豬肉有地黄勿食蕪荑有半夏菖蒲勿食飴糖及
羊肉有細辛勿食生菜有甘草勿食菘菜又云勿食海
藻有牡丹勿食生胡荽有啇陸勿食犬肉有恒山勿食
生䓤生菜有空青朱砂勿食生血有茯苓勿食醋物有
鼈甲勿食莧菜有天門冬勿食鯉魚服藥不可多食胡
荽及蒜雜生菜又不可食諸滑物果實等又不可多食
肥猪犬肉油膩肥羮魚鱠腥臊等物服藥通忌見死尸
及産婦厭穢事(本/草)
　　　藥欲用陳
狼毒枳實橘皮半夏麻黄呉茱萸皆欲得陳久者其餘
須精新也
　　　桃膠愈百病
桃膠以桑灰汁潰服之百病愈久久服之身輕有光明
在晦夜之地如月出也多服之則可以辟榖(抱朴/子)
　　　服术
紫㣲夫人服术叙云察草木之速益於已者并不及术
术氣則式遏鬼津益血生腦逐惡致真守精衛命古人
名為山精之卉山薑之精太上導仙銘曰子欲長生當
服山精子欲輕翔當服山薑
　　　食术不飢
内篇云南陽文氏值亂逃壺山中飢困欲死有一人教
之食术遂不饑數十年乃還鄉里顔色更少氣力轉勝
故术一名山精神藥經曰必欲長生當服山精(抱朴/子)
　　　服术忌蛤
世云服术忌雀鴿非鳩鴿也乃蜃蛤耳外即刁衎久服
术因食蛤㵼血食鳩鴿則無恙嘗有雀鬭入盆池中旬
日皆化為蛤後以死雀投其中則不化雀蛤氣類同也
(戎幕/閒談)
　　　服黄連
劉奉林周時人學道嵩山四百年三合神丹為邪物所
敗乃入委羽山閉氣三日不息今千餘年猶未升仙但
服黄連得不死耳不能有所役使
　　　服松脂
松脂以鎮定者為良細布袋盛漬水中沸湯煮之浮水
靣者罩籬掠取投新水中久煮不出者棄不用入白茯
苓末杵羅為末每日取三錢匕著口中用熟水潄仍如
常法揩齒更啜少熟水嚥之仍潄齒牢牙駐顔烏髭也
(東坡大/全集)
　　　服黄精
脂川有士人虐所使婢婢乃逃入山中久之見野草枝
葉可愛即㧞取根食之甚美自是甞食久而遂不飢輕
健夜息大樹下聞草中動以為虎懼而上樹避之及曉
下平地其身歘然凌空而去自一峯之頂若飛烏焉數
歲其家人採薪見人告其主使捕之不得一日遇絶壁
下以網三靣圍之俄而騰其山頂其主異之或曰此婢
安有仙骨不過服靈藥食遂以酒饌五味香美置徃來
之路觀其食否果來食食訖遂不能逺去就擒之具述
其故指所食之草即黄精也
　　　不食蒜
黄仙君口訣服食藥物不欲食蒜及石榴子猪肝犬頭
肉
　　　真菊野菊
蜀人多種菊以苗可以菜花可以藥園圃悉能植之闤
闠中賣郊野之人多採野菊供藥肆頗有致誤真菊延
齡野菊㵼人如張華言黄精益夀鈎吻殺人如此類也
(牧堅/野談)
　　　論物理
舒州醫人李惟熙善論物理云菱芡皆水物菱寒而芡
暖者菱花開背日芡花開向日故也又曰桃杏雙仁輙
殺人者其花本五出六出必雙草木花皆五出唯梔子
雪花六出此殆隂陽之理今桃杏六出雙仁皆殺人者
失常故也
　　　服菖蒲
韓衆服菖蒲十三年身生毛石上一寸九節紫花者善
(抱朴/子)
　　　服餌忌羊血
服餌之家忌食羊血雖服藥數十年一食則前功盡䘮
　　　三藥
上藥養命謂五石練形六芝延年也中藥養性謂合歡
蠲忿萱草㤀憂也下藥除病謂大黄除實當歸定痛也
(博物/志)
　　　朴硝下死胎
朴硝為細末二錢温童子小便調下知洪州進賢曽通
仕定永云昔為豐城尉家有猫孕五子一子已生四子
死腹中腹脹啼呌欲絶試以問醫醫教以此藥灌之死
子即下猫得不死後有一牛亦如此用此法亦活醫者
云本治人方用以治畜亦效後以活人無不驗者(信效/方)
　　　常服熱藥
夏文莊公性豪侈禀賦異於人纔睡則身冷如殭一如
逝者既覺須令人温之良久方能動人有見其陸行而
車箱運載一物巍然問之乃綿帳也以數千両綿為之常
服仙茅鍾乳硫黄莫知紀極晨朝每食鍾乳粥有小吏
竊食之遂疽發㡬不可救(筆/談)
　　　枲耳補益
枲耳並根苖葉實皆取濯去砂土懸隂乾浄掃地上燒
為灰湯淋取濃汁泥連兩竈煉之灰汁耗即旋取傍釜
中已滚灰汁益之經一日夜不絶火乃旋得霜乾甆瓶
盛每日早晚臨睡酒調一錢匕補暖去風駐顔不可偹
言尤治皮膚風令人膚革滑净每洗靣及浴取少許如
澡頭用尤佳無所忌昌圖之父從諌宜州文學家居於
邕服此十餘年今七八十紅潤輕健盖専得此藥也(良/方)
　　　補骨脂丸
唐鄭相云予為南海節度七十有五越地卑濕傷於内
外衆疾俱作陽氣衰絶乳石補益之藥百端不應元和
七年有訶陵國舶主李摩訶獻此方經七八日而覺應
驗自爾常服其功神驗十年二月罷郡歸京録方傳之
其方用破故紙十兩揀洗為末胡桃肉去皮二十兩研如
泥即入前末更以好蜜煉和匀如飴盛甆器中旦日以
温酒化藥一匙服之不飲酒熟水下彌久則延年益氣
恱心明目補添筋骨禁食芸薹羊血畨人呼為補骨脂
丸(本事/方)
　　　用藥偏見
蜀人石藏用以醫術㳺都城其名甚著陳承餘杭人亦
以醫顯石好用暖藥陳好用凉藥古之良醫必量人之
虚實察病之隂陽而後投以湯劑或補或㵼各随其證
二子乃執偏見於冷暖俗語曰藏用擔頭三斗火陳承
篋裹一盤冰(泊宅/編)
　　　遍體盡疼
周離亨甞言作館職時一同舍得疾遍體疼每作殆不
可忍都下醫或云中氣或云中濕或云脚氣用藥悉不
效疑氣血凝滯所致為製一散飲之甚驗予未及問所
用藥沉思久之因曰據此證非延胡索不可周君大駭
曰何以知之予曰以意料之恐當然爾延胡索當歸桂
等分依常法治之為末疾作時温酒調三四錢随人酒
量頻進之以止為度盖延胡索活血化氣第一品也其
後趙待制霆導飲失節肢體拘攣數服而愈
　　　功在橘皮
橘皮寛膈降氣消痰逐冷有殊功他藥多貴新唯此貴
陳須洞庭者最佳外舅莫强中知豐城縣得疾凡食已
輙胸滿不下百方治之不效偶家人軰合橘紅湯取甞
之似有味因連日飲之一日坐㕔事方操筆覺胸中有
物墜于腹大驚目瞪汗如雨急扶歸須臾腹痛下數塊
如鐡彈子臭不可聞自此胸氣廓然盖脾之冷積也抱
病半年所服藥餌凡㡬種不知功乃在一橘皮世人之
所忽豈可不察哉其方橘皮去穰取紅一斤甘草鹽各
四兩水五盌慢火煮乾焙搗為末㸃服又古方以橘紅
四兩灸甘草一兩為末湯㸃名曰二賢散以治痰特有
驗盖痰久為害有不可勝言者世醫雖知用半夏南星
枳實茯苓之屬何足以語此(同/上)
　　　人氣粉犀
諸藥中犀最難搗必先鎊屑乃入衆藥中搗之衆藥篩
羅已盡而犀獨在余偶見一醫僧元逹者解犀為小塊
方半寸許以極薄紙裹置懐中使近肉以人氣蒸之候
氣蒸薫浹洽乗熱投臼中急𢷬應手如粉因知人氣之
能粉犀也然今醫工皆莫有知者(歸田/録)
　　　老人疾患
常見世人治年髙之人疾患将同年少亂投湯藥妄行
鍼灸以攻其疾務欲速愈殊不知上夀之人血氣已衰
精神减耗危若風燭百疾易攻至於聴視不至聦明手
足舉動不隨其志身體勞倦頭目昏眩風氣不順宿疾
時發或祕或泄或冷或熱此皆老人之常態也不須𦂳
用鍼藥務求痊差徃徃因此别致危殆且攻病之藥或
汗或吐或解或利縁衰老之人不同年少年少之人真
氣壮盛雖汗吐轉利未至危困其老弱之人若汗之則
陽氣泄吐之則胃氣逆㵼之則元氣脫立致不可救此
養老之大忌也大體老人藥餌止是扶持之法只可用
温平順氣進食補虚中和之藥治之不可用市肆贖買
他人惠送不知方味及狼虎之藥與之服餌切宜審詳
若身有宿疾或時發動則随其疾状用中和湯藥調順
三朝五日自然無事惟是調停飲食依食醫之法随食
性變饌治之此最為良也(養老奉/親書)
　　　物性皆有離合
尋萬物之性皆有離合虎嘯風生龍吟雲起磁石引鍼
琥珀拾芥漆得蟹而散麻得漆而湧桂得葱而軟樹得
桂而枯戎鹽累卵獺膽分杯其氣爽有相闗感多如此
類其理不可得而思之(本/草)
　　　藥議
古方云雲母麄服則著人肝肺不可去如枇杷狗脊毛
不可食皆云射人肝肺世俗持此之論甚多皆謬説也
又言人有水喉食喉者亦謬説也世傳歐希范五臟圗
亦畫二喉盖當時驗之不審耳水與食同嚥豈能就中
遂分入二喉人但有咽有喉二者而已咽則納飲食喉
則通氣咽則下入胃脘次入胃又次入腸又次入大小
腸喉則下通五臟出入息五臟之氣呼吸正如冶家之
鼓鞴人之飲食藥餌但自咽入腸胃何甞能至五臟凡
人之肌骨五臟腸胃雖各别其入腸之物精英之氣味
皆能洞逹但滓穢即入二腸凡人飲食及服藥既入腸
胃為真氣所蒸英精之氣味以至金石之精者如細
研硫黄硃砂乳石之類凡能飛走融結者皆随真氣洞
逹肌骨猶如天地之氣貫穿金石土木曽無㽞碍自餘
頑石草木則但氣味洞達耳及其勢盡則滓穢傳于大
腸潤濕渗入小腸此皆敗物不復變化惟當退洩爾凡
所謂某物入肝某物入腎之類以氣味到彼爾物質豈
能至彼哉此醫不可不知也(筆/談)
　　　施藥
夫人既以五榖養其生而亦以藥石伐其病茍無藥石
則寒暑勞苦之太過喜怒饑飽之無節時令不常衛生
無術身貧而莫求醫藥雖富者或無良劑或客遊半道
臥病而無所治療如是而䘮者亦多矣且好仁之士有
濟物之心或蓄一驗方或有一竒藥計力多寡精加脩
製廣行施恵使沉疴宿疾苦楚萬状危惡之候一藥能
愈俾呻吟變為和氣雖身貧力㣲難以脩合濟人者誠
能得一竒湯妙劑随所治之疾印冩千百本粘之於墻
壁道路之間利亦溥矣
　　　風土不同
夾河風性寒民多傷風河洛以東地鹹水性冷故民雖
哺粟食麥亦無熱疾滑臺風水性寒冷尤甚士民服附
子如芋栗
　　　蒼术辟邪
越民髙十二歉歲無食挈妻兒至徳清雇妻於秀州倉
官李深家為乳媪髙得錢還越而死李僕許八随直在
秀以幹歸德清及再來之日媪患恍惚譫語作厥夫聲
責罵故妻不為資薦李問何以得至此曰我随許僕船
便是以得來李命巫逐未至謾燒蒼术烟薰燎鬼遽云
我怕烟氣不敢更㽞遂無語媪病亦差今人衝惡者必
爇术盖邪鬼所畏也(類/編)
　　　隂氣所侵
乾道中江西士人赴調都下逰西湖民間一女子明艷
動人求之於其父母啖以重幣峻郤焉回家不復相聞
又五年赴調尋舊逰茫無所覩悵然空還忽遇女子於
半途呼揖問訊士喜甚叩其徙舍之由女曰我久適人
夫坐庫事繫獄未出能過我啜茶否士欣然並行過旅
舘女曰此可棲泊無庸至吾家㽞半歳将議挾以偕逝
女始歛袵曰向自君去憶念之苦感疾而亾今非人也
無由陪後乗但隂氣侵君深當暴㵼宜服平胃散以補
安精血士聞語驚惋曰藥味皆平何得功效女曰中用
蒼术去邪氣乃為上品(夷堅/志)
　　　流水止水
孫思邈千金方人參湯言須用流水用止水即不驗人
多疑流水止水無别予嘗見丞相荆公喜放生每日就
市買活魚縱之江中莫不洋然唯鰌䱉入江水輙死乃
知鰌䱉但可居止水則流水與止水果不同不可不信
又鯽魚生流水中則背鱗白生止水中則鱗背黑而味
惡此亦一驗也(良/方)
　　　服雄黄
劉無名甞於庚申日守三尸服雄黄後見二鬼曰我奉
泰山真符來攝君見君頂上黄光數尺不可近得非雄
黄之功乎(𤨏碎/録)
　　　古方無妄用
鄱陽周順醫有十全之功云古方如聖恵千金外臺祕
要所論病源脉證及鍼灸法皆不可廢然處方分劑與
今大異不深䆒其㫖者謹勿妄用有人得目疾用古方
治之目遂突出又有婦人因産病用外臺祕要坐導方
其後反得惡露之疾終身不差曾有士人得脚弱病方
書羅列積藥如山而疾益甚予令屏去但用杉木為桶
濯足令排樟腦於兩股間以脚䙀繫定月餘而安健如
故南方多此疾不可不知順固名醫語必不妄故書以
為誡(遯齋/閒覽)
　　　草藥不可妄用
紹興十九年三月英州僧希賜徃州南三十里洸口掃塔
有客船自番禺至舟中士人携一僕僕病脚弱不能行
舟師憫之曰吾有一藥治此病如神餌之而差者不可
勝計當以相與既賽廟畢飲胙頗醉乃入山求得藥漬
酒授病者令天未明服之如其言藥入口即呻吟云腸胃
極痛如刀割截遲明而死士人以咎舟師舟師恚曰何
有此即取昨夕所餘藥自漬酒服之不踰時亦死盖山
多㫁腸草人食之輙死而舟師所取藥為根蔓所纒結
醉不暇擇徑投酒中是以及於禍則知草藥不可妄服
也(甲/志)
　　　服藥次序
病在胸腹以土者先食後服藥病在心腹以下先服藥
而後食病在四肢血脉者宜空服而在旦病在骨髓者
宜飽滿而在夜(本/草)
　　　服餌
凡服藥藥氣與食氣不欲相逢食氣消則服藥藥氣散
則進食其藥有食前食後者皆宜審此(𤨏碎/録)
　　　五味各有所歸
凡藥以酸養骨辛養筋鹹養脉苦養氣甘養肉滑養竅
　　　治胡臭
胡臭股内隂下常濕臭或作瘡青木香好醋浸致腋下
夾之愈(外臺秘/要方)
　　　又
百草灰主腋臭及金瘡五月五日採露収之一百種隂
乾燒作灰以井花水為團燒令白以釅醋和為餅腋下
夾之乾即易當抽一身痛悶瘡出即止以水小便洗之
不過三兩度又主金瘡止血生肌取灰和石灰為團燒
令白括傅瘡上
　　　枳殻散之戒
每人家婦女有孕則服枳殻散謂能束胎令人易産乃
大不然凡胎壮則子有力故易産村婦平日健啖其産
特易令服枳殻反致無力兼子亦氣弱難養也(本草/衍義)
　　疾證
　　　妄庸議病
世間凡有病人親朋故舊交逰来問疾其人曾不經事
未讀一方自誇了了詐作明能談説異端或言是虚或
言是實或云是風或云是蟲或道是水或云是疾紛紛
謬說種種不同破壊病人心意不知孰是遷延未就時
不待人歘然致禍各自散走是故大須好人及好名醫
識病深淺探賾方書博覽古今事事明解者㸔病不爾
大悞人事(孫真人/千金方)
　　　病生於和氣不須深治
凡人三部脉大小浮沉遲疾同等不越至數均和者雖
病有寒熱不解此為隂陽和平之脉縱病必愈此乃感
小邪之氣故不可深治大攻吐㵼發汗若藥勢過多反
致危損切切禁之如應四時氣候平均者雖有小邪寒
熱此乃無妄之疾勿藥有喜不可拘以日數次第强為
攻發必别致大患
　　　辯證
山氣多男澤氣多女水氣多喑風氣多聾木氣多傴石
氣多力險氣多癭暑氣多殘雲氣多夀谷氣多痺丘氣
多尫衍氣多仁陵氣多貪腦神曰覺元髪神曰𤣥華目
神曰虚監鼻神曰冲龍舌神曰始梁(𤨏碎/録)
　　　病名不同
凢古今病名率多不同緩急尋檢常致疑阻若不判别
何以示衆且如世人呼隂毒傷寒最為劇病實隂陽之
侯命一疾而渉三病以此為治豈不甚逺而殊不知隂
毒少隂隂陽自是三候為治全别古有方證其說甚明
今乃混淆害人最急又如腸風臟毒咳逆慢驚遍稽方
論無此名稱深窮其状腸風乃腸痔下血臟毒乃痢之
蠱毒咳逆者噦逆之名慢驚者隂癎之病若不知古知
今何以為人司命加以古人經方言多雅奥以痢為滯
下以蹷為脚氣以淋為癃以實為祕以天行為傷寒以
白虎為厯節以膈氣為膏肓以喘𠻳為咳逆以强直為
痙以不語為瘖以緩縦為痱以怔忡為悸以痰為飲以
黄為癉諸如此類可不討論而况病有數候相類二病
同名者哉宜其視傷寒中風熱病温疫通曰傷寒膚脹
鼔脹腸覃石瘕率為水氣療中風専用乎痰藥指帶下
或以為勞疾伏梁不辨夫風根中風不分乎時疾此今
天下醫者之公患也是以别白而言之(雞峯/方)
　　　外感内生諸疾
四時之中有寒暑燥濕風氣相搏喜變諸疾須預察之
稍失防閑則並能中人又有時行疫癘瘴瘧等疾逓相
傳染者而人之五臟有大小髙下堅脆端正偏傾六府
亦有長短薄厚緩急禀賦不同各如其靣目有疾恙至
少者有終身長抱一疾者具飲食五味禽魚蟲菜果實
之属性有偏嗜者金石草木血肉苦辛之藥素有服餌
者又有貴者後賤富者乍貧有常貴常富者有暴貴暴
富者有暴苦暴樂者有始樂終苦者有離絶藴結憂恐
喜怒者故常富者惡勞驕惰者情消多事則神勞多語
則氣諍多笑則腑傷多恐則志攝多樂則意逸多喜則
錯忘多怨則百脉不定多惡則憔悴無權多好則昏迷
不定此又非外邪所中而得之於内者也良工必精審
察其由先知病者臟腑經絡受病之所由又别外感内
生之所致則可舉萬全矣
　　　取像
古之論疾多取像取類使人易曉以臟腑稀散為鴨溏
或為鶩溏(野鴨謂/之鶩)謂其生於水中屎常稀散故也以遇
夜月昏不見物為雀目雀遇昏晚目不見物故也以腎
氣奔衝為奔豚謂豚能奔逸而不能速也以時氣聲
嗄咽乾欲睡復不安眠為狐惑以狐多疑惑也以大便
艱難為野雞痔謂欲使而復止故也狼漏始發于頸腫
無頭有根起於闕盆之上連延耳根腫大謂其疾來暴
猛如狼故也其源縁憂恚氣上不得下嚌嘈漏始發於
脛下無頭尾如棗核塊累移在皮中謂其無頭尾状若
蠐螬故也
　　　反治法
治病之法莫不以寒療熱以熱療寒通則塞之塞則
通之益所不勝損其所勝氣平邪伏病乃良已然疾勢
有大小藥力有重輕聖賢制方論必求其所因以伏其
所主譬由火也人間之火遇草而爇得木而燔可以濕
伏可以水滅疾之小者似之而疾之大者則若神龍之
火得濕則焰遇水則燔寒與熱相拒熱與寒相違不可
以常法治也故經有熱因寒用寒因熱用塞因塞用通
因通用之法可使氣調可使必已治熱者以豆豉浸酒
此因熱用寒者也治寒者以蜜煎烏頭此因寒用熱者
也久痢通滑必當先去其積中滿實塞必當峻補其下
經云寒積内凝久痢㵼溏愈而復發連厯歲時以熱下
之結散痢止此因通治之法也下虚中滿之病補虚則
滿甚於中宣導則轉虚其下故當疎啟其中峻補其下
此因塞治之法也(同/上)
　　　五臟六腑其說有謬
古人論五臟六腑其說有謬者而相承不察今欲以告
人人誰信者古者左腎其府胱膀右腎命門其府三焦
丈夫以藏精女子以繫胞以理言之三焦當如膀胱有
形質可見而王叔和三焦有藏無形不亦大謬乎盖三
焦有形如膀胱故可以有所藏有所繫若其無形尚何
以藏繫哉且其所以謂之三焦者何也三焦分布人體
中有上中下之異方人心湛寂欲念不起則精氣㪚在
三焦榮衛百骸及其欲念一起心火熾然翕撮三焦精
氣流入命門之府輸冩而去故號此府為三焦耳世承
叔和之謬而不悟可為長太息也予甚異其說後為齊
州從仕有一舉子徐遁者石守道之婿也少嘗學醫為
衛州聞髙敏之遺說療病有精思予為道驤之言遁喜
曰齊甞大飢羣匄相臠割而食有一人皮肉盡而骨脉
全者遁以學醫故徃視其五臟見右腎之下有脂膜如
手大者正與膀胱相對有二白脉自其中出夾脊而上
貫腦意此則導引家所謂夾脊雙關者而不悟脂膜如
手者之為三焦也聞君之言與所見懸合可以證古人
之謬(龍川/志)
　　　六淫之疾
孫尚藥曰夫六淫之氣天之常行者也盖人無樽節傷
其氣候暴中邪毒有疎治瘡轉著肢體或寒温不避暑
濕時傷憂思喜怒疾恚便起治療有差攻傳五臟遂至
轉深醫者茍求目前之㨗效不審丸散之悞投刻意世
財動邀冨貴企踵權豪希圗謀進病者又即惜吝資財
不知其身可貴委憑庸妄必死無生可不哀哉凡六淫
疾者切在細明治療有中必得十全之效陽淫熱疾則
拒熱不前㸔虚實以凉之隂淫寒疾則怯寒而身拒須
憑温藥以治之風淫末疾必身强直(末四/肢也)此乃動性不
調須和冷熱以平之(在陽則熱/在隂則寒)故寒則筋攣骨痛熱則
痿緩不収雨淫腹疾濡泄濕氣要憑渗燥之方更㸔冷
熱之候晦邪所淫精神熒惑當平正氣而可痊明淫心
疾狂邪重盛讝妄多言憂愁轉甚此二氣同一皆引心
胷之虚邪治療正氣須用至寳之藥平生經驗甚多故
集口訣方書以傳於家孫尚藥曰夫風者天地之號令
物性之動氣人雖萬物之貴不能樽節觸冐四時乗精
氣虚邪而入於腠理積之微末累傷重併滿而大作或
不慎味欲所傷又深虚邪實邪以干正氣搏陽經則痿
厥而肢體不収襲隂經則筋攣絡急中風之名因兹而
起初得小中之候漸作癱瘓之疾故風趣百竅獨聚一
肢言語蹇澁形若癡人醫者妄令吐㵼用藥燥煩十無
一痊致使人手足不任精神昏亂殊不知内不能通外
不能泄致瞀悶形死又不知通泄之藥亦不在大吐大
下似此治療徃徃五死五生雖其人禀氣充實亦為所
苦彌甚不幸遂至枉死竊觀自古聖賢治療有法十有
九驗夫療病之法必先凖四時虚實以詳中病之由依
䋲墨拯濟乃是解死脫厄之路四時之病春中時風自
東而來名曰温風盖時令不和而傷人也浮而輕淺可
汗而解敗毒散羌活細辛之類更㸔發起在隂在陽隨
而得效若其人自虚羸從後而來名曰虚風主人煩悶
肢體攣痺不任便可服續命湯八風湯成劑頓服更加
灸法三五日間勢必减退漸漸調和以求生路如從前
來名曰實風亦主人瞀悶脉𦂳浮大宜以茯神湯西州
續命湯求效不用火刼自使勢漫湏緩緩治之故千金
曰風者百病之長又曰治風不以續命湯治之則為不
治風所以見聖人之心矣(雞峯方/同上)
　　　治病有八要
夫治病有八要八要不審病不能去非病不去無可去
之術也故須審辨八要庶不違誤其一曰虚五虚是也
脉細皮寒氣少泄利前後飲食不進此為五虚二曰實
五實是也脉盛皮熱腹脹前後不通悶瞀此五實也三
曰冷臟腑受其積冷是也四曰熱臟腑受其積熱是也
五曰邪非臟腑正病也六曰正非外邪所中也七曰内
病不在外也八曰外病不在内也既先審此八要參之
六脉審度所起之源繼以望聞問切加諸病者於(於與/烏同)
有不可治之疾也(本草/衍義)
　　　病不可治者有六失
夫病不可治者有六失失於不審失於不信失於過
時失於不擇醫失於不識病失於不知藥六失之中
有一於此即為難治非止醫家之罪亦病家之罪也矧
有醫不慈仁病者猜鄙二理交馳於病何益由是言之
醫者不可不慈仁不慈仁則招禍病者不可猜鄙猜鄙
則招禍惟賢者動逹物情各就安樂亦治病之一說耳
(同/上)
　　　婦人以帛幪手臂
治婦人雖有别科然亦有不能盡聖人之法者今豪足
之家居奥室之中處帷幔之内復以帛幪手臂既不行
望色之神又不能殫切脉之巧四者有二闕焉黄帝有
言曰凡治病察其形氣色澤形氣相得謂之可治色澤
以浮謂之易已形氣相失謂之難治色夭不澤謂之難
已又曰診病之道觀人勇怯骨肉皮膚能知其情以為診
法若患人脉病不相應既不得見其形醫人止據脉供
藥其可得乎如此言之烏能盡其術也此醫家之公患
世不能革醫者不免盡理質問病家見所問繁遝為醫
業不精徃徃得藥不肯服似此甚多扁鵲見齊侯之
色尚不肯信况其不得見者乎嗚呼可謂難也已(同/上)
　　　勇怒
脉勇怒而靣青骨勇怒則靣白血勇怒而靣赤(酉陽/雜爼)
　　　鬰冒
人平居無苦疾忽如死人身不動摇黙黙不知人目閉
不能開口噤不能言或㣲知人惡聞人聲但如眩冒移
時方寤此由已汗過多血少氣併於血陽獨上而不下
氣壅塞而不行故身如死氣過血還隂陽復通故移時
方寤名曰鬰冒亦名血厥婦人多有之宜白微湯倉公
散(本事/方)
　　　尸厥
夫尸厥者是隂陽氣逆也此為陽脉卒下墜隂脉卒上
昇隂陽離居榮衛不通真氣厥亂客邪乗之其状如死
猶微有息而不長脉尚動而形無知也聴其耳内翛翛
有如嘯聲而股間煖者是也雖無嘯聲而脉動者故當
以尸厥治之其寸口脈沉大而滑沉則為氣實氣相摶
身温而汗此為入腑雖卒厥不知人氣復則自愈若唇
面身靑冷此為入臟亦卒厥不知人即死候其左手闗
上脉隂陽俱虚者足厥隂手少隂俱虚也病若恍惚尸
厥不知人妄有所見也
　　　外患當以意治
人之疾病無不自虚實冷熱而作各有形證可以對治
其用藥不過補㵼寒温而已然亦有不由虚實冷熱而
致者如前說是也或有諸蟲入耳喉中諸鯁蠼螋溺人
影而生瘡目中有眯之類皆非虚實冷熱之病法當以
意治之如灌牛乳炙豬肉掩耳上以治諸蟲黙念鸕鷀
及戴魚網以治魚鯁象牙末狐狸骨以治骨骾地上畫
蠼螋形取其腹上土以治溺影瘡膽汁雞肝血及視水
中豆以治目中眯之類竹溜牙以治竹刺此皆以意治
之法也
　　論醫
　　　醫
脉之難明古今所病也至虚有盛候大實有羸状疑似
之間便有死生之異士大夫多祕所患以求痊驗醫能
否使索病於冥漠之中辨虚實冷熱於疑似之間醫者
不幸而失終不肯自謂失也巧飾遂非以全其名間有
謹愿者雖合主人之言亦參以所見兩存而雜治吾平
生求醫盖於平時黙檢其工拙有疾求療必盡告以所
患使醫了然知患之所在然後診之虚實冷熱先定於
中脉之疑似不能惑也故雖中醫治吾疾常愈吾求疾
愈而已豈以困醫為事哉(東/坡)
　　　醫特意耳
甄權以母疾與弟立言䆒習方書遂為髙醫所撰脉經
鍼方明堂等圗傳于時後以醫顯義興許𦙍宗或勸其
著書貽後世答曰醫特意耳思慮精則得之脉之候幽
而難明吾意所解口不能宣也古之上醫要在視脉病
乃可識病與藥值惟用一物攻之氣純而愈速今之人
不善為脉以情度病多其物以幸其功譬獵不知兎廣
絡原野冀一人獲之術亦踈矣一藥偶得他味相制弗
能専力此難愈之驗也脉之妙處不可傳虚著方劑終
無益於世此吾所以不著書也(唐書/本傳)
　　　論黄連書
觀比聞公以眼疾餌黄連至十數兩猶不已不知果然
否審如所聞殆不可也觀頃年氣血未定頗好方術之
説讀醫經數年甞記釋者云服黄連苦參久而反熱甚
以為不然後乃信之盖五味入胃各歸其所喜故苦先
歸心酸先歸肝甘先歸脾辛先歸肺鹹先歸腎入肝則
為温入心則為熱入肺則為清入腎則為寒入肝則為
至隂而血氣兼之皆為増其氣不已臟氣有所偏勝則
必有所偏絶黄連苦參性雖大寒然其味至苦入胃則
先歸於心乆而不已則心火勝火勝則熱乃其理也眼
疾之生本於肝之熱肝與心為子母夫心為子肝為母
心火也肝亦火也腎孤臟也人甞患一水不勝二火今
病本於肝而久餌苦藥使心有所偏勝是所謂以火救
火命之曰益多其不可亦明矣夫藥所以療疾其過也
適所以為疾比聞初作時十已損其七八正宜莭藥慎
䕶飲食以俟其自平非如决疣潰癰可以忽然一朝去
也輙具以進惟留意而聴之無忽(秦觀與喬希/聖論黄連書)
　　　藥用君臣
舊說有藥用一君二臣三佐四使之説其意以為藥雖
衆主病者専在一物其他則節級相為用大畧相統制
如此為宜不必盡然也所謂君者主此一方固無定物
也藥性論乃以衆藥之和厚者定為君其次為臣為佐
有毒者多為使此謬論也設若欲攻堅積則巴豆軰豈
不得為君也(良/方)
　　　鬚髪眉所屬
醫者所論人鬚髪眉雖皆毛類而所主五臓各異故有
老而鬚白眉髪不白者或髪白而鬚眉不白者臟氣有
所偏故也大率髪屬於心禀火氣故上生鬚屬腎禀水
氣故下生眉屬肝禀木氣故側生男子腎氣外行上為
鬚下為勢故女子宧人無勢則亦無鬚而眉髪無異于
男子則知不屬腎也(類/苑)
　　　活人書
朱肱呉興人進士登科喜論醫尤深於傷寒在南陽時
太守盛次仲疾作召肱醫而愈因論經絡之要盛君力
贊成書盖潛心二十年而活人書成道君朝詣闕投進
得醫學博士肱之為此書固精贍矣甞過洪州聞名醫
宋道方在焉因携以就見宋留肱欵語坐中指駁數十
條皆有考據肱惘然自失即日解舟去由是觀人之所
學固異耶将朱氏之書亦有所未盡耶後之用此書者
能審而謹擇之則善矣
　　　六氣六候
男子之生也覆女子之生也仰其死於水也亦然男
内陽而外隂女子反之故易曰坤至柔而動剛書曰
沉濳剛克古之逹者盖知此也秦醫和曰天有六氣淫
為六疾陽淫熱疾隂淫寒疾風淫末疾雨淫腹疾晦
淫惑疾明淫心疾夫女陽物而晦時故淫則為内熱蠱
惑之疾女為蠱惑世知之者衆其為陽物而内熱雖良
醫未之言也五勞七傷皆熱汗而蒸晦淫者不為蠱則中
風皆熱之所生也醫和之言當表而出之讀左氏春秋
書此(良/方)
　
　
　
　
　
　
　
　
　
　
　醫説卷八
欽定四庫全書
　醫說卷九
　　　　　　　　　　　　　宋　張杲　撰
　　養生脩養調攝
　　　養生
皇甫隆遇青牛道士封君逹云體欲常少勞無過食去
肥醲節酸鹹减思慮損喜怒謹房室
　　　又
抱朴子曰人亦有不病者各有所制攝生食不欲飽眠
不欲扇星下不臥劉根别傳曰取七歲男齒女髪與已
頭垢合燒服之一歲則不知老常為之使老有少容也
(太平/御覧)
　　　又
世有尫羸而夀考亦有盛壮而暴亡若元氣猶存則尫
羸而無害及其已耗則盛壮而愈危是以善養生者謹
起居節飲食導引闗節吐故納新不得已而用藥則擇
其品之上性之良可以久服而無害者則五臟和平而
夀命長不善養生者薄謹節之功遲吐納之效厭上藥
而用下品伐真氣而助强陽根本已危僵仆無日(蘓/文)
　　　神氣
神者氣之子氣者神之母形者神之室氣清則神暢氣
濁則神昏氣亂則神勞氣衰則神去室空則神腐人以
氣為道道以氣為生生道兩存故長生久視
　　　内外丹
老君曰氣象天地變通莫測陽龍隂虎木液金精二氣
交㑹鍊而成者謂之外丹含和鍊藏吐故納新上入泥
丸下注丹田修運不息朝於絳宫採於五石以哺百神
此内丹也修道之士内丹可以延年外丹可以升仙内
丹成而外丹不應外丹應而内丹不充皆未至於升舉
　　　六氣
六氣者呬主肺呵主心嘘主肝呼主脾吹主腎嘻主三
焦三焦法象於三十六氣分行於六腑通利水榖調適
形神
　　　養神
夫欲養神先須養氣養氣先須養腦養腦先須養精養
精先須養血養血先須養水而九還七返者大而論之
一年小而論之一日北斗一日一夜一週天天降地騰
從寅至申為七返却至坤為九還
　　　存想
神仙之要莫大乎存想存謂存我之神想謂想我之身
閉目見自已之目収心見自已之心心目不離我身不
傷我神則存想之漸也
　　　養性
飬性之道欲小勞但勿大疲及强所不能堪爾食欲少
而不欲頓常如飽中飢飢中飽善養性者先飢乃食先
渴乃飲食後當行畢摩腹數百遍暮臥常習閉口口開
則失氣邪從外入屈膝反臥益人氣力勝正偃臥春欲
晏臥早起夏秋欲夜寢早起冬欲早臥晏起雖云早起
莫在雞鳴前雖云晏起莫在日出後莫久行久立久坐
久臥久聴久視莫强食莫强酒飲則不欲多多則速吐
之養性之士唾不至逺行不疾歩耳不極聴目不極視
坐不久處立不至疲臥不至厭先寒而衣先熱而解
　　　吐納
凡吐者去故氣亦名死氣納者取新氣亦名生氣
　　　和氣
彭祖曰和氣導氣之道宻室閉尸安牀暖席枕髙二寸
半正身偃臥瞑目閉氣以鴻毛著鼻上不動經三百息
耳無所聞目無所見心無所思如此則寒暑不能侵蜂
蠆不能毒夀三百六十歳隣於真人也
　　　夜卧
夜臥覺常叩齒九通咽唾九過以手按鼻左右上下數
十過
　　　存心中氣
仙經曰常存心中有氣大如雞子内赤外黄能辟衆邪
延年益夀又云常存心如炎火如斗煌煌光明百邪不
敢干之
　　　服玉泉
道人蒯京年百七十八而甚丁壮言朝朝服玉泉琢齒
玉泉者口中唾也朝旦未起早漱津令滿口含之琢齒
二七過名曰練精(脩真/祕訣)
　　　般運㨗法
揚州有武官侍其某者官於二廣十餘年終不染瘴面
紅膩腰足輕快初不服藥唯每日五更起坐兩足相向
熱摩湧泉無數以汗出為度歐公平日不信仙佛笑人
行氣晚年云數年来足瘡一㸃痛不可忍近有人傳一
法用之三日不覺失去其法重足坐閉目握固縮榖道
摇颭兩足如氣毬状氣極即休氣平復為之日七八得
暇即為乃般運捷法也文忠痛已即廢若不廢當有益
(仇池/筆意)
　　　真常子養生
酒多血氣皆亂味薄神䰟自安夜漱却勝朝漱暮飱不
若晨飱耳鳴直湏補腎目暗必須治肝節飲自然脾健
少思必定神安汗出莫當風立腹空莫放茶穿
　　　飬性之術
楊泉物理論曰榖氣勝元氣其人肥而不夀元氣勝榖
氣其人瘦而夀飬性之術常使榖氣少則病不生矣(太/平)
(御/覧)
　　　藏精飬神
藏精於晦則明飬神於静則安晦以蓄用静以應動善
蓄者不竭善應者不窮此君子修身治人之術唯性近
者得之易也
　　　飬生偈
閑邪存誠練氣養精一存一明一練一清清明乃極丹
元乃生坎離乃交梨棗乃成中夜危坐服此四藥一藥
一至則極則處㡬費千息閑之廓然存之卓然飬之郁
然練之赫然守之以一成之以久功在一日何遲之有
　　　孫真人養生銘
怒甚偏傷氣思多太損神神疲心易役氣弱病相縈勿
使悲歡極當令飲食均再三防夜醉苐一戒晨嗔亥寢
鳴雲鼔寅興漱玉津妖邪難犯已精氣自全身若要無
諸病甞當節五辛安神宜恱樂惜氣保和純夀夭休論
命脩行本在人若能遵此理平地可朝真
　　　孫真人養生雜訣
人年四十以上勿服㵼藥常餌補藥大佳　人有所怒
血氣未定因以合交令人發癰疽　逺行疲乏來入房
室為五勞虚損少子　水銀不可近隂令人消縮鹿猪
二脂不可近隂令隂痿不起　故善養生者常少思少
念少慾少事少語少笑少愁少樂少喜少怒少好少惡
此十二少者養性之都契也　養性之道常欲少勞但
莫疲及强所不能堪耳且流水不腐戸樞不蠧以其運
動故也　甞當習黄帝内視法存想思念令見五臓如
懸磬五色了了分明勿輟也常以鼻引氣口吐氣小㣲
吐之不得開口復欲得出氣少入氣多每欲食送氣入
腹氣為主人也凡心有所愛不用深愛有所憎不用深
憎並皆損性傷神常欲令如飽中饑饑中飽盖飽則
傷肺饑則傷氣常須少食肉多食飯勿食生菜生肉令
人傷胃一切肉唯須煮爛停冷食之食畢當潄口數過
令人牙齒不敗勿食父母本命所屬肉令人夀命不長
　勿食自已本命所屬肉令人䰟魄飛揚　勿食一切
腦大損人　忍尿不便膝冷成痺忍大便不便成氣痔
大小便不可努成病任之佳　凡遇山水塢中出泉者
不可久居常食令人患癭病　又深隂地冷水不可飲
必作痎瘧　濕衣及汗衣皆不可久著令人發瘡　春
天不可薄衣令人傷寒霍亂　頭勿向北臥頭邉勿安
火罏　夜臥常習閉口開則失氣且邪惡從口入及失
血色　凡人夜魘不得燃燈喚之定死無疑闇喚之吉
亦不得近而急喚　夜夢惡不須說清旦以水靣東方
噀之呪曰惡夢著草木好夢成珠玉即無咎矣又夢之
善惡並勿說為吉　凡冬月忽有大熱夏月忽有大寒
皆勿受之有患天行時氣皆犯此也凡人居處勿令有
小隙致令風氣得入小覺有風勿强忍之久坐須急避
之使人中風古來忽得偏風四肢不遂者皆由忽此耳
　凡在家及外行忽逄大風暴雨震雷昏霧皆是諸龍
鬼神行動經過所致宜入室閉尸燒香静坐安心以避
之待過後乃出不爾損人
　　　無輕攝養
太平興國九年太宗謂宰相曰朕每日所為自有常節
辰巳間視事既罷便即觀書深夜就寝五鼓而起盛暑
晝日亦未甞寝乃至飲食亦不過度行之已久甚覺有
力凡人食飽無不昏濁倘四肢無所運用更便就枕血
氣凝滯諸疾自生欲求清爽其可得乎老子曰我命在
我不在於天全係人之調適卿等亦當㽞意勿自輕於
攝養也(楊文公/談苑)
　　　孫真人十二多
多思則神殆多念則志散多慾則志昏多事則形勞多
語則氣乏多笑則臟傷多愁則心懾多樂則語溢多喜
則㤀錯昏亂多怒則百脉不定多好則専迷不理多惡
則憔悴無歡
　　　抱朴子十五傷
才不逮强思之力不勝强舉之深憂重恚悲哀憔悴喜
樂過度汲汲所欲戚戚所患久談言笑寝息失時挽弓
引弩沉醉嘔吐飽食即臥跳走喘乏歡呼哭泣隂陽不
交(𤨏碎録/同上)
　　　攝養
薄滋味省思慮節嗜慾戒喜怒惜元氣簡言語輕得失
破憂沮除妄想逺好惡収視聴勤内顧(同/上)
　　　衛生五事
夫未聞道者放逸其心逆於生樂以精神徇智巧以憂
畏徇得失以勞苦徇禮節以身世徇財利四徇不置心
為之病矣極力勞形躁暴氣逆當風縱酒食嗜辛鹹肝
為之病矣飲食生冷温凉失度久坐久臥大飽大飢脾
為之病矣呼呌過常辯爭陪荅冒犯寒暄恣食鹹苦肺
為之病矣久坐濕地强力入水縱慾勞形三田漏溢腎
為之病矣五病既作故未老而羸未羸而病病至則重
重則必斃嗚呼是皆弗思而自取之也衛生之士須謹
此五者可致終身無苦經曰不治已病治未病正謂此
矣
　　　善攝生
善攝生者不勞神不苦形神形既安禍患何由而致也
夫人之生以血氣為本人之病未有不先傷其氣血者
世有童男室女積想在心思慮過當多致勞損男則神
色先散女則月水先閉何以致然盖憂愁思慮則傷心
心傷則血逆竭血逆竭故神色先散而月水先閉也火
既受病不能榮養其子故不嗜食脾既虚則金氣虧故
發嗽嗽既作水氣絶故四肢乾木氣不充故多怒鬢髪
焦筋痿俟五臟傳遍故卒不能死然終死矣此一種於
諸勞中最為難治盖病起於五臓之中無有已期藥力
不可及也若或自能改易心志用藥扶持如此則可得
九死一生舉此為例其餘諸勞可按脉與證而治之(類/編)
(同/上)
　　　保養
凡人一日一夜一萬三千五百二十息未甞休息也减
之一息則寒加之一息則熱臟腑不和諸疾生焉故元
氣在保養谷神在守䕶
　　　調攝
臥處不可以首近火必有目疾亦不可當風必患頭風
等疾背受風則𠻳唯胷無禁善調攝者雖盛暑不當風
及露下久臥(𤨏碎/録)
　　　真人飬生銘
人欲勞於形百病不能成飲酒勿大醉諸疾自不生食
了行百歩數以手摩肚寅丑日翦甲頭髮梳百度飢即
立小便飽即坐旋溺行處勿當風居止無小隙過夜濯
足臥飽食終無益思慮最傷神喜怒最傷氣毎去鼻中
毛常習不唾地平明欲起時下牀先左脚一日無災殃
去邪兼避惡如能七星歩令人長夀樂酸味傷於筋苦
味傷於骨甘即不益肉辛多敗正氣鹹多促人夀不得
偏耽嗜春夏少施泄秋冬固陽事獨臥是守真慎静最
為貴錢財生有分知足将為利强知是六患少慾終無
累神静自常安脩道宜終始書之壁屋中将以傳君子
(修真/祕訣)
　　　芡能養生
呉子野云芡實盖温平耳本不能大益人然俗謂之水
硫黄何也人之食芡也必枚囓而細嚼之未有多嘬而
亟嗛者也舌頰唇齒終日囁嚅而芡無五味腴而不膩
是以致玉池之水故食芡者能使人華液通流轉相挹
注積其力雖過乳石可也以此知人能澹食而徐飽者
當有大益吾在黄岡中見牧羊者必驅之瘠土云草短
而有味羊得細嚼則肥而無疾羊猶爾况人乎
　　　摩靣
太素經曰一靣之上兩手常摩拭令熱使人光澤皺斑
不生先摩擦兩掌令熱以拭兩目又順手摩髪理櫛之
状兩臂更互以手摩之髪不白脉不浮外
　　　腎神
無錫游氏子少年躭於酒色旋得疾久而弗愈勢危甚
忽語家人曰常見兩女子服飾華麗其長可三四寸毎
縁吾足而行冉冉至腰而沒家人以為妖祟他日名醫
自逺而至諸游或以叩之醫曰此盖腎神也腎氣絶則
神不守舍故病者見之(癸/志)
　　　心腎肝膽
心之神發乎目則謂之視腎之神發乎耳則謂之聴肝
之精發乎鼻則謂之嗅膽之魄發乎口則謂之言故妄
視則傷心妄聴則傷腎妄嗅則傷肝妄言則傷膽
　　　四損
逺唾損氣多唾損神多汗損血疾行損筋
　　　精氣形
精者神之本氣者神之主形者氣之宅故神大用則歇
精大用則竭氣大勞則絶
　　　體欲動摇
魏志曰呉普常問道於華佗佗謂普曰人體欲得動摇
但不當使極耳如動摇則榖氣易消血脉流通病不得
生譬猶尸樞不蠧流水不腐以其常動故也(史/記)
　　金石藥之戒
　　　服丹之戒
士大夫服丹砂死者前後固不一余所目擊林彦振平
日充實飲噉兼人居呉下毎以强壮自誇有醫周公輔
言得宋道方丹砂秘術可延年而無後害道方洪州良
醫也彦振信之服三年疽發於腦始見髪際如粟越兩
日鬢頷與胷背略平十日死方疾亟時醫使人以帛漬
所潰膿血濯之水中澄其下略有丹砂盖積於中與毒
俱出也謝任伯平日聞人畜伏火丹砂不問其方必求之
服唯恐盡去歳亦發腦疽有人與之語見其疾将作俄
頃間形神頓異而任伯猶未知覺既覺如風雨經夕死
十年間親見此二人可以為戒矣(石林老人/避暑録)
　　　五石散不可服
醫之為術茍非得於心而恃書以為用者未見能臻其
妙如术能動鍾乳按乳石論曰服鍾乳當終身忌术五
石諸般用鍾乳為主復用术理極相反不知何謂予以
問老醫皆不能言其義按乳石論云石性雖温而體本
冷重必待其相蒸薄然後發如此則服石多者勢自能
相蒸若要以藥觸之其發必甚五石散雜以衆藥用石
殊少勢不能蒸須藉外物激之乃發爾如火少必因風
氣所鼓而後發火盛則鼓之反為害此自然之理故孫
思邈云五石散太猛毒寕服野葛不服五石遇此方即
須焚之勿為含生之害又曰人不服石庶事不佳石在
身中萬事休泰唯不可服五石散盖以五石散聚其所
惡激而用之其發暴故也古人處方大體如此非此書
所能盡也况方書仍多偽雜如神農本草最為舊書其
間差殊尤多醫不可以不知也(劉潁叔/異苑)
　　　服丹之過
張中書慤自壮歳時無日不服丹砂暮年歸福州身體
充腯飲啖加於人十倍其家困於供億獨一姪與婦竭
力祗事張命以官每中夜苦飢但擊牀屏須亟以饅頭
非五十枚不飽茹菜必十把常食羊肉必五斤經年之
後姪家為枵空忽髪際生瘍浸淫及頂巍然若髙阜結
為三十六瘡旬餘爆裂有聲瘡翻而外向如人口反脣
而卒(庚/志)
　　　服金石藥之戒
服金石藥者潛假藥力以濟其慾然多諱而不肯言一
旦疾作雖欲諱而不可得也呉興呉景淵刑部服硫黄
人罕有知者其後二十年長子槖為華亭市易官發背
而卒乃知流毒傳氣尚及其子可不戒哉(泊宅/編)
　　　川人服丹
川人好服丹盖西北方土厚人禀氣盛可勝丹不為所
反南方魚鹽隂濕之地非宜服之大概脾惡濕腎惡燥
久服損腎其害尤大(𤨏碎/録)
　　　秋石不可久服
服秋石久而成渇疾盖鹹能走血血走令人渇不能制
水妄行(同/上)
　　　丹砂之戒
太學博士李干以進士為鄂岳從事遇方士桞泌從受
藥法服之徃徃下血比四年病益急乃死其法以鈆滿
一鼎以物按中為空實以水銀盖封四際燒為丹砂云
余不知服食說自何世起殺人不可計而世慕向之盖
至於此惑也在文書所記及耳相聞傳者不說今直取
目見親與之游而以藥敗者六七公以為世戒工部尚
書歸登殿中御史李虚中刑部尚書李遜遜弟刑部侍
郎建襄陽節度使工部尚書孟簡東川節度御史大夫
盧坦金吾将軍李道古此其人皆有名位世所共識工
部既食水銀得病自說若有燒鐡杖自顛貫其下者摧
而為火射竅節以出狂痛號呼乞絶其茵席甞得水銀
發且止唾血數十年以斃殿中疽發其背死刑部且死
謂予曰我為藥誤其季建一旦無病死襄陽黜為吉州
司馬余自袁州還京師襄陽乗舸邀我於瀟湘屏人曰
我得秘藥不可獨不死今遺子一器可用棗肉為丸服
之别一年而病其家人至訊之曰前所服之藥誤方且
下之下則平矣病二歲竟卒盧大夫死時溺出血肉痛
不可忍乞死乃死金吾以劉秘得罪食秘藥五十死海
上此可以為誡者也蘄不死乃速得死謂之智可不可
也五糓三牡鹽醯果蔬人所常御人相厚勉必曰强食
今惑者皆曰五榖令人天不能無食當務减節鹽醯以
濟百味豚魚雞三者古以養老反曰是皆殺人不可食
一筵之饌禁忌十常不食二三不信常道而務鬼怪臨
死乃悔後之好者又曰彼死者皆不得其道也我則不
然始病曰藥動故病病去藥行乃不死矣及且死又悔
嗚呼可哀也已(昌黎文集韓退之既知其害而/晚年服硫黄而死見漁隠叢話)
　　　服水銀
侍其傳服水銀久之發癢爬搔成赤疹水銀随瓜出細
如粟顆建炎中帥杭已昏不任事既罷疾革未屬纊諸
姬皆散不禁可為世戒(泊宅/編)
　　　金液丹無妄服
金液丹硫黄煉成乃純陽之物夏至人多服之反為大
患有痼冷則宜服(泊宅/編)
　　　服丹多灸風市穴
江煥言馮恱御藥服伏火藥多腦後生瘡熱氣冉冉而
上㡬不濟矣一道人教灸風市穴十數壯雖愈時時復
作又教馮以隂煉秋石以大豆卷濃煎湯下遂悉平和
其隂陽也隂煉秋石法余昔有之沈暘所傳是也大豆
卷法大豆於壬癸日浸井花水中候豆生芽取皮作湯
使之(三槐王/氏録)
　　　雷世賢丹藥
馬軍帥雷世賢家貲冨厚侍妾數十人出戍建康一意
聲色常餌丹砂乳藥以濟其欲既求諸蜀道又多市金
石珍品晝夜煎煉毎日服食不去口使一妾謹信者専
掌之妾父自臨安來依其女雷以近舍屋處之父苦寒
泄不嗜食妾取雷所服丹十粒與之父但進其半下咽
未久覺臍腹間如火少焉熱不可奈繞舍狂走且百匝
後有井徑投其中家人救出之遍身已突起紫泡如巨
李經日皆陷凡泡處輙成一穴深寸許呌呼六日而卒
雷君平日所餌不啻千許了無病惱此人才吞五粒旋
䘮厥身亦異矣
　　　服丹自焚
王偁定觀者元符殿帥恩之子有才學好與元祐故家
遊范元實温濳溪詩眼中亦稱其能詩政和末為殿中
監年二十八矣眷注甚渥少年貴仕酒色自娯一日忽
宣召入禁中上云朕近得一異人能製丹砂服之可以
長生久視煉治經歲而成如紫金卿為試之定觀欣躍
拜命即取服之才下咽覺胸中煩燥之甚俄頃烟從口
中出急扶歸已不救既殮之後但聞棺中剥啄之聲莫
測所以已而火出其内頃刻之間遂成烈焰室廬盡焚
開封府尹亟救之延燒數百家方止但得枯骨於餘燼
中亦可怪也(范子/濟云)
　　　丹發背疽
丁廣者明清里中老儒也與祖父為軰行甞任保州教
授郡将武人而通判者戚里子悉多姬侍以酒色沉縱
㑹有道人過郡自言數百歲能煉大丹服之可以飽嗜
慾而康强無疾然後飛昇度世守貳舘之以先生之禮
事之選日剏丹竈依其法煉之四十九日而成神光爥
天置酒大合樂相慶然後甞之廣聞之裁書以獻乞取
刀圭以養病身道人者以其骨凡不肯與守貳憐之為
請僅得半粒廣欣然服之不數日郡将通判皆疽發於
背道人宵遁守貳相繼告殂廣腰間亦生􁲋甚皇恐急
飲地漿解之得愈明年考滿改秩居里中疾復作又用
前法稍痊偶覺熱燥因澡身水入瘡口中遂不得起金
石之毒如此者併書之於此以為世誡
　　　丹緩其死
宋道方毅叔以醫名天下居南京然不肯赴請病者扶
携以就求脉政和中田登守郡母病危甚呼之不至登
怒云使吾母死亦以憂去殺此人不過斥責即遣人擒
至庭下呵之云三日之内不痊則吾當誅汝以徇衆毅
叔曰容為診之既而曰尚可活處以丹劑遂瘉田喜甚
云吾一時相困辱然豈可不刷前耻乎用太守之車從
妓樂酬以千緍俾羣卒負於前増以綵仗導引還其家
旬日後田母病復作呼之則全家遁去母遂殂盖其疾
先已在膏肓宋姑以藥緩其死爾(三說皆濟隂/王明清餘話)
　　婦人
　　　婦人
孫真人云婦人之病比之男子十倍難治以嗜慾多於
丈夫故感病倍於男子盖以慈戀愛憎嫉妬憂患染著
堅牢情不自抑遂因此成疾實非感冒外邪飲食起居
失節之所致也誠以情想内結自無而生有是以釋氏
稱談說酢梅口中水出想踏懸崖足心酸澁心憶前人
或憐或恨眼中淚盈貪求財寶心發愛涎舉體光潤大率
如此若非寛緩情意則雖服金丹大藥則亦不能已法
當令病者先存想以攝心抑情意以養性葛仙翁云凡
婦人諸病兼治憂恚令寛其思慮則疾無不愈
　　　婦人論
夫天地造端於夫婦乾坤配合於隂陽雖清濁動静之
不同而成象效法之有類原兹婦人之病與男子不同
者亦有數焉古方以婦人病比男子十倍難治不亦言
之深乎但三十六病産蓐一門男子無之其如外傷風
暑寒濕内積喜怒憂思飲食房勞虚實寒熱悉與丈
夫一同也依源治療可得而知之
　　　養胎大論
夫養胎須分能所母為能養子為所養名義既殊致養
亦别故謂之重身父母交㑹之初子假父母精血投誠
於其間然後成姙元氣資始之謂也一月血聚謂之始
衃二月精凝謂之始膏三月成形謂之始胎此亦無次
第中次第也道生一一生二二生三三生萬物既以三
而成不得不數月而分也成形之後隂陽施化男女始
分隨見外象而有感於内四月始受少隂君火氣以養
精五月受太隂濕土氣以養肉六月受少陽相火氣以
養氣七月受陽明金氣以養骨八月受太陽水氣以養
血九月受厥隂木氣以養筋十月臟腑俱偹神明已全
俟時而生此皆所養胎息之所成始成終也
　　　避忌法
一月足厥隂脉養内屬於肝肝藏血不可縱怒及疲極
筋力觸冒邪風亦不可妄鍼灸其經二月足少陽脉養
内屬於膽膽合於肝共榮於血不可驚動及鍼灸其經
三月手心主脉養内屬右腎腎主精不可縱慾及悲哀
觸冒寒冷亦不得鍼灸其經四月手少陽脉養内屬三
焦三焦精府合腎以養精不可勞逸及鍼灸其經五月
足太隂脉養内屬於脾脾養肉不可妄思及飢飽觸冒
卑濕亦不可鍼灸其經六月足陽明脉養内屬於胃胃
為臟腑海合於脾以養肉不得雜食及鍼灸其經七月
手太隂脉養内屬於肺以養皮毛不可憂鬰及呌呼觸
冒煩燥亦不得鍼灸其經八月手陽明脉養内屬於大
腸合肺以養氣毋食燥物致氣澁及鍼灸其經九月足
少隂脉養内屬於腎以養骨不可懐恐及房勞觸冒生
冷亦不得鍼灸其經十月足太陽脉養内屬於膀胱以
合腎太陽為諸陽主氣故使兒脉續縷皆成六腑通暢
與母分氣神氣各全俟辰而生唯不説乎少隂心養者
盖心為五臟大主如帝王不可有為也若将理得宜無
傷胎臟更能知轉男胎教之法斯為盡善
　　　轉女為男法
論曰陽施隂化所以有姙遇三隂所會多生女子但懐
姙三月名曰始胎血脉不流象形而變是時男女未定
故令於未滿三月間服藥方術轉令生男也其法以斧
置姙婦牀下繫刀向下勿令人知恐不信者令待雞抱
卵時依此置窠下一窠盡出雄雞此雖未試亦不可不
知凡受胎三月逐物變化故古人立胎教能令生子良
善長夀忠孝仁義聦明無疾十月之内常見好境象逺
邪僻真良教也
　　　又
姙孕欲得男女覺有孕未滿月以弓弩絃為帶縳腰中
滿三月解轉女為男宫中秘法不傳(房室/經)
　　　視井生男
博物志曰婦人姙身三月未滿著婿衣冠平旦遶井三
匝映水視影勿反顧必生男陳成者生十女其妻遶井
三匝呪曰女為隂男為陽女多災男多祥鎻井三日不
汲及期果生一男
　　　天癸
女子二七而天癸至任脉通泰衝盛月事以時下有子
丈夫二八腎氣盛天癸至精氣溢隂陽和故有子年老
有子者氣脉常通腎氣有餘也有子男不過八八女子
不過七七而天地精氣竭矣子夀不過天癸之數
　　　十月而生
精氣受於天形體禀於地一月而膏二月而肧三月而
胎四月而肌五月而筋六月而骨七月而成八月而動
九月而躁十月而生(淮南/子)
　　　姙孕避忌
婦人姙身不欲見醜惡物食當避異常味不可見兎令
兒唇闕不可噉薑令兒多指(博物/志)
　　　郝翁醫婦人驗
郝翁者名允博陵人晚遷鄭圃世以神醫目之里婦二
一夜中口噤如死状翁曰血脉滯也不用藥聞雞聲自
愈一行踸踔輙踣翁曰脉厥也當治筋以藥熨之自快
皆驗士人陳堯遵妻病衆醫以為勞傷翁曰亟屏藥是
為娠證且賀君得男子已而果然又二婦人姙一咽嘿
不能言翁曰兒胞大經壅兒生經行則言矣不可毒以
藥一極壮健翁偶診其脉曰母氣已死所以生者反恃
児氣耳如期子生母死翁所治病神異不可勝紀(邵氏/後間)
(見/録)
　　　姙婦不語
孕婦不語非病也聞如此者不須服藥臨産日但服保
生丸四物湯之類産後便語亦自然之理非藥之巧豈
其功也哉(醫/餘)
　　　半産正産
夫半産正産婦人之常事也然其間多有産後染成大
患忽絶無月行忽宫臟虧損不禁忽積成癥瘕而歲久
月深傾損性命此無他輕之以為半産而不甚将養之
所致也不知半産之後其将養當過於正産十倍正産
止血臓空虚半産即肌肉腐爛常切譬之正産有如果
中之栗夫票之為物俟其自熟隂陽氣足則其殻自開
而栗自墜方是之時子之於殻兩無所損如婦人懐孕
十月已滿隂陽氣足則其子宫自開而兒子生下若月
未滿足因誤服藥餌忽寒邪熱毒所傷忽扶輕舉重忽
倒地打傷其胎臓傷損胞繫腐爛然後其胎墜下即有
如世人採折新栗碎其皮殻就殻中㫁其根蒂然後取
得栗子此其半産之喻也以其胎臟傷損胞繋㫁去而
後胎墜下則其半産之人将養調治得不過於正産十
倍者哉正産之後補其虚生其好血化其惡血保其臓
氣去其風邪人人無有不安也半産之後補其虚生其
肌肉益其血窮其所因解其病去其風邪養其臓氣加
之将養過於正産十倍傷損之胎無不平復也吁世之
人多輕之至於傾危不可勝數得不惜哉(𤨏碎/録)
　　　産難
凡治産難之法有四一腎為慳藏其氣以慳祕為事如
催生之方多用滑利迅疾之藥如兎腦筆頭灰弩牙蛇
皮之類有水血先下子道乾澁令兒不能下者如猪脂
蜜酒葱白葵子牛乳榆白皮滑石之類有稽停勞動之
乆風冷乗勞虚客於胞胎使氣血凝滯澁而不下如桂
牛膝酒葱之類五積散加順元散煎服尤妙有觸犯禁
忌者如符法臘月兎腦硃砂乳香之類
　　　催生歌
一烏(梅/)三巴(豆/)七胡椒細研爛搗取成膏酒醋調和臍
下貼便令母子見分胞(𤨏碎/録)
　　　産難厭勝
凡産難宻以净紙書本州太守姓名燈上燒灰湯調即
産此雖厭勝頗驗(百一/選方)
　　　産後寒氣入腹
婦人産當寒月寒氣入産門臍下脹滿手不敢犯此寒
病也醫将治之以抵當湯謂其有瘀血甞教之曰非其
治也可服張仲景羊肉湯少减水二服遂愈(本草/衍義)
　　　産婦頭痛寒熱
有婦人方産一兩月間頭疼發熱或發寒熱者何也
其說有三一則作妳二則敗血不行三則傷風先以手
按妳子妳痛者是作妳也宜服順氣散及瓜蒌末之類
以通其妳更以温湯洗之妳通則無事妳若不痛則問
敗血行不行如敗血不行即是血作也急服行血藥如
黑神散沒藥當歸之類妳既不痛敗血自行而乃身熱
頭疼或發寒熱是傷風也依傷寒法随證治之(醫/餘)
　　　渇飲五味汁
一婦人暴渇唯飲五味汁名醫耿隅診其脉曰此血欲
凝非疾也而果孕古方有血欲凝而渇飲味之證不可
不知也
　　　産難胞衣不出
陶隠居云産難取弓弩絃以縳腰及燒弩牙令赤内酒
中飲之皆取法於快速之義也(本/草)
　　　懐子而不乳
蓄川王美人懐子而不乳召淳于意徃飲以莨菪藥一
撮以酒飲之旋乳意復診其脉而脉躁躁者有餘病即
飲以消石一齊出血血如豆比五六枚(史/記)
　　　孕婦逆生
孕婦欲産時遇腹中痛不肯伸舒行動多是曲腰眠臥
忍痛其兒在腹中不能得轉故脚先出謂之逆産須臾
不救母子俱亾但用烏蛇蛻一條蝉蛻二七箇血餘一
箇(小兒/胎髪)以上三味燒為灰分為二服温酒調下併進二
服仰臥霎時其兒即時順生或用小絹鍼於小兒脚心
刺三七刺急用鹽少許塗刺處即時順生子母俱活也
(劉潁叔/異苑)
　　　産後瘈瘲
婦人疾莫大於産蓐倉卒為庸醫所殺者多矣亦未素
稱講故也舊常見杜壬作醫凖一卷其平生治人用藥
之驗其一記郝質子婦産四日瘈瘲戴眼弓背反張壬
以為瘈病與大豆紫湯獨活湯而愈政和間余妻纔分
娩猶在蓐中忽作此證頭足反接相去㡬二尺家人驚
駭以數婢强拗之不直適記所云而藥囊有獨活乃急
為之召醫未至連進三劑遂能直醫到即愈矣更不須
用大豆𬗋湯古人處方神驗類此不可不廣告人二方
在千金第三卷
　　　運悶
凡産後運悶有四種有下血太多虚極運悶宜服羊肉
湯兼黑神散有血下少血上逆於心亦令運悶如心腹
刺痛宜服四物湯加桂黑神散芎藭散有體中素多風
疾因産損傷氣血乗虚而運悶四物湯加防風羌活熱
多者與獨活柴胡湯并治風痰藥有心氣将温過度邪
熱上乗於心亦令人言語錯亂運悶者宜服鎮心補心
丹生薑生地黄散至寳丹桃奴丸
　　　婦人月水不通及不㫁
婦人衝任之脉起胞中為侯之海手太陽小腸之經也
手少隂心之經也二經為表裏主下月水月水來如期
謂之月信其不來者縁風冷傷夲經故血結在内不通
也或曽經唾血或吐血致血枯或醉以入室勞傷肝氣
肝臟血竭於内俱令月水不通又胃氣虚不能消化其
水榖使津液不生血氣亦令月水不通其候膓中鳴是
也但益津液則經血自下久不通者血結為塊若脾胃
虚弱則變為水腫土不勝水故也其月水來而㫁者由
勞傷經脉衝任氣虚不能制經血也
　　　漏下帶下崩中
婦人衝任二脉為十二經之海二經氣虚復為勞傷則
不能制其血故非時即下淋瀝不㫁謂之漏下其血與
穢液相兼而下謂之帶下忽然暴下謂之崩中其色白
為冷赤為熱赤白相兼有冷熱也(東虢婁居中食/治通說同上)
　　　四物湯之功
四物湯婦人之寳也洛陽李敏求赴官東呉其妻病牙
疼每發呻吟宛轉至不能堪忍令婢軰以釵股按置牙
間少頃銀色輙變黑毒氣所攻痛楚可知也沿路累易
醫殊無效嘉禾僧惠海為製一湯服之半年所苦良已
後因食熱麫又作坐間煮湯以進一服而愈其神速若
此視藥之標題初不著名但云凉血活血而已敏求報
之重徐以情扣之始知是四物湯盖血活而凉何由致
壅滯以生疾莫强中一侍人久病經阻發熱咳嗽倦怠
不食憔悴骨立醫工徃徃作瘵疾治之其勢甚危惙强
中曰婦人以血氣為本血榮自然有生理因謝遣衆工
專服此湯其法吺咀每慢火煮取清汁帶熱以啜之空
腹日三四服未及月餘經候忽通餘疾如失(泊宅/編)
　　　療師尼寡婦别製方
昔宋禇澄療師尼寡婦各製方盖有此也此二種鰥居
獨隂無陽欲心萌而多不遂是以隂陽交爭作寒作熱
全類温瘧久則為勞甞讀史記倉公傳載濟北王侍人
韓女病腰背痛寒熱衆皆以為寒熱也倉公曰病得之
欲男子不可得也何以知欲男子而不可得診其脉肝
脉弦出是以知也盖男子以精為主婦人以血為主男
子精盛則思室婦人血盛則懐胎夫肝攝血者也厥隂
弦出寸部又上魚際則隂血盛可知故知禇澄之言信
有謂矣(本事/方)
　　　任氏面疾
興國初有任氏美色聘進士王公甫謂公甫不遂寸禄
愁鬰懷忿不期面色漸變黑自慚而歸母家求醫治遇
一道人曰此乃病也吾有藥可愈任氏懇求得之曰女
真散以酒下二錢日兩服數日間面微微變白一月如
舊厚賂而得其方用黄丹女萎二物等分為末爾(名醫/録)
　　　姙子
婦人手少隂脉動甚者姙子也少隂脉掌後陷者中當
小指動而應手者也
　　　又
正月十五日燈盞令人有子夫婦共於冨家局會所盗
之勿令人知安臥牀下當月有娠
　
　
　
　醫説卷九
欽定四庫全書
　醫說卷十
　　　　　　　　　　　　　宋　張杲　撰
　　小兒
　　　小方
孫思邈千金方曰小兒六歲以下黄帝無說中古有巫
妨始撰顱𩕄經以占夀夭自兹始有小方則小兒方藥
始於巫妨也
　　　善醫小兒
杜任郎中善醫里人王奉職宗簡時任於汶陽時有郡
人孟生家甚温厚惟一子數歲抱疾他醫數人治之無
驗召任治之數日而良已踰月而平復人詢任曰君以
何藥主之任語之故其人驚曰公所言皆藥之至温者
也他人不取君用之能起其疾其義可聞乎任曰孟生
富家也而衆醫皆用犀珠金銀主之其性至凉多則寒
其胃又從而投之由是多不喜食日益羸瘠則潰其元
失其本矣吾之劑先温其胃使其飲食如故然後攻其
他疾是以先壮其本而無失者焉又知杜君之善醫也
如此(青箱/雜記)
　　　瘡豆禁雞鴨子
療病豌豆瘡欲無瘢頻掲去痂勿令隠肌乃不成瘢縱
掲傷有㣲血但以靣膏塗無苦也瘡家不可食雞鴨卵
即時盲瞳子如卵白其應如神不可不戒(良/方)
　　　小兒夜啼
井口邉草主小兒夜啼著母蓆薦下勿令知之(酉陽/雜爼)
　　　小兒不可食雞
養生論曰雞肉不可令小兒食食之令生蚘蠱又令體
消瘦(杜陽/雜編)
　　　治兒語遲
社壇餘胙酒治小兒語遲以少許喫吐酒噴屋四角辟
蚊蟲(本/草)
　　　兒得母寒下痢
東陽陳叔山小兒一歲得下痢甞先啼日以羸困問華
佗佗曰其母懐軀陽氣内養乳中虚冷兒得母寒故令
不時愈佗與四物女萎丸十日即除(魏/志)
　　　小兒感冷身熱
有小兒感冷身大熱惡寒此有表證用發汗藥汗出遂
凉過一日復熱醫謂表解裏未解驗之服四順飲子利
動臓腑一行遂凉隔一日又再熱醫云經熱未解驗之
小便赤故知心熱未解服生氣湯遂凉過三日人熱其
家無所措手醫曰脉已和非病也既發汗又利大小便
其兒已虚陽氣無所歸皆見於表所以身熱以和胃氣
藥如六神散之類加烏梅煎令微覺有酸味収其陽氣
歸自此全愈
　　　小兒糞青
此脾虚生風之證也脾屬土其色黄糞黄則是脾家正
色今乃青肝木尅脾也肝屬木其色青肝盛脾虚受肝
之尅故糞青也當用益脾去風藥如半硫丸加白附子
蝎稍可以治之雖然小兒青糞抛下便青者是風冷也
良久然後青者非病也小児糞自然如此
　　　小児㵼後脚弱
小児因患泄㵼或疳氣服藥瀉之却患咳𠻳治得咳嗽
少愈已五六歲脚弱不能行師曰脾傳肺故咳嗽肺傳
腎故不能行脾屬土土生金金生水故傳之腎腎主腰脚
故不能行因用猪腰子煎汁服五疳保童丸半月遂能
行
　　　小兒得地氣方行
小兒未會行能坐不可常常抱在手中可以入坐車能
獨坐春夏坐於地上寒則以薦席襯之人得地氣方能
行惜之過當常抱持之所以當行而不能行也萬物非
土不生故小兒亦要得地氣也(以上/醫録)
　　　小児初生畏寒
小児初生候浴水未得且以綿絮包裹抱大人懐中暖
之及浴了亦當如此雖暑月亦未可遽去綿絮漸漸去
之乍出母腹不可令冒寒氣也預煎下沸湯以器収之
臨時漸暖不犯生水則児不生瘡以此一月為佳
　　　小児初生回氣
小児初生氣欲絶不能啼者必是難産或冒寒所致急
以綿絮包裹抱懐中未可㫁臍且将胞衣置炭火爐中
燒之仍撚大紙燈蘸油㸃之於臍帶上徃來徧帶燎之
盖臍帶連児臍得火氣由臍入腹更以爇醋湯捋洗臍
帶須臾氣回啼哭如常方可浴洗了即㫁臍帶
　　　小兒初生服藥
小兒初生急以綿裹指栻盡口中惡血若不急拭啼聲
一出即入腹成百病矣亦未須與乳且先與拍破黄連
浸湯取濃汁調朱砂細末抹児口中打盡腹中舊屎方
可與乳兒若多睡聴之勿强與乳則自然長而少病
　　　小兒初生通大小便
小兒初生大小便不通腹脹欲絶者急令婦人以温水
先漱口了吸咂兒前後心並臍下手足心共七處每一
處凡三五次漱口吸咂以紅赤為度須㬰自通不爾無
生意有此證遇此法可謂再生
　　　小兒夜啼有四證
小兒夜啼有四證一曰寒二曰熱三曰重舌口瘡四曰
客忤寒則腹痛而啼靣青白口有冷氣腹亦冷曲腰而
啼此冷證也熱則心躁而啼面赤便赤口中熱腹煖啼
時或有汗仰身而啼此熱證也若重舌口瘡則要乳喫
口到乳上便啼身額皆微熱急取燈照口若無瘡舌必
腫也客忤者見生人氣忤犯而啼也
　　　小兒傷乳食發熱
小兒傷乳及食者或時發熱熱有退時退熱後但肚熱
或夜間熱者此傷乳食也其糞有酸臭氣異常千金紫
丸主之
　　　小兒發熱治法
小児積熱者表裏俱熱則遍身皆熱頰赤口乾小便赤
大便焦黄先以清凉四順飲子利動臟腑熱則去既去
復熱者裏熱已解而表熱未解也當用惺惺散或紅綿
散内加麻黄微發汗表熱乃去表熱去後又發熱者何
也世醫到此盡不能曉或再用凉藥或再解表或以謂
不可醫誤致夭傷者甚多此表裏俱虛氣不歸元而陽
浮於外所以再發熱非熱證也只用六神散入粳米煎
和其胃氣則収陽氣歸内身體便凉熱重者用銀白散
　　　小兒血熱
小兒血熱者每旦食後發熱夜則凉世醫多謂虚勞或
謂疳熱此血熱也宜用豬胆丸
　　　急慢驚風
小児發癎俗云驚風有隂陽證因身熱面赤而發搐搦
上視牙闗𦂳硬者陽證也因吐㵼或只吐不㵼日漸面
色白脾虛或冷而發驚不甚搐搦微㣲目上視手足㣲
動者隂證也陽證用凉藥隂證用温藥不可一概作驚
風治也又有一證欲發瘡疹先身熱驚跳或發搐搦此
非驚風當服發散藥
　　　小兒吐瀉用藥
小児暑月多吐瀉其證不一宜詳審用藥不可差謬有
伏暑吐瀉小水必不利宜服五苓𣪚香薷𣪚有傷食吐
㵼者其吐及糞皆有酸臭氣宜服感應丸三方易知今
不復載㵼多日口唇白及糞色亦白及㵼糞頗多者因
而成冷也宜以前方六神散每二錢匕加附子末一錢
匕煎作三四服以防變癎也
　　　小児㵼痢
小児暑月多瀉者一則伏暑心臟熱小水不利清濁不
分因成泄㵼可服五苓散或大順散二藥皆用沸湯調
若小水快而㵼者冷瀉也宜于六神𣪚内加附子煎服
若肚大瀉色白者疳㵼也宜服官局六神丸瀉者不可
急以熱藥止之若以熱藥止之便變成痢凡病痢者皆
因有積赤痢熱積也白痢冷積也赤白痢冷熱不調之
積也赤多白少者熱多而冷少也白多赤少者冷多而
熱少也
　　　小兒解顱
小兒解顱曾有人作頭巾與裹遮䕶之久而自合亦良
法也
　　　瘡疹
小児生未有不發瘡疹自一歲至十歲至十二三歲須
發一次家有數小兒一兒病此餘即次第皆及之便當
防慎其證有身熱頭痛如傷寒状但不惡風唯惡熱所
以異於傷風者唇紅尻骨及耳尖皆冷或腹痛眼澁及
口舌皆痛腹痛者腹中先出眼澁者眼中先出咽喉及
口舌痛者皆先有瘡也或如沙如粟米状或為癮疹如
風泛状皆其證也熱輕者瘡亦輕熱重者瘡亦重方其
身熱時瘡未出直待身凉方出亦不可不知其未出亦
須服藥唯是認得證候分明以投湯劑庶不誤人性命
也未出時只可服升麻湯紅綿散地龍散消毒飲此皆
平平藥或見児身不甚熱即飲少酒熱甚者不可飲酒
　　　瘡疹有表裏證
小児瘡疹有表裏證其瘡皮不薄如赤根白頭漸漸赤
腫而有膿差遲者謂之木豆此裏證發于臟也其瘡皮
薄如水泡破即易乾者謂之水豆此表證發于腑也發
於臟者重發於腑者輕熱重者至有見鬼神目上視發
搐搦如驚癎之状世人悞認驚癎投以冷藥無不為害
者不可不慎也如覺熱大盛涎壅平平藥不可攻者宜
以雄黄解毒丸利之以减其毒須遍身以燈照仔細㸔
覷如未有紅㸃子出者可下之既出則不可利恐蓄伏
也
　　　瘡疹黏衣用牛糞
小兒瘡疹出了徧身潰膿沾黏衣衾睡臥不得者用臘
月黄牛糞日乾燒灰鋪一寸許在牀上令臥之其間瘡
有大成片無皮及有成豆癰者皆用牛糞灰掺之即愈
　　　剥瘡痂免成瘢
小兒靣上瘡子纔膿出急以真酥潤之頻潤為佳纔有
瘡痂急剥去更潤之痂硬不落有碍肉生遂成瘢子此
理昭然人多不曉反謂剥早成瘢甚誤也
　　　瘡疹不可洗靣
小兒瘡疹不可洗靣生水入眼即損眼也唯要忌口止
可食粥及鯽魚靑魚鵪子之類餘魚及猪羊肉皆不可
食恐損眼也
　　　瘡疹用胭脂塗眼
小児瘡疹未出認得是此證急以胭脂塗眼週廻令瘡
不入眼亦甚妙
　　　瘡疹後服清凉飲子
小児瘡疹皆出盡身已凉喜食物亦稍能轉動以清凉
飲子濃煎量兒大小與之須利三二行即安樂後不發
熱不腫眼不鼻衂不患痢世人不用此法者于此數證
恐不能免也
　　　小児丹毒
小兒丹者風熱積毒所成冬間火烘衣藉不候冷以衣
兒或夜間盖覆太煖日間親火或妳娘喜食燒灸物飲
酒之類皆致兒病丹也或發於手足或發於頭面胷背
其熱如火輕輕着手則痛不可忍急為砭出血為上策
千金有服食並榻湯皆可用(以上皆李左/司保生要方)
　　　小兒吐㵼後成慢驚
小兒吐㵼或成慢驚昏睡手足似搐而不甚搐金液丹
半兩白丸子三錢同研極細生薑米飲調下三錢多服
乃效服至一二兩無害候胃氣已生手足漸煖漸减金
液丹増白丸子以意詳之
　　　小兒初生不飲乳
小兒初生不飲乳及不小便妳汁二合葱白一寸分四
破右以銀石器煎取一合注子灌立愈
　　　児臍血出
小児初生未滿月多啼呌至臍中血出以白石脂末貼
之即愈未愈微微炒過放冷再貼仍不得剥掲
　　　児臍乆不乾
當歸焙乾為末右着臍中頻用自差予家小児病臍濕
出膿及清水者五十餘日一傅而乾後因尿入瘡復病
又得傅愈(良/方)
　　　薏苡浴児
薏苡葉煎湯浴初生嬰児一生少病暑月可作熟水暖
胃益氣血(𤨏碎/録)
　　　臍風撮口
小児初生一七内忽患臍風撮口百無一活坐視其斃
者皆是良可憫有一法極驗世罕有知者凡此児齒齦
上有小泡子如粟米状以温湯蘸熟帛裹手指輕輕擦
破即口開便安不用服藥神妙(保生/方)
　　瘡
　　　瘍生於頰
雄黄治瘡瘍尚矣周禮瘍毉只療瘍以五毒攻之鄭康
成注云今醫方合五毒之藥用黄蝥置石膽丹砂雄黄
􁧢石磁石其中燒之三日三夜其烟上著以雞羽取之
以注瘡惡肉破骨則盡出楊大年嘗筆記其事族人楊
嶠年少時有瘍生於頰連齒輔車外腫若覆甌内潰出
膿血不輙吐之痛楚難忍療之百方彌年不差人語之
依鄭法製藥成注之瘡中少頃朽骨連兩牙潰出遂愈
後更安寕信古方攻病之速也黄蝥即瓦合也(本事/方)
　　　木癡成瘡
南方多雨有物曰木癡其大概類鼻涕積隂而生於古
木之上聞人氣則閃閃而動人過其下有堕於人體間
者即立成瘡久則遍其肌體時有客患其木癡之瘡遇
一道士謂曰以朱砂麝香塗之即愈客如其言果愈
　　　耳塞敷瘡
鄭師甫云甞患足上傷作瘡水入腫痛不可行歩有丐
者令以耳塞敷之一夕水盡出愈(邵氏聞/見録)
　　　壁土治瘡爛
暑月肌膚瘡爛或因搔成瘡者林才中甞暑月臥病肌
膚多瘡爛汁出有一乳姥曰此易差也取乾壁土揉細
末傅之随手即差(良/方)
　　　治瘡久不合
露蜂房蛇蛻皮亂髪各燒灰存性取一錢匕酒服治瘡
久不合(東坡/大全)
　　　治下疳瘡
有富家子唐靖年十八九未娶忽於隂頭上生瘡初只
鍼眼來大小畏疼不敢洗刮日久攻入皮肉連莖爛一
二寸許醫者止用膏藥貼之愈疼亦無人識此瘡有貧
道周守真曰此謂下疳瘡亦名妬精瘡緑為後生未娶
精氣益盛陽道興起及當泄不泄不泄强泄脹㫁嫩皮
怕疼痛失洗刮攻入皮内日久遂爛有害却命者靖告
先生為治之守真曰若欲治此疾須是㫁房事數日先
用荆芥黄皮馬鞭草甘草剉入葱煎湯洗之去膿靨以
訶子燒灰入麝香乾掺患處令睡睡醒服冷水兩三口
勿令陽道興起脹㫁瘡靨靨堅即愈(庚/志)
　　　遍身患瘡
凡人患瘡遍身有百藥不效者用㯽榔一箇為細末生
硫黄一錢同研細入膩粉一錢和均每用一錢安手心
内油調塗外腎不得洗手但擦手令乾可也一兩日間
瘡便愈
　　　膁瘡
有一種膁瘡赤腫而痛用黄連黄蘖之類皆凉藥也久
而不愈其瘡冷矣却當用温藥如鹿角灰頭髪灰乳香
之類治之當愈此隂陽寒暑徃來之理也(醫/餘)
　　　舋瘍
人身血氣周身不知㡬千息凡人血行而擁則瘡癤於
虛六處則生核謂之舋瘍舋瘡生也瘡差核亦消(東坡/物類)
(相感/志)
　　　獺髓補瘡
呉孫和寵鄧夫人甞醉舞如意誤傷鄧頰血流嬌婉彌
苦命太醫合藥言得白獺髓雜玉與琥珀屑當滅此㾗
和以百金購得白獺乃合膏琥珀太多及差痕不减左
頰有赤㸃如痣(酉陽/雜爼)
　　　石菖蒲愈瘡
有人患遍身生熱毒瘡痛而不癢手足尤甚然至頸而
止粘著衣被曉夕不得睡痛不可任有下俚教以菖蒲
三㪷剉日乾之舂羅為末布蓆上使病人恣臥其間仍
以被衣覆之既不粘著衣被又復得睡不五七日之間
其瘡如失後自患此瘡亦如此應手神驗其石菖蒲絡
石者節宻入藥須此等
　　　風熱細疹
有人病遍身風熱細疹癢痛不可任連胷脛臍腹及近
隠處皆然疾涎亦多夜不得睡以苦参末一兩皂角二
兩水一升揉攄取汁銀石器熬成膏和参末為丸桐子
大三二十丸温水下食後次日便愈
　　　風毒濕瘡
有婦人患臍下腹上下連二隂遍滿生濕瘡如馬𤓰瘡
他處並無痒熱而痛大小便澁出黄汁食亦减身面微
腫醫作惡瘡治用鰻鱺魚松脂黄丹之類藥塗上瘡愈
熱痛愈甚治不對故如此問之此人嗜酒貪啗喜魚蝦
發風之物急令用温水洗拭去膏藥尋以馬齒莧四兩
爛研細入青黛一兩再研均塗瘡上即時熱减痛癢皆
去仍服八正散日三服分散客熱毎塗藥得一時久藥
已乾燥又再塗新濕藥凡如此二日减三分之一五日
减三分之二自此二十日愈既愈而問曰此瘡何縁至
此曰中下焦蓄風熱毒氣若不出當作膓癰内痔仍須
常禁酒及發風物然不能禁酒果然患内痔(王說本/草衍義)
　　　患瘡
踐壊竈土令人患瘡踏雞子殻令人得白癜風
　　　魚臍瘡
皇祐中學䆒任道腿間患一瘡始發赤腫復絶便變黑
後穴則有黄水出四邊浮漿起累治不差醫王通㸔之
此瘡狹長似魚臍下瘡也遂以大鍼鍼四向并中随鍼
有紫赤水汁出如豆汁言此一因風毒藴結而成二因
久坐血氣凝澁而致三因食肉有人汗落其間也道曰
素好讀書而久坐此疾數歲前夏月道中買猪脯味水
飯疑似人肉食已後得斯疾通曰與誤食人汗不逺矣
以一異𣪚子用雞子清調傅其瘡日三易數日得愈道
堅求其方通曰止用雪𤣥一味自後累訪名醫求其雪
𤣥何物醫皆不識道因至許鄭間會醫者郝老曰甞記
聖惠有一方治此疾用臘月猪頭燒灰以雞子清調傅
此乃是也雪𤣥非郝老博學多記後醫豈不惑耶(名醫/録)
　　　頭瘡禁用水銀
小兒頭有瘡有風切不可用水銀擦自瘡而入經絡必
緩筋骨百藥不能治醫方併云人有患漆瘡者不可以
朱漆器炙熱熨之恐朱中有水銀入經絡也黑漆器則
不妨此方正類以生草烏塗白秃以巴豆薫痔而致死
者(瑣碎/録)
　　　治惡瘡
南豐市民嚴黄七兩足生瘡臭穢潰爛衆皆驅斥不容
迹出貨角器於村野而旅邸又不容至京潜投宿於五
夫人祠下夜半遭黄衣吏訶逐曰何人敢以腐穢脚觸
汚此間謝曰不幸纒惡疾無處見容冒死來此紛拏次
夫人抗聲令勿逐且呼使前曰吾授汝妙方用漏蘆子
一枚生乾為末入膩粉少許井水調塗當效嚴拜謝依
而治之果愈(類編/同上)
　　　治善惡瘡
仁宗在東宫時甞患胙腮命道士贊能治療取赤小豆
四十九粒呪之雜他藥為末傅之而愈中貴任承亮在
傍知状後承亮自患惡瘡濱死尚書郎傅求授以藥立
愈問其方赤小豆也承亮始悟道士之技所謂誦呪乃
神其術耳久之㳂官過豫章或苦脅疽㡬逹五臟醫者
治之甚㨗承亮曰君得非用赤小豆耶醫驚拜曰某用
此活三十口願勿宣言周少隠病宗室彦符傳之曰善
惡諸瘡無藥可治者皆能治有生發背状如爛瓜周鄰
家乳婢復疽作用之皆如神其法細末水調傅瘡及四
傍赤瘇藥落再傅之(同/上)
　　　搔髪際成竅出血
頃有一人指縫中因搔癢遂成瘡有一小竅血濺出不
止用止血藥及血竭之類無效數日遂不起後有一人
於耳後髪際搔癢亦有一小竅出血與前相似人亦無
識者適有一道人言此名髪泉但用多年糞桶篐曬乾
燒灰傅之當愈果如其言使前指縫血出遇此亦必愈
　　　病肥脉
許慎云人病肥脉瘾疹當取人姓曹氏帛布拭之則愈
也
　　　傅瘡
燈花末傅金瘡止血生肉令瘡黑今燭花落有喜事不
爾得錢之兆也(本/草)
　　　病癩
趙瞿病癩厯年醫不差乃賫糧棄送於山穴中瞿自
怨不幸吁嘆涕泣經月有仙人經穴見而哀之具問其
詳瞿知其非常人叩頭自陳乞命於是仙人取囊中藥
賜之教其服百餘日瘡愈顔色恱肌膚潤僊人再過視
之瞿謝活命之恩乞遺其方僊人曰此是松脂彼中極
多汝可煉服之長服身轉輕力百倍登危陟險終日不
困年百歲齒不堕髪不白夜臥常見有光大如鏡(抱朴/子)
　　　脚瘡
有人患脚瘡冬月頓然無事夏月臭爛疼痛不可言一
道人視之曰爾因行草上惹著蛇交遺瀝瘡中有蛇児
冬伏夏出故疼痛也以生蝦䗫搗碎傅之日三四換凡
三日有一小蛇自瘡中出以鐡鉗取之其病遂愈(摘青/雜說)
　　　黄連愈癬
指揮使姚歡年八十餘鬚髪不白自言年六十歲患癬
疥周匝頂踵或教服黄連遂愈乆服故髪不白其法以
宣連去鬚酒浸一宿焙乾為末蜜丸桐子大日乾臨臥
酒吞二十粒(東坡/大全)
　　五絶病
　　　五絶
五絶病者一曰自縊死氣已絶二曰墻壁屋崩壓死氣
已絶三曰溺水死氣已絶四曰鬼魘死氣已絶五曰産
乳死氣已絶並能救治之問葛生授何人得此神術能
活人命生曰我因入山採藥遇白衣人問曰汝非葛醫
生否我乃半夏之精汝遇人有五絶之病用我救治即
活但用我作末水丸令乾入鼻中即生矣(名醫/録)
　　　治卒死
劉太丞毘陵人有鄰家朱三只有一子年三十一歲忽
然卒死脉全無請太丞治之取齊州半夏細末一大豆
許納鼻中良久身㣲暖氣更甦迤邐無事人問卒死太
丞单方半夏如何活得死人答曰此南岳魏夫人方出
外臺秘要
　　　凍死
人路逄凄風苦雨繁霜大雪衣服沾濡冷氣入臟致令
隂氣閉於内陽氣絶於外榮衛結瀝不復通故致禁絶
而死若早得救療血温氣通則生又云凍死一日猶可
活過此則不可也
　　　溺死
人為水所沒水從孔竅入灌注臟腑其氣壅閉故死若
早拯救得出則泄瀝其水令氣得通便得活也又云半
日及一日猶可活氣若已絶心上暖亦可活
　　　自縊
人有不得志意者多生忿恨徃徃自縊若覺早雖已死
徐徐捧下其隂陽經絡雖暴壅閉而臟腑真氣未盡所
以猶可救若遽㫁其繩則氣不能還不得生又云自旦
及暮雖冷猶可活自暮至旦則難活此謂晝則陽盛其
氣易通夜則隂盛其氣難通又云夏熱易治氣雖㫁而
心㣲温一日以上猶可活
　　　夏日熱倒人法
暑月熱倒人昏迷悶亂急扶在隂凉處切不可與冷飲
當以布巾衣物等蘸熱湯覆臍下及氣海間續續以湯
淋布帛上令徹臍腹但暖則漸醒也如倉卒無湯處掬
道上熱土於臍端以多為佳冷則頻換也後與解暑毒
藥若纔熱倒便與冷飲或用冷水淋之類即死舊有一
法或道途無湯處即掬熱土於臍上仍撥開作窩子令
衆人旋溺於其中以代熱湯亦可取效解者用白虎湯
竹葉石膏之類凡覺中暑急嚼生薑一大塊冷水送下
如已迷悶嚼大蒜一大瓣冷水送下如不能嚼即用水
研灌之立醒路中倉卒無水渇甚急嚼生葱二寸許和
津同嚥可抵飲水二升(集驗/方)
　　疝瘅痺
　　　湧疝
齊郎中令循病衆醫皆以為蹷人中而刺之淳于意診
之曰湧疝也令人不得前後溲循曰不得前後溲三日
矣意飲以火齊湯一飲得前溲再飲大溲三飲而疾愈
病得之内所以知循病者切其脉時右口氣急脉無五
臟氣右口脉大而數數者中下熱而湧左為下右為上
皆無五臟應故曰湧疝中熱故溺赤也
　　　氣疝
齊北宫司空命婦出於病衆醫皆以為風入中病主在
肺刺其足少陽脉淳于意診其脉曰病氣疝客於膀胱
難於前後溲而溺赤病見寒氣則遺溺使人腹腫出於
病得之欲溺不得因以接内所以知出於病者切其脉
大而實其來難是厥隂之動也脉來難者疝氣之客於
膀胱也腹之所以腫者言厥隂之絡結小腹也厥隂有
過則脉結動動則腹腫意即灸其足厥隂之脉左右各
一所即不遺溺而溲清小腹痛止即更為火齊湯以飲
之三日而疝氣散即愈
　　　牡疝
安陵阪里公乗項處病淳于意診脉曰牡疝牡疝在膈
下上連肺病得之内意謂之慎無為勞力事則必嘔血
死處後蹴踘要蹷寒汗出多即嘔血意復診之曰當旦
夕死即死病得之内所以知項處病者切其脉得畨陽
畨陽入虚裏處旦夕死一畨一絡者牡疝也意曰他所
診期决死生及所活已病衆多頗㤀之不能盡識不敢
以對
　　　肺消瘅
齊章武里曹山跗病淳于意診其脉曰肺消瘅也加以
寒熱即告其人曰死不治適其共養此不當醫治法曰
後三日而當狂妄起行欲走後五日死即如期死山跗
病得之盛怒而以接内所以知山跗之病者意切其脉
肺氣熱也脉法曰不平不鼔形弊此五臟髙之逺數以
經病也故切之時不平而代不平者血不居其處代者
時参擊並至乍躁乍大也此兩絡脉絶故死不治所以
加寒熱者言其人尸奪尸奪者形弊形弊者不當關灸
□石及飲毒藥也臣意未徃診時齊太醫先診山跗病
灸其足少陽脉口而飲之半夏丸病者即泄注腹中虚
又灸其少隂脉是壊肝剛絶深如是重損病者氣以故
加寒熱所以後三日而當狂者肝一絡連屬結絶乳下
陽明故絡絶開陽明脉陽明脉傷即當狂走後五日死
者肝與心相去五分故曰五日盡盡則死矣
　　　腎痺
齊王黄姫兄黄長卿家有酒召客召淳于意諸客坐未
上食意望見王后弟宋建告曰君有病徃四五日君腰
脅痛不可俛仰又不得小溲不亟治病即入濡腎及其
未舍五臟急治之方今客腎濡此所謂腎痺也宋建曰
然建故有腰脊痛徃四五日天雨黄氏諸倩(倩者女/壻也)見
建家京下方石(京者倉/廩之属)即弄之建亦欲效之效之不能
起即復置之暮腰脊痛不能溺至今不愈建病得之好
持重所以知建病者臣意見其色太陽色乾腎部上及
界要以下者枯四分許故以徃四五日知其發也意即
以柔湯使服十八日而病愈
　　　胷痺
古有患胸痺者心中急痛如錐刺不得俛仰蜀醫為胸
府有惡血故也遂取生韮數斤搗汁令服之即果吐出
胷中惡血遂差又蕭炳謂小児初生宜與韮根汁灌之
吐出惡血長則無病驗韮能歸心氣而去包中惡氣治
胷中也(名醫/録)
　　　熱病氣
齊中御府長信病淳于意入診其脉告曰熱病氣也然
暑汗脉少衰不死曰此病得之當浴流水而寒甚已而
熱信曰唯然徃冬時為王使於楚至莒縣陽周水而莒
橋梁頗壊信則擥車轅未欲渡也馬驚即堕信身入水
中㡬死吏即來救信出之水中衣盡濡有間而身寒已
熱如火至今不可以見寒意即為之液湯火齊逐熱一
飲汗盡再飲熱去三飲病已即使服藥出入二十日身
無病者所以知信之病者切其脉時并隂脉法曰熱病
隂陽交者死切之不交并隂并隂者脉順清而愈其熱
雖未盡猶活也腎氣有時間濁在太隂脉口而希是水
氣也腎固主水故以此知之失治一時即轉為寒熱
　　　脾氣
齊丞相舎人奴從朝入宫淳于意見之食閨門外望其色
有病氣意即告宦者平平好為脉學臣意所意即示之
舍人奴病告之曰此傷脾氣也當至春膈塞不通不能
食飲法至夏泄血死宦者平即徃告相曰君之舍人奴
有病病重死期有日相君曰卿何以知之曰君朝時入
宫君之舍人奴盡食閨門外平與倉公立即示平曰病
如是者死即召舎人奴而謂之曰公奴有病不舍人曰
奴無病身無痛者至春果病至四月泄血死所以知
奴病者脾氣周乗五臟傷部而交故傷脾之色也望
之殺然黄察之如死青之兹衆醫不知以為大蟲不知
傷脾所以至春死病者胃氣黄黄者土氣也土不勝木
故至春死所以至夏死者脉法曰病重而脉順清者曰
内闗内關之病人不知其所痛心急然無苦若加以一
病死中春一愈順及一時其所以四月死者診其人時
愈順愈順者人尚肥也奴之病得之流汗數出炙於火
而以出見大風也(以上/史記)
　　　脾癉
有病口甘者土氣之溢也名曰脾癉有病口苦者名曰
膽癉
　　　胃疸
已食如饑者胃疸胃熱則消榖也靣腫曰風足脛腫曰
水目黄曰黄疸
　　醫功報應
　　　許學士
許叔㣲少甞以登科為禱一夕夢神告曰汝欲登科須
憑隂徳叔㣲自念家貧無力惟醫乃可於是精意方書
久乃通妙人無髙下皆急赴之既而所活愈多聲名益
著復夢其神授以一詩曰藥有隂功陳樓間處堂上呼
盧喝六作五是年登第六名進士第上一名陳祖言下
一名樓材及注闗用升甲恩如第五名授職官以歸與
詩中之言無一字差此則濟人之病急者也
　　　聶醫善士
儀州華亭人聶從志良醫也邑丞妻李氏病垂死治之
得生李氏美而淫慕聶之貌他日丞徃旁郡李偽稱疾
使邀之伺其至語之曰我㡬入鬼録賴君復生顧世間
物無足以報徳願以此身供枕席之奉聶驚懼趨而出
迨夜李復盛飾而就之聶絶袖脫去乃止亦未甞與人
言後歲餘儀州推官黄靖國病隂吏逮入㝠証事且還
行至河邉見獄吏捽一婦人剖其腹濯其腸而滌之傍
有僧語曰此乃子同官某之妻也欲與醫者聶生通聶
不許可謂善士其人止六十夀以此隂徳遂延一紀仍
世世賜子孫一名官婦人减筭如聶所増之數所以蕩
滌腸胃者除其淫也靖國素與聶善既甦宻徃訪之聶
驚曰方私語時無一人聞者而奔來之夕吾獨處室中
此唯婦人與吾知耳君安所得聞靖國具以告聶死後
一子登科其孫圗南紹興中為漢中雒縣丞屬僊井喻
廸􁅈汝礪作隠徳詩數百言以發潜徳此不復載(夷堅/志)
　　　用詭道以刼流俗
王居安秀才久苦痔疾聞蕭山有善工力不能招致遂
命舟自烏程走錢塘舍於靜邸中使人迎醫醫絶江至
杭既見欣然為治藥餌且云請以五日為期可以除根
本初以一藥放下大腸數寸又以一藥洗之徐用藥線
結痔信宿痔脫其大如桃復以藥餌調養數日遂安此
工初無難色但放下大腸了方議報謝之物病者知命
懸其手盡許行橐為酬方許治療又玉山周僅調官京
師舊患膀胱氣外腎偏墜有貨藥人云只立談間可使
之止約以萬錢及三縑之報相次入室中施一鍼所苦
果平周大喜即如數負金帛而去後半月其疾如故使
人訪醫者已不見矣古之賢人或在醫卜之中今之醫
者急於聲利率詭道以刼流俗殆與穴坯挾刃之徒無
異予目擊二事今書之以為世警(泊宅/編)
　　　徐樓臺
當塗外科醫徐樓臺孫大郎於紹興八年療溧水縣蠟
山富民江舜明背疽因邀謝錢三百千之外復覔銀二
十五兩未許遂以紙撚點藥入瘡病甚致斃不一年徐
病熱哀呌不絶但云舜明莫打我數日死其子随母改
嫁其醫遂絶(丁/志)
　　　符助教
宣城符裏鎮人符助教治癰疽操心亾状病者瘡不毒
先以藥發之忽一黄衣卒來持片紙示之云隂司追汝
以藤杖㸃其背符大呌痛黄衣曰汝元來也知痛随手
成大疽而死
　　　水陽陸醫
宣城管内水陽村醫陸陽字義若以技稱建炎中朱莘
老編脩妻避盗驚憂致疾陸誤投以小柴胡湯殺之溧
水髙淳鎮李氏子病瘵召之用功未效從出娼家飲索
錢并酒饌不與投以剛劑數十粒又殺之紹興九年陸
暴病呼曰朱宜人李六郎休打我我便去也旬日死(同/上)
　　　醫僧瞽報
温州醫僧法程字無枉少瞽百端治之不愈但晝夜誦
觀世音菩薩名號如是十五年夢中聞菩薩呼之使前
若有物縶其足不可動菩薩嘆曰汝前世為灸師誤灸
損人眼今生當受此報難以免但吾憐汝誠心當使汝
衣食豐足遂探懐中掬寳珠滿手與之既寤醫道大行
衣缽甚富至七十餘猶在(申/志)
　　　下胎果報
京師有一婦人姓白有美容京人皆稱為白牡丹貨下
胎藥為生忽患腦痛日增其腫名醫治之皆不愈日久
潰爛臭穢不可聞每夜聲喚逺近皆聞之一日遂說與
家中曰我所蓄下胎方盡數為我焚之戒子弟曰誓不
可傅此業其子告母云我母因此起家何棄之有其母
曰我夜夜夢數百小児咂我腦袋所以疼痛呌喚此皆
我以毒藥壊胎獲此果報言訖遂死(名醫/録)
　　　段承務
宜興段承務醫術精髙然貪顧財賄非大勢利者不能
屈致翟忠恵公居常熟欲見之不可諉平江守梁尚書
邀之始來既囬平江適一富人病來謁醫段曰此病不
過湯藥數劑可療然非五百千為謝不可其家始許半
酬拂衣去竟從其請别奉銀五十兩為藥資段求益至
百兩乃出藥為治數日愈所獲西歸中塗夜夢一朱衣
曰上帝以爾為醫而厚取賄賂殊無濟物之心命杖脊
二十遂勅左右捽而鞭之既寤覺脊痛呼僕視之捶
㾗宛然還家未㡬而死(已/志)
　　　鮑君大王
明州人家女既嫁歸寕媵妾幽蘭從羣婢徃後園挑菜
忽悶眩仆地言語無倫如有憑附扶至房半日方醒問
其故曰吾必死矣吾前生是河北眼科醫有村媪獨處
病赤目吾隂利其貲投轉藥殺之盡掩室中之藏外無
一知者媪訴諸東嶽命逮治而吾冥數未竟不可尋索
後二十年前身死又注生此州媪久抱恨泉壌復徃訴
嶽帝憐之擇健駚賫文書詣天下郡縣求訪殆遍末乃
到浙東既至此将入城閽卒呵問示以文書卒曰是城
隍符耳吾城中事乃鮑君大王主之城隍無預拒不得
入駚與媪迤邐至城外三十里髙橋下潜伏累日别有
鬼吏從西來亦駐橋邉與嶽駚更問訊吏曰吾正𨽻鮑
君為急足近徃洞庭君山廟投書囬幸此相遇吾極念
汝能從吾行當祈城卒令入也二人拜謝偕徃果得入
徑詣鮑君殿下呈􁘭鮑君展視曰此檄城隍神也汝何
自而入駚悉以實告鮑君呼曩吏曰只差汝同追吏聲
喏挾駚媪同出數日不值一夕中秋街巷聞老婦燒夜
香者祝云有女子在某宅為從嫁其詞云云媪欣然曰
寃家可得矣趨至其居而門神不納又伏藏後園適審
認已為㝠中所録行且就逮宿世寃孽定無脫理家人
欲召巫史救之未暇媵自持刀剔雙目而死(戊/志)
　　　醫不貪色
宣和間有一士人抱病經年百治不瘥有何澄者善醫
其妻召至引入宻室中告之曰妾以良人抱疾日久典
賣殆盡無以供湯藥之資願以身相酬醫正色拒之曰
小娘子何為出此言但放心當為調治取效切不可以
此相汚萬一外人知之非獨使某醫藥不效不有人誅
必有鬼責未㡬其夫疾愈何澄一夕夢神引入神祠有
判官語之汝醫藥有功不於艱急之際以色慾為貪亂
良人婦女上帝令賜汝錢五萬貫官一資未數月東宫
得疾國醫不能治有詔召草澤醫澄乃應詔進劑而愈
朝廷賜錢三千貫與初品官自後醫道盛行京師號為
何藥院家
　　　醫以救人為心
醫者當自念云人身疾苦與我無異凡來請召急去無
遲或止求藥宜即發付勿問貴賤勿擇貧富專以救人
為心㝠㝠中自有祐之者乗人之急故意求財用心不
仁㝠㝠中自有禍之者吾鄉有張彦明善醫僧道貧士
軍兵及貧者求藥皆不受錢或反以錢米與之來請召
雖至貧下亦去富者以錢求藥不問多寡必多與藥期
於必愈未甞萌再携錢來求藥之心病若危篤亦多與
好藥以慰其心終不肯受錢予與處久詳知其人為醫
而口終不言錢可謂醫人中第一等人矣一日城中火
災周回爇盡烟焰中獨存其居一歲牛災尤甚而其莊
上獨全此神明祐助之其子讀書乃預魁薦孫二三人
皆龎厚俊爽亦天道福善之信然也使其孜孜以錢物
心失此數者所得不足以償所失矣同門之人可不鑑
哉
　
　
　
　
　
　
　
　
　
　醫説卷十
