#+TITLE: 內訓-明-仁孝文皇后徐氏
#+DATE: 2016-06-11 12:22:52
#+SOURCE: github.com/kanripo/KR3a0076 master d9c5696a                
欽定四庫全書　　　　子部一
　内訓　　　　　　　　儒家類
　　提要
　　　　(臣/)等謹案内訓一卷明仁孝文皇后撰案成
　　　　祖以簒逆取國滛刑肆暴無善可稱后乃特
　　　　以賢著是書凡二十篇曰徳性曰修身曰慎
　　　　言曰謹行曰勤勵曰警戒曰節儉曰積善曰
　　　　遷善曰崇聖訓曰景賢範曰事父母曰事君
　　　　曰事舅姑曰奉祭祀曰母儀曰睦親曰慈幼
　　　　曰逮下曰待外戚前有永樂三年正月望日
　　　　自序内有肅事今皇上三十餘年之語考明
　　　　史后妃𫝊后以洪武九年册為燕王妃至永
　　　　樂三年正月甫及三十年云三十餘年葢約
　　　　畧大數耳又考本𫝊載后撰此書頒行天下
　　　　在永樂三年而明朝典彚載五年十一月以
　　　　仁孝皇后内訓頒羣臣俾教於家若五年以
　　　　前已頒行天下不應至五年之末始賜羣臣
　　　　又考名山藏坤則記載后初為此書不過示
　　　　皇太子諸王而已至永樂五年七月以後成
　　　　祖乃出后内訓勸善二書頒賜臣民與典彚
　　　　相合此本為明初刋板首標大明仁孝皇后
　　　　於永樂五年七月乙夘崩甲午諡曰仁孝則
　　　　此本刋于五年七月以後無疑至十一月特
　　　　賜臣民正屬刋行之始明史本𫝊偶未及檢
　　　　耳各章之下繫以小註往往頒揚原文當為
　　　　儒臣所加明史藝文志及明朝典彚俱不著
　　　　其名皆為疎漏又藝文志載内訓一卷髙皇
　　　　后撰勸善書一卷文皇后撰不知二書之出
　　　　於一人亦偶誤也乾隆四十三年六月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
内訓原序
吾幼承父母之教誦詩書之典職謹女事䝉先人積善
餘慶夙被妃庭之選事我孝慈髙皇后朝夕侍朝髙皇
后教諸子婦禮法惟謹吾恭奉儀範曰聆教言祗敬佩
服不敢有違肅事今皇上三十餘年一遵先志以行政
教吾思備位中宫愧徳弗似歉於率下無以佐皇上内
治之美以忝髙皇后之訓常觀史𫝊求古賢婦貞女雖
稱徳性之懿亦未有不由於教而成者然古者教必有
方男子八嵗而入小學女子十年而聴姆教小學之書
無傳晦菴朱子爰編緝成書為小學之教者始有所入
獨女教未有全書世惟取范曄後漢書曹大家女戒為
訓恒病其略有所謂女憲女則皆徒有其名耳近世始
有女教之書盛行大要撮曲禮内則之言與周南召南
詩之小序及傳記而為之者仰惟我髙皇后教訓之言
卓越徃昔足以埀法萬世吾耳熟而心藏之乃於永樂
二年冬用述髙皇后之教以廣之為内訓二十篇以教
宫壼夫人之所以克聖者莫嚴於養其徳性以修其身
故首之以徳性而次之以修身而修身莫切於謹言行
故次之以愼言謹行推而至於勤勵警戒而又次之以
節儉人之所以獲乆長之慶者莫加於積善所以無過
者莫加於遷善又次之以積善遷善之數者皆身之要
而所以取法者則必守我髙皇后之教也故繼之以崇
聖訓逺而取法於古故次之以景賢範上而至於事父
母事君事舅姑奉祭祀又推而至於母儀睦親慈幼逮
下而終之於待外戚顧以言辭淺陋不足以發揚深㫖
而其條目亦粗備矣觀者於此不必泥於言而但取於
意其於治内之道或有禆於萬一云永樂三年正月朢
日序
欽定四庫全書
　内訓
　　　　　　　　明　仁孝文皇后徐氏　撰
　　徳性章第一
貞靜幽閒端莊誠一女子之徳性也孝敬仁明慈和柔
順徳性備矣夫徳性原於所稟而化成於習匪由外至
實本於身(貞靜者正固而不妄動也幽閒者幽深閒雅/之謂端莊者齊肅正直之謂誠一者眞實無)
(妄之謂善事父母為孝主一無適為敬仁者心之徳愛/之理明謂聰明慈者無不愛和者無所乖柔順者坤之)
(徳也言是數者女子之徳性也必全是數者而後徳性/備夫徳性者天之所命而成於所稟無有不善而氣習)
(變化始有善惡之異然非由外爍我者/也實本於吾之身而已○爍商入聲)古之貞女理性
情治心術崇道徳故能配君子以成其教(言古之貞女/理其性情治)
(其心術崇其道徳/以成教於内也)是故仁以居之義以行之智以燭之
信以守之禮以體之匪禮勿履匪義勿由動必由道言
必由信匪言而言則厲階成焉匪禮而動則邪僻形焉
閾以限言玉以節動禮以制心道以制欲養其徳性所
以飭身可不愼與(閾音域○此理性情治心術崇道徳/之事也燭照也體以身體之也履踐)
(也勿者禁止之辭道則日用事物當行之理厲禍階梯/也閾門限也言居仁由義智以照私言不失實身體乎)
(禮以全五常之徳非禮勿踐非義勿由舉動必循乎道/發言必本於信非禮之言而言之則禍亂之階梯成焉)
(非禮之事而踐之則已之邪僻見焉古者言不踰閾是/閾以限言也行則鳴佩玉是玉以節動也禮以裁其心)
(道以勝其欲如此則可以養其徳性以修/飭其身不可不謹以致丁寧告戒之意)無損於性者
乃可以養徳無累於徳者乃可以成性積過由小害徳
為大故大厦傾頽基址弗固也巳身不飭徳性有虧也
(七情之過皆足以損性惟存於中者澹然而無所汨則/其徳日新矣一事之微皆可以累徳惟在於己者至公)
(而無私則其性渾然矣夫人之積過雖甚小而其害徳/則甚大猶大厦傾危其基址有不堅固身不修飭其徳)
(性有所/虧損)美璞無瑕可為至寳貞女純徳可配京室檢身
制度足為母儀勤儉不妬足法閨閫(璞音朴瑕音遐○/璞未琢之玉也瑕)
(玼也配匹也京室京師之室詩所謂京室之婦是也言/美玉無有瑕玼則可以為至寳貞女秉純粹之徳則可)
(以為京室之匹能以法度檢束其身則可以表儀於/下能勤儉而不妬忌則可以示法於中○玼音慈)若
夫驕盈嫉忌肆意適情以病其德性斯亦無所取矣
古語云處身造宅黼身建徳詩云俾爾彌爾性純嘏爾
常矣(嘏音假○驕矜盈滿害賢曰嫉憎惡曰忌四者女/之醜徳而又加之以恣肆其心意便適於情欲是)
(則所以害其徳性也何足取哉古語先民之言也黼繡/斧於裳也建立也黼身建徳猶楊雄所謂斧藻其徳也)
(詩大雅卷阿之篇彌終也性猶命也嘏福也/引詩以言有是徳性則可以常享福祿也)
　　修身章第二
或曰太任目不視惡色耳不聴淫聲口不出傲言若是
者修身之道乎曰然古之道也夫目視惡色則中眩焉
耳聴淫聲則内禠焉口出傲言則驕心侈焉是皆身之
害也(眩音縣禠音池侈音恥○或人問文王母太任之/事為修身之道故然其言也蓋非特太任也古者)
(婦人姙子寢不側坐不邉立不蹕不食邪味割不正不/食席不正不坐目不視邪色耳不聴淫聲夜則令瞽誦)
(詩道正事如此則生子形容端正才過人矣淫聲非禮/之聲傲言非禮之言眩者目無常主也禠奪也侈泰也)
(夫淫聲惡色皆足以惑人有觸於外必動其中故必以/是為戒夫言者心之發也矜慢在心故其發於言也傲)
(言之傲則其驕心侈泰可知身/之不修此為害矣○蹕音必)故婦人居必以正所以
防慝也行必無陂所以成徳也(慝音忒陂音祕○慝穢/也邪也隠惡也陂傾也)
(此承上文而言婦人所居必以正所以防/禦邪慝行無傾邪所以成其徳行者也)是故五綵盛
服不足以為身華貞順率道乃可以進婦徳不修其身
以爽厥徳斯為邪矣諺有之曰治穢養苖無使莠驕剗
荆剪棘無使塗塞是以修身所以成其徳者也(莠音酉/剗音鏟)
(○華光華也率循也爽差也諺俗語也穢蕪也一曰田/中雜草也一曰汙也莠害苖草也驕盛貌剗削也棘木)
(叢生多刺塗路也以五綵繪繡而為衣服非不盛也以/人視之則可以為光華此特飾其外者耳必也秉貞順)
(之操以循乎道然後可以進婦徳婦徳進而後可以光/華於身則修身之效著矣夫惟飾其外而於其内者有)
(所差爽則不得其正矣故引諺語以明之/以言乎必在於修身乃可以成其徳也)夫身不修則
徳不立徳不立而能成化於家者蓋寡焉而况於天下
乎(天下之本在國國之本在家家之本在身身不修則/己之徳有所不立不能成教化於一家而况助君子)
(以行教化於天下/乎言必不能也)是故婦人者從人者也夫婦之道剛
柔之義也昔者明王之所以謹婚姻之始者重似續之
道也家之隆替國之廢興於斯係焉於乎閨門之内修
身之教其勗愼之哉(替音涕勗音旭○似嗣也續相連/也隆豐大也替滅也勗勉也婦有)
(三從之道在家從父適人從夫夫死從子故曰婦人從/人者也剛柔者隂陽之義也天地合而後萬物興隂陽)
(和而後雨澤降夫婦和而後家道成故曰剛柔之義也/夫昏禮萬世之始上以事宗廟下以繼後世關於家國)
(者匪輕故君子重之然則處於閨門/之内者其可不加勉於修身之教哉)
　　愼言章第三
婦教有四言居其一心應萬事匪言曷宣言而中節可
以免悔發不當理禍必隨之諺曰誾誾謇謇匪石可轉
訿訿譞譞烈火燎原又曰口如扃言有恒口如注言無
據甚矣言之不可不愼也(中去聲當去聲誾音銀謇肩/上聲訿音紫譞音暄燎音料)
(○四教者古者婦人先嫁三月教以婦徳婦言婦容婦/功也曷何宣通悔恨也誾誾和悦而諍也謇謇直言貌)
(訿訿謗毁也譞譞多言也烈火猛也燎放火也髙平曰/原扃關也恒常也注灌也據依也此甚戒婦言之不可)
(不謹也○/先去聲)况婦人徳性幽閒言非所尚多言多失不如
寡言故書斥牝鷄之晨詩有厲階之刺禮嚴出梱之戒
善於自持者必於此而加愼焉庶乎其可也(斥音尺牝/貧上聲刺)
(音次相坤上聲○寡少斥指斥也牝母梱門限也庶近/也言婦人不尚多言多言則必致多失不如言之少也)
(書牧誓曰牝鷄之晨惟家之索詩瞻卬篇曰婦有長舌/維厲之階禮記曲禮曰外言不入於梱内言不出於梱)
(是皆多言之戒也婦人善持其身者茍能視此以/為警焉則庶幾可以無多言之失也○卭音仰)然則
愼之有道乎曰有學南宫縚可也(縚音叨○南宫縚孔/子弟子南容也居南)
(宫又名适字子容大雅抑之詩曰白圭之玷尚可磨也/斯言之玷不可為也南容一日三復此言盖深能謹於)
(言也此承上文言愼言有道乎/故曰有當學南容之謹言可也)夫緘口内修重諾無尤
寧其心定其志和其氣守之以仁厚持之以莊敬質之
以信義一語一黙從容中道以合乎坤靜之體則䜛慝
不作家道雍穆矣(緘音監諾囊入聲䜛音巉○緘封諾/應尤過也寧安也䜛譛也言緘口以)
(修其徳於内雖一諾不敢以輕則可以無過夫心寧則/言不躁志定則言不剽氣和則言不暴仁厚則言温純)
(莊敬則言恪重信義則言惇實一語黙之間從容不迫/脗合乎坤靜之體則䜛邪之言無自而興則家道極其)
(和矣○剽飄去/聲脗文上聲)故女不矜色其行在徳無鹽雖陋言用
於齊而國安孔子曰有徳者必有言有言者不必有徳
(矜驕矜也無鹽齊之醜女以言諷宣王宣王用其言停/漸臺罷女樂退諂諛去雕琢闢公門招直言延側陋立)
(無鹽為后齊國大安事見新序此所謂女不矜色而所/行惟在於徳也故引孔子之言以美之以見和順積中)
(英華發外則徒能言者/未必有徳也○漸平聲)
　　謹行章第四
甚哉婦人之行不可以不謹也自是者其行專自矜者
其行危自欺者其行矯以汙行專則綱常廢行危則嫉
戾興行矯以汙則人道絶有一於此鮮克終也(甚哉者/嗟歎之)
(深也專專制也危隤也自欺云者知其行之當謹而不/能謹也矯詐汙薉也綱謂三綱君為臣綱父為子綱夫)
(為妻綱常謂五常仁義禮智信也嫉戾惡狠也人道絶/則綱常蕩滅矣克能也是數者婦人之行所當謹者也)
(然或有一於此則其能有終者少也故篇首深致/嗟歎之辭其所以警發者至矣○薉穢同隤頽同)夫干
霄之木本之深也凌雲之臺基之厚也婦有令譽行之
純也本深在乎栽培基厚在乎積累行純在乎自力不
為純行則戚疏離焉長幼紊焉貴賤殽焉是故欲成其
大當謹其微縱於毫末本大不伐昧於冥冥神鑒孔明
百行一虧終累全徳(紊音問○霄雲霄也本根也凌越/也令譽善稱也純不雜也培壅也)
(基址也積累者聚積而増累之也力猶力穡之力用力/勉强之義戚親也疏逺也紊亂也殽雜錯也大者徳行)
(是也微者一舉動之微也伐斬伐也昧晦冥冥幽暗也/鑒照孔甚也虧缺也全徳即純行也以木與臺之髙大)
(必本於栽培積累之所致以喻乎女子之行亦必在於/眞積力乆而後純夫不能自立以喪其行則親疏之屬)
(相去而不附長幼之序紊亂而無别貴賤之等殽雜而/無紀欲成其大者則於甚細微之事尤當致謹然或忽)
(於毫末之微而不加謹則終大而莫伐猶傳所謂毫末/不扎將尋斧柯是也蓋冥冥之中有昭昭者存茍謂幽)
(暗之處而無所見則神之鑒照甚明豈可忽哉然或/百行之中有一虧焉則終有累於全徳也○穡音色)體
柔順率貞潔服三從之訓謹内外之别勉之敬之終始
惟一由是可以修家政可以和上下可以睦姻戚而動
無不協矣易曰恒其徳貞婦人吉此之謂也(協音叶○/三從説見)
(前篇協和也自體柔順至終始惟一此皆謹行之本也/下極言其效故引易恒卦之言以結之夫以順從為恒)
(者婦人之道在婦/人則為貞故吉也)
　　勤勵章第五
怠惰恣肆身之殃也勤勵不息身之徳也是故農勤於
耕士勤於學女勤於工農惰則五穀不穫士惰則學問
不成女惰則機杼空乏(恣資去聲殃音央勵音例穫黄/入聲空去聲乏凡入聲○怠懈)
(倦也惰不敬也恣縱也肆放也殃禍也勤勤勞也勵勉/力也不息無已也五穀禾麻粟麥豆也刈穀曰穫機杼)
(織具也空窮乏匱也天下之事未有怠惰而能有成也/此特舉士農而為言者所以切曉於人也以見婦人内)
(助其君子其可頃/刻而忘勤勵哉)古者后妃親蠶躬以率下庶人之妻
皆衣其夫効績有制愆則有辟夫治絲執麻以供衣服
羃酒漿具菹醢以供祭祀女之職也不勤其事以廢其
功何以辭辟(衣去聲辟音僻羃音覔菹臻魚切醢音海/○祭統曰王后蠶於北郊以供純服蓋后)
(妃親蠶其來尚矣躬以率下者以身先之也庶士衆士/也衣服之也績功愆過也辟法也羃覆也漿酢也菹酢)
(菜也醢肉醬也此引禮記國語之言互相發明以見女/職之不可懈也茍為怠其事以廢其功則亦何以免於)
(先王之法哉○純音/緇酢音昨又音措)夫早作晚休可以無憂縷積不息
可以成匹戒之哉毋荒寧荒寧者劌身之廉刃也雖不
見其鋒隂為其所戕矣詩云婦無公事休其蠶織此怠
惰之慝也(縷音吕劌姑衛切戕音牆○休息止也縷綫/也四丈為匹劌割也廉刃廉銛之刃也鋒兵)
(耑也戕者卒然而傷之也詩大雅瞻卭之篇公事朝廷/之事蠶織婦人之業言夙興而夜息則用力勤而可以)
(無怠惰之憂一縷而積乆則可以成匹然則豈可不勤/哉甚戒荒寧之不可也荒寧之戕身雖不可見其鋒刄)
(然闇為其所傷矣故引詩言婦人本無公事豈可舎其/職業而成怠惰之慝哉警戒之意深矣○綫線同銛音)
(纎耑端同/闇暗同)於乎貧賤不怠惰者易富貴不怠惰者難當
勉其難毋忽其易(於乎歎辭也人之處富貴則必安於/驕逸其能不怠惰者鮮矣蓋貧賤而)
(不怠惰則順而易富貴而不怠惰則逆而難然亦有/處貧賤而慵惰者故又警之曰當勉其難毋忽其易)
　　警戒章第六
婦人之徳莫大乎端已端己之要莫重乎警戒居富貴
也而恒懼乎驕盈居貧賤也而恒懼乎放失居安寕也
而恒懼乎患難奉巵於手若將傾焉擇地而旋若將陷
焉(巵音支陷咸去聲○端已正身也要約也警言之戒/也放失肆縱也巵酒器旋周旋陷隤沒也人之平居)
(鮮有無事而預為警戒者其心怠忽則百弊乘隙而生/及心有所寤而欲戒焉徒然莫追矣故言婦人之徳莫)
(大乎端已端已之要莫重乎警戒也茍能常存乎敬畏/奉巵於手若將傾覆焉擇地而旋若將墜陷焉兢兢業)
(業推類而盡之不忘乎警戒則必無所失矣夫巵器之/小者奉之則甚易宜無所傾覆而常若傾焉擇地而旋)
(則舉動之間詳審周密宜無所隤/陷而常若陷焉警戒之道至矣)故一念之微獨處之
際不可不愼謂無有見乎能隠於天乎謂無有知乎不
欺於心乎(一念之微人所不知也獨處之際人所不見/也故易生怠忽不可不謹然人雖不知不見)
(其能隠於天而欺於心乎天即理也不違於/理無歉於心故可與言警戒矣○歉苦簟切)故肅然警
惕恒存乎矩度湛然純一不干於匪僻舉動之際如對
舅姑閨房之間如臨師保(湛䜛去聲惕他厯切○肅敬/也戒也惕憂懼也矩為方之)
(器度法制也度有五分寸尺丈引也湛然澄徹也純一/不雜不二也言心體之明而無所汨撓也干犯也僻邪)
(也不干於非僻言不犯於非禮也舅姑夫之父母也尊/親同於己之父母不敢不敬一舉動之際若對於舅姑)
(則毋敢有忽也師女師保保其身體者也閨房至深密/之處常若師保臨之在傍自不容於惰慢而益有所警)
(畏矣○汨音/骨撓女巧切)不惰於冥冥不矯於昭昭行之以誠持之
以乆隠顯不貳由是徳宜於家族行通於神明而百福
咸臻矣(隠暗處也顯明也宜者和順之意家一家族三/族父族母族夫族也臻至也常人之情忽於幽)
(暗而欲矯飾於白日隠顯一致非至誠無息者不能婦/人能以誠自守仰不愧俯不怍則徳非但宜於一家又)
(宜於三族行通於神明而百/順之福自然至矣○怍音昨)夫念慮有常動則無過思
患預防所以逺禍不然一息不戒災害攸萃累徳終身
悔何追矣(預音譽○攸所萃聚也警戒常存乎念慮是/以動無過失未患而先思所以防之禍焉從)
(生茍一息之頃而不戒則災害所萃/終身有累於徳雖欲改悔無所及矣)是故鑒古之失吾
則得焉惕厲未形吾何尤焉詩曰相在爾室尚不愧於
屋漏禮曰戒愼乎其所不覩恐懼乎其所不聞此之謂
也(覩都上聲○厲危也形現也尤罪也鑒視古人之失/而省己之失則吾身之徳日修是吾之所得焉事雖)
(未形而常兢惕若處危地則吾身何有於罪焉詩大雅/抑之篇相視也尚庶幾也屋漏室西北隅也言獨居於)
(室之時亦當庶幾不愧于屋漏然後可爾復引禮記中/庸篇之言以結之言常存敬畏雖不見聞亦不敢忽所)
(以示警戒/之意深矣)
　　節儉章第七
戒奢者必先於節儉也夫澹素養性奢靡伐徳人率知
之而取舍不决焉何也志不能帥氣理不足御情是以
覆敗者多矣(節撙節也易所謂節以制度是也儉約也/澹素澹泊而質素也奢靡奢麗也伐敗也)
(率皆也决斷也志者氣之將帥理者情之羈勒言人皆/知儉素可以養性奢侈足以敗徳而不能决斷於取舎)
(之間由其志無所守而私勝於公所/以顛覆敗亡者多矣○撙尊上聲)傳曰儉者聖人之
寶也又曰儉徳之共也侈惡之大也若夫一縷之帛出
工女之勤一粒之食出農夫之勞致之非易而用之不
節暴殄天物無所顧惜上率下承靡然一軌孰勝其敝
哉(殄田上聲軌音詭勝平聲○傳謂古書子華子曰夫/儉聖人之寳也所以御世之具也言聖人不寳金玉)
(而寳節儉也春秋莊公二十四年春刻桓公桷御孫諌/曰臣聞之儉徳之共也侈惡之大也共恭也一説共也)
(謂與天下共行此徳也侈奢侈也暴疾也殄絶也率行/也承奉也靡隨順也軌車轍也勝堪也敝敗壞也言天)
(下之物皆出於農夫工女之勤勞用之無節暴殄天物/奢侈相承上行下效隨順一律則亦何以勝其敝哉)
夫錦繡華麗不如布帛之温也竒羞美味不若糲粢之
飽也且五色壞目五味昬智飲清茹淡祛疾延齡得失
損益判然懸絶矣(糲音辣粢音資茹如去聲祛去平聲/齡音零○羞膳之美者也脱粟曰糲)
(糲粢黍稷之粗者也五色亂目則目不明五味亂口則/智益昬茹食也祛却之也齡年也甚言淡薄之有益於)
(人也判然斷然也懸/絶謂相去遼逺也)古之賢妃哲后深戒乎此故絺綌
無斁見美於周詩大練粗疏垂光於漢史敦廉儉之風
絶侈麗之費天下從化是以海内殷富閭閻足給焉(絺/音)
(笞綌音隙斁音亦○絺綌葛布也精曰絺粗曰綌斁厭/也周南葛覃之詩曰為絺為綌服之無斁言文王后妃)
(躬治葛為布而服之無有厭斁也大練粗繒也後漢明/徳皇后常衣大練裙不加縁朔朢諸姬主朝請望見后)
(袍疏粗反以為綺縠就視乃笑后曰此繒特宜染色故/用之耳六宫莫不歎息是以節儉之化行而四海之内)
(富盛閭里之間豐足○繒/慈陵切縁去聲縠音斛)蓋上以導下内以表外故后
必敦節儉以率六宫諸侯之夫人以至士庶人之妻皆
敦節儉以率其家然後民無凍餒禮義可興風化可紀
矣(餒弩罪切○導猶引導謂先之也表猶明也敦厚也/率先也餒饑也紀理也極也言上下之間各敦乎節)
(儉則治化之效/必臻其極矣)或有問者曰節儉有禮乎曰禮與其奢
也寧儉然有可約者焉有可腆者焉是故處已不可不
儉事親不可不豐(腆他典切○約儉也腆厚也此引孔/子之言以答或人之問又恐其一於)
(儉而無等差故終之曰/處已宜儉事親必豐)
　　積善章第八
吉凶災祥匪由天作善惡之應各以其類善徳攸積天
降隂隲昔者成周之先世累忠厚暨於文武伐暴救民
又有聖母賢妃善徳内助故上天隂隲福慶悠長(隲音/質○)
(隲定也暨及也言為善而獲吉祥為惡而召凶災匪天/之降是於人也而實各以類應人惟行善而所積既乆)
(則天命降鑒隂定於上周自后稷始封於邰十世而至/太王十二世而文王始受天命十三世至武王伐紂救)
(民遂為天子聖母賢妃蓋指太任太姒邑姜也聖賢之/君繼作而又有聖母賢妃以善徳而助於内故上天隂)
(隲使周家福慶/悠乆而綿逺也)我國家世積厚徳天命攸集我太祖髙
皇帝順天應人除殘削暴救民水火孝慈髙皇后好生
大徳助勤於内故上天隂隲奄有天下生民用乂天之
隂隲不爽於徳昭若明鑒夫享福祿之報者由積善之
慶婦人内助於國家豈可以不積善哉(奄大也乂安也/言天之所以隂)
(隲於上者由人之徳之所感召故無所差爽天之鑒照/甚明而享福祿之慶者皆由於積善之所致也此序國)
(家受命隆興與成周/同一積善之慶也)古語云積徳成王積怨成亡荀子
曰積土成山風雨興焉積水成淵蛟龍生焉積善成徳
神明自得自后妃至於士庶人之妻其必勉於積善以
成内助之美(此引古語與荀卿之言以/見積善之不可已也如此)婦人善徳柔順
貞靜温良莊敬樂乎和平無乖戾也存乎寛𢎞無忌嫉
也敦乎仁慈無殘害也執禮秉義無縱越也祗率先訓
無愆違也不厲人適已不以欲戕物以是而内助焉積
而不已福祿萃焉易曰積善之家必有餘慶書曰作善
降之百祥此之謂也(祗音支愆丘䖍切○柔順貞靜者/柔順利貞以合乎坤靜之徳温和)
(厚也良易直也莊敬誠一之至也婦人善徳無過於此/矣乖戻違背也𢎞大也秉執也縱放越度也祗敬率遵)
(先訓先代之訓言也愆過違背也厲虐害也適便也欲/私欲也戕物殘傷於物也萃聚也言婦人能全是數者)
(之善而行之無所違則積善之福必源源而至矣故引/易書之言以終之以見天下之事未有不由積而成家)
(之所積者善則福慶及於子孫善必積而/後成惡雖小而可畏丁寧申戒之意切矣)
　　遷善章第九
人非上智其孰無過過而能知可以為明知而能改可
以跂聖小過不改大惡形焉小善能遷大善成焉(跂與/企同)
(音棄○孰誰也跂舉足也言人非上智之資其誰無過/乎然能知其過則謂之明知過而能改則可以跂望於)
(聖人然人毎吝於改小過小過不改終成大惡茍能知/小善之可為而徙過以從善則大善由茲而立矣蓋積)
(小可以/成大也)夫婦人之過無他惰慢也嫉妬也邪僻也惰慢
則驕孝敬衰焉嫉妬則刻菑害興焉邪僻則佚節義頽
焉是數者皆徳之弊而身之殃或有一焉必去之如蟊
螣逺之如蜂蠆蜂蠆不逺則螫身蟊螣不去則傷稼已
過不改則累徳(蟊音矛螣音特蠆柴去聲螫音釋稼音/架佚音逸頽徒回切○惰慢者無所敬)
(畏也嫉妬者專於忌媢也邪僻者邪侈放僻也驕者矜/髙刻者慘覈降於天者曰菑作於人者曰害佚蕩佚也)
(頽墜也蟊螣害苖蟲也食根曰蟊食葉曰螣蜂蠆皆毒/蟲其芒在尾螫毒也禾之秀實曰稼言婦人於是數者)
(之過或有一焉皆足以喪徳而敗身必/當逺去之毋使累其徳也○覈音核)若夫以惡小而
為之無恤則必敗以善小而忽之不為則必覆能行小
善大善攸基戒於小惡終無大戾故諺有之曰屋漏遷
居路紆改途傳曰人誰無過過而能改善莫大焉(恤憂/也覆)
(傾覆也居處也紆縈曲也言人以一事之惡為小而為/之無所憂恤雖未即至於敗然有敗之道存焉何則今)
(日為一小惡明日又為一小惡積之之乆則小者成大/烏有不敗人以一事之善為小而不為雖未便至於覆)
(然有覆之理係焉何則今日舎一小善而不為明日又/舎一小善而不為則是終無一善焉得不覆故曰能行)
(小善大善攸基戒於小惡終無大戾又引俗語以明人/有過則當改猶屋之敝漏則必遷其處路之紆枉則必)
(由其直也春秋晉靈公殺宰夫士㑹諫之公曰吾知過/矣士㑹曰人誰無過過而能改善莫大焉事見宣公二)
(年/)
　　崇聖訓章第十
自古國家肇基皆有内助之徳埀範後世夏商之初塗
山有莘皆明教訓之功成周之興文王后妃克廣關雎
之化(肇音兆範音范○肇始也範法也關雎國風周南/詩之首篇也禹娶塗山氏長女為妃獨明教訓而)
(致其化焉湯娶有莘氏之女為妃亦明教訓而致其功/焉文王娶聖女姒氏為妃則關雎之化行而仁厚之徳)
(廣是皆内助而/肇興國家者也)我太祖髙皇帝受命而興孝慈髙皇后
内助之功至隆至盛蓋以明聖之資秉貞仁之徳博古
今之務艱難之初則同勤開創平治之際則𢎞基風化
表壼範於六宫著母儀於天下驗之徃哲允莫與京譬
之曰月天下仰其髙明譬之滄海江河趨其浩博然史
傳所載什裁一二而微言奥義若南金焉銖兩可寳也
若榖粟焉一日不可無也貫徹上下包括鉅細誠道徳
之至要而福慶之大本矣(壼音閫○博普徧也壼範宫/中模範也徃哲徃古明哲之)
(后也允信也京大也趨歸往也浩博廣大也什猶軍法/以十人為仆也裁之為言僅也奥深奥也南金荆揚之)
(金也銖兩者十黍為絫十絫為銖二十四銖為兩也貫/徹通達也包括包舉而無遺也此序太祖髙皇帝龍興)
(而孝慈髙皇后備如是髙明廣大之徳肅成内助而徃/古賢后誠莫能同其大也嘉謨聖訓精微深奥至貴至)
(重切於日用語其指要則貫徹乎上下語其浩博則包/括乎鉅細誠為道徳之極至而福慶之本源咸由於斯)
(矣○絫/音累)后遵之則可以配至尊奉宗廟化天下衍慶源
諸侯大夫之夫人與士庶人之妻遵之則可以内佐君
子長保富貴利安家室而垂慶後人矣詩云太姒嗣徽
音則百斯男敬之哉敬之哉(徽音暉○遵循也配對也/至尊者君也奉承也衍延)
(也慶源福慶之本源也佐助也詩大雅思齊之篇太姒/文王之妃也嗣續也徽美也百男舉成數而言其多也)
(此言髙皇后大徳懿訓后能循而行之則可以配於天/子奉承宗廟教化天下以廣延其福慶之源下至於士)
(庶人之妻莫不皆然又引詩言太姒能繼太任美徳之/音而子孫衆多也重言敬之哉者以明聖訓之不可以)
(忘故致丁/寧之意也)
　　景賢範章第十一
詩書所載賢妃貞女徳懿行備師表後世皆可法也夫
女無姆教則婉娩何從不親書史則徃行奚考稽徃行
質前言模而則之則徳行成焉(姆音茂婉音宛娩音晚/○懿美也備具也姆女)
(師也婉謂言語娩謂容貌司馬温公云柔順貌從由也/奚何也稽考也徃行徃哲所行之行也質證也前言前)
(代所訓之言也模規模則法也詩首關雎書美釐降觀/古昔所稱頌者皆由其徳行純美故可以為天下後世)
(法言女子必有姆教然後能成婉娩之徳必親書史然/後知古人行事之實否則無以成其徳以考其業也故)
(必求法於古則己之/徳行乃可以成焉)夫明鏡可以鑒妍媸權衡可以擬
輕重尺度可以測長短徃轍可以軌新迹希聖者昌踵
弊者亡(妍音言媸音笞轍音徹○妍美也媸醜也權稱/錘也衡平也擬凖擬也尺度説見前測度也轍)
(車輪所輾之迹也軌法也希望也踵躡也/○錘音椎度入聲輾音碾踵音腫躡音聶)是故修恭儉
莫盛於皇英求貞順莫備於太姜效誠莊莫隆於太任
行孝敬莫純於太姒儀式刑之齊之則聖下之則賢否
亦不失於從善(皇英堯之二女娥皇女英也以天子之/女而事舜於畎畆之中謙謙恭儉思盡)
(婦道太姜者太王之妃也貞順率道而靡有過失太任/之性端一誠莊惟徳之行太姒仁明有徳貴而能勤富)
(而能儉已長而敬不弛於師傅已嫁而孝不衰於父母/是數妃者聖徳全備特各舉其一二言之可以互見非)
(謂有於此而不足於彼也儀式刑皆法也言能取法於/此齊之則可以至於聖下之則可以及於賢有所不至)
(亦不失/於為善)夫珠玉非寶淑聖為寶令徳不虧室家是宜詩
云髙山仰止景行行止其謂是與(淑善聖通明也令亦/善也詩小雅車舝之)
(篇仰望也景行大道也言婦人不以珠玉為寳而以淑/聖為寳茍令善之徳無所虧缺則可以宜其室家矣故)
(引詩以結之以言髙山則可仰景行則可行然則内助/於國家者其可以忘景仰前人之法也哉○舝音轄)
　　事父母章第十二
孝敬者事親之本也養非難也敬為難以飲食供奉為
孝斯末矣孔子曰孝者人道之至徳夫通於神明感於
四海孝之致也(善事父母之謂孝洞洞屬屬之謂敬言/婦人之事親以孝敬為本不以飲食供)
(奉為難也論語曰有酒食先生饌曽是以為孝乎正此/意也此引孔子之言事見亢倉子所謂人道之至徳無)
(以復加於孝乎通達於神明感動於四海孝之所致也/然則孝敬行於一身而感通之大也如此其可忽乎○)
(亢音/庚)昔者虞舜善事其親終身而慕文王善事其親色
憂滿容或曰此聖人之孝也非婦人之所宜也是不然
孝弟天性也豈有間於男女乎事親者以聖人為至(虞/氏)
(舜名書稱其克諧以孝又曰祗載見瞽瞍䕫䕫齊慄孟/子曰大孝終身慕父母五十而慕者予於大舜見之矣)
(文王之為世子朝於王季日三至於寢門外問内豎曰/今日安否何如内豎曰安文王乃喜其有不安節内豎)
(以告文王文王色憂行不能正履王季復膳然後亦復/初此舉二聖人之孝以為訓或者以為非婦人之所宜)
(蓋孝弟本乎天性故無間於男女事親/者必以聖人之道而為極至○豎音樹)若夫以聲音笑
貌為樂者不善事其親者也誠孝愛敬無所違者斯善
事其親者也縣衾歛簟節文之末紉箴補綴帥事之微
必也恪勤朝夕無怠逆於所命祗敬尤嚴於杖屨㫖甘
必謹於餕餘而况大於此者乎是故不辱其身不違其
親斯事親之大者也(縣音懸衾音欽簟添去聲紉音銀/箴與針同綴音拙一音惴帥音率)
(恪康入聲屨音句餕音俊○衾被也簟竹席也紉郭璞/云以綫貫箴也綴聨綴也帥與率同循也恪敬也屨履)
(也食餘曰餕禮曰父母在朝夕恒食子婦佐餕既食恒子/餕父歿母存冢子御食羣子婦佐餕如初㫖甘柔滑孺)
(餕夫聲音笑貌皆可以偽為之而以為足以事其親則/未也惟誠孝愛敬之發於心無所背於理者則可謂善)
(事其親矣若夫謹於事為之末節以此而為孝亦未也/必也能盡其誠敬無怠逆於父母之命斯可矣雖杖屨)
(與飲食之餕餘尤加敬謹矧有大於此者而可以不敬/乎夫身者親之遺體也不辱其身是不辱其親也豈非)
(事親之/大者乎)夫自幼而笄既笄而有室家之望焉推事父母
之道於舅姑無以復加損矣故仁人之事親也不以既
貴而移其孝不以既富而改其心故曰事親如事天又
曰孝莫大於寧親可不敬乎詩云害澣害否歸寧父母
此后妃之謂也(笄音雞害音曷澣音浣○笄簮也女子/十年姆教十五而笄既笄則許嫁而有)
(室家之責推事父母之道以事舅姑同一道矣惟仁人/之事其親終始如一不以富貴而有所改移也家語云)
(事親如事天天者至尊無對惟親可儗揚子曰孝莫大/於寧親寧者安其親之心也心有所不安是貽其親之)
(憂也其可忽乎詩周南葛覃之篇害何也澣濯其衣也/寧安也言何者當澣而何者可以未澣乎我將服之以)
(歸寧於父母矣此文王后妃既富貴而孝不衰於/父母也如此故以是終焉○簮緇岑切貽音怡)
　　事君章第十三
婦人之事君比昵左右難制而易惑難抑而易驕然則
有道乎曰有忠誠以為本禮義以為防勤儉以率下慈
和以處衆誦詩讀書不忘規諫寢興夙夜惟職愛君(昵/尼)
(入聲○比宻也昵日相近也正君曰規分别善惡以陳/於君曰諫寢息也興起夙早也職主也言婦人日切近)
(於君之左右難禁制而易眩惑難遏抑而易驕縱婦人/事君之道以忠誠而為根本以禮義而為隄防躬行勤)
(儉以表率於下慈仁温和以安處於衆詩以理性情書/以道政事誦詩書之言不違規諌寢興夙夜之間惟主)
(於愛君而已不可/頃刻而忘乎正也)居處有常服食有節言語有章戒謹
䜛慝中饋是專外事不涉謹辨内外教令不出逺離邪
僻威儀是力毋擅寵而怙恩毋干政而撓法擅寵則驕
怙恩則妬干政則乖撓法則亂諺云汨水淖泥破家妬
妻(擅音膳淖音閙○不為宴遊逸樂則居處有常矣不/窮嗜慾華靡則服食有節矣不道非禮之言則言語)
(有章矣䜛譛也慝邪也饋食也婦人居中而主饋者也/故云中饋易曰無攸遂在中饋貞吉詩曰無非無儀惟)
(酒食是議外事不涉者言不與外事也男不言内女不/言外是也謹辨内外者禮始於謹夫婦為宫室辨外内)
(男子居外女子居内深宫固門閽寺守之男不入女不/出教令不出者言教令不出於閨門也逺離邪僻者不)
(犯於非禮也威儀者徳之見乎外者也力用力以修其/威儀也擅專也寵愛也怙恃也干預也撓擾也乖戾也)
(汨濁也淖亦泥也言水之濁也淖泥汨之家之破也妬/妻敗之夫婦人之事君能謹守禮法遵是數者而行之)
(則未有/不善也)夫不驕不妬身之福也詩云樂只君子福履綏
之夫安命守分僣黷不生詩云夙夜在公寔命不同是
故姜后脱珥載籍攸賢班姬辭輦古今稱譽(綏音雖僣/子念切黷)
(音讀珥音耳輦連上聲○詩周南樛木之篇履祿也綏/安也此詩美后妃無嫉妬之心故樂其徳而願其安享)
(福祿也命者天所賦之分也僣侵也黷瀆慢也言安其/命而守其分則侵慢之事不生矣詩召南小星之篇此)
(詩南國夫人承后妃之化能不妬忌以惠其下故其衆/妾美之如此蓋衆妾進御於君不敢當夕遂言其所以)
(如此者由其所賦之分不同於貴者深以得御於君為/夫人之惠無敢致怨於徃來之勤也此兩引詩以言事)
(君者無嫉妬之行則必獲福祿安其命分則必無怨惡/姜后周宣王之后姜氏珥耳璫也宣王常晏起后脱簮)
(珥待罪永巷使傅母言於王曰妾不才使君王失禮晏/朝以見君王樂色而忘徳也夫茍樂色必好奢窮欲亂)
(之所興也原亂之興從婢子始敢請婢子之罪王曰寡/人不徳寔自生過非夫人之罪也遂勤於政事卒成中)
(興之業君子謂姜后為能事君也班姬者漢孝成皇帝/之婕妤也成帝逰後庭常欲與同輦辭曰觀古圖畫賢)
(聖之君皆有名臣在側三代末主乃有女嬖今欲同輦/得無似之乎帝善其言而止又引姜后班姫之事以為)
(事君之法也/○樛居尤切)我國家隆盛孝慈髙皇后事我太祖髙皇
帝輔成鴻業居富貴而不驕職内道而益謹兢兢業業
不忘夙夜徳蓋前古埀訓萬世化行天下詩云思齊太
任文王之母思媚周姜京室之婦此之謂也(媚明祕切/○詩大雅)
(思齊之篇思語辭齊莊媚愛也此序孝慈髙皇后之盡/道以事太祖髙皇帝亘萬古而莫並是以埀法於天下)
(萬世而無窮復引詩以咏歎/之其㫖深矣○亘居鄧切)縱觀徃古國家興廢未有
不由於婦之賢否也事君者不可不愼詩云夙夜匪解
以事一人(詩大雅烝民之篇解怠也一人謂君也歴觀/古昔成敗其原皆本於婦人夏之興也以塗)
(山而其亡也以妺喜殷之興也以有娀而其滅也以妲/己周之興也以太任太姒而其衰也以褒姒以此而言)
(事君者不可不愼故引詩以結之丁/寧告戒之意切矣○妺音末妲音怛)茍不能胥匡以道
則必自荒厥徳若網之無綱衆目難舉上無所毗下無
所法則淪胥之漸矣夫木瘁者内蠧攻之政荒者内嬖
蠱之女寵之戒甚於防敵詩云赫赫宗周褒姒烕之可
不鑒哉(毗音琵瘁音萃蠧都故切嬖音臂烕呼决切○/胥相匡正也荒荒迷也毗輔淪陷也沒也瘁病)
(也蠧木中蟲也攻伐也嬖便嬖左右近習者也蠱腹中/蠱亦曰惑也詩小雅正月之篇宗周鎬京也褒姒幽王)
(之嬖妾褒國女姒姓也烕亦滅也言婦人之事君茍不/能相正以道必自荒迷其徳猶網無綱則衆目不舉是)
(以在上者無以為之輔在下者無所以取法是則漸至/於淪没矣夫木之凋瘁者蠧以攻其内政事之荒失者)
(嬖以惑其中故曰女寵之戒甚於防敵蓋拒之欲堅而/守之欲固也又引詩以見赫赫然之宗周而一褒姒足)
(以滅之蓋深以為/鑒矣○鎬音昊)夫上下之分尊卑之等也夫婦之道
隂陽之義也諸侯大夫及士庶人之妻能推是道以事
其君子則家道鮮有不盛矣(在上者尊君之謂也在下/者卑妾婦之謂也上下有)
(一定之分尊卑有不易之等不敢有一毫之陵越也夫/易始乾坤則男女之道著故曰夫婦之道隂陽之義也)
(婦人之事君者能盡其道則國家之隆盛不言可知若/夫諸侯大夫及士庶人之妻能推是道以事其君子則)
(家道有不盛/者未之有也)
　　事舅姑章第十四
婦人既嫁致孝於舅姑舅姑者親同於父母尊儗於天
地善事者在致敬致敬則嚴在致愛致愛則順專心竭
誠毋敢有怠此孝之大節也衣服飲食其次矣(儗擬同/○在家)
(則孝於父母既嫁則孝於舅姑舅姑之親同於父母也/舅姑之尊比於天地也孝之之道在於善事之而已善)
(事者在於致敬而已敬則嚴嚴則不茍在於致愛而已/愛則順順則不逆專一其心竭盡其誠禁止其怠慢此)
(孝之大目也若夫以衣服飲/食奉養為孝抑又其次矣)故極甘㫖之奉而毫髪有
不盡焉猶未嘗養也盡勞勩之力而頃刻有不恭焉猶
未嘗事也舅姑所愛婦亦愛之舅姑所敬婦亦欲之樂
其心順其志有所行不敢專有所命不敢緩此孝事舅
姑之要也(勩音異○㫖美也勩勞也言極其甘美之奉/而毫髪之事有不盡於心則與未養同竭其)
(勤勞之力而頃刻之際有所不敬則與未事同故舅姑/之所敬愛者亦當敬愛之娛樂其心毋使憂愠也順從)
(其志毋有逆違也已有所行則必稟命於舅姑毋敢自/擅也舅姑有命則必奉承而行毋敢稽緩也此孝事舅)
(姑之/要道)昔太姒思媚周基益隆長孫盡孝唐祚以固甚哉
孝事舅姑之大也夫不得於舅姑則不可以事君子而
况於動天地通神明集嘉禎乎故自后妃下至卿大夫
及士庶人之妻壹是皆以孝事舅姑為重詩云夙興夜
寐無忝爾所生(祚存故切○太姒思媚説見前唐太宗/文徳皇后長孫氏有賢行事髙祖盡孝)
(謹承諸妃消釋嫌猜太宗有天下致基祚之隆后與有/力甚矣孝事舅姑其道之大也如此茍惟不得於舅姑)
(是犯七去之一則不足以事其君子况於動天地通神/明集禎祥者乎故自后妃以至庶人之妻一切皆以孝)
(事舅姑為重也詩小雅小宛之篇忝辱也引此詩而言/事舅姑者當夙興夜寐以盡其道以求無辱於父母而)
(已○嫌賢兼/切猜倉才切)
　　奉祭祀章第十五
人道重夫昏禮者以其承先祖共祭祀而已故父醮子
命之曰徃迎爾相承我宗事母送女命之曰徃之女家
必敬必戒國君取夫人辭曰共有敝邑事宗廟社稷分
雖不同求助一也(醮焦去聲○醮冠取之祭名也相助/也宗事者宗廟之事也女家婦人内)
(夫家故曰女家也言婦人之職奉宗廟祭祀以助/其君子上下之分雖有不同其求助於内則一也)蓋夫
婦親祭所以備外内之官若夫后妃奉神靈之統為邦
家之基蠲潔烝嘗以佐其事必本之以仁孝將之以誠
敬躬蠶桑以為𤣥紞備儀物以共豆籩夙夜在公不以
為勞詩云君婦莫莫為豆孔庶(蠲音涓紞都感切○蠲/言齊戒滌濯之潔宗廟)
(之祭春曰祠夏曰禴秋曰嘗冬曰烝躬以身親之也蠶/所以為絲而桑所以養蠶紞織絲為之用縣瑱以塞耳)
(者魯語云王后親織𤣥紞儀物禮儀之物也共具也木/曰豆竹曰籩所以盛菹醢者也詩小雅楚茨之篇君婦)
(主婦也莫莫清靜而敬至也豆所以盛内羞庶羞主/婦薦之也庶多也○滌音狄濯音濁禴音藥瑱音鎭)夫
相禮罔愆威儀孔時宗廟饗之子孫順之故曰祭者教
之本也茍不盡道而忘孝敬神斯弗享矣神弗享而能
保躬裕後者未之有也凡内助於君子者其尚勗之(言/助)
(於祭祀禮罔愆違而威儀既得其宜宗廟饗其誠而子/孫順其孝祭統曰祭者教之本也言聖人立教其本在)
(此茍不盡其誠敬之道則神且弗享其祀矣神之弗享/而能保其躬以饒裕其後者未之有也凡有内助之責)
(者可不知/勉於是哉)
　　母儀章第十六
孔子曰女子者順男子之教而長其理者也是故無專
制之義所以為教不出閨門以訓其子者也(教誨不倦/曰長理義)
(理也言女子但順從男子之教而長其義理亦惟在於/從人無專制者也然其所以教不出於閨門之内以訓)
(誨其子女而已/無閫外之事也)教之者導之以徳義養之以廉遜率之
以勤儉本之以慈愛臨之以嚴恪以立其身以成其徳
(廉儉也遜讓也嚴毅恪敬也言教其子女者須引導之/以徳義則不入於邪僻涵養之以廉遜則不至於貪鄙)
(先之以勤儉則不至於奢靡以慈愛存於心以嚴恪臨/其上乃可以立其身而成其徳者也母儀之要斯為至)
(切/矣)慈愛不至於姑息嚴恪不至於傷恩傷恩則離姑息
則縱而教不行矣詩云載色載笑匪怒伊教(姑息茍安/也言慈愛)
(者必當愛之以道以姑息而為慈愛則不知所以愛其/子矣嚴恪者不至於暴戾使在下者畏而愛之茍惟一)
(之以嚴毅而無優裕之容則必至於傷恩傷恩則其心/離姑息則其心縱而教訓有所不行矣詩魯頌泮水之)
(篇色和顔色也引詩而言又在於/和其顔色以教之也○戾音麗)夫教之有道矣而在
己者亦不可不愼是故女徳有常不踰貞信婦徳有常
不踰孝敬貞信孝敬而人則之詩云其儀不忒正是四
國此之謂也(忒音慝○言所以教其子者既有其道矣/而在我之母儀者亦不可不愼夫女有常)
(徳不過貞信而已婦有常徳不過孝敬而已此亦互文/也言在己者有是貞信孝敬之實則人必取以為法詩)
(曹風鳲鳩篇言其儀度不差忒/則足以正四國矣○鳲音尸)
　　睦親章第十七
仁者無不愛也親疏内外有本末焉一家之親近之為
兄弟逺之為宗族同乎一源矣(仁者之人無所不愛也/由親以及疏由内以及)
(外皆致其愛焉夫内親而外疏内本而外末親疏之分/等差雖有不同推其和睦之道則一而已兄弟者親之)
(至近者也宗族者親之至逺者也溯其流派則始於一/源之所出矣豈可忘其所本而不加愛哉○差义宜切)
(推出唯切溯音/素派普卦切)若夫娣姒姑姊妹親之至近者也宜無
所不用其情夫木不榮於榦不能以達支火不灼乎中
不能以照外是以施仁必先睦親睦親之務必有内助
(娣音弟姊音子○娣姒妯娌相呼之名姑父之姊妹也/夫之姊妹亦曰姑女兄曰姊女弟曰妹情實也言此皆)
(親之至近愛之宜盡其情實也榦木正出者支木旁生/者灼光明也言施仁之道必先睦親睦親之道必自近)
(始然其能行是道亦必由於内助/之所致也○妯音逐娌良士切)凡一源之出本無異
情間以異姓乃生乖别書曰敦叙九族詩曰宜其家人
主乎内者體君子之心重源本之義敦頍弁之徳廣行
葦之風仁恕寛厚敷洽惠施(頍犬蕋切弁音卞洽胡/夾切○大抵逺之為宗)
(族近之為兄弟本出一源而無所異也惟間以異姓不/相和睦乃生乖異爾書皋陶謨敦厚也九族髙祖至𤣥)
(孫之親厚叙九族則親親恩篤而家齊矣詩周南桃夭/之篇家人一家之人也凡主乎内者宜體其君子仁愛)
(之心當益重水源木本之義也頍弁小雅詩之篇此詩/宴兄弟親戚之詩其辭曰豈伊異人兄弟匪他又曰兄)
(弟甥舅頍弁貌或曰舉首貌弁皮弁也敦頍弁之徳者/言效是詩之厚於親戚也行葦大雅詩之篇此宴父兄)
(耆老之詩其辭曰戚戚兄弟莫逺具爾行道也葦蘆葦/也廣行葦之風者言廣是詩藹然篤厚之意也有如是)
(之恩則其仁厚寛恕之實見於惠/施者敷布而周洽矣○陶音遙)不忘小善不記小過
錄小善則大義明略小過則䜛慝息䜛慝息則親愛全
親愛全則恩義備矣疏戚之際藹然和樂由是推之内
和而外和一家和而一國和一國和而天下和矣可不
重與(夫親親之間有小善者不可以忘之錄其小善則/人心益勸而大義益明有小過者不可以記之略)
(其小過則是非不興而䜛慝不作如此則親愛之情全/而恩義之意備矣則親疏之間藹然和樂自一家而推)
(之至於一國而天下靡有不和者矣其可不以是為重/哉大學傳曰一家仁一國興仁一家讓一國興讓此之)
(謂/也)
　　慈幼章第十八
慈者上之所以撫下也上慈而不懈則下順而益親是
故喬木竦而枝不附焉淵水涸而魚不藏焉故甘瓠纍
於樛木庶草繁於深澤則子婦順於慈仁理也(竦息勇/切涸音)
(鶴瓠音護纍倫追切○上之撫下者一本於慈愛而已/慈愛之心有所不懈則在下者必順承而愈親戴其上)
(矣借使上之待下者鮮慈愛之道譬之喬木上竦而旁/枝不相附屬淵水涸竭而巨魚不能容藏夫樛木下埀)
(故有甘美之瓠固結於其上矣深澤寛廣故有衆多之/草繁盛於其中矣居上慈仁故子婦自順從於下矣其)
(理固如/此也)若夫待之不以慈而欲責之以孝則下必不安
下不安則心離心離則忮忮則不祥莫大焉為人父母
者其慈乎其慈乎(忮支義切○夫待下而不以慈乃欲/責之以盡其孝則在下者有所不安)
(於上矣下之不安則其心已離離則有所忮害忮害則/其為不祥莫大於是故曰為人父母者其慈乎其慈乎)
(重言之者深言慈愛之道不可以亡也大學𫝊/以慈為使衆之道内助於國家者其可忽乎)然有姑
息以為慈溺愛以為徳是自敝其下也故慈者非違理
之謂也必也盡教訓之道乎亦有不慈者則下豈可以
不孝必也勇於順令如伯竒者也(然亦有不知其子之/惡偏於一己之私茍)
(且溺愛以為慈為徳是自敗其子也故慈者非若此悖/理之謂必盡教訓之道則必無非禮違法之事矣亦有)
(父母待子以不慈則子豈可以不孝必盡其在己者矣/伯竒尹吉甫之子也後母譛而逐之伯竒履霜中野勇)
(於順令如伯竒者言在下者當/如伯竒之順令也○譛側禁切)
　　逮下章第十九
君子為宗廟之主奉神靈之統宜蕃衍似續傳序無窮
故夫婦之道世祀為大古之哲后賢妃皆推徳逮下薦
達貞淑不獨任已是以茂衍來裔長流慶澤(衍音演裔/以制切○)
(言古之人君主宰天下重以嗣續為大也然使子孫蕃/盛者皆由賢妃哲后能不妬忌有逮下之徳薦達貞淑)
(以奉其上不專於一己而已是以後嗣延昌慶澤綿逺/矣漢明徳皇后薦達左右若恐不及後宫有進見者毎)
(加慰/納)周之太姒有逮下之徳故樛木形福履之詠螽斯
揚振振之美終能昌大本支綿固宗社三王之隆莫此
為盛矣(螽音終○太姒樛木説見前螽斯蝗屬一生九/十九子振振盛貌后妃不妬忌而子孫衆多故)
(衆妾以螽斯之羣處和集而子孫衆多比之言其有是/徳而宜有是福也事見詩周南螽斯篇本宗子也支庶)
(子也本宗則百世為天子支庶則百世為諸侯使宗社/綿延鞏固而夏殷周后妃之盛莫有過於太姒者也○)
(鞏音/拱)故婦人之行貴於寛惠惡於妬忌月星並麗豈掩
於末光松蘭同畆不嫌於俱秀(此承上文而言婦人以/寛惠為徳而尤惡於妬)
(忌也夫月與星並麗則其光自不相掩松與蘭同秀則/其色自不相妨以見已與衆妾同處亦當若此而無所)
(忌嫉/也)自后妃以至士庶人之妻誠能貞靜寛和明大孝
之端廣至仁之意不專一己之欲不蔽衆下之美務廣
君子之澤斯上安下順和氣蒸融善慶源源實肇於此
矣(言凡内助於君子者誠能有貞靜寛和之徳明大孝/繼承之本廣至仁逮下之意不專己以蔽下之美務)
(推廣君子之恩澤斯則上安其心下順其義而上下之/間藹然和氣薰蒸融液而積善之慶源源而來實始由)
(於此/矣)
　　待外戚章第二十
知幾者見於未萌禁微者謹於抑末自昔之待外戚鮮
不由於始縱而終難制也雖曰外戚之過亦係乎后徳
之賢否爾(幾者動之微也萌芽也微者細㣲之事而末/又微之至也謹之者言雖至微之事當抑遏)
(之茍忽而不抑將必至於甚大甚大而欲抑則有所不/能矣傳曰禁微者易抑末者難正此意也自古之待外)
(戚多因狎恩恃愛始則縱其所為及其後也驕横强肆/而難以裁制雖云外戚之過亦係乎后妃之賢否爾賢)
(者則能戒飭之而長保其安全不賢者則驕/縱之而卒使其喪敗也○遏阿葛切飭音勑)觀之史籍
具有明鑒漢明徳皇后修飭内政患外家以驕恣取敗
未嘗加以封爵唐長孫皇后慮外家以貴富招禍請無
屬以樞柄故能使之保全(後漢顯宗明徳皇后馬氏伏/波將軍援之女也謙肅節儉)
(檢抑外家嘗撰顯宗起居注削去兄防參醫藥事肅宗/即位請曰黄門舅旦夕供奉且一年既無褒異又不錄)
(勤勞無乃過乎后曰吾不欲令後世聞先帝數親後宫/之家故不著也建初元年欲封爵諸舅后不聴明年夏)
(大旱言事者以為不封外戚之故后詔曰凡言事者皆/欲媚朕以要福爾先帝防愼舅氏不令在樞機之位吾)
(豈可上負先帝之㫖下虧先人之徳固不許帝省詔悲/歎重以為請后曰吾豈徒欲獲謙讓之名而使帝受不)
(外施之嫌哉髙帝約無軍功非劉氏不侯今馬氏無功/於國家豈得與隂郭中興之后等耶吾計之熟矣勿有)
(疑也初大夫人葬起墳微髙后以為言兄廖即時減削/外親有謙素義行者輒假以温言賞以財貨如有纎芥)
(即加譴責車服不軌者便絶屬籍遣歸田里於是内外/從化諸家惶恐四年帝封三舅廖防光為列侯並辭就)
(關内侯后聞之曰吾居不求安食不念飽冀乗此道不/負先帝所以化導兄弟何意老志復不從哉萬年之日)
(長恨矣廖等不得已受封爵而退位歸第焉唐太宗文/徳皇后長孫氏隋右驍衛將軍長孫晟之女兄無忌於)
(帝本布衣交以佐命為元功出入卧内帝將引以輔政/后固謂不可乘間曰妾託體紫宫尊貴已極不願私親)
(更據權於朝漢之吕霍可以為誡帝不聴自用無忌為/尚書僕射后宻諭令牢譲帝不獲已乃聴后喜見顔間)
(他日謂帝曰妾家以恩澤進無徳而祿易以取禍無屬/樞柄以外戚奉朝請足矣此皆后之賢者故能保全外)
(戚也○援音院驍音/澆晟音盛射音夜)其餘若吕霍楊氏之流僣踰奢靡
氣燄熏灼無所顧忌遂至傾覆良由内政偏陂養成禍
根非一日矣易曰馴致其道至堅氷也(馴音旬○漢髙/祖吕后有佐定)
(天下之功惠帝即位尊為太后帝崩臨朝稱制大赦天/下迺立兄子吕台産祿台子通四人為王封諸吕六人)
(為列侯追尊父吕公為吕宣王兄周吕侯為悼武王太/后病困以趙王禄為上將軍居北軍梁王産為相國居)
(南軍戒産祿曰髙帝與大臣約非劉氏王者天下共擊/之今王吕氏大臣不平我即崩恐其為變必據兵衛宫)
(愼毋送喪及后崩祿産顓兵政因謀作亂太尉周勃等/共誅之悉捕諸吕男女無少長皆斬之霍光女為宣帝)
(后宣帝始立立許妃為皇后光妻顯欲以小女為后私/使乳醫淳于衍毒殺許后因勸光納女立為后立三嵗)
(而光薨子禹嗣為博陸侯顯改光時所造塋制而侈大/之起三出闕北臨昭靈南出承恩盛飾祠室輦閣通屬)
(永巷幽良人婢妾守之廣治第室作乗輿輦加畫繡絪/馮黄金塗韋絮薦輪侍婢以五采絲輓顯游戯第中而)
(禹山亦並繕治第宅走馬馳逐平樂館雲當朝請數稱/病私出多從賔客張圍獵黄山苑中使蒼頭奴上朝謁)
(莫敢譴者而顯及諸女晝夜出入長信宫殿中無期度/又奴與御史家奴爭道霍氏奴入御史府欲躢大夫門)
(御史為叩頭謝乃去後殺許后事頗泄顯遂與諸壻昆/弟謀反發覺皆誅滅唐𤣥宗貴妃楊氏蜀州司户𤣥琰)
(女姿色冠代善歌舞邃音律智筭過人動移上意姊三/人皆有才貌並封國夫人長韓國次虢國次秦國出入)
(宫掖勢傾天下兄銛鴻臚卿累授三品上柱國錡侍御/史尚太華公主賜甲第連於宫禁釗字國忠亦寖顯與)
(銛皆私第立㦸五家甲第僣擬宫掖車馬僕御照耀京/邑逓相誇尚毎搆一堂費踰千萬見勝於己者即徹而)
(復造土木之工晝夜不息頒賜五家中使不絶毎有請/託府縣承迎峻如詔勑四方賂遺其門如市開元以來)
(豪貴雄盛無楊氏之比𤣥宗毎幸華清宫五家扈從家/各為隊隊各一色五家合隊照映川谷如百花煥發遺)
(鈿墜舄瑟瑟珠翠璨瓓芳馥於路毎朝賀待漏靚粧盈/巷蠟炬如晝國忠既居宰執勢益恣横十載正月朢夕)
(五宅夜逰與廣平公主爭門楊氏奴揮鞭及公主衣公/主墜馬駙馬程昌裔扶公主因及數撾公主泣奏之殺)
(楊氏奴昌裔亦停官貴妃姊妹與范陽節度使安祿山/結為兄弟及祿山叛露檄數國忠罪河北盜起以太子)
(監撫軍國事國忠大懼及潼關失守𤣥宗西幸陳𤣥禮/宻啓太子誅國忠父子既死軍不散𤣥宗遣力士宣問)
(對曰禍本尚在蓋指貴妃也帝不獲已與妃决遂縊死/韓國虢國二夫人亦為亂兵所殺國忠妻自剄死子暄)
(等皆誅滅按吕霍楊氏僣禮踰分驕奢侈靡氣燄熏灼/可畏如此而罔知忌避以至傾覆其祀皆因内政不平)
(包藏禍根非一日矣易戒履霜堅氷至言始雖甚微不/可使長長則至於盛也若是者皆因循而至於堅氷也)
(觀於此足以為鑒矣○悼音道顓專同薨呼肱切飾音/式馮皮氷切輓音晚躢音闥琰以冉切䆳音遂虢古伯)
(切銛音纎錡音竒寖與浸同賂音路扈音户舄音昔馥/音伏靚音淨撾職𤓰切檄形狄切潼音童縊音翳剄古)
(頂/切)夫欲保全之者擇師傅以教之隆之以恩而不使撓
法優之以祿而不使預政杜私謁之門絶請求之路謹
奢侈之戒長謙遜之風則其患自弭(弭母婢切○優有/餘也預干也杜塞)
(也謁請也絶斷也弭息也言欲保全外戚者擇師傅以/教之使其由於道義隆之以親親之恩使其不擾於法)
(度優之以爵祿使其不干於政事塞其私謁之門斷其/請求之路戒之使毋及於奢侈以長其謙卑退遜之風)
(則其驕恣之弊/自然而息矣)若夫恃恩姑息非保全之道恃恩則侈
心肆焉姑息則禍機蓄焉蓄禍召亂其患無斷盈滿招
辱守正獲福愼之哉愼之哉(恃恩者外戚也姑息者后/宫也彼之恃恩則奢侈恣)
(肆靡所不至我之姑息則養成其患而禍機藴蓄於中/蓄禍將必召亂由我之姑息而始不能斷决也盈滿則)
(必至於招辱小則失其身家大則覆宗絶嗣惟守正者/不驕不侈循於道義故能全保富貴此則可以獲福矣)
(故重言愼之哉者警戒之義至深/切矣讀者當詳味之○藴於問切)
　
　
　
　内訓
