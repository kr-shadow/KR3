#+TITLE: 潛邱劄記-清-閻若璩
#+DATE: 2018-05-12 10:18:13
#+SOURCE: github.com/kanripo/KR3j0072 master e083fe17                
欽定四庫全書　　　　　子部十
　潛邱劄記　　　　　　　雜家類二(雜考之屬/)
　　提要
　　　　(臣/)等謹案潛邱劄記六卷
　　　國朝閻若璩撰若璩本太原人寄居山陽爾雅
　　　　曰晉有潛邱元和郡縣志曰潛邱在太原縣
　　　　南三里若璩以名是書不忘本也所撰有尚
　　　　書古文疏證四書釋地及箋解困學紀聞皆
　　　　别著録此書傳本有二一為其孫學林所刻
　　　　一為山陽吳玉搢所刪定考若璩尚書古文
　　　　疏證卷六第八十一條下有云潛邱劄記恐
　　　　世不傳仍載其説於此然所載兩條一推春
　　　　秋莊公十八年日食一推晉光熙元年正月
　　　　七月十二月頻食今兩本皆無之葢其少年
　　　　隨筆劄記本未成書後人掇拾於散佚之餘
　　　　裒合成帙非其全也此本即吳玉搢所重定
　　　　原刻首兩卷雜記讀書時考論多案而未斷
　　　　此本刪併為一卷原刻卷三曰地理餘論以
　　　　禹貢山川及四書中地名已詳疏證與釋地
　　　　而此特其餘論耳此本次之卷二而取首兩
　　　　卷内合於此一類者次為卷三原刻卷四上
　　　　録雜文序跋卷四下曰喪服翼注曰補正日
　　　　知録此本取首卷内涉及喪服者次喪服翼
　　　　注後合為卷四移雜文序跋附補正日知録
　　　　後為卷五原本以與人答論經史書録之卷
　　　　五以考博學宏詞賦一首併雜詩若干首録
　　　　之卷六詩賦非若璩所長且劄記不當及此此
　　　　本刪去而存其與人荅論經史書為卷六葢
　　　　學林徒綴輯其祖之殘稿欲一字不遺遂致
　　　　漫無體例此本較學林所編尚有端緒今姑
　　　　從之中間重見者四條三見者一條尚沿原
　　　　本之誤今悉為之刪正若璩學問淹通而好
　　　　負氣求勝與人辨論往往雜以毒詬惡謔與
　　　　汪琬遂成讐釁頗乖著書之體然記誦之博
　　　　考核之精
　　　國初寔罕其倫匹雖以顧炎武之學有本原日
　　　　知録一書亦頗經其駁正則其他可勿論也
　　　　兹編雖輯録而成非其全豹而言言有據皆
　　　　足為考証之資固不以殘缺廢之矣乾隆四
　　　　十五年七月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　潛邱劄記卷一
　　　　　　　　　　　　　山陽閻若璩撰
周靈王二十二年庚戌即魯襄公二十二年是年冬十
月庚子日先聖生十月庚子即今之八月二十七日(出/孔)
(庭纂/要)
金氏前編云史記載采薇之歌詞怨而氣弱絶與孔孟
所言夷齊氣象不同外紀取之古史亦不取焉
古以車戰春秋時鄭晉有徒兵而騎兵盖始於戰國之
初曲禮前有車騎六韜言騎戰其書當出於周末然左
氏傳左師展將以昭公乗馬而歸已有騎之漸
釋例終篇云稱凡者五十其别四十有九盖以母弟二
凡其義不異故也隋志有春秋五十凡義疏二卷
通鑑載子思言苟變於衛侯在安王三十五年大事記
云去孔子没百有三年子思逮事孔子未必至是時尚
存薛常州亦云子思之年母乃過於壽考乎
戰國䇿云不聞老莱子之教孔子事君乎示之其齒之
堅也六十而盡相靡也孔叢子云老莱子謂子思曰子
不見夫齒乎雖堅剛卒盡相摩舌柔順終以不敝漢藝
文志老莱子與孔子同時當從國䇿
紹興古器評曰周犧尊規橅甚大制作純古其上作兩
犧突然而起通體飾以雲雷饕餮真周物也自漢儒釋
犧為莎制器者遂至刻以鳯皇之象其形婆娑然曲從
臆斷遷就其義今觀此器知漢儒為陋矣
博古圖曰周犧尊二魏太和間得尊於青州其制様正
與此類王肅注禮以犧象二尊並作牛象之形而鑿背
為尊則其説盖有自来也漢儒之説以為犧讀如婆娑
之義而刻鳯皇之象其形婆娑然方是時其器秘於潛
壤未之或見則曲從臆斷而遷就其義以今觀之蓋可
笑矣
周象尊今全作象形而開背為尊禮記犧象周尊也鄭
氏則曰以象骨飾尊阮氏則曰以畫象飾尊殊不合古
此作象形而出於冶鑄則鄭阮之謬概可考矣其所以
然者三代之器遭秦滅學之後禮樂掃地而盡後之學
者知有其名而莫知其器於是為臆説以實之以疑傳
疑自為一家之論牢不可破安知太平日久文物畢出
乃得是器以證其謬耶
周素犧罍考犧之字至漢鄭元釋犧為莎又或作獻戱
其字不同其為義一也後世用莎之語遂飾以鳯皇婆
娑之狀曽不知止以犧為飾耳因其字畫形聲舛譌故
器亦失其制度考是器耳鼻皆以犧為飾狀若牛首大
槩與周犧首罍相類但兩耳連環為小異也
顔真卿家廟碑銘云祖昭甫工篆籀草隸書與内弟殷
仲容齊名而勁利過之父惟貞少孤育於舅殷仲容氏
蒙教筆法則亦以妻弟為内弟然而非空同所知
吕伯恭大事記朱子謂其有纎巧處如指公孫𢎞張湯
姦狡處皆説得羞愧殺人愚謂朱子之説白樂天也亦
然曰樂天多説其清髙其實愛官職詩中凡及富貴處
多説得口津津地涎出此豈不令人愧殺乎至論陶淵
明則不然曰晉宋間人物雖曰尚清髙然箇箇要官職
這邉一靣清談那邉一靣招權納貨淵明真箇是能不
要此所以髙於晉宋人物嗚呼此可謂深得淵明之心
者矣乃蘇子瞻者生平嘗慕二公至為之辭曰淵明形
神似我樂天心相似我合二公而並稱之其無乃未識
二公之心也歟
趙岐序孟子孝文皇帝欲廣游學之路論語孝經孟子
爾雅皆置博士後罷傳記博士獨立五經而已朱子謂
其説為妄孟子爾雅皆置博士在漢書并無可考不知
漢書固嘗有其説也劉歆移太常博士書孝文皇帝世
尚書初出於屋壁詩始萌芽天下衆書往往頗出皆諸
弟子傳説猶廣立於學官為置博士此非孟子爾雅皆
置博士之明驗乎特未見儒林傳耳其謂後罷傳記博
士獨立五經則指武帝建元間而言盖武帝以董仲舒
對䇿凡不在六藝之條孔子之術者皆絶其道勿使並
進故止立五經博士然論語孝經謂之非六藝則可謂
之非孔子之道而亦罷黜之可乎哉嘗考諸兩漢論語
雖不立學官如蕭望之張禹包咸包福軰猶以之授皇
太子與天子及博士弟子試亦以之射䇿至和帝末徐
防始奏論語勿以射䇿冀令學者専經雖所失或久差
可矯革夫曰所失或久則論語之與五經同射䇿固非
一日矣此又論經學者不可不知也
歐陽公曰令狐楚碑文大師泥洹茶毗之六年余以門
下侍郎平章事攝太尉泥洹茶毗是何等語宰相坐廟
堂之上而口為斯言耶臯䕫稷契居堯舜之朝其語言
尚書載之矣異乎此也
論衡别通篇云禹主治水益主記異物海外山表無逺
不至以所聞見作山海經非禹益不能行逺山海不造
然則山海之造見物博也董仲舒睹重常之鳥劉子政
曉貳負之尸皆見山海經故能立二事之説使禹益行
地不逺不能作山海經董劉不讀山海經不能定二疑
胡渭生朏明解闗雎曰流訓求未得也采則得之矣芼
謂既得而擇之也字義具見淺深不必改訓况詩之用
字亦有變文以協韻而義無所别者如寔命不同寔命
不猶何以畀之何以予之同猶畀予豈亦有淺深之序
乎
士冠禮鄭註婦人於丈夫雖其子猶侠拜(侠音/甲)侠拜者
前後兩拜婦人先一拜男子荅拜婦人再一拜謂侠一
拜在中
士婚禮婦拜扱(音/挿)地鄭註扱地手至地也婦人扱地猶
男子稽首賈疏手至地則首不至手空首拜頭至手所
謂拜手也
鄉飲酒禮主人西南靣三拜衆賔衆賔皆答一拜鄭註
三拜一拜示徧不備禮也賈疏衆賔各得主人一拜主
人亦徧得一拜是不備禮
鄉射禮主人西南靣三拜衆賔鄭註三拜亦徧也衆賔
皆答一拜鄭註一拜不備禮也
特牲饋食禮三拜衆賔賈疏衆賔無問多少總三拜以
賤旅之衆賔共得三拜也
少牢饋食禮主人西靣三拜𧃊者鄭註三拜旅之示徧
也
有司徹主人降南靣拜衆賔於門東三拜鄭註言三拜
者衆賔賤旅之也
少儀鄭註肅拜拜低頭也手拜手至地也婦人以肅拜
為正凶事乃手拜耳為䘮主則不手拜者為夫與長子
當稽顙也其餘亦手拜而已矣
草廬言鄭康成於中庸二十九字止以十三字註之朱
子深有取焉初不曉所謂後讀朱子語類乃雖有其位
一段鄭氏曰言作禮樂者必聖人在天子之位朱子稱
其甚簡當以為古註有不可易是也
古以百歩為畝今以二百四十歩為畝古之百畝當今
之四十一畝也
古者之甲以革為之故函人為攻皮之工後世始用金
曰鎧
歸熙甫上公車賃騾車以行熙甫儼然中坐後生弟子
執書夹侍嘉定徐宗伯年最少從容問李空同文云何
因檢空同集中于肅愍廟碑以進熙甫讀畢揮之曰此
亦無他只文理不通耳偶拈一帙得曽子固書魏徴傳
後文挟册朗誦至五十餘遍聽者皆厭倦欲卧而熙甫
沉吟咏歎猶有餘味宗伯每嘆先軰好學深思非後生
所能窺也
崑山吳喬論八比時文曰自六經以至詩餘皆是自説
已意未有代他人説話者也惟元人就古事作雜劇始
代他人説話八比時文雖闡發聖經非註非疏代他人
説話亦然我故曰俗體也
張彦逺名畫記吳道子畫仲由便戴木劍閻令公畫昭
君已著幃㡌殊不知木劍創於晉代幃㡌興於國朝舉
此凡例亦畫之一病也
晉書天文志惠帝光熙元年正月戊子七月乙酉並日
蝕十二月壬午又日蝕按通鑑目錄是年閏八月
象緯訂曰天無體以二十八宿為體天無度以日月之
行為度天無赤道以南北極為凖而分之為赤道天無
黃道以日躔之所經為黄道天無十二次以日月所宿
之次為十二次
隋書天文志後魏末清河張子信學藝博通尤精厯數
因避葛榮亂𨼆於海島中積三十餘年専以渾儀測候
日月五星差變之數以算歩之始悟日月交道有表裏
遲速五星見伏有感召向背
唐書厯志僧一行日度議曰康王十二年歳在乙酉六
月戊辰朔三日庚午故畢命曰惟十有二年六月庚午
朏越三日壬申王以成周之衆命畢公自伐紂及此五
十六年朏魄日名上下無不合而三統厯以己夘為克
商之歳非也夫有効於古者宜合於今三統厯自太初
至開元朔後天三日推而上之以至周初失之先天盖
益甚焉是以知合於歆者必非克商之歳自宗周訖春
秋之季日却差八度康王十一年甲申歳冬至應在牽
牛六度周厯十二次星紀初南斗十四度於太初星距
斗十七度少也古厯分率簡易歳久輙差達厯數者隨
時遷革以合其變
春秋日食合者十八莊二十六年僖五年文十五年宣
十年成十六年襄十四年襄二十年襄二十一年九月
襄二十三年襄二十四年七月昭七年昭二十一年昭
二十二年昭二十四年昭三十一年定五年定十五年
哀十四年是也
通鑑天寶九載八月辛夘處士崔昌上言案是年八月
丁巳朔無辛夘後讀𤣥宗本紀九月辛夘以商周漢為
三恪
蔡公鶴江在詞館與新都楊升菴友善姓名字見升菴
文集卷五十七云松江陸子淵深語予杜詩麗人行古
本珠壓腰衱穏稱身下有足下何所著紅蕖羅襪穿鐙
銀二句今本無之淮南蔡衡仲昻聞而擊節曰非惟樂
府鼔吹兼是周昉美人畫譜也近朱錫鬯徧考宋刻本
並無知係楊氏假託余家有宋本檢之亦無因思紅蕖
羅襪即用杜詩羅襪紅蕖艶穿鐙銀用韓偓馬上見詩
和裙穿玉鐙杜詩無一字無来處故作杜詩者亦須字
字有本也疑淮南擊節之言亦係楊氏假託以自重特
為辨之
或問季友有大功於魯受費以為上卿自此以往季氏
將世世執魯國之柄乎余曰未也僖十六年季友卒而
臧文仲執政文十年臧孫辰卒而東門襄仲執政宣八
年仲遂卒而季文子執政故成之世文子曰相二君襄
之世文子曰相三君文子始見文六年是文子初立猶
未相也况前此乎
右司馬范欽字堯卿號東明性喜藏書購海内異本與
王鳯洲家歳以書目取較各鈔所未見相易故浙東藏
書家以范氏天一閣為第一
輟耕録今人謂駔儈為牙郎本謂之互郎謂主互市
事也唐人書互作㸦本與牙字相似因譌而為牙耳
黄太冲論卦變曰李挺之所傳變卦反對圖可謂獨得
其解而又與六十四卦相生圖並出則擇焉而不精也
其後来知德頗以此説變而以反對者為綜竒偶相反
者為錯於頥過八卦相反之外取反對者而亦復錯之
不知竒偶相反之中暗寓反對非别出一義也若又有
相反一義何以卦爻畧不之及乎為卦爻之所不及者
可亦無待於補矣
詩詀云九拜鄭説皆非一稽首謂下手至地稽留乃起
二頓首謂下手置首於地即起三空首謂下手首不至
地四振動謂恐悚廹蹙而下手五吉拜謂雍容而下手
六凶拜稽顙而後拜七竒拜竒不偶也謂禮簡不再拜
也八褒拜謂答拜也古文報亦作褒九肅拜謂直身肅
容而㣲下手如今婦人拜鄭以稽為頭至地頓為叩地
空為頭至手所謂拜手吉為拜而稽顙凶為稽顙而后
拜竒為先屈一膝或為倚拜鄭司農以褒拜為持節拜
鄭大夫以振動為兩手相擊皆非也
楊維禎揖拜辯荀子大畧篇曰平衡曰拜謂磬折頭與
腰平如衡也下衡曰稽首至地曰稽顙大夫之臣拜不
稽首以是推之則今折腰揖即古之拜也今之稽首揖
即古之稽首也今之拜伏其頭至地乃類古之稽顙耳
然今之拜自是古之跪俛伏三事殊與古拜不同今之
揖其形用古之拜其聲用今之喏亦是兩事疑皆與古
揖不同古揖舉手而無聲也
古者不分銀錫而銀皆稱錫衛風如金如錫金為黄金
則錫非銀乎考工記攻金之工皆曰金錫金即銅錫即
銀也故曰金幾分錫居幾以為斧斤㦸刃之屬栗氏為
量煎金錫聲中黄鍾之宫假如以今之錫豈可摻和作
斧斤㦸刃而量能聲中宫乎况今之錫與銅亦不可摻
和以冶也史平凖書漢食貨志皆稱銀錫漢武造銀錫
為白金其稱猶為近古也
越絶書赤堇之山破而出錫若邪之谷涸而出銅歐冶
用以為純鈎之劍尤可證鑄兵用銅盖必兼以銀乃淬
利也
措大出五代史東漢世家
宋史趙汝談傳汝談天資絶人沈思髙識自少至老無
一日去書册其論易以為為占者作書堯舜二典宜合
為一禹功只施於河洛洪範非箕子之作詩不以小序
為信禮記雜出諸生之手周禮疑傅㑹女主之書要亦
卓絶特立之見
劉元城歳晚閒居或問公何以遣日元城正色曰君子
進德修業惟日不足而可遣乎
商邱侯太常執蒲家世戍籍子恂為少司馬將去之太
常貽書曰人盡以為苦如國家何若吾獨以為辱如吾
祖宗何卒不易其籍
胡三省註通鑑序曰嗚呼註班書者多矣晉灼集服應
之義而辯其當否臣瓚總諸家之説而駁以已見至小
顔新注則又譏服應之踈紊尚多蘇晉之剖斷盖尠訾
臣瓚以差爽詆蔡謨以牴牾自謂窮波討源構㑹甄釋
無復遺憾而劉氏兄弟之所以議顔者猶顔之議前人
也人苦不自覺前註之失吾知之吾註之失吾不能知
也
劉攽中山詩話杜曰皁鵰寒始急白曰千呼萬唤始出
来人皆謂語病事之終始音上聲有所宿留今甫然者
音去聲二公詩自非語病
黄中字仲庸官修撰與朱文公同時徃復講辨欲於實
地上用工不徒託之空言而已嘗校藝漕闈學禁方嚴
中發䇿有云平居不以利祿入其心而培植涵養如木
有根水有源用之則回既倒之狂瀾不用則倡和寂寞
之濵亦足以名世任此責者誰與文公後見之曰近年
若此等議論令人歎服
唐舒元輿玉筯篆志論李斯李陽冰之書其辭曰斯去
千年冰生唐時冰復去矣後来者誰後千年有人誰能
待之後千年無人篆止於斯嗚呼主人為吾寶之王安
石倉頡臺曰倉頡造書不詁自明嗚呼多言祗誤後生
此一銘一詩俱有不可名言之玅宜三復焉
楊文懿公守陳謂舜典象以典刑章乃舜命官語非史
臣記事之詞
湯𦙍勣字公讓東甌襄武王曽孫也有問古名將者𦙍
勣以張廵岳飛為第一其人曰岳將軍則聞命矣張睢
陽何如人𦙍勣瞋目曰子不觀其對令狐潮之語乎卿
未識人倫焉知天道自唐以下誰有為此語者其所見
如此
顔氏大宗碑顔君廟碑俱唐顔真卿書在今上元縣金
陵鄉宋乾道中移入府學其碑座尚存故地猶名顔碑
衝廟碑云含琅邪臨沂人隋元帝過江已下七葉𦵏在
上元幕府山西七葉者含髦綝靖之騰之炳之見逺也
八葉曰協為梁記室九葉曰之推則入北齊為黄門侍
郎隋東宫學士十葉曰思魯入唐十一葉曰勤禮十二
葉曰昭甫十三葉曰惟貞十四葉真卿兄弟凡七人真
卿行六碑稱第七子似誤
竊嘗妄論六經之外文之譚理而達者無如莊子論事
而達者無如國䇿後之作者能兼撮二書之勝無如蘇
長公自韓昌黎振累代之衰力去浮蔓以為竒怪然其
句琢字錬猶在虛實之間至歐學韓而益暢之并去雕
刻而務出於平易又一變焉長公後出與歐同工於用
虚而筆力豪横倐忽變化後有作者無以復變亦無復
能逮矣
歐陽公曰經非一世之書也其傳之謬非一日之失也
刋正補輯非一人之能也使學者各極其所見而明者
擇焉以俟聖人之復生可也
齊東野語曰書籍之厄吾鄉故家如石林葉氏賀氏皆
號藏書之多至十萬卷其後齊齋倪氏月河莫氏竹齋
沈氏程氏賀氏皆號藏書之富各不下數萬餘卷亦皆
散失無遺近年惟貞齋陳氏書最多盖嘗仕於莆傳録
夾漈鄭氏方氏林氏吳氏舊書至五萬一千一百八十
餘卷且倣讀書志作解題極其精詳近亦散失
萬厯中黨論起而吾邑榜名已衰故鄉先生無顯然為
東林者以至膠庠閭里間皆莫能辨别邪正奄黨楊維
垣戍此十五年問字者屨恒滿户楊亦繆為下士士益
日附之家君嘗獨笑曰使此老戍江南不知何法可得
生活矣楊又喜談制義毁應試童子大署其門曰授小
兒秘訣夜半有人續其後曰醫太僕官方明旦楊視之
大窘又維垣戍淮時畫明妃夢還漢宫圖卷以見志屬
人題詠適同宗閻用卿先生自沛至謂人曰今聖明在
上手定逆案如山楊名在案中果漢宫可還則逆案可
翻矣諸君紛紛何為者楊聞之立取卷回後直指使者
誣劾用卿楊亦與有力焉
黄太冲律吕新書數義云鄭世子考羊頭山秬黍以時
制等則秤之百粒得二分五釐積至兩龠二千四百黍
重六錢則今之六錢為古一兩以約度量今之八寸即
古一尺今之三斗即古一斛度以八為率量以三為率
權以六為率
宋程實之曰讀尚書當識唐虞三代氣象唐虞君臣交
相儆戒夏商以後則多臣戒君禹皐戒君儆於未然辭
亦不費夏商以後則事形而後正救之如髙宗肜日等
篇反覆詳至不憚辭費矣
癸辛雜識管寧初無白㡌事獨杜佑通典㡌門載管寧
在家常著帛㡌豈以帛為白乎
唐書循吏薛克構列傳陳思忠居父䘮詔奪服客往弔
思忠辭以辰日不見克構曰事親者避嫌可也既孤矣
則無不哭世服其言
唐張懷瓘書品後漢杜林字北山扶風茂陵人凉州刺
史鄴之子位至司空尤工古文過於鄴也故世言小學
由杜公嘗於西河得漆書古文尚書一卷寶玩不已每
困厄自以為不能濟於亂世常抱經嘆曰古文之學將
絶於此初衛宏方造林及見則闇然而服既㑹靣林以
漆書示宏曰常以此道將絶何意東海衛君復能傳之
是道不墜於地矣子曰德不孤必有鄰豈虛也哉光武
建平中卒靈帝時劉陶删定古文今文尚書號中文尚
書以北山本為正陶亦工古文是謂就有道而正焉
史稱吕正獻平生以人物為已任凡當世名賢無不汲
引予所尤異者濂洛闗陕諸賢皆為所薦周茂叔傳載
熙寧初知郴州用趙抃及吕公著薦為廣東轉運判官
程伯淳傳載用吕公著薦為太子中允監察御史裏行
程正叔薦則與司馬光共疏其行義詔為西京國子監
教授㝷擢崇政殿説書郎張子厚傳載公著言其有古
學神宗召見授崇文院校書子厚弟戩亦薦焉邵堯夫
雖未為所薦公著居洛中雅敬堯夫恒相從游為市園
宅夫道學諸公之在當世貴近大臣能不出力排擊詆
毁者已難又從而薦諸朝廷使一一獲其用焉嗚呼若
正獻者不獨得以人事君之義其増光吾道為何如哉
明之士夫積習師弟重於父子得罪於父母者有之得
罪於座主者未之有也門戸重於師弟以師之門戸為門
戸者固多不以師之門户為門户者亦不少也富貴又
重於門户有始附正人既而與之為敵者有始主邪説
既而窺其黨將敗遂反攻之者皆惑於富貴者也
東林書院復於萬厯甲辰首善書院建於天啟辛酉天
下書院毁於天啟乙丑復社起於崇禎辛未㑹試
易曰積善之家必有餘慶積不善之家必有餘殃此主
數而言也理在其中矣明太祖有言曰為惡或免於禍
然理無可為之惡為善或未蒙福然理無不可為之善
此主理而言也數有所不足道矣又曰彼為善而無福
為惡而無禍特時有未至耳又未嘗不以數言也
韓文公之壻李漢為文公作集序止稱門人而不稱壻
朱文公之壻黃幹為文公作行狀止稱門人而不稱壻
古人重道統而輕私親如此(案皇甫湜韓愈墓誌當愈/在日其女已與李漢離婚)
(改嫁樊宗懿其不稱壻盖以此黄幹則但見韓集序文/而不考韓女改嫁之故誤效其顰者也若璩重道統之)
(説殊為謬誤/謹附訂於此)
蘇子瞻一生人知其見阨於荆公而不知極得力於荆
公方新法之行也子瞻力争以致竄逐瀕死而不悔既
成其為元祐之正人及新法之敗也子瞻鑒此遂不復
言變更制度一意勸上以安静又免其為早用之安石
故由前言之則是其不善者惡之由後言之則是其不
善者改之子瞻之為子瞻其妙正在於此
蘇子瞻不附荆公易不隨温公難感歐公之知易感韓
公之愛難辯王鞏之當舉易劾周穜之妄舉難
予最愛淮南子曰知性之情者不務性之所無以為盡
性也知命之情者不憂命之所無奈何安命也二語之
妙置之先儒中殆不可復辨後讀莊子達生篇乃知其
全本於莊子但易生字為性字便覺淮南為勝郭象注
曰生之所無以為者分外物也知之所無奈何者命表
事也二語亦妙
論道當嚴取人當恕昔人以此八字為東坡論道之語
秦滅魏聞張耳陳餘此兩人魏之名士名士之稱始於
此新垣衍曰吾聞魯仲連齊之髙士也孔子順與安釐
王論天下髙士曰其魯仲連乎髙士之稱始於此
唐應德序董中峯集曰漢以前之文未嘗無法而未嘗
有法法寓於無法之中故其為法也宻而不可窺唐與
近代之文不能無法而能毫釐不失乎法以有法為法
故其為法也嚴而不可犯
立儲與用人同一闗紐宋王成器曰國家安則先嫡長
國家危則先有功猶丁度對宋仁宗曰承平無事則守
資格緩急有大事大疑則先材能之論是也然二者俱
以人用法不以法勝人即在承平之世要當以治人為
急耳豈真先嫡長而不問賢愚據資格而不核功罪乎
今人稱㢘恥二字輙相連其實㢘易而恥難如公孫𢎞
布被脱粟不可謂不㢘而曲學阿世何無恥也馮道刻
苦儉約不可謂不㢘而更事四姓十君何無恥之甚也
盖㢘乃立身之一節而恥實根心之大德故㢘尚可矯
而恥不容偽周子曰人之生大不幸無恥
三代以下郭子儀之德比於周公而其福則過於周公
狄仁傑之志苦於伊尹而其功則過於伊尹何以言之
尹猶為其易而仁傑實為其難也尹能見信於百姓而
仁傑不免見誣於酷吏尹所感格者大甲之非心而仁
傑所轉移者女主之逆志也尹歸嗣王於亳都商未嘗
亡仁傑復廬陵為太子唐革已久也
孔子為命一章其示人以作文之法乎小子一章其示
人以作詩之法乎孟子論武城取二三䇿便識得讀書
之法論北山以意逆志便識得讀詩之法
嘗考明世宗初以議禮而獲罪者如喬莊簡宇汪文莊
俊何文簡孟春楊修撰慎石文隠珤林貞肅俊皆出於
李西涯之門以議禮而獲進者如席文襄書方文襄獻
夫霍文敏韜黄尚書綰皆出於王陽明之門西涯本以
辭章教門人而門人據經守禮百挫不回陽明以理學
教門人而門人反依附揣合以致貴顯人固不繫於師
承如此
歐陽公議濮禮為臺諫所共非獨蔣之竒傅㑹之而後
之劾歐公者即之竒也張桂議大禮為舉朝所不容獨
楊文襄極稱之而後之傾文襄者即張桂也故曰小人
都不可與作縁
歐陽公從祀在嘉靖中實永嘉以濮議而進之雖稱其
功同於韓愈實以其議合於已私也又嘗過釣臺賦詩
譏嚴子陵不為光武議禮而去夫已既徼一時之幸得
君擅政聲勢烜赫亦可已矣而必欲牽合古人紛紛褒
刺吾不知其於永叔何所加於子陵何所損也
宋元祐中朝士以類相從有洛黨蜀黨朔黨之分又有
不立黨者又有戅直無黨者至章蔡用而諸賢盡錮為
奸黨是君子始異而終未嘗不同也萬厯中與東林相
角者有崑黨宣黨又有齊黨楚黨三方鼎峙之名至魏
閹出而諸黨盡化為逆案是小人始異而終亦未嘗不
同也然君子始異而終同同歸於禍小人始異而終同
同歸於利則其是非固不待辨而知矣
王荆公為江東提㸃刑獄時與周茂叔相遇語連日夜
荆公退而精思至忘寢食荆公博辨騁辭人莫敢與抗
獨吕晦叔以精識約言服之荆公曰疵吝每不自勝一
詣長者不覺消釋荆公之屈服於正人如此何一旦柄
國愎諌自信豈真性之不可易邪抑貧賤時能下人而
富貴後遂矜已邪
韓魏公當英宗初屢以危言動太后後簾下忽問漢有
昌邑王事如何公即對曰漢有兩昌邑王不知所問何
王耶太后語便塞按兩昌邑王者昌邑王賀之父名髆
武帝子初封昌邑王而賀嗣立者也公盖援此以折太
后若為弗識其意者而太后亦不復敢明言則上以全
國體下以消母后之邪心孰謂宰相而可不用讀書之
人乎
徐文貞當國畢公在言路舉朝嚴畢公甚於文貞議且
出畢公於外文貞曰諸公畏之耶皆踧踖曰豈謂畏之
黄門切直慮其府禍耳文貞曰不然吾亦畏之顧念人
孰無私私必害公有若人在不敢自縱可寡過也
老杜寫懷詩無貴賤不悲無富貧亦足本阮籍大人先
生傳中語傳曰夫無貴則賤者不怨無富則貧者不争
各足於身而無所求也
韓魏公判大名上疏極論青苗法已而文潞公亦以為
言帝曰吾遣二中使親問民間皆云便甚潞公曰韓琦
三朝宰相不信而信二宦者乎至哉斯言真可以為人
主之龜鑑矣予因思當仁宗之時文潞公則能斬史志
聰當英宗之時韓魏公則能竄任守忠而天子不以為
専宰相亦不自以為歉何一再傳之後二公之人猶故
也宰相之權猶故也而其言則不能與宦者争勝負此
無他人主之敬大臣與不敬大臣而已矣敬大臣則誠
誠則明明則左右不得闗其説不敬大臣則疑疑則闇
闇則左右得以竊其柄故神宗之弊不在於過信大臣
而在不信大臣然則神宗之於安石亦為不信乎曰以
宦者而信安石吾猶以為不信安石也
李方叔責蘇子瞻不薦已子瞻曰進退之際不甚慎静
則於定命不能有毫髪之増益而於道德有邱山之損
矣此聖賢信命之言也然天下儘有勸人能信而已未
必能信者及觀子瞻對宣仁太后曰臣雖無狀不敢自
他途以進則公之對朋友即所以對君父者也與姪書
曰獨立不懼者惟司馬君實與叔兄弟耳萬事委命直
道而行縱以此竄逐所獲多矣則公之對朋友即所以
對子弟者也盖子瞻好士出於天性而責善出於血誠
故能不欺如此
王濟謂王湛家有名士三十年而不知山簡嘆吾年幾
三十而不為家父所知然則骨肉中知已尤不易得邪
予獨怪以濤之鍳㧞而不能識其子以湛之癡名而獨
為濟所異知與不知似有夙因不可強也
晉明帝㣲行於湖隂察王敦營壘敦遣五騎追帝帝馳
去馬有遺糞輙以水灌之後五騎見馬糞冷以為信逺
而止不追帝乃獲免此智即従虞詡増竈得来也盖増
竈以示強強則不敢追灌糞以示逺逺則不必追其多
方以誤敵之計則一耳
竟陵鍾伯敬集有遊武夷山記攷其時乃丁憂去職枉
道而為此予謂伯敬素稱嚴冷具至性能讀書不應昧
禮至此昔二蘇兄弟居䘮禁斷詩文再期之内不著一
字陸文安稱為知禮何伯敬嚴冷反不及二蘇之放曠
者與登山何事聞訃何時而竟優游為之邪予尤怪譚
友夏撰墓銘不為隠避不為㣲詞反稱其哀樂竒到非
俗儒所能測噫三年之䘮天下之通䘮也豈不俗人之
所能免與
王通對楊素曰使公可慢則僕得矣不可慢則僕失矣
得失在僕公何預焉與王昶戒子書曰若已有可毁則
彼言當矣無可毁則彼言妄矣當則無怨於彼妄則無
害於身又何報焉數語竟如出一口然昶以此自反通
以此自解又似不同雖然通亦為譖已者言之耳若已
果慢人聞人言方且慚謝之不暇又何敢以人之可慢
而為我之得計哉故觀通之言者尤㑹於言之外可也
韋昭領國史吳主欲為其父和作紀昭曰文皇不登位
當為傳不當為紀以此忤㫖見殺昭可謂不墮史職矣
近世大臣追崇人主之私親而又儼然纂實錄以垂後
世聞昭之言獨不少愧乎予按以追諡帝而作本紀者
自陳壽始以追尊帝而纂實錄者自明世宗時始五代
之亂典章倒置可謂極矣而趙鳯撰唐事於懿祖獻祖
太祖曰紀年錄於莊宗曰實錄猶能以一字示輕重歐
陽修因之以三祖世系事跡冠於莊宗之前而統曰唐
莊宗紀嗚呼其知史職者哉
雒閩源流錄曰嘉靖乙亥御史論薛文清應祀典集羣
臣議或謂瑄無著述而欲祀孔廟猶無汗馬之勞而欲
配帝享於義不稱中允秦鳴夏疏争曰興王之業固有
不盡恃於汗馬者而况吾道之於著述耶自秦火烈異
端熾諸儒之傳經守正有足多者時也迨夫理學既明
家喻戸曉枝葉滋蔓戕害本根瑄獨反躬實踐厭斥支
流遡尋正脉使學者曉然知所趨向此其功大於著述
矣臣以為昭代必欲崇異從祀以風示来學非瑄不可
鳴夏字子享號白涯臨海人嘉靖壬辰進士
萬厯甲辰東林書院九日首㑹山隂劉念臺講克復章
畢坐中尚論㣲不滿於薛文清無錫髙存之請故念臺
徐曰易儲一事(按薛文清公年譜景泰元年二月以大/理寺丞督餉四川雲南明年二月歸易)
(儲則景泰三年五月事公方/為南大理卿明年九月調北)文清時以大理卿理餉雲南
歸而不諍猶曰位不在也于忠肅臨刑文清時在内閣
建言云天子新復辟不宜誅戮以傷天地和氣于初擬
極刑因文清言擬斬此事為慊心否乎存之曰論至此
却不能為文清解可見後世眼可畏不為你絲毫隠漏
也念臺又曰所以文清不久去位以為曹石之故非也
只此事文清已不能安其位念臺將别去存之曰此㑹
可以千秋愚按山隂此論其辭雖若不滿亦可謂善體
文清之心矣
益智錄云椒山劾嵩原疏中有冐功一欵奉㫖下部查
覆武選主事王之遴覆稿言嚴効忠鬼名實無其人嚴
鵠黄口乳臭身未履邊何得冐叙以叨世襲之典兵部
尚書聶豹嵩黨也見而令易之遴執不肯豹愠形於色
之遴曰公講良知之學刻語錄負盛名若抺殺定案公
論之謂何豹擲稿於地曰汝為君子豹為小人耳乃潛
致嵩自疏辭功而部疏不覆後豹以諛頌齋醮為世宗
所厭斥去之真枉為小人矣之遴素與椒山交善左右
獄中慨然以其女許其次子應尾士皆義之迨萬厯初
為戸部尚書值議陽明從祀之遴曰某曽司理紹興備
知陽明以才勝若實踐工夫難與薛文清同又言此公
一生只是作用親見其居身居家無實學止以氣魄議
論籠罩從學者又曰陽明從祀則朱晦菴吕東莱皆不
足信大宗伯沈鯉遂具疏言守仁從祀宜俟論定不報
閣臣申時行具掲以請上以中㫖予之之遴號繼津北
直霸州人
漢書谷永傳書曰自絶於天顔註今文周書泰誓之辭
按此乃偽泰誓
又曰臣聞三代所以隕䘮者皆由婦人與羣惡沈湎於
酒書曰廼用婦人之言今按此亦偽泰誓
延平府志曰按特奏名不在進士之科考明翰林王贊
撰温志謂屢試不第憫而收用謂之特奏名而莆田翰
林黄仲昭撰通志亦於特奏名明經釋褐學究諸科之
下各疏其義大抵謂其亞於進士科盖宋志如此覽者
可類推矣(吳玉搢曰寧波府選舉志云特奏名者太宗/特憫鄉舉之士屢試禮部不中終不得出身)
(詔貢士至十五舉者徑許赴殿試授以郡縣散職謂之/特奏名恩例嗣後减至四舉五舉即得奏名盖初或一)
(歳二歳一試後則定/為三歳一試故也)
演繁露曰唐制取民者為租庸調三色其曰庸者一歳
而用人力止於二十日役不及二十日則輸絹三尺是
名為庸若有事而加役二十五日者免其調調謂輸絹
銀之屬也
中論治學篇曰故六籍者羣聖相因之書也修本篇曰
夫施吉報凶謂之命施凶報吉謂之幸又曰然行善而
不獲福猶多為惡而不得禍猶少總夫二者豈可舎多
而從少也曽子曰人而好善福雖未至禍其逺矣人而
不好善禍雖未至福其逺矣
孔叢子曰夫子墓塋方一里在魯城北六里泗水上諸
孔氏封五十餘所人名昭穆不可復識有碑銘三所獸
碣俱存(水經/注)今本孔叢子無此文
拕紳使者入戸西行南靣立詔付璽書兩龔傳莽遣使
者徴勝勝稱病篤為牀室中戸西(句/)南牖下東首加朝
服古人室中北墉而南牖墉墻也牖窻也室之南靣左
戸而右奥牖則居中
朱子曰讀書須到不忍舎處方是見得真味黄魯直曰
棄書册而游息時書味猶在胸中陸務觀詩曰睡餘書味
在胸中程伯子曰尚書論語可以逐句看易詩春秋不
可以逐句看朱子曰詩書是隔一重兩重説易春秋是
隔三重四重又曰論語要冷看孟子要熟讀
東坡次孔毅父韻第三首云不如西州楊道士萬里隨
身惟兩膝又云楊生自言識音律洞簫入手清且哀此
綿竹武都山道士楊世昌字子京也又云西蜀道人楊
世昌
晉梅將軍廟在江寧府聚寶門外雨花臺東祀晉豫章
内史梅公賾也賾嘗屯營此地舊名東石子岡後因公
名梅嶺岡賾在豫章以古文尚書奏上元帝明王以旂
廟碑畧曰留都聚寶山麓有廟一楹盖祀晉豫章内史
梅公賾也始公居其地或云嘗屯營焉至今人稱為梅
岡廟圯不治𢎞治中有僧感夢葺於永寧寺側凡禱輙
應同郡張寅瞻拜廟下廼徴言鑱石
余嘗愛顧大韶仲恭禮記正文序因加駮正存於此其
序曰自樂亡而經止於五矣五經皆經也然愚謂戴記
獨不可名經何者禮之經其典章綱紀之大載在周官
而周旋曲折之細備於儀禮是二禮者真經也戴記直
為之傅耳今讀其書大都周季諸儒之述作論議而秦
漢人之所掇拾或厠焉盖大戴之傳固已蕪矣小戴頗
有删削然觀其黜夏小正而存月令則去取之間更多
可議者今周官儀禮並廢而獨尊小戴之所記以為經
恐好古之士有未安焉或者謂周官止一代之制而虞
夏商之遺法往往散見於記中古稱禮儀三百而儀禮
所存僅有十七則其所闕亡固不啻十之九矣而推類
比附以求見先民之則亦必於記乎取之則二禮之廢
似不為過而記之獨尊為經亦未為無説也自宋以前
為禮家之學者惟知有鄭注孔疏耳然康成臆説昔人
固已疑之苐以其耆德雄辨壓折千載而頴達直依阿
其㫖無所是正自宣和有好古之主於是三代器物往
往間出於墟塜伏匿之中而學者始知漢人之多謬然
後鄭孔之説不信而陳氏之集説從此出矣然未有集
説以前學者之患在於疑而不能明既有集説以後學
者之患又在乎明而不能疑夫明而不能疑與疑而不
能明均之非自得之學也故愚以為不讀鄭註無以窺
宋註之源不讀陳説無以證漢註之誤不盡屏漢宋而
專讀正文又無以深維作者之意而成自得之學則樸
菴之刻正文其殆有㣲意乎語云熟讀百徧其義自見
學者誠能沈酣於正文而後稽之鄭註以窮其源叅之
陳説以定其歸則於禮經思過半矣案隋經籍志小戴
本四十六篇後馬融足月令明堂位樂記三篇方四十
九今云小戴存月令未確徽宗大觀初詔倣李公麟之
考古圖作宣和殿博古圖宣和盖殿名非年號時尚未
有此年號當云自大觀有好古之主至不讀陳説無以
證漢註之誤陳氏謂犧尊刻為犧牛之形讀為娑音者
謂畫為鳯羽婆娑然也犧尊畫鳯羽而象骨飾之故亦
曰犧象又謂象象尊也以象骨飾尊其説仍遵用康成
案宣和博古圖錄犧則全作牛形象亦象形鑿其背以
受酒者陳氏謂簠内圓而外方盛稲粱之器簋外圓而
内方盛黍稷之器按博古圖錄簠方簋圜内外並同皆
熟食用七之器以銅為之非刻木陳氏謂罍尊畫為山
雲之形亦本康成案博古圖錄有犧首罍素犧罍象首
罍麟鳯百乳罍饕餮罍諸罍致飾不一僅犧首間錯雲
雷并無畫山雲象者陳氏謂觶三升角四升亦本康成
康成則從韓詩説来若以諸觴形制同升數異名遂因
之而判殊不知博古圖錄有立戈觶容四合文貝觶容
五合較雙弓角容七合者固小不又有容八合之山觶
乎是觶角之别以形不盡以量仲㳟所云何違反乃爾
若通篇認四十九篇為記末忽云禮經不知禮經者漢
儒儀禮之稱云爾
或問博古圖錄亦云木曰豆竹曰籩禮家之言知多出
漢儒臆度今豆盖以銅此足正陳氏禮運之説矣子何
獨遺之余曰木豆謂之豆竹豆謂之籩乃爾雅釋器之
文非出漢儒安知始不以木後乃範以金圖傳諸永久
乎古器有難以一槩論者
傅山先生長於金石遺文之學每與余語窮日繼夜不
少衰止歎問余此種學正經史之譌而補其亡闕厥功
甚大畢竟始自何代何人余曰魏太和中魯郡於地中
得齊大夫子尾送女器有犧尊純為牛形王肅以證其
羽婆娑然之説非是晉永嘉賊曹嶷於青州發齊景公
冡得犧象二尊形為牛象傳至梁劉杳以證象骨飾尊
之説非漢章帝時零陵文學奚景於泠道舜祠下得白
玉琯古以玉作琯傳至魏孟康以證律厯志竹曰琯之
説不盡然儒林傳伏生濟南人也魏張晏注曰名勝伏
生碑云地理志魏郡黎陽黎山在縣之陽縣當名黎隂
乃云陽者兼取河水在其陽以名晉晉灼注曰其山上
碑實云水經注青州刺史傅𢎞仁説臨淄人發古塜得
銅棺前和外隠起為隸字言齊太公六世孫胡公之棺
也唯三字是古餘同今書證知隸自出古非始於秦顔
氏家訓開皇二年長安民掘地得秦始皇廿六年鐵稱
權上有乃詔丞相狀綰之銘之推與李德林對讀則知
本紀丞相隗林為俗書林當作狀凡是數説似未有先
之者
余嘗謂盖代文人無過歐公而學殖之陋亦無過公傅
山先生聞之曰子得母以劉原父有好箇歐九之云從
而和之乎余曰非敢然實親驗之集古録䟦尾因笑劉
原父既對客言好箇歐九極有文章但可惜不甚讀書
耳他日英宗語及原父韓魏公對以有文章歐陽公曰
其文章未佳特博學可稱耳似屬相報原父文字正自
佳
鄭樵有言氏不同而姓同不可為婚姻若僅氏同如孔
子之孔出於子孔文子之孔出於姞鄭有二孔氏出於
姬此三孔固可相為婚何者姓不同故説是巳余謂亦
有姓同如黄帝之子十二姓有巳姓傳至春秋為莒子
為郯子祝融之後八姓亦有巳姓傳至商末為有蘇氏
周初為蘇忿生此二巳何妨為婚姻何者以各有其所
得之姓不同德故此亦從来論氏族者所未及也
余嘗問人秦始皇何姓或對曰嬴或對曰姜皆非也此
出自史記始皇本紀生於邯鄲姓趙氏盖秦猶近古深
得古者天子建徳因生以賜姓之義猶黄帝以姬水成
遂姓姬舜生於姚墟遂姓姚是也降至於漢人皆識其
為姓陸賈曰秦任刑法不變卒滅趙氏燕王旦曰尉佗
入南陳渉呼楚近狎作亂内外俱發趙氏無炊火焉顔
師古注無炊火言絶祀也正指始皇之姓言太史公遽
謂秦以其先造父封趙城為趙氏豈其然哉
孔頴達堯典疏曰百官謂之百姓者左傳隠八年天子
建德因生以賜姓謂建立有德以為公卿因其所生之
地而賜之以為其姓令其收斂族親自為宗主此即後
代宗法之所由起乎
朱子語類云韓無咎嘗説髙麗入貢時神宗諭進先秦
古書及進来内有六經不曽焚者神宗喜詔欲頒行王
介甫恐壞他新經奏云真偽不可知恐為外裔所欺因
止今本亦不傳以某觀之實未必然盖招来髙麗時介
甫已不在相位且神宗剛明果有未焚書豈介甫力所
能阻記得文昌雜錄説髙麗進孝經緯只是䜟緯之書
無進先秦古書事余案宋史髙麗入貢在熙寧四年五
月置經義局則熙寧六年三月頒三經新義於學官又
八年六月安石復相時事韓朱説皆差元王惲中堂事
記云世祖中統二年髙麗世子植(元史世祖本紀髙麗/列傳並作愖植乃國)
(王愖之/父也)来朝宴於中書省問曰傳聞汝邦有古文尚書
及海外異書答曰與中國書不殊此盖得其實矣
音註資治通鑑序云自荀悦漢紀以下獨梁武帝通史
至六百卷按此似以通史與通鑑同一編年體隋經籍
志唐藝文志並列正史吳均傳武帝使撰通史起三皇
訖齊代均艸本紀世家畢唯列傳未就史通云其書以
史記為本異者唯無表耳此豈編年體哉玉海入雜史
類不入編年得之
初智宣子將以瑤為後按張溥曰或問左氏終智伯通
鑑始智伯通鑑所以接左傳者豈無説乎曰一以示興
亡之戒一以著周秦之端晉陽之守趙以仁興决水之
禍智以驕滅此興亡之戒也晉分則秦強秦強則周亡
此周秦之端也
綱目赧王三十六年趙王欲與樂毅謀伐燕毅泣曰臣
疇昔之事昭王猶今日之事大王也若復得罪在他國
終身不敢謀趙之奴𨽻况子孫乎趙王乃止按綱目减
省通鑑原文為識者所不取此段則原文所無而綱目
補出者煞有闗係嘗問諸人人莫能應余考之出三國
志魏武帝紀注引公十二月己亥令然則文公門人學
儘博擇亦精矣
朱錫鬯與顧寧人書采苓采苓首陽之巔釋者謂苓蘦
也今甘草是也而枚乗七發云蔓草芳苓曹植七啟云
寒芳苓之巢龜李善註並云苓古蓮字某因是悟向者
箋釋之悞盖苓之為蓮猶夫茄之為荷耳蓮水花也而
采於山巔五沃之土産蓮而首陽至瘠之地正以喻人
言之不足信也鄭氏以為首陽山之上信有苓矣豈不
謬哉客舉以示余余曰此作小題時文者翻弄字眼伎
倆耳何闗經學試㸔下章采苦采苦首陽之下苦菜正
生山田及澤中然則人言不又足信與客不覺笑且錫
鬯言過矣古人詩皆被諸管絃音長而節舒若只一章
止則短促不成節奏必合二章三章為一闋故有韻換
而義闗合者此苦與下是有韻換而無義意但取音相
諧者又下章采葑采葑首陽之東是余請賦一詩以謝
錫鬯曰采薇采薇首陽之西人之為言茍亦無隨舎旃
舎旃茍亦無然人之為言胡得焉又曰采蕨采蕨首陽
之北人之為言茍亦無惑舎旃舎旃茍亦無然人之為
言胡得焉客遂大笑
嘗思齊孝公名昭而其後有昭公宋平公名成而其先
有成公為二國之臣子者稱昭公成公之諡則觸孝公
平公之名諱孝公平公之名則廢昭公成公之諡此將
若之何曰鄭康成之論諱禮曰於下則諱上不聞於上
則諱下也猶之於後則諱前不聞於前則諱後也此自
諡昭公與名平公者之失考耳於二公何與哉然則禮
既失於前矣而為二國之臣子者終將若之何曰周人
以諱事神名終將諱之諱之故諡之諡者所以易名之
典也烏得而廢諸但為齊之臣子於昭公則稱昭而餘
則否為宋之臣子於成公則稱成而餘則否此固諱之
變禮也吾於是而知名子者不以國不以日月不以隠
疾不以山川為其易及而難避也今獨不可増一例曰
名子者不以諡乎以諡則將廢此諡矣明臣如陳文王
文皆例應諡文以名文遂不得諡文亦可見矣
或問傳記九月壬戌戰韓原經書十一月壬戌戰於韓
杜氏以九月壬戍為月之十三日十一月壬戌為月之
十四日事在前而書於後者從赴也經之從赴而書者
衆矣何獨此而疑其為夏正耶余曰盖從前後之文而
决其為夏正也當秦伯伐晉卜徒父筮之吉曰歳云秋
矣我落其實而取其材所以克也按禮季秋之月草木
黃落草木零落然後入山林則所謂落實取材正夏之
季秋之事豈孟秋乎已而果九月獲晉侯於韓則占者
之言驗矣晉獻公筮嫁伯姬於秦史蘇占之曰不吉姪其
從姑六年其逋逃歸其國而棄其家明年其死於髙梁
之虛夫曰六年逋明年死則是逃歸之明年而死乃圉
以二十二年秋逃歸二十四年二月始殺於髙梁則其
言似不驗不知晉用夏正圉歸於二十二年秋者實歸
於晉惠十三年之夏也懷殺於二十四年二月者實殺
於晉恵十四年之十二月也其事之相去正隔一歳則
占者之言又合矣此俱傳文用夏正之明驗也大抵春
秋經文為聖人所筆削純用周正傳則旁采諸國之史
而為之故其間有雜以夏正而不能盡革者讀者猶可
以其意得之也或曰子以傳之九月為即經之十一月
則傳之十一月為即經之明年正月可知矣其甲子可
得而合乎余曰何不合之有自九月十四日壬戍數至
明年正月朔為戊申隕石于宋五此即晉侯歸之月也
自戊申朔數至正月晦為丁丑六鷁退飛過宋都此即
殺慶鄭而後入之日也或曰晉侯之歸既應在明春而
經不見其事何與余曰經從告告則書晉侯之歸不告
亦猶晉重耳之入不告經固不得而書也或曰經既不
書而傳記之亦應列其事於明春而傳繫之於去年之
末者何與余曰此傳之例也傳固有或先經以始事者
或後經以終義者如此傳本記韓原之戰而必追叙晉
侯之入是先經以始事也此傳本記晉侯之獲並叙及
晉侯之歸是後經以終義也只此一傳而春秋之例亦
可類推矣
貞觀君臣之盛盖三代以下所絶無而僅有者也然余
觀太宗之為君可謂知求治而不知正心魏徴之為臣
可謂知規過而不知養德正程正叔所謂作事無本者
故太宗之過滅於此而復生於彼懲於前而復作於後
魏徴在則以人為之鑑魏徴亡雖以房喬之寵遇猶不
敢諌東征之非而况他人乎故一時之所就止可有補
偏救治之術而非有㧞本塞源之功也向使太宗得伊
傅之臣或濂洛之儒以為之輔佐則致治之美將上與
湯文比烈矣豈直成康而已哉
人知有齊威王之朝周而不知其後有趙肅侯之朝周
人知有魯仲連義不帝秦而不知其先有孔子順義不
入秦
傅山先生少眈左傳著左錦一書秘不示人余初訪之
松莊年將六十矣問余古人命名應有義但如文六年
續鞠居乃狐射姑之族鞠居二字何義余曰案成二年
齊師乃止次於鞠居杜氏止註鞠居衛地惟劉昭續漢
書註於郡國志兖州封邱縣下引陳留志云有鞠亭古
鞠居則知此盖以地命名者因難何以晉人逺取衛地
而名其子邪余曰則有風俗通義在俗説縣令問主簿
靈星在城東南何法主簿仰答曰唯靈星所以在東南
者亦不知也先生不覺笑
憶甲子初夏自碧山堂移徐公建菴寓邸夜飲言今日
某直起居注
上云古人有言使功不如使過此語自有出既思不可
得又不敢上問奈何余對丙午丁未間重䇿論讀宋陳
𫝊良時論有使功不如使過題通篇俱就秦穆公用孟
明發揮應是昔人論此事者作此語苐不見出何書耳
公曰博越十五年讀唐書李靖傳髙祖謂靖逗留詔斬
之許紹為請而免後率兵八百破開州蠻冉肇則俘禽
五千帝謂左右曰使功不如使過靖果然謂即出此又
越五年讀後漢書獨行傳索盧放諫更始使者勿斬太
守曰夫使功者不如使過章懷太子賢注若秦穆赦孟
明而用之霸西戎乃知全出於此處甚矣學問之無窮
而人尤不可以無年也公凡於余考據辯析議論輒手
錄成帙署曰碎金以為談助惜此條不及入之也
西園翰墨林按西園二字乃漢靈帝鬻官游戱之所通
鑑稱於西園開邸立庫以貯天下之錢於西園弄狗張
讓傳所謂當之官者皆先至西園諧價然後得去是也
於文事無渉建安七子有西園字亦無渉因考舊本張
説集是西垣(與園/音同)翰墨林盖題為恩制賜食於麗正殿
書院宴賦得林字麗正殿書院即開元十三年四月改
名集賢殿書院者按唐六典集賢殿在洛陽宫之右其
為垣字無疑且以西垣對東壁何等工以天文興起下
人文何等妙徧考髙􁇵唐詩品彚李攀龍唐詩選並作
園知承譌久矣宜亟正之(舊唐書馬懷素等傳史臣曰/以西垣對東壁正指麗正殿)
余嘗發憤歎息前明三百年文章學問不能逺追漢唐
及宋元者其故盖有三焉一壞於洪武十七年甲子定
制以八股時文取士其失也陋再壞於李夢陽倡復古
學而不原本六藝其失也俗三壞於王守仁講致良知
之學而至以讀書為禁其失也虛
胡朏明註韓文問古之所謂鄉先生没而可祭於社者
事何出余檢孔融傳為北海相郡人甄子然臨孝存知
名早卒融恨不及之乃命配食縣社以對又鄉先生見
儀禮鄭註鄉先生鄉大夫致仕者也獨嘗怪孔文舉並
妻子被殺許下止京兆人脂習撫尸哭之不知何以逺
𦵏揚州府治髙士坊疑唐人云孔北海墓所非實然南
史梁武帝諸子傳乂理嘗祭孔文舉墓為立碑製文甚
美下文云赴其兄南兖州任又兩云廣陵則墓真在今
揚州無疑盖梁距建安尚未逺也古今事不可考者此
類是也
詩疏辯家父仍叔凡伯在詩為一人在春秋又别一人
楚世家陸終生子六人坼剖而産焉干寶曰先儒學士
多疑此事譙允南通才達學精核數理者也作古史考
以為作者妄記廢而不論余亦尤其生之異也然案六
子之世子孫有國升降六代數千年間迭至霸王天將
興之必有尤物乎若夫前志所傳修巳背坼而生禹簡
狄胸剖而生契厯代久逺莫足相證近魏黃初五年汝
南屈雍妻王氏生男兒從右胳下水腹上出而平和自
若數月創合母子無恙斯盖近事之信也以今况古固
知注記者之不妄也天地云為隂陽變化安可守之一
端槩以常理乎詩云不坼不副無災無害原詩人之㫖
明古之婦人嘗有坼剖而産者矣又有因産而遇災害
者故美其無害也
毛詩酌言獻之傳獻奏也箋云飲酒之禮既奏酒於賔
乃薦羞酌言酢之傳酢報也箋云報者賔既卒爵洗而
酌主人也酌言醻之傳醻導飲也箋云主人既卒酢爵
又酌自飲卒爵復酌進賔猶今俗之勸酒
後魏書靈徴志髙祖延興三年秋秀容郡婦人一産四
男四産十六男陳師道後山談叢郯城民妻有二十一
子而雙生者七
陳第曰惟唐韓退之獨知五十八篇為文字之祖故淮
西碑法舜典也佛骨表法無逸也畫記法顧命也詞意
並佳遂成絶筆
管晏列傳子孫世祿於齊有封邑者十餘世索隠曰世
本云莊仲山産敬仲夷吾夷吾産武子鳴鳴産桓子啟
方啟方産成子孺孺産莊子盧盧産悼子其夷其夷産
襄子武武産景子耐渉耐渉㣲凡十代世譜同
武安侯列傳蚡未貴往来侍酒魏其跪起如子姪漢書
田蚡列傳作往来侍酒嬰所跪起如子姓師古曰姓生
也言同子禮若巳所生
唐書蔣乂列傳子係善屬文開成末為諌議大夫宰相
李德裕惡李漢以係友壻出為桂管觀察使復坐漢貶
唐州刺史
西溟曰古者卿大夫五十不稱字别以伯仲天子稱同
姓曰伯父叔父是稱也達於天下若去父止稱伯叔則
是以長㓜為次序而以父之晜弟同於凡人之稱矣此
後世失禮之甚者也
蘇子瞻曰麻衣如再著墨汁真可飲前軰虚心如此亦
是實理
唐德宗以順宗子謜為第六子以孫為子今呉下多有
之謂之過房
宋駙馬尚主多易其名使與父同行太宗之王貽永李
遵朂是也王偁曰英宗以前公主廢舅姑之禮主壻輙
升行次同諸父英宗特思所以釐正之至神宗即位詔
公主出降皆行舅姑禮
仁宗康定二年參知政事李若谷罷為資政殿大學士
提舉㑹靈觀宫觀置提舉自若谷始也
吕溱為翰林學士疏論宰相陳執中仁宗還其疏溱請
付執中令自辯初謂還疏之事見此後讀宋史張洎列
傳上疏願棄靈武以省闗西饋運太宗還其疏又先於
仁宗
元以科目取士延祐至元統凡七科而罷至正二年復
舉行至二十六年凡九科
唐命魏徴脩隋書命長孫無忌修五代史志志成即入
隋書故隋書志兼齊周梁陳之事而李伯藥令狐德棻
姚察父子遂不復贅四代之事於其史中當時發凡起
例必有成説也
鄭康成大司樂註倍文曰諷以聲節之曰誦賈疏倍文
曰諷者謂不開讀之以聲節之曰誦者此亦皆倍文但
諷是直言之無吟咏誦則非直倍文又為吟咏以聲節
之為異文王世子春誦夏絃註誦為歌樂歌樂即詩也
以配樂而歌故云歌樂亦是以聲節之
唐書路隨列傳初韓愈撰順宗實錄書禁中事為切直
宦䜿不喜訾其非實帝詔隨刋正隨建言臣宗閔臣僧
孺謂史官李漢蔣係皆愈之壻不可叅撰俾臣得下筆
臣謂不然且愈所書非巳自出元和以来相循逮今雖
漢等以嫌無害公誼請條示甚謬誤者付史官刋定有
詔摘貞元永貞間數事為失實餘不復改漢等亦不罷
魏書髙允列傳允字伯恭渤海人晚以昔歳同徴零落
將盡感逝懷人作徴士頌盖止於應命者其有命而不
至則闕焉頌末曰昔因朝命與之克諧披襟㪚想解帶
舒懷此忻如昨存亡奄乖静言思之中心九摧揮毫頌
德􁉓爾増哀
賈氏儀禮疏曰宫必有碑案士昏禮聘禮云三揖鄭註
皆云入門將曲揖既北靣揖當碑揖則大夫士廟内皆
有碑鄉飲酒鄉射言三揖則庠序之内亦有碑據祭義
既入廟門麗於碑則諸侯廟内有碑明矣但生人寢内
不見有廟碑兩君相朝燕在寢豈不三揖乎明亦當有
碑矣碑所以識日景觀碑景邪正以知日之早晚也宫
廟之碑用石為之葬碑取縣繩繂暫時之間往来運載
當用木而已
張鶴騰曰條鞭之法始於大理白公棟創之東阿後司
國計者以為便遂著為令甲山陬海澨罔不畫然一𠂻
於此法
張嘉貞列傳對𤣥宗曰昔馬周起徒歩謁人主血氣方
壯太宗用之能盡其才甫五十(卒年四/十八)而殁向使用少
晚則無及矣陛下不以臣不肖必用之要及其時後衰
無能為也且百年壽孰為至者臣常恐先朝露死溝壑
誠得效萬一無負陛下足矣
南史張融列傳融有孝義忌月三旬不聽樂世説新語
註桓𤣥不立忌日止立忌時
厯代名畫記盧鴻一名浩然髙士也新唐書隠逸傳作
盧鴻字顥然楊升菴妄引尸子以為鴻一其名也綱目
書徴處士盧鴻鴻下脱一字謬也
通鑑祖逖與劉琨俱為司州主簿同寢中夜聞雞鳴蹵
琨覺曰此非惡聲也因起舞晉書祖逖列傳作荒鷄唐
韻正古也與邪通用晉書魏舒傳有主人婦夜産俄聞
有車馬之聲相問曰男也女也
唐書王璵列傳𤣥宗在位乆璵専以祠解中帝意漢以
来𦵏䘮皆有瘞錢後世里俗稍以紙寓錢為鬼事至是
璵乃用之
唐書百官志五經博士各二人掌以其經之學教國子
周易尚書毛詩左氏春秋禮記為五經
古今人表敤手舜妹説文作敤首舜女弟名(案列女傳/作舜妹繫)
(當是誤合敤手二字為一/字當以古今人表為是)
嘉靖三年五星聚於營室司天樂頀上言星聚非大福
即大禍聚房周昌聚箕齊霸漢興聚東井宋盛聚奎天
寶聚尾祿山亂占曰天下兵謀星聚營室
春秋長厯論曰書易所謂言當順天以求合非為合以
驗天者也
宋書天文志星傳曰四星若合是謂太湯其國兵䘮並
起君子憂小人流五星若合是謂易行有德受慶改立
王者奄有四方無德受罰離其國家滅其宗廟今按遺
文所存五星聚者有三周漢以王齊以霸(周將伐殷五/星聚房齊桓)
(將霸五星聚箕漢髙/入秦五星聚東井)齊則永終侯伯卒無更紀之事是
則五星聚有不易行者矣四星聚者有九漢光武(平帝/元始)
(四年四星聚/栁張各五日)晉元帝(懷帝永嘉六年/四星聚牛女)並中興而魏(漢獻/帝初)
(平元年四星聚心又聚箕尾/建安二十二年四星又聚)宋(晉孝武太元十九年安/帝義熙三年九年四星)
(各一/聚)並更紀是則四星聚有易行者矣
晉安帝義熙三年二月癸亥熒惑填星太白辰星聚於
奎婁從填星也九年二月壬辰歳星熒惑太白填星聚
於東井從歳星也
唐書天文志天寶九載八月五星聚於尾箕熒惑先至
而又先去尾箕燕分也占曰有德則慶無德則殃
王勃列傳崔昌請承周漢廢周隋為閏集公卿議可否
集賢學士衛包起居舍人閻伯璵上表曰都堂集議之
夕四星聚於尾天意昭然矣(天寶/中)
隋書律厯志開皇以古斗三升為一升古稱三斤為一
斤大業中依復古
侯一元曰盖志有難者八焉不詳則事不該而米鹽詳
之則蕪不簡則要不舉而太簡則傷畧舉其大則見以
為不勤小物忽羸豕弛童牛而細故毛舉則謂之不知
類逺古之事傳之則忽荒芒昧近於誣而不傳則羊去
而禮亡文不酌諸古則不雅醇而古則逺於俗而不適
於用當世之顯人善而傳之則有官盛之嫌而置之則
無以示至公不善不諱則怨興而改枋頭則傷於直筆
章而不㣲則戾周身之防而㣲之則或不習其讀而無
以鏡後故志所以難者也
唐書選舉志凡禮記春秋左氏傳為大經詩周禮儀禮
為中經易尚書春秋公羊傳穀梁傳為小經通二經者
大經小經各一若中經二通三經者大經中經小經各
一通五經者大經皆通餘經各一孝經論語皆兼通之凡
治孝經論語共限一歳尚書公羊傳穀梁傳各一歳半
易詩周禮儀禮各二歳禮記左氏傳各三歳
寶應二年禮部侍即楊綰上疏言請以孝經論語孟子
兼為一經未行
李德裕對武宗曰臣無名第不當非進士然臣祖天寶
末以仕進無他岐勉强隨計一舉登第自後家不置文
選盖惡其不根藝實
唐韓愈將到韶州先寄張端公使君借圖經詩曲江山
水聞来久恐不知名訪每難願借圖經將入界每逢佳
處便開看
唐㑹要諸州圖每三年一送職方建中元年改至五年
一造送宋故事諸州貢地圖初以閏為限名閏年圖淳
化四年詔自今再閏一造明洪武六年猶命各行省每
於閏年繪圖以獻
洪武三年二月癸酉上命中書省臣凡行郊祀禮以天
下戸口錢糧之籍陳於臺下祭畢收入内庫藏之
梁天監六年詔曰頃代以来元日朝畢次㑹羣臣則移
就西壁下東向坐求之古義王者讌萬國唯應南靣何
更居東靣於是御座南向以西方為上皇太子以下在
北壁坐者悉西邊東向尚書令以下在南方坐者悉東
邊西向舊元日御座東向酒壺在東壁下御座既南向
乃詔壺於南闌下
凡舄唯冕服及具服著之履則諸服皆用唯褶服以靴
靴履也取便於事施於戎服
袴褶之制未詳所起近代服以從戎今纂嚴則文武百
官咸服之車駕親戎則縛袴不舒散也
劉子𤣥曰議者以秘閣梁南郊圖有衣冠乗馬者此圖
後人所為也古今圖畫多矣如畫羣公祖二疏而有曵
芒屩者畫昭君入匈奴而婦人有施帷㡌者夫芒屩出
於水鄉非京華所為帷㡌創於隋代非漢宫所用豈可
因二畫以為故實乎謂乗馬衣冠宜省
杜預手所定左傳齊武帝以賜晉安王子懋曰知汝所
好也
梁蕭琛得班固漢書序傳真本云是三輔舊書
沈約於郊居宅閣齋請王筠為草木十詠書之壁皆直
寫文辭不加篇題約謂人曰此詩指物程形無假題署
崔慰祖好學聚書至萬卷鄰里年少好事者来從假借
日數十袠慰祖親自取與未嘗為辭
陶𢎞景以算推知漢熹平三年丁丑冬至加時在日中
而天實以乙亥冬至加時在夜半凡差三十八刻是漢
厯後天二日十二刻也
三百篇中清廟文王等専為樂而作詩闗雎鹿鳴等先
有詩而後入於樂
朱子詩傳盡去舊序但據經文以為註使三百篇盡出
於賦乃可安得據比興之辭以求逺古之事乎宋人不
知比興小則為害於唐體大則為害於三百
施愚山曰今人祗是做韻誰人做詩
四賔主者一主中主如一家唯有一主翁也二主中賔
如主翁之妻妾兒孫奴婢即主翁之身分以主内事者
也三賔中主如主翁之朋友親戚任主翁之外事者也
四賔中賔如朋友之朋友與主翁無渉者也於四者中
除却賔中賔而主中主亦只一見唯以賔中主鈎動主
中賔而成文章八大家無不然也
煅者有冷鎚於成刀劍後細宻加鎚也精鐵得此愈見
堅利毛鐵則破碎註釋詩文之冷鎚也有意則得註精
彩倍加無意則破碎
布八十縷為升升登也登成也凡織紝之法皆縷縷相
登上乃成繒布
尚書疏古之贖罪者皆用銅漢始改用黄金但少其斤
兩令與銅相敵孔安國傳金作贖刑曰金黄金固非疏
復附㑹黄金黄鐵皆銅也尤非
項羽本紀項王項伯東嚮坐亞父南嚮坐沛公北嚮坐
詳叙各坐次不是閒話總為下文項莊欲擊沛公於坐
項伯以身翼蔽沛公兩劍舞地耳使沛公項王並坐便
有投鼠忌器之事不得擊殺之張良西嚮侍非立也仍
是坐不言坐者承上文此有二證一項王未有以應曰
坐樊噲從良坐一樊噲傳時獨沛公與張良得入坐是
也
他石錄外編儒辯第二十五曰六經多被混亂尤甚者
易易中尤甚者先天八卦夫卦之方位帝出乎震章八
方有明文天地定位章不言八方盖謂有天上地下之
否而亦有地上天下之泰八卦相盪以成六十四卦也
逆數者卜筮而前知吉凶也先天之文見於乾卦先讀
去聲非卲子之所謂也愚嘗得張平叔悟真篇於方外
士其意與卲子之圖適合離東者移火於木位東三南
二同成五也坎西者移水於金位北一西將四共之也
乾南坤北者移坎之中實以填離之中虛而成金丹三
家相見結嬰兒也巽居西南坤位以長女合老隂黄婆
也艮居西北乾位以少男合老陽築基也兑居東南巽
位以少女合長女隠寓二七於其中鼎器也震居東北
艮位以長男合少男隠寓二八於其中藥物也其於數
往知来遥寓順則成人逆則仙也易道無所不包何獨
丹法凡醫藥相地三命等無不倚之以立言而離於文
王處憂患孔子無大過之意即非儒道之易希夷仙也
不妨以丹道説易邵子交於二程何可出此考亭於丹
道粗有所見不同佛道之茫然是以手注魏伯陽之叅
同契見邵子之圖欣然㑹心入之本義而不計丹道可
以倚易易不為丹道作也本義之混濫者多矣以天地
定位章為第一
説苑君道篇郭隗曰今王將東靣目指氣使以求臣則
厮役之材至矣南靣聽朝不失揖讓之禮以求臣則人
臣之材至矣西靣等禮相抗下之以色不乗勢以求臣
則朋友之材至矣北靣拘指逡廵而退以求臣則師傅
之材至矣
閩陳第曰相鼠似鼠頗大能人立見人則立舉其前兩
足若拱揖然愚於薊門山寺見之僧曰此相鼠也及檢
埤雅巳有載矣盖見人若拱似有禮儀詩之所以起興
也今注曰相視也鼠蟲之可賤惡者意義索然按説文
引此詩亦以相為視誤也久矣
鹽法考成化年間戸部尚書葉淇言商人輸粟二斗五
升是以銀五分得鹽一引也請更其法課輸銀於運司
銀四錢支鹽一引可得粟二石是以一引之鹽坐致八
倍之利且商人銀納運司道近而便安是上下交利之
道奏可於是商人引鹽悉輸銀於運司類解戸部鹽銀
歳驟増至百萬餘兩諸商墾田塞下者悉撤業歸西北
商或徙家於淮以便鹽而邊地為墟粟踊貴石至直五
兩時議者屢言虚邉儲而實太倉非計顧歳所増入當
數十郡一歳錢穀之數而縣官經費日繁即緩急可以
支應慮不能捐目前厚利以深維邉計欲復如祖宗時
盡輸粟塞下及薄取八分之利必不可得矣
唐書髙崇文列傳始崇文選兵五千常若㓂至至是夘
漏受命辰巳出師器良械完無一不具
藩鎮魏博列傳田承嗣為賊前驅嘗大雪祿山按行諸
屯至其營若無人已而環甲列卒閲所籍不缺一人祿
山異其能使守頴川
後漢書樊儵傳言郡國舉孝㢘率取年少能報恩者是
漢時即有此説
宋陳瑩中言使王氏之門有負恩之士則漢之宗社不
至於亡其言可感
蘇子瞻書傳民至愚而不可欺凡其所毁譽天且以是
為聰明而况人君乎
隋書禮儀志云梁武帝引孔安國傳尚書山龍華蟲曰
華者花也今傳無此語
隋書經籍志自後漢佛法行於中國又得西域胡書能
以十四字貫一切音文省而義廣謂之婆羅門書
蔡傳賈逵説文羿帝嚳射官按説文古諸侯也一曰射
師
聽其言也厲鄭註曰厲嚴正無確字解夫子哂之馬註
曰哂笑無微笑也之解以杖叩其脛孔註曰叩擊也
無㣲擊之解大抵集註多傅㑹
燕禮若有諸公則先卿獻之鄭注諸公者謂大國之孤
也孤一人言諸者容牧有三監鄉飲酒禮諸公大夫鄭
註大國有孤四命謂之公賈疏謂之公者若天子有三
公也
蔡傳築居也案説文築擣也凡土功曰築
長樂敖繼公儀禮集説序云周公此書乃為侯國而作
也而王朝之禮不與焉何以知其然也書中十七篇冠
昏相見鄉飲鄉射士䘮既夕士虞特牲饋食凡九篇皆
言侯國之士禮少牢饋食上下二篇皆言侯國之大夫
禮聘食燕大射四篇皆言諸侯之禮惟覲禮一篇則言
諸侯朝天子之禮然主於諸侯而言也䘮服篇中言諸
侯及公子大夫士之服詳矣其間雖有諸侯與諸侯之
大夫為天子之服然亦皆主於諸侯與其大夫而言也
由是觀之則此書决為侯國之書無疑矣
又云或曰此十七篇為侯國之書固也豈其本數但如
是而已乎抑或有亡逸而不具者乎曰是不可知也但
以經文與其禮之類考之恐其篇數本不止此也是經
之言士禮特詳其于大夫則但見其祭禮耳而其昏禮
䘮禮則無聞焉此必其亡逸者也公食大夫禮云設洗
如饗謂如其公饗大夫之禮也而今之經乃無是禮焉
則是逸之也明矣又諸侯之有覲禮但用於王朝爾若
其邦交亦當有相朝相饗相食之禮又諸侯亦當有䘮
禮祭禮而今皆無聞焉是亦其亡逸者也然此但以經
之所嘗言禮之所可推者而知之也而况其間又有不
盡然者乎由此言之則是經之篇數本不止於十七亦
可見矣
左傳昭七年故王臣公孔疏公者五等諸侯之總名
通典魏代或問髙堂隆曰案逸禮藏主之處似在堂上壁中
魏書禮志清河王懌議曰孔悝反祏載之左史饋
食設主著於逸禮
邱瓊山曰周尺比今鈔尺六寸四分弱鈔尺者其長凖
前明通行寶鈔也今裁縫尺近之
朱子曰府君夫人自漢以来為尊神之通稱漢碑已如
此
史記髙祖本紀五年髙祖與諸侯兵共擊楚軍與項羽
决勝垓下淮隂侯將三十萬自當之孔將軍居左費將
軍居右皇帝在後絳侯柴將軍在皇帝後項羽之卒可
十萬淮隂先合不利却孔將軍費將軍從楚兵不利淮
隂侯復乗之大敗垓下漢書髙帝紀止云十二月圍羽
垓下而已
室中東南隅謂之窔窔少右開戸戸半門也西南隅謂
之奥奥少左開牖牖穿壁以木為交窻也户東而牖西
皆南鄉户牖之間謂之依故曰天子當依而立諸侯北
靣而見天子曰覲
鄭康成曰孝子聞名心瞿凡不言人諱者亦謂其相感
動也
張耒曰有諡不能使欺者傳無諡不能使實者没謂私
諡也
熊過曰周禮掌祧守先王先公之祧序先王於先公之
上王盖后稷也司服享先王則衮冕享先公則鷩冕序
先王於先公之上王盖后稷既稱王則祭當稱王尸今
何以稱公尸哉然則鳬鷖之詩殆非武王成康時詩也
荀子堯問篇其在中蘬之言也曰諸侯自為得師者王
得友者霸得疑者存自為謀而莫巳若者亡
吕氏春秋恃君覽仲虺有言曰諸侯之德能自為取師
者王能自取友者存其所擇而莫如巳者亡
梁簡文書曰徒以煙墨不言受其驅染紙札無情任其
揺襞甚矣哉文章横流一至於此
春秋公羊莊二十八年傳曰春秋伐者為客(註伐人者/為客讀伐)
(長言之齊人語也疏謂伐人者必理直而/兵强故引聲唱伐長言之喻其無畏也)伐者為主(註/見)
(伐者為主讀伐短言之齊人語也疏謂被伐主必理曲/而寡援恐得罪於鄰國故促聲短言之喻其恐懼也公)
(羊子齊人因其俗可/以見長短故言此)
賈公彦曰周道然也者對殷道則不然以其殷道氏族
異則得昏姻也
賈公彦曰在上謂之發聲在下謂之助句義無取則是
發聲也
黄宗羲曰公子之字即宗之為氏不必至孫而後稱也
姚懿貞觀中諡文獻子崇開元九年諡文獻是父子同
諡也
隋書牛𢎞傳𢎞以三年之䘮祥禫具有降殺期服十一
月而練者無所象法以聞於髙祖髙祖納焉下詔除期
練之禮自𢎞始也
崔文敏公銑曰孔子刪書百篇存者伏生二十八篇傳
信可也晉人晚出之書傳疑可也
章帝八王傳濟北孝王次九歳䘮父至孝梁太后下詔
曰諒闇以来二十八月自諸國有憂未之聞也朝廷甚
嘉焉
文選傅季友為宋公修楚元王墓教註曰墓在彭城宋
公過見故修之今以為在山陽者非也
後漢輿服志註世本云奚仲始作車古史考曰黄帝作
車引重致逺其後少昊時駕牛禹時奚仲駕馬臣昭案
服牛乗馬以利天下其所起逺矣豈奚仲為始世本之
誤古史考所説是也
輿服志注古文尚書曰予臨兆民凛乎若朽索之馭六
馬逸禮王度記曰天子駕六馬諸侯駕四大夫駕三士
二庶人一周禮四馬為乗毛詩天子至大夫同駕四士
駕二易京氏春秋公羊説皆云天子駕六許慎以為天
子駕六諸侯及卿駕四大夫駕三士駕二庶人駕一史
記曰秦始皇以水數制乗六馬鄭𤣥以為天子四馬周
禮乗馬有四圉各養一馬也諸侯亦四馬顧命時諸侯
皆獻乗黄朱乗亦四馬也今帝者駕六此自漢制與古
異耳
陸深曰詩中有三章而辭義無大相逺者如樛木螽斯
之類盖樂之三成猶今之三闋三疊是巳
曹操軍國之饒起於棗祗而成於任竣皆屯田也
髙文襄曰國初無考察始正統元年嗣是以往亦皆十
年一行耳未有一定之題目一定之處分至𢎞治十七
年始令六年一次考察遂迄今為然然事例有八目四
科曰貪曰酷為民曰不謹曰罷軟冠帶閒住曰老曰疾
致仕曰才力不及曰浮躁淺露降調外任法可謂宻矣
宋真宗咸平二年禮官言故事帝后同陵謂之合𦵏同
塋謂之祔𦵏
新安程元初曰昔諸葛武侯以一隅抗衡魏吳曽築讀
書臺藉多士之力考華陽國志木牛流馬亦一士人所
獻武侯採而用之
李德裕曰帝王之雄辯不足以服奸臣之心唯能塞諍
臣之口
金之將亡也臨事不肯分明可否相習低言緩語互推
讓號養相體
陳同甫王道甫之没也葉正則立新例併志之其言曰
同甫得無以死後餘力引而齊之使道甫亦傳而信乎古
之君子悼賢人志士之抑没而惟恐其不得而信也其
用心至於如此
唐書后妃列傳德宗昭德皇后王氏帝為魯王時納為
嬪生順宗既即位册號淑妃貞元二年妃久疾帝念之
遂立為皇后册禮方訖而后崩羣臣大臨三日帝七日
釋服𦵏靖陵李紓上諡冊曰大行皇后帝謂不典詔翰
林學士吳道𤣥改撰冊曰咨后王氏然議者謂岑文本
所上文德皇后冊言皇后長孫氏為得體永貞元年改
祔崇陵
唐書三鄭列傳鄭餘慶憲宗立復拜同中書門下平章
事子澣本名涵第進士累遷右補闕敢言無所諱憲宗
謂餘慶曰涵卿令子而朕直臣也可更相賀是父為相
子居言職之明驗也鄭覃文宗太和九年拜同中書門
下平章事弟朗由山南幕府入遷右拾遺是兄為相弟
居言職之明驗也盖下文云朗開成中擢起居郎開成
凡五年其所為中應指三年四年而宰相表覃以開成
四年五月罷非適兄弟同時乎同歳同月止後一日拜
同中書門下平章事者李石石當國弟福為監察御史見
宗室宰相列傳福與朗後亦俱至相他若竇參相而族
子申為給事中鄭絪相而餘慶子澣即其從孫為右補
闕皆班班可考惟杜佑之子從郁元和初為左補闕崔
羣等以宰相子為嫌僅此一見初非有如宋故事必相
避者也
唐書韋貫之列傳宰相杜佑子從郁為補闕貫之與崔
羣持不可換左拾遺復奏拾遺補闕為諫官等宰相政
有得失使從郁議是子而議父殆不可訓卒改他官
宋史全文續資治通鑑乙丑元豐八年冬十月丁丑詔
尚書侍郎給舎諫議中丞待制以上各舉堪充諌官二
員以聞初中㫖除范純仁為左諫議大夫唐淑問為左
司諫朱光庭為左正言蘇轍為右司諫范祖禹為左正
言令三省樞宻院同進呈太皇太后問此五人何如章
惇曰故事諫官皆令兩制以上奏舉然後執政進擬今
除目從中出臣不知陛下從何知之得非左右所薦此
門不可寖啟太皇太后曰皆大臣薦非左右也惇曰大
臣當明揚何以宻薦由是吕公著以范祖禹韓縝司馬
光以范純仁親嫌為言惇曰䑓諫所以糾繩執政之不
法故事執政初除親戚及所舉之人見為臺諌官者皆
徙他官今當循故事不可違祖宗法光曰純仁祖禹作
諫官誠協衆望不可以臣故妨賢者進臣寧避位惇曰
縝光公著必不至有私萬一他日有奸臣執政援此為
例純仁祖禹請除他官仍令兩制以上各得奏舉故有
是詔淑問光庭轍除命皆如故純仁改為天章閣待制
祖禹為著作佐郎
傳是樓藏李燾長編仁宗皇祐元年春正月辛酉詔曰
自古為治必戒苛察近歳風俗爭事傾危獄行滋多上
下暌急傷累和氣朕甚悼焉自今言事者非朝廷得失
民間利病毋得以風聞彈奏違者坐之
宋史吕誨列傳仁宗時誨為殿中侍御史廷臣多上章
訐人罪誨言臺諌官許風聞言事蓋欲採納以補政茍
非職分是為侵官今乃詆斥平生暴揚曖昧刻薄之態
浸以成風請下詔懲革
髙麗史宣宗世家辛未八年為宋元祐六年五月丙午
戸部尚書李資義還自宋奏云帝問我國書籍多好本
命館伴書所求書目錄授之乃曰雖有卷第不足者亦
須傳寫附来書目則百篇尚書以下計然子十五卷以
上凡一百二十九部云内黄帝鍼經九卷宋史髙麗列
傳元祐七年遣黄宗慤来獻黄帝鍼經哲宗本紀元祐
八年春正月庚子詔頒髙麗所獻黄帝鍼經於天下即
其事不聞别有所獻則其國之書籍亦未備况百篇尚
書乎原哲宗意或聞先臣歐陽修有日本刀歌傳聞其
國居大島土壤饒沃風俗好前朝貢獻屢往来士人往
往工詞藻徐福行時書未焚逸書百篇今尚存令嚴不
許傳中國舉世無人識古文謂日本既有髙麗應不獨
無故命其使者往求於海外不知歌特詩人寄興之辭
不必核實曷足據乃明豐坊之之父豐熙忽稱家藏古
書世本曰箕子朝鮮本曰徐市倭國本倭國即日本若
以實歐陽公之歌辭殆怪而可笑者矣
梁書髙祖三王列傳南康王績天監八年封邑二千戸
出為輕車將軍領石頭戍軍事時年五歳
晉書顔含傳郭璞嘗遇含欲為之筮含曰命在天位在
人修已而天不與者命也守道而人不知者性也自有
性命無勞蓍龜通鑑令狐潮圍張廵於雍丘朝廷聲問
不通謂廵曰向見雷將軍方知足下軍令然其如天道
何廵謂之曰君未識人倫焉知天道
世傳五月十三日為闗公生辰明㑹典亦載之但云其
字為四戊午則不可不辯公死於獻帝建安二十四年
己亥史不言其壽元人胡琦考之當在六十上下果生
於戊午僅四十有二耳不合一戊午乃靈帝光和元年
考通鑑目錄是年四月庚戍朔五月無戊午不合二古
人始生止記年月日不及時即唐李虚中推命猶不以
時見韓昌黎集安有公生東漢間而傳其為戊午時於
千載下乎不合三
陸深書輯曰科斗今之蝦蟆子是也上古未有筆墨以
竹挺㸃漆書竹簡上竹硬漆膩畫不能行故首粗尾細
自然成象後人巧擬形狀失本意矣
黄氏日抄曰夫詩非序莫知其所自作去之千載之
下欲一旦盡去自昔相傳之説别求其説於茫㝠之中
誠亦難事
宋陳無擇曰二十四銖為兩每兩古文六銖錢四箇開
元錢三箇至趙宋廣科以開元錢十箇為兩今之三兩
得漢唐十兩明矣千金本草皆以古三兩為今一兩以
古三升為今一升
宋林億等校正仲景醫書先校定傷寒論次校定金匱
玉函經今又校成金匱玉函要畧方凡三卷此三卷王
洙得之於館閣蠧簡中依舊名曰金匱方論由此觀之
則今世所傳傷寒論十卷即首所列者也金匱要畧三
卷即末所列者也惟金匱玉函經不傳文獻通考以金
匱玉函經為即要略似非
焦弱侯曰往蘇子容聞人語故事必檢出處坡老每有
撰著雖目前事率令少章叔黨諸人檢視而後出其精
審乃爾
　
　
　
　
　
　
　
　
　
　
　潛邱劄記卷一
欽定四庫全書
　潛邱劄記卷二
　　　　　　　　　　　　　　山陽閻若璩撰
　釋地餘論
地理之説襲謬踵譌固不勝數而一欲鑿空出新反不如
舊説之安者顧寧人論幽并營三州在禹貢九州之外是
也寧人曰幽在今桑乾河以北至山後諸州并在今石嶺
關以北至豐勝二州營在今遼東大寧並有塞外之地舜
盖至此始有先儒謂以冀青地廣而分者殆非余同時客
太原面質正曰此不過從肇者始也臆度耳其實周禮職
方氏并州其澤藪曰昭餘祁昭餘祁在今介休縣東北三
十二里俗名鄔城泊吾與君所共遊厯者非石嶺關以南
乎且亦知先儒之苦心釋經處乎知分冀東恒山之地為
并州則以周并州鎮曰恒山故知分冀東西醫無閭之地
為幽州則以周幽州鎮曰醫無閭故又知分青東北遼東
等處為營州則以爾雅釋地齊曰營州故也不然微周禮
爾雅二書欲於禹九州外枚舉舜三州之名且不可得
况疆理所至哉舜本紀稱其地北發息慎息慎即肅慎
為今寧古塔去京師三千二百四十里(宋許亢宗奉使/行程錄自雄州)
(起直至金所都㑹寧府二千七百五十里除却燕山府/以南二百四十里止二千五百一十里與此不合然亢)
(宗言直至又言彼中行程無里堠但以/行轍一日輒記為里數故與今不同)下訖三代武王
通之来貢楛矢成王伐之遂来賀况在唐虞盛世其為
營州之地無疑尚得謂非以境界太逺始别置之哉
又按鄭康成云舜以青州越海分置營州晉地理志並
同此足補註疏之闕冀之分而并也幽也既以地廣而
帝都所寓民物號稱阜繁亦以人衆説者又謂外厚藩
屏而内尊王畿尤其深逺之意青之分而營也則不獨
以地廣實以吏民有渉海之險故别置為州可以從陸
漢光武以遼東等屬青州後還幽州與明嘉靖十三年
改遼陽附順天鄉試者畧同然則古今情形亦不相逺
云
近有人引程大昌註杜詩潼闗云西征賦遡黄巷以濟
潼至唐始於其地立闗余每讀此失笑獨不記後出師
表殆死潼闗語乎通典華隂縣註云有潼闗即左氏桃
林塞秦函谷闗在漢𢎞農郡𢎞農縣即今陕郡靈寶縣
界武帝元鼎三年徙於新安縣界至後漢獻帝初平元
年董卓脅帝西幸入函谷闗自此以前其闗並在新安
其後二十一年為建安十六年曹公破馬超於潼闗即
是中間徙於今所國之巨防不為細事史官闕載斯亦
失之
史記止言老子去周至闗闗令尹喜曰子將隠矣強為
我著書書成而去不言闗為何名張守節正義引抱朴
子作散闗又曰或以為函谷闗余以列仙傳之流沙之
西髙士傳去入大秦過西闗證之散闗洵是故王勃散
闗晨度詩白馬髙譚去青牛真氣来然則杜詩東来紫
氣滿函闗得毋以散字仄聲易函字以合黏乎余曰非
也上句王母指楊貴妃曽為女道士下句則用田同秀
事天寶元年田同秀言見𤣥元皇帝於丹鳯門空中告
以我藏靈符在尹喜故宅上遣使於故函谷闗尹喜臺
旁求得之皆借古事以詠今諷刺隠然或曰然則函谷
闗於老子絶無所與所謂老耼西度田文東出皆此闗
者其説非歟余曰亦未盡非趙景真書昔者李叟入秦
及關而嘆此闗則函谷闗苐無青牛紫氣之事耳酈道
元注必以尹喜候氣當於西入闗而不於西出闗者過
矣
客有遺余以揚州府志者偶抽一帙東漢名宦曰歐陽
歙揚州牧張禹揚州刺史告之曰東漢揚州非今之揚
州也今之揚州在東漢為廣陵郡屬徐州西晉猶然此
後僑置更易不一隋開皇九年方於此置揚州總管府
故煬帝泛龍舟曲云借問揚州在何處淮南江北海西
頭其分畫疆域之精無踰此詩客曰西漢黄霸揚州刺
史亦不當祀於此乎余曰曽亦疑及漢地理志於廣陵
國云屬徐州而武帝賜廣陵王䇿云古人有言曰大江
之南五湖之間其人輕心揚州保彊三代要服不及以
正却又以廣陵為揚州意者䇿文所引乃古人成語而
今王之制則屬徐州耳
近修山陽縣志有以此地何由得名来問者余曰郡名
山陽始晉安帝義熙中土斷分廣陵立山陽者僑置之
名不但云郡為僑置即所治之縣名與之同且又同
時立亦應為僑置後考宋書州郡志謂以境内
地名得名恰與僑置之郡巧相符合亦異事曽問人
地名為何俱不能答考諸三國志蔣濟傳文帝欲燒船
於山陽池中通鑑池作湖即精湖戴延之西征記山陽
津名池也湖也津也一也盖以水名為縣名者故孔衍
為廣陵郡石勒常騎至山陽桓温伐燕回屯散卒於山
陽是時未置郡縣山陽地名已著聞通典不知謂吳王
濞反山陽王率衆於此拒之因名濞反時漢無山陽王
山陽王立在後此十年晉地理志分廣陵郡之建陵臨
江如臯寧海蒲濤五縣置山陽郡不知此分與海陵郡
者誤繫山陽山陽别領四縣見宋志善乎沈約言名號
聚易境土屢分㝷校推求未易精悉斯可為知修志之
難者矣
有以小學書引顔氏家訓此乃恒代之遺風乎問者余
曰拓㧞魏都平城縣縣在今大同府治東五里址猶存
縣屬代郡郡屬恒州所云恒代遺風謂是魏氏之舊俗
耳
通典以厯代郡縣析於禹九州之中甚善獨謂自嶺而
南當唐虞三代為蠻夷之國謂之南越於是特立南越
一目以與上九州别併譏晉書隋書皆謂交廣二州之
地謂禹貢揚州之域非是余請得而折之曰南越尉佗
傳秦以併天下畧定揚越張晏曰揚州之南越也顔師
古注漢書本揚州之分故曰揚粤置桂林南海象郡此
三郡盡有今廣東廣西交趾之境漢武帝平為七郡名
交州三國吳分交州置廣州晉滅吳因之下逮隋二史
並以交州廣州為禹揚州新唐史亦然豈無所根據者
哉至謂九州封域皆以鄰接相屬五嶺之南果禹跡則
屬荆不應捨荆而别屬揚斯又不然塞上嶺又名大庾
嶺者在南安府城西南無論今入粤正道漢樓船將軍
出豫章下横浦即此豈是鑿空余嘗謂東漸於海西被
於流沙東西皆有地名而朔南暨南北却無欲以舜本
紀北發息慎南撫交趾二地補註之正太史所謂書缺
有間矣其軼乃時時見於他説是也息慎既為營州如
是其逺則揚州之有交趾亦復何疑且不獨舜撫顓頊
已南至於交趾矣或曰子於上世幅員若是其侈言之
何與余曰後代儒生止縁見秦漢之君務勤逺畧開地
斥境快其心志以為聖人必不爾不知聖人乃自然德
化所感人盡来王非有心者觀顓頊本紀動静之物大
小之神日月所照莫不砥屬嚳本紀日月所照風雨所
至莫不從服豈後世德不及逺乃紀於近者所可髣髴
其萬一與
皇華紀聞曰韶州府城東北八十里有韶石相傳帝舜
南廵奏樂此山因有雙闕毬門鳯閣等名今遂稱韶州
為虞城究其始不見於傳記余謂特不見水經注耳吾
友胡朏明既主通典兼持此説作禹貢錐指因謂嶺南
虞舜聲迹所不及余曽靣質正曰韶州之更名也始自
唐貞觀元年計其時圖經應有舜嘗奏樂於此之説不
然昌黎酧張韶州端公詩云暫欲繫船韶石下上賔虞
舜整冠裾豈鑿空附㑹者子所據僧一行山河之象存
乎兩戒云至於衡陽乃東循嶺徼達東甌閩中是謂南
紀以限蠻夷故星傳謂南戒為越門東甌今温州及台
閩中今福建明不及嶺之南余謂下文一行不云自江
源循嶺徼南東及海為蠻越乎又云逾嶺徼而南為東
甌東似當作西謂駱越别種者又云南逾嶺徼為越分
故厯斥漢之郡若鬱林合浦蒼梧南海珠崖唐之州若
富昭象龔繡容白廉等所包甚廣不得執一説以相難
也復據昌黎送廖道士序中州清淑之氣於嶺焉窮最
髙而横絶南北者嶺此即酈注引古語五嶺者天地以
隔内外意也余謂昌黎在潮州不又云禹跡所揜揚州
之近地乎猶且不謂之逺蔡澤傳吳起為楚南収揚越
吳起傳作百越貨殖傳與江南大同俗而揚越多焉下即
云畨禺一都㑹皆足證不史遷昌黎是信而徒據杜君
卿何也且堯典云宅南交證以舜本紀南撫交趾顓頊
本紀南至於交趾則交為交趾洵有如小司馬所註者
不復疑子讀堯典如是之濶而讀禹貢乃頓爾隘耶朏
明不覺嘆曰吾書刋矣不及追改奈何
楚在春秋地雖廣不瀕於海屈完曰寡人處南海解者
曰對上北海之文以所近者言也而子囊謂共王赫赫
楚國而君臨之撫有蠻夷奄征南海以屬諸夏南海今
廣州府治為當日百越地雖未屬楚要為楚兵力之所
及鄭伯謂莊王其俘諸江南以實海濵亦唯命此句具
有兩層義人多未析如楚文王滅羅徙羅子於長沙故
長沙有汨羅鄭若滅得徙於楚之南徼為江南此一義
也實海濵楚世家作賔之南海古以與字通用言不得
徙楚境内即填實於南越之地為濵海之民此又一義
也亦見楚號令及於南海逮後始皇二十五年王翦悉
定荆江南地因南征百越之君猶前志也夫
通典謂禹貢物産貢賦職方山藪川浸皆不及五嶺之
外以知嶺南地非九州之境説尤不然今嶺南多金銀
非揚所貢之金乎多孔翠犀象非揚所貢之齒革及羽
毛乎多蕉多木綿非所貢之卉服織貝乎君卿曽官節度
於嶺南寧不見之耶至職方川浸原不及海而宣王時
江漢之詩詠召穆公虎之成功曰于疆于里至於南海
豈得捨今祠祀之南海而他有所屬哉
梁元帝法寶聨璧序云北平堯栁楊升菴賞其新而未
詳所出曽徧訪之亦無解者近方悟堯典宅西曰昧谷
康成古文作栁谷虞翻所見鄭氏本是夘字曰古大篆
卯柳同字此栁谷也王伯厚謂魏明帝時張掖栁谷口
水溢涌寶石負圖即其地余按隋地理志於張掖縣註
云有大栁谷張掖為今甘州衛正在西北故曰北平堯
栁上句南通舜玉升菴誤記作舜梧以為舜梧堯栁極
工陳耀文又以舜蒼梧非吉祥善事余因竄改之曰東
平舜蒲西通堯栁
杜詩還如何遜在揚州者遜為建安王偉記室偉天監
六年遷使持節都督揚南徐二州諸軍事右軍將軍揚
州刺史七年以疾表解州遜掌其書記正在揚州故曰
何遜在揚州自晉以来揚州刺史治丹陽郡郡治建鄴
縣為今江寧府於廣陵迥不相渉若徐湛之出為南兖
州刺史此却在廣陵起風亭月觀吹臺琴室亦偶與後
来遜咏早梅詩枝横却月觀花遶凌風臺臺觀之名畧
合豈得便附㑹為一梁沿晉制州治並同劉穆之所謂
揚州根本所係不可假人又謂神州治本是豈廣陵足
當之乎
杜註漢家山東二百州山東者太行山之東也殊非從
来惟胡三省於通鑑秦孝公時河山以東彊國六註云
河自龍門上口南抵華隂而東流秦國在河之西山自
鳥鼠同穴連延為長安南山至於泰華秦國在山之西
韓魏趙齊楚燕六國皆在河山以東為得其解余叅以
賈誼言所謂建武闗函谷臨晉闗者大抵為備山東諸
侯則可見自秦之外皆謂之山東太史公自序蕭何鎮
撫山西張守節註謂華山之西也趙充國辛慶忌傳贊
曰秦漢以来山東出相山西出將山西班固明言天水
隴西安定北地處埶廹近羌胡故秦時云知山西益知
其為山東矣
白詩七月七日長生殿夜半無人私語時范元實謂長
生殿乃齋戒之所非私語地若改作飛霜殿則脗合矣
盖長安志天寶六載改温泉為華清宫殿曰九龍以待
上浴曰飛霜以奉御寢曰長生以備齋祀楊升菴又引
津陽門詩金沙洞口長生殿玉蕋峰頭王母祠以實其
駁正余謂胡三省通鑑卷二百七長生院註云院即長
生殿明年五王誅二張進至太后所寢長生殿同此處
也盖唐寢殿皆謂之長生殿此武后寢疾之長生殿洛
陽宫寢殿也肅宗大漸越王係授甲長生殿長安大明
宫之寢殿也白居易長恨歌所謂長生殿則華清宫之
寢殿也此殿本名飛霜盖同一長生殿也學者讀顧况
宿昭應詩武帝祈靈太乙壇新豐樹色繞千官那知今
夜長生殿獨閉空山月影寒當知為齋宿之殿李義山
驪山有感詩驪岫飛泉泛暖香九龍呵護玉蓮房平明
毎幸長生殿不從金輿惟壽王當知為寢宿之殿
通鑑地理通釋曰碣石凡有三騶衍如燕昭王築碣石
宫身親往師之此碣石特宫名耳在幽州薊縣西三十
里寧臺之東非山也秦築長城所起自碣石此碣石在
髙麗界中當名為左碣石其在平州南三十餘里者即
古大河入海處為禹貢之碣石亦曰右碣石其説可為
精矣或獻疑曰後漢書常山國九門縣劉昭補註曰碣
石山戰國䇿云在縣界史記蘇秦列傳索隠曰戰國䇿
碣石山在常山九門縣不又一碣石乎王氏説尚有未
盡余曰九門縣自西漢五代猶沿宋開寶六年始省入
藁城今藁城縣西北二十五里有九門城四面五百餘
里皆平地求一部婁塊阜以當所謂碣石之山亦不可
得故康成云今驗九門無此山也康成戒子書吾嘗遊
學徃来幽并兖豫之域盖亦以目驗知之王伯厚生長
晚宋足不曽至中原即以信康成者削國䇿不知古人
譔著屹如堅壘豈易攻與
黄子鴻篤信水經注者初晤碧山堂問曰後漢志温縣
濟水出王莽時大旱遂枯絶是河南無濟今且千六百
七十餘年矣何酈道元言之詳且析也子鴻曰新莽時
雖枯後復見酈氏所謂其後水流逕通津渠勢改㝷梁
脉水不與昔同是也祗縁杜君卿不信水經專憑司馬
彪志竊以彪不過紀一時之災變耳非謂永不截河南
過也君卿云云遂真覺河南無濟疑誤到今今尚有宗
主其説者余曰枯而復通既聞命矣敢問除酈注外抑
别有徴乎子鴻曰未聞余退而考杜預釋例云濟水自
滎陽卷縣東經陳留至濟隂北經髙平東平至濟北東
北經濟南至樂安博昌縣入海郭璞山海經注云今濟
水自滎陽卷縣東經陳留至濟隂北東北至髙平東北
經濟南至樂安博昌縣入海張湛列子注云濟水出王
屋山為沇水東經温為濟水下入黄河十餘里南渡河
為滎澤又經濟隂等九郡而入海萃此三説以覆子鴻
曰酈注經余更注酈吾與子同為善長之忠臣何如子
鴻喜獲所未聞復難余今不見河南有濟畢竟復枯於
何代余曰諾復考得後漢書王景傳濟渠下章懷太子
賢注云濟水出今洛州濟源縣西北東流經温縣入河
度河東南入鄭州又東入滑曹鄆濟齊青等州入海即
此渠也王莽末旱因枯涸但入河内而已似不知中有
復通之事合以許敬宗對髙宗濟潛流屢絶是自唐以
前濟已復枯直至今矣
或問北嶽祀典畢竟該在貴省渾源州抑仍曲陽耶余
曰曲陽是也萬厯十六年大同廵撫胡来貢疏請改北
嶽沈文端鯉為宗伯覆疏詳駁此駁出足以塞異議者
之口矣苐惜其引史僅及漢宣帝未上及武帝元鼎三
年常山王徙然後北嶽在天子郡内天漢三年泰山修
封還過祠常山瘞𤣥玉二事引經亦僅及周官禹貢余
為詳補曰舜典十有一月朔巡守至於北岳傳曰北岳
恒山禹貢太行恒山疏曰恒山在上曲陽西北爾雅兼
殷制釋山曰河北恒周禮職方氏正北曰并州山鎮曰
恒山註曰恒山在上曲陽是虞夏殷周異代同揆則舜
當日蚤覲北諸侯於今曲陽大茂山之下非山經所稱
今渾源之北岳水經所稱之𤣥嶽厯厯可知豈容議議
之者以定鼎於燕曲陽在南渾源少北改而祠之於方
位宜余謂則有孔頴達毛詩崧髙之疏在曰若必據巳
所都以定方位則五岳之名無代不改何則軒居上谷
處恒山之西舜居蒲坂在華隂之北豈當據巳所在改
岳祀乎余嘗愛王導云古之帝王不必以豐儉移都此
名相之言也孔頴達云天子不據巳所都以定方岳此
名儒之言也金世宗大定間或言今既都燕當别議五
岳名不得仍前代太常卿范拱輒援崧髙疏數語以對
後不復改明以来之人獨未讀金史乎因思崧髙維嶽
非當時以太室山為嶽乃詩人借嶽来贊美之曰有崧
然而髙者維是四岳之山其山髙大上至於天維是至
天之大嶽降其神靈和氣以生甫國之侯及申國之伯
爾雅撰於三百篇後縁此遂實指崧髙為中嶽太史公
又出於爾雅後并補註堯典曰此中岳嵩髙也是殆忘
却禹貢之太岳矣將堯有二中岳耶漢武登禮太室易
曰崈髙中嶽名益顯皆為爾雅所誤者或曰然則周竟
無中嶽乎余曰周仍以唐虞時霍山為中岳矣觀職方
河内曰冀州山鎮曰霍山可知矣盖自有宇宙便有此
山黄帝正名百物早已定五嶽之稱禹主名山川又從
而奠之下訖周秦悉不敢移豈有如武帝以衡山逺移
南嶽之祀於灊霍山者乎或言如子言周不曽以岍為
西嶽岍何得有嶽名余曰職方河西曰雍州山鎮曰嶽
山蚤已得嶽之名豈待周移嶽於此而後云爾乎漢既
移南嶽唐肅宗在鳯翔亦曽改岍陽呉山為西嶽以祈
靈助要皆後王事余最愛康成註大司樂四鎮五嶽取
諸職方九州之山而徧足少嫌其以嶽為西嶽不以霍
山為中又嫌其宗伯註仍襲爾雅雜以崧髙自忘却大
司樂註殆由未善於讀崧髙之詩也哉
秀水徐善敬可為人撰左傳地名訖問余成二年鞍之
戰杜註止云齊地穀梁傳則云鞍去國五百里恐非以
下文有華不注山山下有華泉證之鞍似去此不逺當
屬今厯城縣地余曰通典濟州平隂縣註云左傳齊晉
戰鞍故城在縣東(括地志寰/宇記同)盖唐世鞍故城尚存故杜
以為據余意鞍在今平隂東作四五十里其去華不注
山亦一百三四十里朝而戰於鞍勝而逐之一百三四
十里之山下且三周焉晉人之餘勇真可賈哉齊奚足
云盖古駟駕一車車僅三人御復得其法故取道致逺
而氣力有餘今人不明乎此徒以平隂屬兖州厯城屬
濟南中隔長清縣境如是其逺豈能一日通作戰塲茲
所以見通典亦未足信與
羊流店晋羊叔子故里在新泰縣西北六十里南北孔
道也余庚午春經此問叔子之後裔有存者往㝷其祖
墓隆然髙阜者三即傳出折臂三公之所復往㝷其居
遺址隠然若城郭綿亘八里許因歎叔子以上九世皆
二千石卿校可為東漢第一世家當時聚族而處居以
積久日加闢逺又蔡邕亡命江海逺跡吳㑹往来依太
山羊氏以此地為淵藪孰敢過問之種種皆與史傳闗合
獨後漢書羊續太山平陽人平陽即西漢之東平陽晉
為新泰縣晉書叔子却屬太山南城人南城原魯南武
城晉地志亦三字名故城在今費縣西南九十里距新
泰二百四五十里意新泰叔子之祖貫巳則占籍南城
耳觀武帝咸寧中詔以泰山之南武陽牟南城梁父平
陽五縣置南城郡封叔子南城侯以其為南城人也叔
子且死從弟琇述素志求𦵏於先人墓次狐死正邱首
正欲𦵏其隆然高阜之旁也茲撰一統志繫續於新泰
人物可也叔子以孫從祖奈晉書何且新泰縣建置沿
革並未見何年改南城一筆人物豈有無根者哉要須
别繫叔子於費縣人物不必拘元和志然後可
黄子鴻言趙奢解閼與之圍閼與凡有四水經注梁榆
水逕梁榆城南即閼與故城也趙奢破秦於此盧諶征
艱賦云訪梁榆之虛鄣弔閼與之舊平梁榆城在今遼
州和順縣括地志閼與聚落今名烏蘇城在潞州銅鞮縣
西北二十里趙奢破秦軍處銅鞮今沁州郡國志上黨
湼縣有閼與聚劉昭注云史記趙奢破秦兵閼與湼在
今武鄉縣隋地理志武安縣有閼與山元和志閼與山
在縣西南五十里即趙奢拒秦處武安屬今彰德府磁
州東海公曰若在武安去邯鄲僅六十里何須奢卷甲
而趨之二日一夜至乎當在貴省潞州者近是余曰然
奢傳云秦伐韓軍於閼與閼與乃韓邑自屬上黨一帶
㢘頗樂乗並言其道逺閼與去邯鄲四百里故奢言道
逺險狭譬鼠鬭穴中以閼與必穿太行山過而沁州武
鄉亦多叢山也果在武安豈容作斯語越明日告子鴻
曰子抑知止有二閼與乎一為韓之閼與一為趙之閼
與子鴻驚問焉趙奢列傳秦伐韓軍於閼與趙世家惠
文王二十九年秦韓相攻而圍閼與此韓之閼與也魏
世家哀王八年昔者魏伐趙㧞閼與秦本紀昭襄王三
十八年胡傷攻趙閼與王翦列傳始皇十一年翦將攻
趙閼與破之此趙之閼與也韓閼與當并沁州與武鄉
者為一何者湼故城在武鄉縣西五十五里而武鄉在
沁州東北六十里則湼在沁州之北矣閼與又在湼縣
西則在沁州西北可知相距幾何正屬一邑趙閼與的
在和順縣觀始皇本紀十一年王翦攻閼與橑楊二邑
比鄰橑楊今橑州和順距本州九十里若到沁州閼與
城幾二百餘里各為一邑可知至武安之有閼與則是
唐人誤㑹史遷文義見武安西南有山蒙以閼與之名
山豈有口自鳴曰我非閼與也哉然史記實有疎處盖
秦伐韓軍於閼與此一枝兵也秦軍軍武安西鼔噪屋
瓦盡振此又一枝兵也秦當日蠶食三晉三晉無歳不
被兵所在多有遷若作時秦軍有軍武安西者自明軍
中侯有一人言急救武安奢立斬之非斬其犯令乃斬其
妄言惑衆心也奢受命救閼與不救武安縱解得武安
之圍猶非韓昭侯曰非不惡寒也以為侵官之害甚於
寒七國悉遵此法秦間来入乃從閼與軍至者間還報
秦將輒大喜曰夫去國三十里而軍不行乃増壘閼與
非趙地也此句亦妙盖閼與原韓地非闗邯鄲奢自不
應来救故懈而不設備奢遂窮日夜力趨至據山以擊
破之山自在今沁州武鄉間此間豈少山哉括地志固已疑
山在洺州謂其太近恐潞州閼與聚城是所距據處真
可謂先得我心世稱魏王泰括地志為首於兹益信所
云閼與有四譌者削之僅存其三析者併之僅存其二
混者别之則孰為韓孰為趙顯顯然在吾目矣故曰閼與
有二復越明日告子鴻曰子既知二閼與矣抑知二閼
與皆為趙奢敗秦軍之地乎子鴻益驚余曰戰國䇿趙
背秦秦王大怒令衛胡易伐趙攻閼與趙奢將救之魏
令公子咎以鋭師居安邑以挾秦秦敗於閼與此即秦本紀
昭襄王三十八年中更胡傷(即國策/衞胡易)攻趙閼與不能取之
事秦史諱其敗績曰不能取國䇿承趙史所書直曰秦
敗於閼與下文曰大敗秦師亦足徴國史書法互異處
水經注以梁榆城為奢破秦於此亦是但移却惠文王
前一年二十九年事於此則誤道元且勿論史遷生當
六國未逺時其作年表於趙惠文王二十九年曰秦㧞
我閼與趙奢將擊秦大敗之三十年曰秦擊我閼與城
不㧞於前閼與不曰韓曰趙更混而并之為一閼與然
則地理之學真難言矣哉
憶庚午重九病新愈後東海公招登髙莫釐峯酒中云
古人之事應無不可考者縱無正文亦隠在書縫中要
須細心人一搜出耳舉坐黙然顧向余曰某此論為濟
水發枯而復通畢竟在何時子其為我考之余曰唯王
景傳云初平帝時河汴決壞未及得修建武十年陽武
令張汜上言河決積久日月侵毁濟渠所漂數十許縣
逮後三十五年汴渠成明帝廵行下詔曰河汴分流復
其舊迹陶丘之北漸就壤墳此汴壞而濟亦壞汴治而
濟亦治之徴也又考晉書傅祗傳武帝時為滎陽太守
自魏黄初大水後河濟汎溢鄧艾常著濟河論開石門
而通之至是復侵壞祗乃造沈萊堰兖豫無水患郄超
傳太和中桓温將伐慕容氏引軍自濟入河超諌曰清
水入河無通運理毛穆之傳温使穆之鑿鉅野百餘里
引汶㑹於濟此豈竟枯絶者哉大抵王莽世天災雖甚
然皆不逺而復如王横言天嘗連雨東北風海水溢西
南出寖數百里九河地已為海所漸矣今九河故迹固
具在酈氏言濟當王莽之世川瀆枯竭後水流逕通余
謂此班氏注於垣縣云王屋山沇水出東南至武德入
河軼出滎陽北地中又東至瑯槐入海過郡九行千八
百四十里盖以目驗者言也祗縁司馬彪下語太重若
改遂枯竭為㑹枯絕則玅玅耳輒錄以覆
自周官屢言天下土地之圖九州之圖及地圖圖於地
理為尤切矣班固撰地理志一則曰秦地圖再則曰秦
地圖書故蕭何入咸陽盡收丞相御史圖書藏之帝具
知天下阨塞戸口多少彊弱處民所疾苦者以得此圖
書也光武帝至廣阿舎城樓上披輿地圖指示鄧禹曰
天下郡國如是馬援曉勸隗囂亦曰披輿地圖見天下
郡國百有六所武帝封三王御史奏輿地圖請所立
國名光武封十子為公羣臣請大司空上輿地圖明帝
封皇子悉半諸國案地圖章帝則篤愛諸弟案輿地圖
令諸國戸口皆等漢使窮河源莫知何所出山曰昆侖
天子按古圖書而名云漢藩諌誅閩越曰以地圖察其
山川要塞相去寸數而間獨數百千里漢相私國土多
租四百頃曰以平陵伯為界太守更郡故圖而正之李
陵至浚稽山舉圖所過山川地形遣騎以聞趙充國曰
兵難隃度臣願馳至金城圖上方畧李恂使幽州所過
皆圖寫山川屯田聚落悉奏上齊人延年上言可案圖
書觀地形令水工凖髙下以開河明帝引見王景賜以
山海經河渠書禹貢圖俾修汴渠渠卒成即謀不軌者
如淮南王安曰夜按輿地圖部署兵所從入江都王建
具天下之輿地及軍陳圖至張千秋口對兵事畫地成
圖馬援聚米為山谷指畫形勢臧旻口陳西域百餘國
城狀手畫地形皆得圖之髣髴者猶動人如是圖詎不
重哉晉裴秀曰周秦地圖秘書殆絶僅有漢氏及括地
諸雜圖粗具形似不為精審於是作禹貢地域圖今亦
不可得見矣見者元道士朱思本輿圖所謂盖其平生
之志而十年之力者明人轉相増竄名以巳圖漸失其
本真獨計里畫方之法猶遵若王律余謂亦自唐賈耽
来也舊書云其令工人畫海内華裔圖一軸廣三尺從
三丈三尺率以一寸折成百里新書謂以寸為百里表
獻於上曰縮四極於纎縞分百郡於作繢宇宙雖廣舒
之不盈庭舟車所通覽之咸在目讀之真令人爽然(隋/宇)
(文愷曰裴秀輿地/以二寸為千里)
余謂窮經者須知地理元董鼎注蔡書傳云西伯戡黎
其國盖在黎陽之地而非上黨壺闗之黎武王伐商兵
渡孟津道過黎陽先戡黎而後至紂都如齊桓伐楚先
潰蔡而遂入楚境也引吳才老戡黎伐紂時事為證余
按紂都朝歌今在衛輝府淇縣北黎陽故城在大名府
濬縣西南三里武王以正月二十八日次孟津明日己
未至癸亥五日孟津至朝歌四百餘里故須日行八十
里有竒然僅及商郊而止所以者何赴敵宜速不拘日
三十里成法也牧野跨衛輝之汲淇兩縣界距紂都十
有七里若黎陽則又自朝歌東出七十里豈得道先經
此且武王於紂聲罪致討名其為殘士女歡迎豈同齊
桓以諸侯之師侵蔡蔡潰遂伐楚兵行詭道者比乎儒
生不知兵復不諳地理其舛錯如是
禹貢蔡傳譌者莫過九河苞淪於海且託之酈道元不
知道元水經注凡三見皆指碣石入海未一及九河云
九河者乃王莽時玉横一家之言未詳考驗者兹欲正
其譌惟取孔頴達書疏元于欽齊乗二條補於九河既
道之下(詳四書/釋地續)又按蔡傳引爾雅九河六曰簡潔爾雅
本作絜與簡各為一河河以一字名者李廵曰簡大也
絜苦也河水多山石治之苦絜唐孔氏宋邢氏疏並同
即朱子孟子集註亦曰曰簡曰潔然已譌為潔矣
按浮于濟漯達于河孔頴達疏云從漯入濟自濟入河
上句真亂道唐髙宗問許敬宗曰書稱浮於濟漯今濟
與漯斷不相屬敬宗對曰沇濟自温入河伏地南出為
滎澤又伏而出曹濮之間汶水從入之故書又言浮汶
達濟不言合漯者漯自東武陽至千乗入海也新唐書
亦不通地理沇濟自温入河作今自漯至温而入河夫
髙宗灼知濟與漯斷則此至温入河乃濟水非漯水明
矣敬宗雖姦敢靣欺以必不然之水道乎且其學素號
博矣明屬宋景文亂竄不及其原對之文然敬宗之所
可議者有二一是不正解禹貢經文以告君一是言伏
地南出為滎澤不深明乎濟水之故余嘗按漢地理志
河東郡垣縣沇水所出東南至武德入河軼出滎陽北
地中又東至琅槐入海東郡東武陽縣禹貢漯水出東
北至千乗入海
又按水經注河水自滎陽黎陽濮陽鄄城又東至東武
陽漯水出焉又東北至臨邑有四瀆津東分濟亦曰泲
水受河也又東北至髙唐漯水注之又有南北二濟水
皆自滎陽分河東北流至臨邑有四瀆津通於河此二
説補於下曰大河水自滎陽分流為濟又東北至武陽
分流為漯又東至臨邑復與濟通二水源流雖皆與大
河相通然濟在河南漯在河北二水不能自通唐髙宗
云濟與漯斷是也禹貢所云盖謂兖州之貢或浮於濟
則自滎陽達河或浮於漯則自武陽達河二道皆達於
河耳至既東為濟入于河非是潛伏地中乃穿河腹中
行不至如蔡傳入河穴地伏流絶河之説曽有人伏水
底見渾河中有清流一道直貫之者此濟也故古文每
言如河濟之不相亂余親見渭水至清以涇而濁濟水
至清却不以河而濁盖水各有性濟之性則獨勁也故
語云勁莫如濟曲莫如漢溢出南岸為滎仍然至清自
滎澤至定陶約四百四十里中有濟陽城今在長垣縣
界者須行過此地而伏伏而旋出於陶邱之北禹貢九
叙導水皆無出字獨至此下一出字豈無故明係伏而
復見斷而復續或曰濟陽至陶邱百四十里而近此百
四十里之間便有伏而復見之事與余曰括地志沇水
出王屋山頂崖下石泉停而不流深不測既見而伏至
濟源西北二里平地其源重發而東南流此不過八十
里耳見而伏伏而又見况將倍此之地乎後代祗縁王
莽末濟瀆曽枯不見有溢為滎又烏知陶邱北有濟復
出之事哉記載闕如惟許敬宗知之曰伏而出曹濮之
間新書亦曰洑而至曹濮散出於地合而東殆善㑹經
㫖新書又載其對髙宗曰古者五行皆有官水官不失
職則能辨味與色潛而出合而更分皆能識之余謂潛
而出即東出於陶邱北之註脚也合而分即入於河溢
為滎之註脚也
胡朏明問滎字説文曰絶小水也何義余曰爾雅正絶
流曰亂邢昺疏正直也孫炎所謂横渡是也濟水截河
南過為滎故以絶字解滎至小水二字則有唐髙宗許
敬宗問答在髙宗曰天下洪流巨谷不載祀典濟甚細
而在四瀆何哉敬宗曰瀆之言獨也不因餘水獨能赴
海者也濟潛流屢絶狀雖㣲細獨而尊也此可以為其
註脚矣
顧景范川瀆異同力詆三伏三見之説出近代俗儒漢
唐迄宋諸儒無主是説者余謂至温入河自不得言一
伏特再伏再見耳又曰出者折旋之間因邱為隠見耳
濟初發源或有伏見之分至截河而南之後未曽伏而
復出經文固已明言之曰浮於汶達于濟又曰浮於濟
漯達于河豈有伏見不常而可為轉輸之道者哉殊可
稱偉論然以愚斷之兖州貢道浮濟必經陶邱即青州
貢道浮汶者亦由壽張縣安民亭入濟一百五六十里
至陶邱北向所云浮於淮泗當作達于菏浮菏者亦由
乗氏縣入濟五十里至陶邱北皆至此而止然後舎舟
登陸至濟陽城西復登舟以至滎陽入于河此當日貢
道也或曰果如是則兖州貢道當如荆梁二州用逾字
曰浮于濟復逾于濟達于河不得直接以因水入水之
達字矣余曰固有説荆之漢也洛也二水而異名者也
本不相通貢道須此故曰逾于洛梁之沔也渭也亦二
水而異名者也本不相通貢道須此故曰逾于渭若兖
州之濟本屬一水雖中少間阻無復異名故經文亦不
屑屑分疏之且不有浮于漯在連類而及之因從而省
文者乎顧氏苐見明永樂十三年㑹通河成漕舟浮江
渉淮泝河絶濟而北達于漳衛輸之太倉無復有陸運
之苦因亦上疑濟水此何異元行海運習為坦途明人
有更講求其説者輙揺手相戒幾同談虎嘗考唐六典
東都曰含嘉倉自含嘉倉轉運以實京之太倉自洛至
陕運于陸自陕至京運于水李泌自集津至三門鑿山
開車道以避底柱之險宋都大梁四方皆可由水以直
抵而開寶八年乃擇幹彊之臣在京分掌水陸路發運
事明永樂之初亦經水與陸交運故牒猶存不必溺於
今而議古且陶邱不過兩邱相重累耳形甚㣲非比髙
山巨嶺足以蔽虧濟水致忽隠而忽見如顧氏解余謂
縱能障蔽濟流經文當作東出於陶邱南不當曰東出
于陶邱北盖出者明係伏地至此復見之名也余是以
篤信經文叅諸古今運道之變一水直達者少著其論
如此
胡朏明聞余論復出一説以助之曰虞夏貢物與後代
漕粟不同當時甸服之中納總銍秸粟米其食取諸冀
州而已足餘八州所貢初無繁重難致之物即以兖言
之曰漆絲織文而已青州所貢較多亦不過曰鹽絺海
物絲枲鉛松怪石檿絲而已他州倣此要非繁重難致
者豈惟虞夏周禮大宰以九貢致邦國之用一祀貢二
嬪貢三器貢四幣貢五材貢六貨貢七服貢八斿貢九
物貢度與虞夏不相逺豈有漕粟數百萬石餉京師如
漢唐以下之所行者哉宋史食貨志言川廣所貢之物
亦皆輕約易齎故水陸兼運由是推之虞夏貢物間有
陸運人必不以為苦濟水斷續何害其為貢道哉
孔頴達雖亂道不至如蔡傳之甚疏云計沔在渭南五
百餘里抵沔須陸行而北入渭此真禹跡貢道也蔡傳
引漢武帝時人有上書欲通褒斜道及漕事下張湯問
之云褒水通沔斜水通渭皆可以漕從南陽上沔入褒
褒絶水至斜間百餘里以車轉從斜下渭如此則漢中
穀可致經言沔渭而不言褒斜者因大以見小也案漢
溝洫志上書人言今穿褒斜道少阪近四百里而褒水
通沔斜水通渭皆可以行船漕則禹之時褒雖出衙領
山入沔算不得與沔通不可以行漕故斜亦出衙領山
北入渭算不得與渭通不可以行漕故經文止言沔渭
不及褒斜當日貢道原無須此二水也非屬省文顔師
古曰褒斜二谷名其中皆各自有水耳正指漢武未穿
道以前言蔡氏不讀全本漢書似從一節本書錄来謂
因大以見小其臆解有如此者
蔡傳載潏水李氏曰禹鑿龍門起于唐張仁愿所築東
受降城之東自北而南至韓城北安國嶺盡案東受降
城在今朔州北三百五十里本漢定襄郡之成樂縣去
禹貢龍門一千五百餘里禹輕百姓力竟至此乎真正
妄談不足與辨蔡傳又云舊説相傳禹鑿龍門而不詳
其所以鑿余謂尸子古者龍門未開吕梁未鑿河出於
孟門之上大溢逆流無有邱阜髙陵盡皆滅之名曰鴻
水此即欲鑿之由賈讓奏昔大禹治水山陵當路者毁
之故鑿龍門辟伊闕析底柱破碣石墮斷天地之性此
即當鑿之故水經注孟門即龍門之上口也實謂黄河
之巨阨此石經始禹鑿河中潄廣夹岸崇深傾崖反捍
巨石臨危若墜復倚古之人有言水非石鑿而能入石
信哉其中水流交衝鼔若山騰濬波頽疊迄於下口又
云梁山即經所謂龍門矣魏土地記曰梁山北有龍門
山大禹所鑿通孟津河口廣八十歩巖際鐫迹遺功尚
存元和郡縣志孟門山俗名石槽實為黄河巨阨今案
河中有山鑿中如䄚束流懸注七十餘尺此皆詳其鑿
之之跡曷云不詳大抵此等書蔡氏並未寓目即見亦
不復能記憶荀卿嘗謂陋也者天下之公患也余則謂
陋也者儒生之公患也
顧氏肇域記左傳桓二年其弟以千畆之戰生杜註以
為西河介休縣南有地名千畆非也穆侯時晉境不得
至介休當以趙世家註引括地志岳陽縣北九十里有
千畆原為是余謂當日千畆之戰或在岳陽或在介休
誠不敢定但謂晉境不得至介休則有辨晉世家叔虞
封于唐方百里其子爕改曰晉曽孫成侯徙曲沃八世
孫穆侯徙絳不言何代徙都翼則徙翼當在昭侯前穆
侯徙絳之後中間可知入春秋六年晉逆翼侯納諸卾
謂之卾侯鄂索隠曰今在大夏大夏者吾鄉太原縣也
又後十三年曲沃滅翼王立哀侯之弟緡於晉晉亦太
原縣太原至翼城六百五十里中道必由介休當日盡
屬晉方得兩侯分立肇域記非是余於是獨歎晉啟封
百里逮成侯時何啻五倍王綱不振兼國侵小不待入
春秋而已然矣可不懼哉
又按周語宣王即位不藉千畆虢文公諫王弗聽此千
畆乃周之藉田離鎬京應不甚逺末云三十九年戰於
千畆王師敗績于姜氏之戎左傳繫此事絶有深意盖
自元年至今將四十載天子既不躬耕百姓又不敢耕
竟久成舄鹵不毛之地惟堪作戰塲故王及戎戰于此
因悟趙世家周宣王時伐戎及千畆戰奄父脱王正此
地括地志以晉州岳陽縣北千畆原當之不應去鎬京
如是其逺殆非也噫安得盡舉經傳子史註地理誤者
一一釐正之哉
按㓂有来路亦有去路其逐而出之也即從其来路必
不引入我門庭之内别從一路以出者玁狁侵鎬及方
至於涇陽鎬等三地名皆在雍州則太原地名亦即在
雍州近代説詩者指原州言然原州乃今固原州舊髙
平鎮後魏孝明帝正光五年置原州盖取髙平曰原為
名此地未必以此名惟鄭註禹貢原隰底績云詩度其
隰原即此原隰其地在豳近是要髙平曰原秦中地靣
以原名者至不可勝數今亦不能定指何地也来歸自
鎬劉向曰千里之鎬顔師古註非豐鎬之鎬至于太原
余亦謂雍州之太原必非周并州之太原也更有證者
宣王既䘮南國之師料民於太原太原與詩同一地若
是晉陽周已封唐叔虞為侯國天子豈得料其民乎仲
山父諫不謂其少而大料之是示以寡少諸侯避之其
非屬甸侯之地可知既知國語益知詩矣
治梁及岐孔安國傳梁岐二山在雍州晁以道本水經
註作吕梁狐岐改入冀州今亦未論其確與否苐蔡傳
云梁在石州離石縣東北是今汾州府永寧州東北一
百里之吕梁山本名骨脊山者去黄河一百五十餘里
岐在汾州介休縣今却在孝義縣西八十里盤村原山
名狐岐者去黄河二百三四十里謂堯時洪水懷襄大
河汎濫至此二山下須禹治之則可蔡氏竟認為古河
逕之險阨與龍門一般二山河水所經治之所以開河
道也不幾眯目而道黒白者乎雖生長東南誤不應至
此(蔡傳當云狐岐之山勝水所出東流/合文水又東南入汾汴今作東北誤)
春秋正義曰堯治平陽舜治蒲坂禹治安邑(今夏縣西/北五十里)
三都相去各二百餘里皆在冀州余亦謂晉入春秋前
後四都相去亦只在平陽府百五十里之内晉孝侯號
翼侯翼故城在翼城縣東南三十五里曲沃武公滅翼
以一軍為晉侯史記云始都晉國晉國即其始封之曲
沃他日號稱宗邑者在今聞喜縣東北去翼都約一百
五十里子獻公城絳史記云獻公始都絳即今太平縣
南二十五里故晉城是余親厯其地遺址宛然方悟從
前説盡錯東去翼都約一百里也越七世至景公十五
年遷於新田在曲沃縣南二里正有汾水澮水西北去
故晉城僅五十里耳此四都者至今人民繁庶資産富
饒西北諸州邑莫有過焉豈非霸國之餘烈哉
鄭康成言周時九河齊桓公塞之同為一河今河間弓
髙以東至平原鬲津往往有其遺處盖據尚書中候春
秋寶乾圖之文云爾蔡傳駁之謂曲防齊所禁塞河宜
非桓公所為亦自尋好話頭其實葵邱五命特以約束
諸侯躬自犯者多矣奚有於河惟于欽齊乗曰河至大
陸趨海勢大土平自播為九禹因而疏之非禹鑿之而
為九也禹後厯商周至齊桓時千五百餘年支流漸絶
經流獨行其勢必然非齊桓塞八流以自廣也論最確
余因思齊桓卒於襄王九年戊寅至定王五年己未甫
四十二年而周譜云定王五年河徙水經注周定王五
年河徙故瀆盖下流既壅水行不快上流乃決理所宜
然河之患始此矣善乎朱子有言禹治水只是從低處
下手下靣之水盡殺則上靣之水漸平得之矣
前謂鑿空出新不若舊説之安者尤莫甚近日碣石入
海之説陽信有劉世偉者著論曰海豐縣北六十里有
馬谷山一名大山髙三里周六七里疑即古之碣石為
河入海處夫事無所證當求之跡跡有不明當度之理
以跡而論九河故道咸屬齊鬲津等三河在縣之界而
碣石不當復在他境以理而論禹之治水行所無事齊
地洿下濵海以禹之智不從此入而反轉遶千里之外
乃自平州而入海耶况平州地形髙此山既在九河之
下又巍然獨出於勃海之上為碣石似無疑顧寧人賞
其新東海公載入一統志中余曽正告之曰九河見兖
州碣石則在冀州皆禹貢明文未易可移果如世偉言
當移碣石為兖州之山矣古九河闊二百餘里長約四
百里其為逆河之地者亦須長闊相等方外受海水之
潮汐入内容河水之九𣲖注今馬谷山之旁與上何處
著此一片地耶果爾當刪禹貢同為逆河四字以入于
海接上又北播為九河然後可東海公不覺笑余曰無
論經聊以史證之蘇秦説燕曰南有碣石之饒秦始皇
三十二年之碣石使燕人盧生求羡門髙誓刻碣石門
二世元年春東行郡縣李斯從到碣石刻始皇所立刻
石封禪書並海上北至碣石廵遼西貨殖傳夫燕勃碣
之間一都㑹也尚得謂碣石不在昔平州今昌黎等縣
處耶永平府志已進呈未及正之云
山西名司自太行山而山東人無解者曽與黄子鴻討
論訖歎曰山東之名起于金本宋之京東東路京東西
路金以都既不在汴易京為山而不知山字無著也湖
廣之名起于元本宋荆湖北路荆湖南路止當沿其故
稱不必如孫休分交州置廣州名以廣盖廣字渉虛也
曽問局中諸公以何謂四至何謂八到多笑而不答反
以詰余余曰東至某地若干里南至某地若干里西至
某地若干里北至某地若干里謂之四至東南到某地
若干里西南到某地若干里西北到某地若干里東北
到某地若干里此謂之八到惟杜氏通典係刻本宛然
可考若元和郡縣志太平寰宇記繕寫本多譌或原有
不備者矣
按一統志有闗隘一項下載至某舖或某集某鎮在縣
東若干里又若干里為某舗乂若干里為某舗達其縣
界最有益或病其碎且名不雅馴者余曰昔宋紹興三
十一年金主率大軍臨西采石楊林渡初奏言已犯采
石而不言東西朝廷大驚次報言已到楊林而不言楊
林渡莫知其在江之南北益懼求當塗厯陽人問楊林
所在言楊林西采石之渡口也於是憂疑少定余謂使
當日諸州所上閏年圖備載村鎮及津渡之處可一檢
而知不必外訊諸人矣
有碣石叢談(郭造/卿著)者疏碣石山所在既小誤復未盡余
為補正之曰前漢志右北平郡驪城縣有大碣石山後
漢志遼西郡臨渝縣有碣石山文頴漢書注碣石山在
遼西絫縣魏收地形志肥如縣有碣石山隋志盧龍縣
有碣石山唐志平州石城縣有碣石山明一統志碣石
山在昌黎縣西北二十里諸縣或省或改則今之盧龍
撫寧昌黎及灤州界耳此山綿跨四地故班固曰大碣
石山今人苐因天橋柱屬諸昌黎隘矣又唐志營州栁
城縣有東北鎮醫巫閭山祠又東有碣石山碣石凡有
四
齊都賦云海旁出為渤今海自山東登州成山折而西
逕寧海州福山蓬莱招逺縣又西逕莱州掖縣昌邑濰
縣又西逕青州壽光樂安諸城縣北界折而西北逕濟
南利津霑化海豐縣又北徑直𨽻河間鹽山滄州静海
縣東界又北至天津衛折而東徑順天寶坻豐潤縣又
東徑永平灤州樂亭盧龍昌黎縣又東出山海闗徑遼
東寜逺廣寧衛南界折而南徑海盖復金四衛西界又
折而東徑金州南界有旅順口南與登州海口相對皆
謂之渤海厯覽太史公書如河渠書同為逆河入于渤
海謂永平府之渤海也封禪書四曰隂主祠三山五曰
陽主祀之罘六曰月主祀之莱山皆在齊北並渤海謂
登莱兩府之渤海也蘇秦列傳説齊宣王未嘗倍泰山
絶清河渉渤海張守節正義曰渤海滄州也則指天津
衛之海言朝鮮列傳遣樓船將軍楊僕從齊浮渤海至
王險王險城名非海之在遼東而何皆渤海也奈何有
臣瓚者徒知漢以渤海名郡遂狭視渤海謂禹貢河入
海乃在碣石武帝元光三年河移徙東郡更注渤海禹
時不注也若以太史公増禹貢原文一渤字為誤不知
非誤也正謂碣石邊之渤海也或曰亦别有證乎余曰
莫妙于太史公天官書中國山川東北流其維首在隴
蜀尾没于渤碣班固増其文曰尾没于渤海碣石益復
明顯是禹貢自碣石入海遷與固同出一口者也
又按武帝紀元光三年春河水徙從頓邱東南流入渤
海頓邱漢縣名在今大名府清豐縣其東南則今曹州
濟寧州之境溝洫志元光中河決于瓠子東南注鉅野
通于淮泗是也至于渤海却在頓邱東北千里豈能東
南流入之乎案文當於東南二字截住作句謂河水所
徙之處在頓邱東南一帶而流入於海則自東北至直
沽直沽今天津衛是所以地理志金城郡河闗縣注云
河水行塞外東北入塞内至章武入海章武元和志為
魯城縣在滄州北百里西去大海九十里此河水所徙
之新道非禹貢故道或曰抑别有證乎余曰莫妙於地
理志魏郡鄴縣注云故大河在東北入海北入海者至
右北平郡酈城之掲石山入海非章武也或曰章武亦
可稱北海然而溝洫志同為逆河入于渤海與河渠書
同天文志尾没于渤海碣石益加増釋是禹河入海在
碣石固與遷真同出一口者也(通鑑書河水徙從頓邱/東南流刪入渤海三字)
(説見/考異)
渤海一誤於臣瓚再誤於頴達三則余尚書古文疏證
第二卷所論是亦不復削去惟就頴達疏有云安國傳
同合為一大河入于渤海渤海之郡當以此海為名計
渤海北距碣石五百餘里河入海處逺在碣石之南禹
行碣石不得入於河盖逺行通水之處北盡冀州之境
然後南迴於河而逆上也亦是誤認河從章武入海不
得復至碣石謹據經文正之夹右碣石入于河安國傳
禹夹行此山之右而入于河逆上也則河入海順流而
下亦即在此處可知證一禹導山固在相視其源委脉
絡實以治山旁諸水使皆入海而諸水合為大河果至
直沽入海則至於碣石四字為衍文證二導河北播為
九尾合為一不加至碣石字入於海者蒙上文也省文
也安國傳所為互相備也遽以無是三字而謂河入海
不在碣石何異癡人説夢證三且碣石不能入河是海
島之夷以皮服来貢者僅夹碣石山畔須西上數百里
而後達河經文何不見有西字以合荆州南河雍州西
河之例乎盖河口碣石斷無疑也後代言水道之可信
者莫如酈道元一則曰河之入海舊在碣石今川流可
導非禹瀆也再則曰碣石山在臨渝縣南大禹鑿其石
右夹而納河余謂賈讓治河䇿昔大禹治水山陵當路
者毁之析底柱破碣石鑿即破也酈注有本如此今人
不能取徴乎此復舎神聖經文而苐指晚近流𣲖之分
合水道之通塞地名之同異以立説别觧可也吾未見
其可與論禹迹矣
又按中國山川東北流其維首在隴蜀尾没于渤碣僅
十有八字能將禹貢導岍及岐至至于碣石入于海導河
積石至同為逆河入于海兩節九十一字吸取殆盡無
復遺義史記昔人稱其明于山川條例得禹貢遺法兹
豈惟條例且縮萬里于尺寸之間可舒三言為千百言
而未有既者矣
宋史河渠志元祐三年王存奏自古惟有導河塞河導
河者順水勢自髙導令就下塞河者為河堤決修塞令
入河身不聞幹引大河令就髙行流也於是収回回河
詔書然亦不盡然者太史公不於禹貢北字下過降水
之上増其文曰載之髙地乎盖過降水至於大陸播為
九河耳王横曰禹之行河水本隨西山下東北去又曰
使縁西山足乗髙地而東北入海廼無水災杜佑曰西
山則太行(原文有恒山/二字疑衍)也余因悟河行平地易散漫無
力惟一邉就西山踵趾以為岸又一邊築土為堤髙數
丈許載河以行方建瓴而下但折而向東北以至大陸
復播為九以趨于渤碣賈讓䇿河西薄大山東薄金堤
正指此誰謂金隄非禹作乎又誰謂河北有鯀堤而無
禹隄乎宋李垂導河形勝書推禹故道其水勢出大伾
上陽太行之間上陽樂史謂即枉人山要東則大伾上
陽西則太行與賈讓所奏無異治河者當識此變處
局中復有為新論者以河自直沽入海不得逺至碣石
之旁後漢志不從天官書説有二一説曰滹沱􁆞易桑
乾濡潞皆為大川從直沽入于海横接大河北注之路
大河豈能自河間以北遶出漁陽北平之界抵碣石而
入海乎故知亦從直沽入海也余曰詳考水道惟滹沱
桑乾易潞入直沽而濡水流不逺輒合易􁆞水雖長然
亦至長城注易長城在新安安肅界也不自達海止當
舉四水耳并及􁆞濡者非一説曰蘇轍言燕薊地髙水
皆南流大河豈獨能北注不就近入直沽之海而仰從
碣石之海以入乎余曰蘇子由無此言宋河渠志載蘇
轍疏臣聞契丹之河自北南注以入於海盖地形北髙
此或指沽河濡水大遼水從塞外来者南入于海而言
非上四水之謂余常讀漢志濁漳入清漳清漳東北至
阜城入大河阜城在今阜城縣東二十里此已與禹貢
漳入河處不合盖河既徙後之新道也水經清漳入于
濁漳濁漳東北過平舒縣南東入海平舒乃東平舒今
霸州大城縣此又河既徙班氏以後之新道也唐人見
漳能獨達海遂請以為瀆宋志神宗熙寧三年前漳變
徙復入大河元志無漳金志雖有不聞其變徙明初忽
入衛今且附滹沱而入海不自達海矣其變遷不常如
此安知大禹時河直北注碣石之海而滹沱也桑乾也
易也潞也不先入于河而河挟以入碣石乎不謂河能
統川而反疑川能阻河是枝水加於經水矣不從河未
徙之前求禹跡而妄意禹跡于屢徙久湮之日是漳水
終古在鄴縣矣且尤可證者山海經碣石之山䋲水出
焉而東流注於河河果止于直沽碣石旁焉得有河碣
石旁有河為海口又奚疑是不獨前所稱經證而已或
曰瀕海地將不髙乎余因親至瀕海一帶兼咨土人比
之腹内特髙故濬治海口亦宜倍深不然内低外髙難
乎水之東注矣曽謂神禹當日智不及此而不濬深海
口以任大河百川之㴞㴞東逝也哉
一統志在京師輒進呈者為保定府内多載及水利有
已施行者有未行者允稱有用之書余續得二事一出
河汾燕閒錄一出湧幢小品陸文裕深曰晋水澗行類
閩越而悍濁怒號特甚雖歩可越處輒起濤頭作淜湃
源至髙故也夏秋間為害不細以無堰堨之具爾某行
三晉諸山間嘗欲命縁水之地聚諸亂石倣閩越作灘
自源而下審地髙低以為疏宻則晉水皆利也有司既
不暇及而晉人簡惰亦復不知所事甚為可恨閩諺云
水無一㸃不為利誠然亦由其先有豪傑之士作興後
来因而修舉遂成永世之業故某謂閩水之為利者盈
科後進晉水之不為利者建瓴而下爾朱文肅國禎曰
隄之功莫利於下鄉之田尤莫利於上鄉辛丑某南歸
經磁州遍野皆有水溝深不盈二三寸濶可經尺縱横
曲折隨地各因其便輿馬可跨而過禾黍蔚然異之問
輿夫水何自来遥指西山曰此泉源也又問泉源那得
平流則先任知州劉徴國從泉下築隄障之髙丈許隄
髙泉與俱髙因地引而下大約髙一尺可灌十里一州
遂為樂土余因歎此即青烏家急脉緩受緩脉急受之
法也先叅議起家湖司李與朱交好朱亦曽口述手畫
其事云
顧寧人謂代凡三遷春秋末趙襄子所言代則今之蔚
州乃古代國也漢髙帝立子恒為代王都晉陽後遷中
都晉陽今太原縣中都今平遥縣皆非今代州今代州
之名自隋開皇五年始固巳不知漢光武以盧芳為代
王居髙栁髙栁故城在唐雲州定襄縣晉愍帝以猗盧
為代王城盛樂為北都修故平城為南都拓㧞珪立為
代王都雲中在朔州北三百餘里後徙都平城置代尹
是代尚有四不止如寧人云三遷也
按江西之名有三顧寧人僅知其二謂六朝以前之稱
江西者並在秦郡(今六/合)厯陽(今和/州)廬江(今廬/州府)之境盖大
江自厯陽斜北下京口故有東西之名唐乾元後則以
江南西道省其文曰江西乃今豫章等處是不知三國
志呉主傳曹公恐江濵郡縣為權所畧徴令内移民轉
相驚廣陵等戸十餘萬皆東渡江江西遂虛南史文學
祖皓傳大同中為江都令後拜廣陵太守侯景䧟臺城
皓在城中將見害乃逃歸江西百姓感其遺惠每相蔽
匿是今揚州亦名江西他日以語王慈峨入其府志中
亦一典證也
元史河渠志至正十一年賈魯治河工畢歐陽元製河
平碑以旌勞績云云先是歳庚寅河南北童謡云石人
一隻眼挑動黄河天下反及魯治河果於黄陵岡得石
人一眼而汝頴之妖㓂乗時而起議者往往以為天下
之亂皆由賈魯治河之役勞民動衆之所致殊不知元
之所以亡者實基於上下因循狃於宴安之習紀綱廢
弛風俗偷薄其致亂之階非一朝一夕之故所由来久
矣不此之察乃獨歸咎於是役是徒以成敗論事非通
論也設使賈魯不興是役天下之亂詎無從而起乎
朱子不甚嫻地學又臆解字義故陳風防有鵲巢毛傳
云防邑也劉昭引博物記云卭地在陳國陳縣北防亭
在焉孔頴達疏云以鵲之為鳥畏人而近人非邑有樹
木則鵲不應巢焉故知防是邑也此與隄防之解絶不
相蒙而詩集傳乃云防人所築以捍水者然則臧氏食
邑在今費縣西北六十里亦捍水者乎不特此也詩王
風集傳云甫即吕也今未知其國之所在計亦不逺於
申許請證以潛夫論炎帝苖胄四嶽伯夷或封于申城
在南陽宛北序山之下故詩云亹亹申伯于邑于序宛
西三十里有吕更證齊太公世家註徐廣曰吕在南陽
宛縣西又司馬貞曰地理志申在南陽宛縣申伯之國
吕亦在宛縣之西也三證酈注淯水條宛西吕城四嶽
佐禹治水虞夏之際受封于吕所以括地志最可信者
云故申城在鄧州南陽縣北三十里故吕城在鄧州南
陽縣西四十里然則兩國相距四十八里有竒其宻邇
明析至此而朱子不知盖縁誤本通典謂申在今鄧州
信陽軍之境申既不確吕遂茫然宜哉
晉懊儂歌云江陵去揚州三千三百里已行一千三所
有二千在晉揚州刺史平吳後徙治建業為今江寧府
治據明一統志相距二千七百二十五里歌不合及讀
宋書州郡志江陵縣去京都水三千三百八十里故宋
襄陽樂亦云江陵三千三西塞陌中央是也西塞山名
在今大冶縣東此則古今路有不同非里數異也唐杭
州勝果寺在鳯凰山之右僧處黙詩云到江吳地盡隔
岸越山多與春秋時吳越分界不合及讀㑹稽典錄朱
育曰漢順帝永建四年歳在己巳劉府君上書浙江之
北以為吳郡㑹稽還治山隂詩盖用此事界畫宛然非
謂唐之制正爾也枚乗七發云將以八月之望與諸侯
逺方交游兄弟並徃觀濤乎廣陵之曲江近解者多知
以曲江為浙江八月之望即俗所云潮生日濤最迅猛
閤郡徃觀之事然終無以為廣陵二字解案李善曰枚
乗事梁孝王恐孝王反故作七發以諌之孝王薨於景
帝中六年丁酉則此七作於丁酉前考爾時㑹稽郡省
併入江都國是江都之所統不獨至錢塘江且逺至今
建寧福州古名冶縣者其疆域如此作者本欲云江都
之曲江但以二江字相犯易古地名曰廣陵唐代尚詞
章兼嫻地志故李善據文勢已云赤岸當在逺方非指
廣陵李太白送友人㝷越中山水云濤白雪山来又云
八月枚乗筆孟浩然初下浙江舟中口號云八月觀潮
罷僧皎然送劉司法之越州云八月欲觀濤至昌黎謂
李翺觀濤江翺亦自言暮宿濤江皆錢塘江也其疑似
而誤翻在南齊書州郡志山謙之南徐州記耳大抵讀古
者須考作之時日談地者須考代有沿革方克決其所
由然余實因讀班氏自注發寤於中以告吾友黄俞邰
俞邰慫慂宜立草一説以曉學者忽忽十有三年病懶
未就兹又因竹垞文類與越闓書辨僅得其半故特為
補之并為正之云爾
按禹貢沿于江海達于淮泗揚州貢道由江順流入海
由海逆流入淮入泗是禹時江淮决不相通明矣其通
之者在哀九年吳城䢴溝通江淮杜注于䢴江築城穿
溝東北通射陽湖西北至末口入淮以通糧道然亦是
引江入淮與孟子排淮入江水道尚相反隋開皇七年
將伐陳韓擒虎于揚州開山陽瀆以通漕大業元年以
䢴溝水道屈曲發民濬治自山陽至揚子入江渠廣四
十歩孟子之言盖至是始驗所以唐白居易詞汴水流
泗水流流到𤓰州古渡頭是也近河臣疏云孟子大賢
去禹僅千餘年必不為無據之言况舊迹至今可考以
盱眙縣治東二十里有聖人山山有禹王河一名古河
土人咸稱大禹治水導淮入江故道為據余考之明一
統志盱眙縣山川有新河在彭城鄉宋發運使蔣之竒
開浚以避淮流之險猶未詳及讀宋史蔣之竒列傳元
豐六年之竒擢江淮荆浙發運副使請鑿龜山左肘至
洪澤為新河以避淮險自是無覆溺之患詔増二秩升
發運使河渠志元豐六年正月戊辰開龜山運河二月
乙未告成長五十七里濶十五丈深一丈五尺初發運
使許元自淮隂開新河屬之洪澤避長淮之險凡四十
九里久而淺澀熙寧四年皮公弼請復濬治起十一月
壬寅盡明年正月丁酉而畢人便之至是發運使羅拯
復欲自洪澤而上鑿龜山裏河以達于淮帝深然之㑹
發運(二字當/作副)使蔣之竒入對建言上有清汴下有洪澤
而風浪之險止百里淮邇歳溺公私之載不可計凡諸
道轉輸渉湖行江已數千里而覆敗於此百里間良為
可惜宜自龜山蛇浦下屬洪澤鑿左肋為複河取淮為
源不置堰牐可免風濤覆溺之患帝遣都水監丞陳祐
甫經度祐甫言往年田棐任淮南提刑常言開河之利
其後淮隂至洪澤竟開新河獨洪澤以上未克興役今
既不用牐蓄水惟隨淮靣髙下開深河底引淮通流形
勢為便但工費浩大帝曰費雖大利亦溥矣祐甫曰異
時淮中歳失百七十艘若捐數年所損之費足濟此役
帝曰捐費尚小如人命何乃調夫十萬開治既成命之
竒撰記刻石龜山後建中靖國初之竒同知樞宻院奏
淮水浸淫衝刷堤岸漸成墊缺請下發運司及時修築
自是歳以為常乃知疏所謂聖人山者即盱眙縣東北
龜山也下有禹王河即蔣之竒元豐六年所開龜山運
河也一名古河又即一統志所載之新河豈可以土俗
無稽之言而據為金條玉律哉又豈可以孟子一時之
誤記而謂禹貢為不足信哉曩嘗聞諸先軰言江髙而
淮下禹必自淮浦入海者正行其所無事以下為趨也
今欲從𤓰埠入江無論謝家鍾家曽家岡及分水嶺為
所畫斷勢必燒山鑿道且江受淮水而地形實髙淮水
趨江而形實窊下奈何疏又云循沿河形細閲有現在河
形淤涸成田者有溪流溝澗寛窄不一者有山岡平陸
髙低不等者疏巳自言有山岡禹時導淮入江不虞此
山岡阻塞乎抑此山岡乃陡生於禹治水之後乎自相
矛盾莫此為甚至淮徑入江不復濟淮揚運道不數年
而國計民生交受其病有不可言者則人所共曉不復
贅云
郡國志云凡縣名先書者郡所治也此惟東漢時則然
而西漢不爾然亦有郡國下所書之第一縣即為郡國之
治者若南郡之江陵縣是也南郡先書江陵縣縣即郡
治以郊祀志知之天水郡先書平襄縣縣即郡治以五
行志知之南陽郡先書宛縣縣即郡治以地理志翟方
進及王莽傳知之潁川郡先書陽翟縣縣古為韓都今
為郡治廣陽國髙帝燕國先書薊縣縣古為召公都今
為國治俱以地理志知之楚國先書彭城縣縣即國治
以楚元王交及龔勝傳知之趙國先書邯鄲縣縣即國
治以趙幽王友及趙敬肅王彭祖傳知之齊郡先書臨
淄縣縣即郡治以齊悼惠王子及主父偃傳知之河南
郡先書雒陽縣縣即郡治以伍被及賈誼及酷吏游侠
傳知之廣陵國景帝四年更名江都先書廣陵縣縣即
國治以江都易王非及廣陵厲王胥傳知之山陽郡武
帝天漢四年更為昌邑國先書昌邑縣縣即國治以昌
邑哀王髆傳知之㑹稽郡先書吳縣縣即郡志以嚴
助朱買臣及梅福傳知之九江郡先書夀春縣縣即郡
治以梅福傳知之東海郡先書郯縣縣即郡治以于定
國及尹翁歸傳知之沛郡先書相縣縣即郡治以薛廣
德傳知之蜀郡先書成都縣縣即郡治以王貢兩龔鮑
傳序及循吏傳知之上黨郡先書長子縣縣即郡治以
鮑宣傳知之東郡先書濮陽縣縣即郡治以王尊及翟
方進傳知之東平國先書無鹽縣縣即國治以東平思
王宇及翟方進傳知之魯國先書魯縣縣即國治以孔
光傳知之巴郡先書江州縣縣即郡治以揚雄傳注知
之涿郡先書涿縣縣即郡治以酷吏傳知之犍為郡先
書僰道縣牂柯郡先書故且蘭縣越嶲郡先書卭都縣
益州郡先書滇池縣縣俱為郡治以西南夷傳知之至
梁國先書碭縣却不為治治于睢陽縣以梁孝王武傳
知之盖吳越七國反梁王城守睢陽後廣睢陽城七十
里大治宫室王國以内史治其民而梁内史韓安國從
王於睢陽非以睢陽為治而何左馮翊先書髙陵縣亦
不為治治長安城中以趙廣漢傳及景帝紀注百官公
卿表注知之而韓延壽傳云延壽為左馮翊出行縣至
髙陵證最分明汝南郡先書平輿縣却不為治治上蔡
縣以翟方進傳知之其傳首叙次與賈誼傳正同㑹具
以告友人友人以為聞所未聞徧考顧寧人顧景范黄
子鴻撰著兩漢並同都未解此此而不解何以談地理
或以髙帝紀南陽守齮戰敗于犨東走保城守宛宛為
南陽郡治陳勝傳秦嘉等將兵圍東海守于郯郯為東
海郡治項籍傳初起兵吳吳為㑹稽郡守治此三者何
不引而引嚴助朱買臣等傳為何余曰此秦制非所論
於漢也抑知秦與漢有不同乎如梁國在秦為碭郡治
碭縣故沛公軍碭遂以沛公為碭郡長長即守也至漢
改為梁國便治睢陽河南郡在秦為三川郡治滎陽縣
故李由為三川守守滎陽宋白以為是時治此至漢改
為河南郡便治雒陽安得謂秦制如此沿而下之漢與
之同又安得以東漢制如此溯而上之必西漢已然與
或又以郡國一百三據上所考先書縣不為治者僅三
而為治者二十有六安知餘七十四不復同余曰生千
載下而仰論千載上事茍非典籍具存證佐明白固不
可憑私臆度也譬如有物十焉吾數其九悉同而其一
未數者安知不忽異郡國治所亦爾且吾之著書也寧
質毋夸寧拘毋達寧闕人之所共信毋徇巳之所獨疑
此平生志也漢書注引茂陵中書有云象郡治臨塵去長
安萬七千五百里珠崖郡治瞫都去長安七千三百二
十四里沈黎郡治莋都去長安三千三百三十五里領
縣二十一臨屯郡治東暆縣去長安六千一百三十八
里十五縣真畨郡治霅縣去長安七千六百四十里十
五縣治所厯厯今不備知百三郡國之治者以此書亡
也噫放失舊聞豈獨地理一事為然哉
唐人地理之學的有源委去西漢未遥元和志曰什賁
故城在夏州朔方縣理北(案理即治字元和/志避唐髙宗諱也)即漢朔方
縣之故城漢武帝元朔二年収河南地置朔方郡使校
尉蘇建築則朔方郡治朔方縣縣居班志之第二其第
一縣為三封固注云元狩三年城也勝州榆林縣本漢
沙南縣地漢雲中郡故城在縣東北四十里則雲中郡
治沙南縣縣居班志之第八長垣故城一名倉垣城在
汴州開封縣北二十里漢陳留太守所理縣居班志之
第十四漢景帝二年以前濟南郡為國時理厯城縣縣
居班志之第十一淄州髙宛縣本漢舊縣作宛漢千乗
國故城在縣北二十五里則千乗郡治髙宛縣縣居班
志之第十四漢中郡自漢已還多理南鄭髙帝都之縣
居班志之第三故漢所理江夏郡前書多言在安陸今
安州雲夢縣東南四里有古城縣居班志之第八漢改
秦黔中為武陵郡移理義陵今辰州溆浦縣是縣居班
志之第十即昭帝時犍為郡自僰道移理武陽今眉州
彭山縣西北五里有犍為故城猶厯可考縣居班志之
第三其不即治第一縣於兹益驗其不與東漢郡治相
同於兹又驗(即治第一縣則東郡理濮陽縣東莱郡理/掖縣膠東國理即墨縣西河郡理富昌縣)
(常山郡理元氏縣丹陽郡理宛/陵縣餘與下酈注同者不錄)
又按元和志容有誤如以汝南郡治平輿河内郡治懷
自相牴牾如以朔方郡治三封陳留郡治陳留之類酈
道元則近而加核矣水經注曰漢武帝元朔二年開朔
方郡治窳渾縣縣居班志之第六又云元朔二年取河
南地為朔方郡築朔方城王莽曰武符似又以此城為
郡治縣居班志之第二漢髙帝元年為殷國二年為河
内郡治埜王縣縣居班志之第十三唐縣中山郡治漢
髙祖立縣居班志之第四無終縣秦置右北平郡治(田/疇)
(傳舊北平郡/治在平崗)漢李廣為郡於此縣居班志之第二漢武
帝元鼎二年改為天水郡似指隴西郡言治上邽縣縣
居班志之第二上蔡縣漢髙祖四年置汝南郡居班志
之第二十四其第一縣平輿云東漢汝南郡治睢陽縣
漢髙祖五年為梁國縣居班志之第八其第一縣碭曰
秦立碭郡秦始皇即句踐故都為琅邪郡漢因之班
志於琅邪縣下注句踐嘗治此則琅邪郡治琅邪縣縣
居班志之第十二秦惠王置漢中郡南鄭縣即郡治漢
因之縣居班志之第三其第一縣西城則云屬縣也漢
武帝蜀郡初治廣漢之雒縣元鼎二年始徙治成都雒
縣居班志之第四漢髙祖六年分巴蜀治廣漢郡於乘
鄉王莽曰廣信即廣漢縣縣居班志之第六漢髙帝六
年置江夏郡治安陸縣縣居班志之第八漢武帝元鼎
六年置合浦郡治合浦縣縣居班志之第三漢武帝元
鼎六年開日南郡治西捲縣縣居班志之第四泉陵縣
零陵郡治漢武帝元鼎六年分置縣縣居班志之第八
漢武帝太初四年以休屠王地置武威縣為武威郡縣
居班志之第三而即治書先第一縣者則隴西郡之狄
道縣也金城郡之允吾縣也安定郡之髙平縣也五原
郡之九原縣也雁門郡之善無縣也上郡之膚施縣也
𢎞農郡之𢎞農縣也千乗郡之千乘縣也平原郡之平
原縣也太原郡之晉陽縣也河東郡之安邑縣也濟隂
郡之定陶縣也濟南郡之東平陵縣也山陽郡之昌邑
縣也臨淮郡之徐縣也清河郡之清陽縣也魏郡之鄴
縣也趙國之邯鄲縣也鉅鹿郡之鉅鹿縣也信都國之
信都縣也河間國之樂成縣也涿郡之涿縣也上谷郡
之沮陽縣也廣陽國之薊縣也漁陽郡之漁陽縣也遼
東郡之襄平縣也𤣥菟郡之髙句驪縣也樂浪郡之朝
鮮縣也河南郡之雒陽縣也武都郡之武都縣也潁川
郡之陽翟縣也淮陽國之陳縣也楚國之彭城縣也沛
郡之相縣也泰山郡之奉髙縣也東平國之無鹽縣也
淄川國之劇縣也齊郡之臨淄縣也髙宻國之髙宻縣
也九江郡之壽春邑縣也廣陵國之廣陵縣也南陽郡
之宛縣也六安國之六安縣也蜀郡之成都縣也巴郡
之江州縣也南郡之江陵縣也越嶲郡之卭都縣也益
州郡之滇池縣也牂柯郡之故且蘭縣也鬱林郡之布
山縣也九真郡之胥浦縣也交阯郡之羸􁠾縣也蒼梧
郡之廣信縣也南海郡之番禺縣也長沙國之臨湘縣
也桂陽郡之彬縣也豫章郡之南昌縣也至云舊朔方
郡治臨戎舊定襄郡治善無故河内郡治懐舊代郡治
髙栁故天水郡治冀故琅邪郡治開陽並指東漢而言
驗諸司馬彪志而一一相同矣(舊唐書地理志亦及漢/郡治所除誤者複者不)
(錄錄其三曰渤海郡即治浮陽縣張掖/郡即治觻得縣酒泉郡即治祿福縣云)
余告徐司㓂健菴曰郡縣始自秦作輿地表自當以秦
縣名之可考者實之不獨以郡曰子能知秦四十郡所
治之縣乎曰雖不能盡知要可考者秦内史則治咸陽
縣也漢更名渭城漢内史治長安城中三川郡治雒陽
縣或曰滎陽潁川郡治陽翟縣南陽郡治宛縣邯鄲郡
治邯鄲縣鉅鹿郡治鉅鹿縣上黨郡治長子縣太原郡
治晉陽縣雲中郡治逺服縣漢曰雲中或曰王莽始更
漢雲中縣為逺服然焉知莽非本秦舊乎九原郡治九
原縣河東郡治安邑縣東郡治濮陽縣碭郡治碭縣一
曰睢陽上郡治膚施縣上谷郡治沮陽縣漁陽郡治漁
陽縣代郡治髙栁縣與東漢同與西漢異觀西漢西部
都尉治髙栁不為郡守治可知右北平郡治無終縣遼
西郡治陽樂縣遼東郡治襄平縣南郡治江陵縣漢中
郡治南鄭縣黔中郡治沅陵縣故郡城在唐辰州沅陵
縣西二十里長沙郡治青陽縣漢曰臨湘薛郡治魯縣
泗水郡治沛縣漢更名沛郡更治相九江郡治夀春縣
鄣郡治鄣縣漢以郡去而名其縣曰故鄣丹陽郡所領
唐湖州長城縣西八十里有鄣郡故城㑹稽郡治吳縣
齊郡治臨淄縣琅邪郡治琅邪縣巴郡治江州縣蜀郡治
成都縣元和志其理本在青衣閩中郡治回浦縣東漢
更名章安南海郡治番禺縣象郡治象林縣漢更名日
南郡便治西捲不可考者雁門隴西北地桂林郡治耳
曰奈四省已進呈不及追補何余曰李吉甫元和六年
復相八年上元和郡縣圖志内載巳所嘗建白者四事
詔更置宥州則在九年五月計此工成又須兩三月是
距其十月薨相位日無幾書進御彌久猶不憚繕寫増
續古大臣之用心不以小嫌而掩國計宋司馬公成通
鑑後知有牴牾終以未請㫖不敢更此亦足見文網之
宻議論之苛宋甚於唐矣張守節云蔚州飛狐縣北百
五十里有秦漢故郡飛狐漢廣昌縣地則漢代郡治廣
昌縣秦亦爾上云治髙栁者恐誤
胡身之註通鑑地理號稱佳者然亦不知西漢第一縣
非必郡治如云班志襄平縣遼東郡治所猶可而云漢
中郡治西城縣豈可乎又云漢五原之郡即秦九原郡
治稒陽縣不知班志明言東部都尉治稒陽郡太守不
與都尉同一治所齊孝王孫澤謀發兵臨淄殺青州刺
史雋不疑此自青州刺史適在臨淄非必治所胡氏乃
云臨淄青州刺史治豈不知西漢刺史稱傳車居無常
治不比東漢者乎又云龔勝楚人史逸其所居縣勝本
傳首言楚人中言勝既歸鄉里又言王莽使者與郡太
守縣長吏等入勝里末即補出勝居彭城㢘里文字針
線宻如此是不獨所居縣且標名其里胡氏胡未詳郡
國志不純稱司馬彪曰間稱劉昭不知昭僅作細註耳
須各有析别至陽僕從齊浮渤海以討朝鮮云僕浮渤
海盖自青莱以北幽平以南皆濵于海其海通謂之渤
海非指渤海郡而言也斯見解出同時王伯厚右矣
王伯厚嘗仕呉郡見長洲宰扁其圃曰茂苑盖取吳都
賦中語伯厚告之曰長洲非此地也吳王濞都廣陵漢
郡國志廣陵郡東陽縣有長洲澤吳王濞太倉在此東
陽今盱眙縣此地長洲名縣始於唐武后時余謂是巳
但未及所以名長洲者為何案萬歳通天元年析吳縣
置長洲盖取越絶書吳越春秋走犬長洲以名非枚乗
所説長洲之苑者又漢王莽傳臨淮𤓰田儀等為盜賊
依阻㑹稽長洲亦指在蘇州者言非東陽縣也果屬東
陽不得冠以㑹稽元和志苑在長洲縣西南七十里吳
王闔廬游獵處又一長洲苑矣
山陽漢射陽縣地射陽故城章懷太子賢曰在今楚州
安宜縣東應劭注地理志在射水之陽張晏注廣陵厲
王胥傳射陂下曰射水之陂在射陽縣終竟不知今何
者為射水近讀寶應縣志白水塘在縣志西八十五里
舊名白水陂一曰射陂遂躍然曰此其為射水乎城正
在射水北湖亦在射水北明一統志遽以射陽湖即廣
陵王胥之射陂大非又思其地素號土膏當廣陵王時
尚未經耕墾故相勝之名為草田奏奪之以賦貧民魏
鄧艾於此屯田積穀以制吳唐證聖長慶中兩皆開鑿
之古今情狀頗不相逺云寶應邑人朱曰藩詩山陽濁
水不可白射陂草田那得青竟認作清濁之濁草木之
草詞人趁筆之語固無庸苛論耳
漢射陽縣髙帝以封項纒者惠帝三年國絶與楚元王
交都彭城王三十六縣者不相屬自宋建炎来城中即
有楚元王廟頗著靈異未詳所始楚州淮隂郡唐隸淮
南道非江南也武后垂拱四年狄仁傑為江南道廵撫
大司奏焚滛祠留有伍員廟廟自當在吳越間明一統
志以為城外英烈王廟即是且改江南為江淮殊非漢
地節四年封長安男子張章為博成侯功臣表注曰淮
隂盖博成者淮隂之鄉名也當時此地一鄉至有戸三
千九百一十三較之髙帝歎曲逆為壯縣僅五千餘戸
者不見承平久戸口之滋殖乎曹操拜陳登為廣陵太
守時治射陽孫亮拜吳穰為廣陵太守即治廣陵但不
知中間孫權為吳王及僭位時皆孫韶為廣陵太守治
於何所而史稱韶為邉將常逺斥候魏淮南濵江屯候
皆徹兵逺徙徐泗江淮之地不居者各數百里乃知此
地又曽為甌脱嗚呼即此而論古今之變豈勝道哉
山陽縣西南四十里曰髙家堰堰不見史而僅見郡志
為漢建安五年廣陵太守陳登所築余因考三國志注
登曽任典農校尉乃廵土田之宜盡鑿溉之利盖精於
水利者當時廣陵太守江表傳以為治射陽則堰尤其
宻邇為登築復奚疑獨怪自建安五年至明永樂平江
伯陳瑄治時凡一千二百十五六年中間並無有人云
及髙家堰者豈湮廢無迹與抑堰止受洪澤諸湖黄淮
尚未合而不聞其有潰決之患與及讀宋史楚州司戸
叅軍李孟傳加葺境内徐績墓修復陳公塘有灌溉之
利陳公塘即今髙堰也堰固不乏修治苐史文不備耳
同時真州東有陳公塘一名愛敬陂漕臣錢冲之修復
門下李道傳為作記何一時而並舉與予於此别自有
感矣史稱陳元龍才兼文武志在濟民其時吳㓂壓境
盖岌岌矣乃能興屯彊兵保障江淮一南一北水利永
賴今平江伯既有專祠矣吾以上當冠以元龍下當嗣
以潘季馴為三公合祀盖皆勤於髙堰者或亦此地食
安瀾之福者所宜動心也與
寶應縣志載邑人土田議曰竊見直隸各布政司起科
則例有大地小地上中下之殊有一二等至六七等三
四則至數十則之别不但各司不同即一司之中各府
各州各縣亦多互異盖地形有髙下平陂土性有沙鹵
肥瘠古人則壤成賦固不强之使同也但賦役全書内
將各則田地註明折數者固多而遺漏未註者亦復不
少某江南揚州人即以揚屬論江都之田一萬七千餘
頃額徴銀五萬餘兩全書幸註明折數矣若髙郵田二
萬五千餘頃額徴銀四萬一千餘兩泰州田九千餘頃
額徴銀四萬四千餘兩非泰州之田僅髙郵三分之一
非泰州之賦重於髙郵三倍也盖泰州大地而髙郵小
地也又如興化田二萬四千餘頃額徴銀二萬八千餘
兩寶應田二千餘頃額徴銀二萬餘兩非寶應之田僅
興化十分之一非寶應之賦重於興化十倍也盖寶應
大地而興化小地也小地則一畝為一畝大地則數畝
折一畝一畝為一畝則賦輕數畝折一畝則賦重而全
書之内皆未經註明也其未註明不獨某一鄉為然竊
謂錢糧欵項不可不簡而田畝大小尤不可不明故名
曰簡明新書愚讀至此而不覺有感於吾邑近事也山
陽原額制田一萬零八百四十二頃八十一畝五分三
釐六毫六絲一忽今折時田四萬六千頃刋諸易知由
單者班班可考崇禎及順治間皆然秪縁賦役全書偶
遺今折時田四萬六千頃九字而河隄使者以為山陽
田有隠漏也丈量議起將奪民田四之三以入官勢甚
􁁦民執兩易知由單以争弗省也賴特奉
嚴綸方行停止予上考魏襄王時史起曰魏氏之行田
也以百畝鄴獨二百畝是田惡也此即折數也周禮大
司徒不易之地家百畮一易之地家二百畮再易之地
家三百畮鄭司農註不易之地歳種之地美故家百畮
一易之地休一歳乃復種地薄故家二百畮再易之地
休二歳乃復種地又薄故家三百畮如此則民授田有
多寡而所獲則無不齊此亦即折數也然則折田之制
由来尚矣後居洞庭山中討論直隸真定廣平之志而
後益曉然於今制折田之故盖明初新罹兵燹地悉抛
荒太祖有儘力開墾永不起科之令由是太平日久田
日加闢每多無粮而有粮者苦其不均也請行清丈又
并洿下鹻薄磽瘠本無粮者一概丈出故原額制田者
明初洪武之定數不容増損名曰大地是也今折時田
者屢次丈量之實數浮於故額名曰小地是也當時良
有司恐畝數増多取駭於上而貽害於民乃以大畝該
小畆取合原額之數此後上行造報則用大地以投黄
册下行征𣲖則用小地以圖均平是以各縣大地有小
地一畝八分以上折一畝者有二畝以上折一畝者有
三畝以上折一畝者有七畝以上折一畝者有八畝以
上折一畝者折畝之少者其地猶中中而折畝之多者
其地殊低薄又各合一縣之丈地投一縣之原額以攤
一縣之原粮而賦役由之以出故各縣地之折算雖有
多寡而賦之分𣲖則無移易宜無不均也山陽田之折
也亦若是而已矣説者謂起天啟間孫令肇興通行均
丈以四畝折一畆私為惠於邑民不知孫北人也亦舉
向来北方之例而行之議其概折無差等則可議其隠
田損上而益下豈可哉且清文較他處最晚而民食均
徭之惠也亦最淺豈忍復有所更變哉或曰如是則山
陽之賦最輕予又以為不然常徑過保定府新城縣其
土田甲天下古所謂督亢地至今禾稼樹藝最勝而田
賦最輕合計夏税秋粮及草每畝徴銀五釐五毫足矣
以山陽視之值米價賤尚一倍有餘安在其為最輕也
且山陽産之腴者水旱咸登不足十分中之一他若有
粮而田荒或永沉水底者不可勝數今不于此等議蠲
議减而偏思所以奪其産是與于不仁之甚者也嗚呼
果報之説雖儒者不道然林機議緩蜀賑禍至滅門馬
黙奏除投海天賜兒女王安石議復肉刑父子冥謫王
僕射請貸飢夫神報相位布在傳記厯厯不誣漢武帝
之横征危而不至亡祗在田賦不加明思宗之勤樸卒
無補於危亡則在屢加田賦此誠古今治亂之大闗具
以淮揚兩府折田之數告徐司㓂健菴令纂入一統志
中公曰是吾心也因記之
徐司㓂健菴問余子知蘇松二府粮重之故乎余曰盖
嘗聞其畧因以日知錄所載考一篇示余其辭曰官田
自漢以来有之而宋紹興以後亦嘗詔鬻之矣開禧三
年誅韓侂胄明年置安邊所凡侂胄與其他權倖没入
之田及圍田湖田之在官者皆隸焉輸米七十二萬二
千七百斛有竒錢一百三十一萬五千緡有竒而已景
定四年殿中侍御史陳堯道右正言曹孝慶監察御史
虞虙張晞顔等言乞依祖宗限田議自兩浙江東西官
民戸踰限之田抽三分之一買充公田得一千萬畆之
田則歳有六七萬斛之入丞相賈似道主其議行之始
於浙西六郡(平江江隂安吉/嘉興常州鎮江)凡田畝起租滿石者予二
百貫以次逓減有司以買田多為功皆繆以七八斗為
石其後田少與磽瘠虧租與佃人負租而逃者率取償
田主六郡之民多破家矣而平江之田獨多(似道傳包/恢知平江)
(督買田至以/肉刑從事)元之有天下也此田皆别領於官松江府
志言元時苖税公田外復有江淮財賦都總管府領故
宋后妃田以供太后江浙財賦府領籍没朱清張瑄田
以供中宫稲田提領所領籍没朱國珍管明田以賜丞
相托克托撥賜莊領宋親王及新籍明慶妙行二寺等田
以賜影堂寺院諸王近臣又有括入白雲宗僧田皆不
係州縣元額而元史所記賜田大臣如拜珠雅克特穆爾
等諸王如郯王徹辰圖等公主如魯國大長公主寺院
如集慶萬夀二寺無不以平江田而平江之官田又多
至張士誠據吳之日其所署平章太尉等官皆出于負
販小人無不志在良田美宅一時買獻之産徧於平江
而一入版圖亦按其租簿没入之巳而富民沈萬三等
又多以事被籍是時改平江曰蘇州而蘇州之官田多
而益多故宣德七年六月戊子知府况鍾所奏之數長
洲等七縣秋粮二百七十七萬九千餘石其中民粮止
一十五萬三千一百七十餘石官粮二百六十二萬五
千九百三十餘石是一府之地土無慮皆官田而民田
不過十五分之一也且夫民田僅以五升起科而官田
之一石者奉詔减其什之三而猶為七斗是則民間之
田一入於官而一畆之粮化為十四矣此固其積重難
返之勢始於景定訖於洪武而徴科之額十倍於紹熙
以前者也於是廵撫周忱有均耗之法有改𣲖金花官
布之法以寛官佃而租額之重則一定而不可改若夫
官田之農具車牛其始皆給於官而歳輸其税浸久不
可問而其税復𣲖之於田然而官田官之田也國家所
有而耕者猶人家之佃户也民田民自有之田也各為
一册而徴之猶夫金史所為官田曰租私田曰税而未
嘗併也相沿日久版籍譌脱疆界莫尋村鄙之氓未嘗
見册買賣過割之際徃徃以官作民而里胥之飛灑移
換者又百出而不可䆒所謂官田者非昔之官田矣乃
至訟端無窮而賦不理於是嘉定二十六年嘉興知府
趙灜創議田不分官民稅不分等則一切以三斗起徵蘇
松常三府從而效之自官田之七斗六斗下至民田之五升
通為一則而州縣之額各視其所有官田之多少輕重
為凖多者長洲至畝科三斗七升少者太倉畝科二斗
九升矣國家失累代之公田而小民乃代官佃納無涯
之租賦事之不平莫甚於此然而為此説者亦窮於勢
之無可奈何而當日之士大夫亦皆帖然而無異論亦
以治如亂絲不得守二三百年紙上之虛科而使斯人
之害如水益深而不可救也抑嘗論之自三代以下田
得買賣而所謂業主者即連陌跨阡不過本其錙銖之
直而直之髙下則又以時為之地力之盈虛人事之贏
絀率數十年而一變奈之何一入於官而遂如山河
界域之不可動也且景定之君臣其買此田者不過予
以告牒㑹子虛名不售之物逼而奪之以至彗出民愁
而自亡其國四百餘年之後推本重賦之由則猶其遺
禍也而况於没人之田本無其直者乎至於今日佃非
昔日之佃而主亦非昔日之主則夫官田者亦將與册
籍而俱銷共車牛而皆盡矣猶執官租之説以求之固
巳不可行而欲一切改從民田以復五升之額即又駭
於衆而損於國欲如古者咸則三壤謂宜遣使案行吳
中逐縣清丈定其肥瘠髙下為三等上田科二斗中田
一斗五升下田一斗山塘塗蕩以升以合計者附於册
後而概謂之曰民田惟學田屯田乃謂之官田則民樂
業而賦易完視之紹熙以前猶五六倍也捐不可得之
虛計而非損上也立百世之永利而非變古也使唐宋
兩太宗當此朝聞而夕行之矣余謂何必兩太宗明宣
宗盖嘗有意於此矣實錄載其五年詔减官田舊額粮
七年又申命减免不許有司故違但上壓於祖制之不
逺下復有行在戸部之戞戞焉不克充其仁心成其仁
政迄今誦其詩曰官租頗繁重在昔盖有因而此服田
者本皆貧下民殷念惻予懷故迹安得循下詔减十三
行之四方均先王視萬姓有若父子親嗚呼百世而下
猶令人感激涕零也
　
　
　潛邱劄記卷二
欽定四庫全書
　潛邱劄記卷三
　　　　　　　　　　　　　山陽閻若璩撰
史記索隠曰崔浩云勃旁跌也旁跌出者横在濟北故
齊都賦云海旁岀為勃名曰勃海郡
分野之説古人每詳言之周禮保章之職既難考論而
見於左氏内外傳者猶可類推也武王克商歳在鶉火
故伶州鳩曰歳之所在我周之分野也則鶉火為周分
矣晉文即位嵗受實沈故董因曰晉人是居則實沈為
晉分矣襄二十八年歳滛元枵禍衝於鳥尾周楚惡之
則鶉尾為楚分矣昭十七年星見大辰梓慎知宋鄭之
災曰宋大辰之虛也則大火為宋分矣獨其説有可疑
者星紀北而呉越南井鬼南而秦居西虛危在北齊表
東海降婁屬西魯宅曲阜或又以受封之始歳星所在
為説然有絶而復續者封日既異前星又豈可據乎夫
春秋戰國地域變遷三晉未分晉當何區秦㧞西河魏
當何屬周未東遷何故已直鶉火陳㓕於楚何自而入
韓分且中國幾何蠻夷戎狄豈日星所不臨哉天道在
西北而晉不害越得歳而吳受其凶皆以所在言之也
然豕韋實衛晉何以吉吳越同野呉何以凶衛既水屬
何故與宋鄭同火禆竈先知之顓頊之虛姜氏任氏實
守其祀是又齊薛之分矣此皆不可曉者前哲要自有
見也
春秋隠公九年冬公㑹齊侯于防杜註防魯地在琅邪
縣東南十年六月辛巳取防註髙平昌邑縣西南有西
防城宋邑鄭取以歸於我莊公七年春夫人姜氏㑹齊
侯于防註防魯地二十有九年冬十有二月城諸及防
註諸防皆魯邑諸今域陽縣僖公十有四年夏六月季
姬及鄫子遇于防使鄫子来朝註鄫國今琅邪鄫縣
鄭樵好説中原山川後識者見之云全不是
東匯澤為彭蠡鄭樵以為多此一句朱子取之云禹治
水時想亦不曽徧歴天下如荆州乃三苖之國不成禹
一一皆到往往是使官屬去彼相視其山川具其圖説
以歸然後作此一書爾故今禹貢所載南方山川多與
今地靣上所有不同
趙順孫孟子纂疏曰滕國在漢沛郡公邱縣東南薛國
即漢魯國薛縣與滕相宻邇
宻國在今寧州阮國在今涇州共阮地今有共池侵阮
徂共盖侵阮直至共之地也
方十里者以開方法計之為九百夫方百里者以開法
計之為九萬夫
傅寅同叔禹貢集解曰禹之治水皆自下而上曰治水
者必使其下能容而有餘易泄而無礙然後可以安受
上流而不至於衝激以生怒又曰治其最下而速其行
通其旁流而使其中無停積之患則河之大體無足憂
矣
蔣鳴玉曰川西皆岷岷北流為洮入黄河南流入川為
大江此知岷峩總是一山只横障西南二處為異耳今
江水果隨岷峩至嘉睂直下中間如嶲州之大渡沫水
夹江之青衣犍為之漢水無不湊集至嘉定為一都聚
合之禹貢岷山導江一語地勢惬合(漢水/記考)
趙氏德曰轉附作轉鮒屬莱州
張方平曰國家都陳留當四通五達之道非若雍洛有
山川足恃倚重兵以立國耳後䝉古取襄鄧入漢濟江
長驅南下多用郝經䇿得宋之奏議周知其形勝要害
與其守禦之䇿用其所保反而攻之我無借箸聚米之
勞而彼之地圖兵畧皆轉而授於我矣此亦後事之師
不可以不戒也
宋史地理志楚州淮隂縣嘉定七年徙治八里莊
程大昌曰東崤至西崤三十五里皆在秦闗之東漢闗
之西
隋大業改漢津縣曰漢陽寰宇記云以在漢水之南章
山之陽故名
雲梯闗海口濶處凡十四五里或七八里安東而上大
約二三里此即禹貢以来淮水入海之道也
説文云陶再成邱也在濟隂夏書曰東至于陶邱陶邱
有堯城堯嘗所居故堯號陶唐氏
元史地理志元起朔漠併西域平西夏㓕女真臣髙麗
定南詔遂下江南而天下為一故其地北踰隂山西極
流沙東盡遼左南越海表盖漢東西九千三百二里南
北一萬三千三百六十八里唐東西九千五百一十一
里南北一萬六千九百一十八里元東南所至不下漢
唐西北則過之有難以里數限者矣
臨川朱思本曰大概河源東北流所厯皆西畨地至蘭
州凡四千五百餘里始入中國又東北流至邊外地凡
二千五百餘里始入河東境内又南流至河中凡一千
八百餘里通計九千餘里
郭璞註山經泰陸之水曰大陸水今鉅鹿北廣平澤即
其水
郭氏註岷山為大江所出崃山為南江所出崌山為北
江所出
山海經曰岷三江首又曰大江出汶山北江出曼山南
江出髙山郭注今江出汶山郡升遷縣岷山至廣陵郡
入海(汶山即岷山字異義/同見史記夏本紀)
郭氏曰白水在梓潼白水縣源從臨洮之西西傾山来
經沓中東流通隂平至漢壽縣入潛
禹貢之水有散見於一州而復總見於導水條者渭與
洛是也所以陳氏櫟于導渭自鳥鼠同穴曰灃涇漆沮
皆入渭渭入河東㑹于灃即灃水攸同也東㑹于涇即
涇屬於渭汭也東過漆沮即漆沮既從也灃涇大與渭
並故曰㑹既得灃涇渭愈大漆沮皆小故曰過前分言
於雍而自源徂流言于此也新安陳氏于導洛自熊耳
曰此即豫州伊洛瀍澗之源流也澗瀍伊皆入洛而洛
入河耳又有散見上文各州而復總結於末者九州攸
同六句是也所以陳氏大猷曰禹貢書法簡嚴經于毎
州惟舉一隅至此總結之以見九州之所同如宅土惟
言于兖雍故此以四隩既宅總之旅山惟言於梁雍故
此以九山刋旅總之經所載之川澤雖多然九州之川
澤不止是也故以九州九澤之滌陂總之經雖各載達
河之道而四方之趨帝都者不止是也故以四海㑹同
總之
蔡傳豫州去帝都最近豫之東境徑自入河豫之西境
則浮于洛而後至河也案豫州東境并無河惟北境有
之當改東境作北境以上與荆州至于南河合豫州本
傳北距大河合蔡氏毎自忘前語何邪
書傳㑹選既修太原下引朱子曰從太原至岳陽皆修
之也他所舉山川皆先地後績者覩成功而言也壺口
梁岐太原皆先績後地者本用功之始而言也豈治有
難易歟恒衛既從又引東莱吕氏曰言水土平於田賦
之前者其害大當先治之也言于田賦之後者其害小
徐治之也並當採入集傳
張説郭震行狀云初安西南有毒河源逺在葱嶺西北
河岸百歩人畜踏之者輒死公威振西域所向無不從
者因驗圖經知其源率兵三萬人厯于闐康居大食等
國所過之國令供資粮仍署其國王為左右總管率兵
前進北至葱嶺牙帳前十二國王兵百餘萬其河源上
有大樹髙千餘尺垂隂數頃大軍至日有黄龍繞樹以
口吐毒氣而拒官軍三軍悉覩焉公手書操檄文令左
拾遺張宣抗聲讀之畢黄龍解樹而下公率諸軍誅之數
日方倒聚而焚焉河源且絶數十里内悉為良田
王少伯出塞詩但使龍城飛將在徧閲文苑英華凡十
數本並同惟宋槧本王荆公百家詩選龍作盧或者頗
以為疑来質余余曰盧是也李廣為右北平太守匃奴
號曰飛將軍避不敢入塞右北平唐為北平郡又名平
州治盧龍縣唐時有盧龍府盧龍軍杜氏通典盧龍塞
在縣西北二百里其土色黒山如龍形故名若龍城見
漢書匃奴傳五月大㑹龍城祭其先天地鬼神崔浩曰
西方胡皆事龍神故名大㑹處為龍城所以唐竇威出
塞潛軍度馬邑揚斾捲龍城楊烱從軍行牙璋辭鳯闕
鐵騎繞龍城沈佺期雜詩誰能將旌鼔一為取龍城即
王少伯又從軍行去為龍城戰正直胡兵襲則龍城明
明屬匃奴中豈得冠於飛將上哉龍城一名龍庭班
固燕然山銘躡冐頓之區落焚老上之龍庭註曰龍庭
單于祭天所是也或曰宋槧本竟如是莫可擬議乎余
曰亦不然如謝眺據南史改作朓耿緯據唐書改作湋
莱州據李頎集則作蔡州浛涯縣據通典則作洭他尚
不可勝數善乎顔介有言校定書籍夫何容易自劉向
揚雄方稱此職世豈有劉揚其人者乎要事求有據不
敢憑臆以決亦可矣
通典山陽漢射陽縣地晉立山陽郡或云漢吳王濞反
於廣陵山陽王率衆於此拒之因以山陽為名按漢有
兩山陽王一元帝之子名康曽徙為山陽王既與呉楚
反時絶不相及一梁孝王之子名定景帝中六年立為
山陽王亦後于吳楚之反者十年盖吳楚反梁孝王以
兵捍之孝王在諸子固未嘗王孝王殁景帝始順太后
意分梁地為五而盡立其諸子吳王濞初起兵于廣陵
西渉淮並將楚兵破梁于棘壁乗鋭而前固未聞有人
拒之於射陽者且射陽亦非梁所屬安得定於此拒之
邪
通鑑元狩元年驃騎將軍去病深入二千餘里四年驃
騎將軍出代右北平二千餘里太初二年浚稽將軍趙
破奴出朔方西北二千餘里本始二年田廣明范明友
韓増趙充國田順期以出塞各二千餘里無至三千里者東
漢永元元年竇憲耿秉至出塞三千餘里登燕然山永元三
年憲欲滅匃奴遣耿䕫任尚破北單于於金㣲山出塞五千
餘里而還自漢出師未嘗至也兩漢追匃奴有里數者僅此
宋史韓世忠列傳初世忠謂敵至必登金山廟觀我虛
實迺遣兵百人伏廟中百人伏岸滸約聞鼓聲岸兵先
入廟兵共擊之金人果五騎闖入廟兵喜先鼔而出僅
得二人逸其三中有絳袍玉帶既墜而復馳者詰之乃
烏珠也按續資治通鑑綱目宋元通鑑金山之下廟之
上並有龍王二字曽親至其地疑之當時烏珠軍江南
太乙貝勒軍江北韓世忠以海艦泊金山下烏珠不得
絶江豈能輕騎至龍王廟且既覺而復能浮江去耶或
曰當時有沙洲故諺云金烏珠騎馬上金山此尤無稽
之談也昔在崑山輯
大清一統志至鎮江府得舊本三山志載龍王廟北宋
時在銀山上非金山也然後知修宋史者以其時龍王
廟在金山故實以金山而不知於兵機地形失之逺矣
大清一統志大清河在厯城縣北自齊河縣流入又東北
入濟陽縣界其上流即古濟水也小清河在厯城縣北
即古濼水也臣按自漢至隋唐惟有濟水杜佑始有清
河之名宋南渡後始有大小清河之分于欽齊乘以大
清為古濟水而以小清為劉豫所導後人皆沿其説其
實非也以水經注元和志寰宇記諸書考之濟水最南
漯水在中河水最北今者小清所經自厯城以東如章
邱鄒平長山新城髙苑博興樂安諸縣皆古濟水所行
而大清所經自厯城以上至東阿固皆濟水故道而自
厯城東北如濟陽齊東青城諸縣則皆古漯水所行蒲
臺以北則古河水所經盖唐宋時河行漯川其後大清
兼行河漯二川其小清所行則斷為濟水故道也
淮安府清河縣臣按清河有三一曰清泗今縣所取名
一曰清濟在今山東東平州界一曰清淇在今直隸廣
平府界即古清河郡也
宋史河渠志熙寧十年七月乙丑河大決於澶州曹村
澶淵北流斷絶河道南徙東匯于梁山張澤濼分為二
𣲖一合南清河入于淮一合北清河入于海凡灌郡縣
四十五而濮齊鄆徐尤甚壞田逾三十萬頃
元和志兖州乾封縣汶水源出縣東北原山西南流經
縣治南去縣三里又有北汶嬴汶柴汶牟汶述征記曰
泰山郡水皆名汶按今乾封縣界凡有五汶皆源别而
流同也
金史河渠志都水監田櫟上言前代每遇古堤南決多
經南北清河分流南清河北下有枯河數道河水流
其中者長至七八分北清河乃濟水故道可容二三分
而已
元史河渠志賈魯嘗言用物之效草雖至柔柔能狎水水
漬之生泥泥與草并力重如碇然維持夹輔纜索之功
實多
宋史河渠志徽宗宣和三年詔曰江淮漕運尚矣春秋
時吳穿䢴溝漢吳王濞開䢴溝通道海陵隋開䢴溝自
山陽至揚子入江
王宗沭曰海州東海口在州東一十五里黄淮之正流
於此入海安東縣張網海口在縣東北一百二十里黄淮
之支流於此入海
金史食貨志黄河已移故道梁山濼水退地甚廣遣使
安置屯田自是為平陸矣今東平州西十八里有積水
湖尚其遺跡
鉅野縣東五里有大野澤今涸為平陸其東偏為南旺
湖在汶上縣
水經注汶水西南逕桃鄉縣故城西世所謂鄣城也按
汶上縣東北四十里有桃城在汶水南東平州東七十
里有鄣城在汶水北酈氏合而一之非也
黄宗羲今水經序曰余越人也以越水證之以曹娥江
為浦陽江以姚江為大江之竒分苕水出山隂縣具區
在餘姚縣沔水至餘姚入海皆錯誤之大者
河水源出吐畨朶甘思之南曰星宿海又名火燉腦兒
其地在中國西南直四川馬湖府之正西三千餘里雲
南麗江府之西北一千五百里較之崑崙胡名騰乞里
塔者殆為近焉
天下之潮皆一日兩汛惟瓊海之潮半月東流半月西
流潮之大小隨長短星不係日之盛衰
郭璞山海經注曰諸水所出又與水經違錯以為凡山
川或有同名而異實或同實而異名或一實而數名似
是而非似非而是且厯代久逺古今變易語有楚夏名
號不同未得詳也
景范湖廣總論曰以天下形勢言之則重在襄陽以東
南形勢言之則重在武昌以一省之勢言之則重在荆
州
龍門山在韓城縣東北八十里與山西河津縣分界北
魏志梁山北有龍門山故龍門亦兼梁山之稱隋大業
十三年李淵遣王長諧等自梁山濟營于河西以待大
軍即龍門也
黄河在韓城縣東五十里自延安府宜川縣流入境厯
龍門口而下有禹門渡通山西河津縣寰宇記龍門山
北有河口畧似龍門而不能通相傳鯀治水時所鑿績
用弗成今名錯開河
龍門闗在韓城縣東北龍門山後周時所立最為險阨
或云闗之下即禹門渡
舊唐書禮儀志天寶十載正月遣頴王府長史甘守黙
祭霍山應聖公始列為五鎮
唐書李吉甫列傳魏博田季安疾甚吉甫請任薛平為義
成節度使以重兵控邢洺因圖上河北險要所在帝張
於浴堂門壁每議河北事必指吉甫曰朕日按圖信如
卿料矣
羊祜列傳祜以孟獻營武牢而鄭人懼晏弱城東陽而
莱子服乃進據險要開建五城收膏腴之地奪吳人之
資石城以西盡為晉有自是前後降者不絶
涇野吕氏曰鹽池之成以大河北自蒲州折而東向轉
曲之間漸積畜匯有此奥衍今陕西花馬池鹽亦近黄
河折流之處理或然也故唐博士崔敖曰鹽池乃黄河
隂潛之功浸滛中條融為巨浸盖有所見矣
解州志曰解鹽池堯時洪水方殷池尚淤泥禹貢鹽絺
但見青州周官有盬鹽謂不煉治而成盖解鹽也故圖
經引穆天子傳有安邑觀鹽池之語
宋白曰華隂分秦晉之境邊晉之西則曰隂晉邊秦之
東則曰寧秦
胡三省通鑑註曰平原本齊地髙帝置郡禹䟽九河皆
在平原渤海郡界
又曰終南山横亘闗中南靣西起秦隴東徹藍田凡雍
岐􁌱鄠長安萬年相去且八百里而連綿峙據其南者
皆此一山也
唐書天文志宋元嘉中南征林邑五月立表望之日在
表北交州影在表南三寸林邑九寸一分交州去洛水
陸路九千里盖山川回折使之然以表考其弦當五千乎
書疏云衡即古横字漳水横流入河故曰横漳鄭康成
亦云横漳漳水横流深州志黄河北流漳水東注之河
縱而漳横故曰横漳
歐陽修嘗謂開河如放火不開如失火與其勞人不如
勿開
任伯雨奏禹之治水不獨行所無事亦未嘗不因其變
以導之盖河流混濁泥沙相半流行既久迤邐淤澱則
久而必決者勢也或北而東或東而北亦安可以人力
制哉為今之䇿正宜因其所向寛立隄防約攔水勢使
不至大段漫流而已
漳河源於西山由磁州洺川南入冀州新河鎮與胡盧
河(即大陸非也備録胡盧河在寜晉縣東南二十里連/大陸澤判然二處在新河縣又似一處云胡盧河大)
(陸澤之/俗名)合流其後變徙入於大河神宗熙寧三年詔程
昉王廣㢘相視四年開修
元豐元年二府奏事語及淤田之利帝曰大河源深流
長皆山川膏腴滲漉故灌溉民田可以變斥鹵而為肥
沃朕取淤土親甞極為潤膩
熙寜九年劉瑾言楚州寶應縣泥港射馬港山陽縣渡
塘溝龍興浦淮隂縣青州澗等可興置欲令逐路轉運
司選官覆按
古北口外舊有小興州大興州宜興縣鳯州等處宋蘇
轍古北道中詩亂山環合疑無路小徑縈廻長傍溪彷
彿夢中㝷蜀道興州東谷鳯州西明初隸版圖永樂中
棄大寧淪沙漠矣
元和志晉澤在晉陽縣西南六里隋開皇六年引晉水
溉稻田周廻四十一里
通典枯絳渠在經城縣界在絳水之東者古兖州域絳
水之西則古冀州域也經城縣在今順德府廣宗縣東
二十里
史記正義引括地志云沇東至温縣西北為濟水又南
當鞏之北南入于河入河而南截度河南岸溢滎澤今
無水成平地
括地志滎陽城在今滎澤縣西南十七里殷之敖地也
亦曰隞在隞山之陽戰國時韓曰滎陽
滎澤在滎澤縣治南今縣本禹貢溢為滎之地
敖山在河隂縣西二十里皇甫謐曰仲丁自亳徙囂即
敖也
鞏城在今鞏縣西南三十里周鞏伯邑漢置縣隋大業
初方移治洛口今縣治也在河南府東一百三十里東
至鄭州汜水縣六十里北至懷慶府温縣二十五里
故温城在今温縣西南三十里周畿内國漢置縣于此
唐方徙今治在懷慶府東南五十里又東南至鄭州汜
水縣二十五里
晉書地理志古者有分土而無分民若乃大者跨州連
郡小則十有餘城以戸口為差降畧封疆之逺近所謂
分民自漢始也
今水經曰黒龍江入松花江松花江入混同江混同江
入海此語不確再考
又曰大江過城陵磯下合洞庭諸水逕岳州府臨湘縣
其流清者為洞庭濁者為大江
四鎮之増為五也自隋開皇間始
元和郡縣圖志寧州定平縣隋大業十年于此築城置
棗社驛
故鉏城在滑州衛南縣東十五里左氏后羿自鉏遷于
窮石是也
泗州宿遷縣淮水入縣境南與楚州山陽縣分中流為
界
解縣與安邑縣鹽池總謂之兩池官置使以領之每歳
收利納一百六十萬貫
郭林宗墳在汾州介休縣東三里周武帝時除天下碑
惟林宗碑詔特留
古諺曰襄陽無西以其西逼萬山邔無東以其東逼漢
江界促近也
湯居亳與葛為鄰寰宇記曰相去八十里
中牟縣西北七里有圃田澤范守已據穆天子傳以為
自洧川之北直抵中牟之西東連尉氏西接新鄭周廻
三百餘里總謂之圃田穆天子傳天子次于軍邱以畋
于藪鄭詩叔在藪火烈具舉而左傳所云取人于萑苻
之澤是皆其地矣今中牟得其地什之四洧川尉氏各
什之三
大學衍義補曰周以前河之勢自西而東而北漢以後
河之勢自西而北而東宋以後迄于今則自西而東而
又之南矣
洪武十八年三十一年及永樂初年皆詔令河南山東
等處荒田許民儘力開墾永不起科
宋紹興二十一年知臨江軍王伯淮奏曰清江縣有税
錢四十餘貫苗米四百餘石人煙田産並在髙安經界
既定兩縣隨産認税于是清江有税無田髙安有田無
税清江不免以無田之税増均於原額之田髙安即以
無税之田减均于原額之税是髙安得偏輕之利清江
得偏重之害矣
曲洧新聞曰雒陽西至新安道路平曠自新安西至潼闗
殆四百里重岡疊阜連綿不絶終日走硖中亡方軌列
騎處其間硖石及靈寶閿鄉間尤為險要古之崤函在
此真所謂百二重闗也周在東不能西禦秦唐在西不
能東禦祿山悲夫
懷慶府知府紀誡疏曰如西華縣志洪武二十四年在
冊地止一千九百九十四頃有竒嘉靖十一年新丈地
一萬九千七百七十頃有竒永城縣原地一千五百三
十頃有竒嘉靖十一年新丈出二萬六千六百一十九
頃有竒二縣如此他縣可知是土地實増倍于其舊則
粮宜増而不増而顧以其粮分灑之此輕者益見其輕
也至河内縣原編戸一百二十餘里今併為八十三里
修武縣原編戸六十里今併為二十九里他縣亦皆類
是人逃而地漸荒則土地已非其舊夫粮宜减而不减
而復以其粮包賠之此重者益重無怪乎懷慶之民日
困征輸而卒無以自安也
渦河在淮之北商船自淮入渦至河南祥符縣銅瓦廂(在/縣)
(西北二/十五里)以達陽武陽武去衛河只六十里此元人陸運
之故道也倘漕河中梗河道未能遽復而又不經黄河
之險此亦備急之一䇿也
玉堂嘉話王黄華論汴河前宋以洛河入汴為京西漕
路其後黄河徙南洛水舊道斷絶今汴河名存其實止
是京索須三水自滎澤南入汴河故道行流
越王句踐世家越王曰夏路以左劉氏云楚適諸夏路
出方城人向北行以西為左故云夏路以左
括地志故長城在鄧州内鄉縣東七十五里南入穰縣
北連翼望山無土之處累石為固楚襄王控霸南土争
彊中國多築列城于北方以適華夏號為方城
程大昌禹貢論曰孔頴達謂江南人呼水無大小皆曰
江此特後世語耳古何嘗有是歟經自岷江以外無得
名江者漢水之大幾與江埒其未入江也止得名漢不
得名江安有潯陽間九小流者方趨江未至而肯以江
命之乎不獨江也淮河濟三名者其正派得之外此無
有混言者濟之于河猶不得附借其名而江漢分枝僅
得目為沱潛其嚴于名稱大抵如此
又曰太湖一湖而得名五湖昭餘祁一澤而得名九澤
鼂氏謂未易可以必其得數之因其説通也
括地志漢張良墓在徐州沛縣東六十五里與留城相
近也故城在徐州沛縣東南五十五里今城内有張良
廟
志稱漢中入闗之道有三而入蜀中之道有二所謂入
闗中之道三者一曰褒斜道二曰儻駱道三曰子午道
也所謂入蜀中之道二者一曰金牛道二曰米倉闗道
也今由闗中以趨漢中由漢中以趨蜀中者謂棧道其
北道即古之褒斜南道即古之金牛而子午儻駱以及
米倉之道用之者或鮮矣
隴山在隴州西北六十里即隴坂也又有小隴山在州
西八十里一名闗山以近隴闗(即大/震)而名也山長八十
里路通臨鞏
太白山在乾州武功縣西南九十里亦謂之太一山五
經要義武功有太一山一名終南盖終南南山之總名
也張衡西京賦云終南太一是則非一山矣山接􁌱縣
及盩厔縣界北去長安三百里故俗云武功太白去天
三百(案武功太白去天三百乃辛氏三秦記中/語若璩但稱俗云蓋偶未考謹附訂于此)六典闗
内道名山曰太白栁宗元云其地寒冰雪積之未嘗已
又南十里為武功山杜彦達曰太白南連武功最為秀
傑冬夏積雪望之皓然故云太白也軍行山下不得鳴
鼓角鳴則風雨暴至又山半有横雲如瀑布則澍雨諺
云南山瀑布非朝即暮是也
惇物山在武功縣東南二百里漢志注縣東有垂山古
文以為惇物孔氏曰敦物即太華山似誤
武闗在商州東百八十里輿程記自武闗西北行四百
十里至藍田縣皆行山中至藍田始出險就平云
岐陽廢縣在岐山縣東北五十里唐貞觀七年置周太
王居岐之陽即此
岐山在岐山縣東北十里一名天柱山其峯髙峻狀若
柱然六典闗内道名山曰岐山俗名鳯皇堆山之南周
原在焉即太王所居詩周原膴膴是也志云原東西横
亘肥美寛平在今縣東北四十里
宋白曰自興元東北至長安取駱谷路不過六百五十
二里是往来之道莫便於駱谷也而五季以来駱谷漸
成荒塞何歟
鄭曉解大野既豬曰由是上源之来是澤有以受之下
流之去是澤有以泄之始得而豬矣
解揚州曰今按地勢山起于西北澤匯于東南東南地
卑萬水所凑揚州是也彭蠡在揚州西南合江南江東
江西諸水以為澤三江在揚州東南分東江松江婁江
諸水以為名
解浮于江沱潛漢曰禹貢之記貢道者如記二水曰浮
于淮泗非謂近泗之地必由淮入泗也此荆州近于漢
者則徑浮于漢不必自江而入漢也近于潛者則徑浮
于潛而入漢亦不必自江也沱自華容縣出于江入于
沔沔即漢也由江入沱由沱入漢一路也潛自漢出至
潛江縣入于江由江入潛由潛入漢一路也
又曰江至東陵而北合于漢漢至大别而南入于江
孔安國曰禹治水之後舜分冀州為幽州并州分青州
為營州始置十二州馬融曰禹平水土置九州舜以冀
州之北廣大分置并州燕齊遼逺分燕置幽州分齊置營
州金履祥曰分冀州自衛水以北為并州醫無閭之地
為幽州碣石以東接青州之北為營州是為十有二州
焉
河渠書禹功施於三代自是之後滎陽下引河東南為
鴻溝以通宋鄭陳蔡曹衛與濟汝淮泗㑹文穎曰即今
官渡水也盖為二流一南經陽武為官渡水一東經大
梁城即河溝今之汴河是也
韓邦竒曰古時汳泗皆在河之東南故灉入泗今河徙
而南灉在河西泗在河東灉為河截斷不復能入泗矣
王氏炎曰王莽時河行漯川大河不行于大邳之北而
遂行於相魏之南則山澤在河之瀕者支川與河之相
貫者悉皆易位而與禹貢不合矣
肇域記滎陽縣北三十里有鴻溝應邵曰鴻溝在滎陽
(故城在/滎澤)東南二十里
河渠書索隠引張華云大梁城在浚儀縣北縣西北渠
水東經此城南又北屈分為二渠其一渠東南流是始
皇所鑿引河水以灌大梁謂之鴻溝楚漢㑹此處也其一
渠東經陽武縣南為官渡水
寶應縣志運河隄自黄浦至界首長八十里即唐李吉
甫所築平津堰也
邵二泉禹貢岷山導江之簡曰江漢水漲彭蠡鬱不流
逆為巨浸無仰其入而有賴其遏彼不遏則此不積所
謂匯也者如此故曰北㑹于匯匯言其外也蠡言其内
也于匯不于彭蠡勢則然也盖實志也江水濬發最在
上流其次則漢自北入其次則彭蠡自南入三水並持
而東則江為中江漢為南江彭蠡所入為北江可知矣非
判然異派之謂也且江漢之合茫然一水唯見其為江
也不見其漢也故曰中江曰北江然其勢則相敵也故
曰江漢朝宗凡集傳謂經誤者非是餘干張克修云寶
亦云
王禕子充水經序曰經云江水東逕永安宫南則昭烈
託孤於武侯之地也又其言北縣名多曹氏時置南縣
名多孫氏時置是又若三國以後人所為也又曰意者
桑欽本成帝時人實為此書及郭酈二氏為傳注咸附
益之而璞晉人道元後魏人也
王子充曰十二野所以分天之綱者也其要在明乎躔
度而已九州所以分地之紀者也其要在明乎疆界而
已
方輿勝覽禹貢梁州之山四岷嶓蔡䝉西山皆岷北山
皆嶓南山皆蒙也
析支在河州西南徼外禹貢雍州有崑崙析支應劭曰
析支在河闗西南千餘里羌人所居謂之河曲羌後漢
西羌傳自河闗之西濵于賜支至于河首綿地千里皆
羌地賜支即禹貢析支也水經注引司馬彪曰自賜支
以西濵于河首羌居其右河東流屈而東北經賜支之
地是為河曲
宋河渠志趙伯昌言唐黜陟使李承建捍海堰是承既
建常豐堰于山陽又于鹽城海門建此堰亦竒矣哉但
混為一者則非常豐在山陽東南
華陽國志元鼎六年分廣漢郡為武都郡屬縣九東接
梓潼西接天水北接始平
郏亶水利書曰臣嘗論天下之水以十分率之自淮而
北五分由九河入海書所謂同為逆河入于海是也自
淮而南五分三江入海書所謂三江既入震澤底定是
也
單鍔吳中水利書曰嘗觀考工記善溝者水潄之善
防者水滛之盖謂上水湍流峻急則自然下水泥沙潄
去矣
錢有威曰昔周夏二公治水吳中民初不便詢諸父老
父老對曰相公開河功多怨少千載之後功在怨磨二
公斷而行之功施到今
屠隆曰昔人之推水學者曰郏亶曰單鍔郏亶詳于治
田單鍔詳於治水兼而用之水政舉矣
歸子顧請治呉松江疏宋時江靣原濶九里可敵千浦
故與錢塘揚子並稱三江
今四川廣安大竹渠縣鄰水巴州通江南江達州東鄉
太平凡十州縣皆漢宕渠縣地而故城則在渠縣至今
營山縣界有巖渠廢縣乃梁置非漢縣也
舊唐書地理志海州東海縣縣治鬱州四靣環海
又曰自至德後中原多故襄鄧百姓兩京衣冠盡投江
湘故荆南井邑十倍其初乃置荆南節度使上元元年
九月置南都以荆州為江陵府
又曰荆南節度使劍南西川節度使淮南節度使皆使
親王領之
又曰東京在西京之東八百五十里
又曰武德三年置瓜州五年改為西沙州皆治於三
危山在縣東南二十里
又曰沙州壽昌縣漢龍勒縣地陽闗在縣西六里玉門
闗在縣西北一百一十八里
又曰武州將利縣(今階/州)秦漢白馬氐之地漢置武都郡
并縣愚按元和志將利縣本漢羌道縣地非武都縣地
也後魏宣武帝於武都鎮城(仙陵山/之東)復置武都郡廢帝
改曰武州唐因之
朏明曰景范云均州禹貢雍豫二州境最合為不知者
將雍改作荆非也
朏明又細考均州為雍豫州境亦非盖唐宋之均州自
為郡兼領鄖鄉即今鄖縣鄖西縣地也此二縣與商州
上津縣(此指/唐)接界謂之雍豫二境則可今均州屬襄陽
府而明成化間别以鄖縣置鄖陽府則此州直為豫州
之地不得言二州之境也鄖及鄖西亦當屬豫其漢南
諸縣則荆也
三國志董昭傳太祖將征烏丸患軍粮難致鑿平虜泉
州二渠入海通運昭所建也
陳湯每過城邑山川常登望鄧艾每見髙山大澤輒規
度指畫軍營處所
元人進金史表曰勁卒擣居庸闗北拊其背大軍出紫
荆口南搤其吭此古今都燕者防患之明驗也
又曰西北之山東起醫無閭西接太行其為要害之闗
曰紫荆居庸倒馬居庸巖險易守倒馬去燕稍逺紫荆
則跨於居庸而近於倒馬金人知守居庸不知扼紫荆
非失計耶
楊守謙每閲紫荆輿圖見所謂五虎嶺者為元人敗金
之處則汗流浃背神不怡者累日嗚呼勞臣志士之心
事至今猶可以歎息也
紀陟有言疆界雖逺險要必争之地不過數四猶人六尺
之軀要害亦數處耳大江之南上流之要害江陵武昌
襄陽九江是也江水源於岷山下䕫峡而抵荆楚則江
陵為之都㑹嶓冡導漾東流為漢漢沔之上則襄陽為
之都㑹諸葛亮謂荆州北據漢沔利盡南海東連吳㑹
西通巴蜀此用武之國也沅湘諸水合洞庭而輸之江
則武昌為之都㑹豫章西江與鄱陽之浸匯于湓口則
九江為之都㑹昔人言天下之勢秦蜀為首東南為尾
中原為脊周瑜語孫權曰據襄陽以蹙操北方可圖也
庾翼謂襄陽西接梁益與闗隴咫尺北去河雒不盈千
里進可以掃蕩秦越退可以保據上流岳飛謂襄陽等
六郡為恢復中原基本此用荆襄以制中原之䇿也孫
氏奄有公安江陵都武昌鄂州江南已定遂定都建業
江左以来但有揚荆湘江梁益交廣荆揚二州為天下
根本陸抗有言無江陵是無荆州也無荆州是無吳也
江陵有急當傾國争之是故江淮所恃以為藩籬者江
陵也江陵所恃以為唇齒者襄陽也此用荆襄以固東
南之䇿也
元有得宋奏議以獻者下諸將議郝經獻議曰彼之素
論謂有荆襄則可以保淮甸有淮甸則可以保江南先
是我有荆襄有淮甸上流皆自失之今當先荆後淮先
淮後江從彼所保以為吾所攻
王宗沐建議於萬厯曰唐都秦右據岷凉左通陕渭有
險則天寶興元乗其便無水則㑹昌大中受其貧宋都
梁背負大河靣接淮泗有水則景德元祐享其全無險
則宣和靖康受其病國家都燕北有居庸醫無閭以為
城南有大海以為池天造地設山環水衛而自塞其利
者何也都燕之受海猶憑左臂從腋下取物也置海漕
而専力於河一夫大呼萬櫓皆停腰脊咽喉之譬先臣
邱濬之諄復者不可不慮也
　
　
　
　
　
　
　
　潛邱劄記卷三
欽定四庫全書
　潛邱劄記卷四
　　　　　　　　　　　　　山陽閻若璩撰
　　喪服翼註
愚向謂有當請於朝早加刋正無疑誤後人者莫過王
子有其母死者之註註引陳氏(耆卿字夀老臨海/人著孟子紀蒙)曰王
子所生之母死厭於嫡母而不敢終喪誤亦有自來趙
岐註孟子王之庶夫人死廹於嫡夫人不得行其喪親
之數當岐同時康成亦註孟子未知其解云何要喪服
記公子為其母練冠麻麻衣縓緣既葬除之康成註曰
諸侯之妾子厭于父為母不得伸權為制此服不奪其
恩也傳曰何以不在五服之中君之所不服子亦不敢
服也蓋諸侯尊絶旁期已下何有于妾公子被厭不敢
私服其母父卒猶有先君餘尊所厭亦不過服大功其
嚴如此晉胡澹所生母喪嫡母尚存疑不得三年以問
范宣宣答曰嫡母雖貴然厭降之制父所不及婦人無
專制之事豈得引父為比而屈降支子也説與鄭註合
不知何緣孔穎達疏戴記多有厭于適母之説流傳至
宋闌入集註朱子亦有取于此遂成不刋之典明初大
明令載庶子為其所生母齊衰期注謂嫡母在室者後
孝慈錄成益定制子為母雖父在庶子為其母雖母在
皆斬衰三年於序文中特言之何其甚也夫母在為所
生斬猶可言也父在為所生並同不可言也始焉非所
厭而云厭猶知有母也既焉竟無復有所厭是不知有
父也冠履倒置至此極矣推其失集註實不能辭且公
子為其母練冠之下麻衣之上仍有一麻字盖以麻為
絰帶何竟遺去是不獨請早加刋正且加補正云爾余
既緣孟子而斷曰母不厭子因徧檢儀禮禮記註疏又
得五言曰祖不厭孫舅不厭婦姑不厭婦夫不厭妾女
君不厭妾若此者亦可作經讀
鄭康成言服之降有四君大夫以尊降公子大夫之子
以厭降公之昆弟以旁尊降為人後者女子子嫁者以
出降余謂仍有以餘尊降如父卒服未除而遭母喪仍
服期公之庶昆弟為母妻昆弟止大功蓋一為父之餘
尊所厭一為先君之餘尊耳又殤以年降是服之降有
六也若此者亦可補入註疏
或問母不厭子姑不厭婦則吾既聞命矣乃若宗子母
在為妻禫似仍有相厭之意特為宗子妻尊夫為妻伸
禫耳余曰否此自為同宗男女宗子之母在則不為宗
子之妻服補明一筆夫仍禫耳故朱子言喪服小記是
解喪服傳孔穎達疏嫌畏宗子尊厭其妻果爾當云雖
宗子為妻禫不得有母在字面陳澔集説然則非宗子
而母在者不禫矣説益非
期之喪有禫者二父在為母為妻是也三年之喪亦有
不禫者二臣為君三年而后葬者但有練祥而無禫是
也或曰臣為君僅二十五月輙除無復禫見通典鄭學
之徒所云渠何從而知之乎余曰以喪服小記列當禫
之喪有四曰為父為母為妻為長子孔疏復補出二禫
曰妻為夫為慈母不曰臣為君故知之
或又問父在為母期期之喪莫有重焉為妻服與此同
得毋甚與曰非甚也段成式酉陽雜俎解得致精一切
傳註未及曰今之士大夫喪妻往往杖者㨿禮彼以父
服我我以母服報之杖同削杖也使子夏復生聞之亦
應首肻且不特削杖一也拜用稽顙二也十一月而練
十三月而祥十五月而禫三也為母期雖除猶申心喪
三年為妻禫已過夫必三年然後娶以達子之志種種
皆同豈他旁親之期所敢並與
禮有六不厭而有二厭一曰君厭臣公卿大夫厭于天
子諸侯降其衆臣布帶繩屨是一曰父厭子父在為母
降至期父卒直伸三年之衰不伸斬是或問何不云夫
厭妻余曰妻之言齊也體與夫敵不得厭之使無服或
服為之降當又得一言曰夫不厭妻以補註疏然則妻
之不厭也貴也妾之不厭也賤也貴貴賤賤門内之治
定矣
女女子為曽祖父母祖父母是正尊雖出嫁亦不降為
世父母叔父母姑姊妹是旁親雖未嫁茍十五已後即
逆降父為嫡子三年斬縗而不去職者盖崇禮殺情也
父在為母縗期却罷職居心喪三年則情伸而禮殺
范甯言子夏傳既云以支子繼大宗則義以暢矣不應
復云適子不得繼大宗此乃小宗不可絶之明文矣余
謂絶有二有天然而絶者有以後人而絶者茍天然而
絶在大宗則為之置後俾適適相承統領百世之族人
若小宗則聽之不必復取他支子以後之盖彼不過五
世則遷耳此大宗小宗之别也何休曰小宗無後當絶
斯言得之賈公彦曰適子不得後人無後亦當有立後
之義斯言失之
汪氏琬與予論禮服京師不合頗聞其盛氣既而歸近
且合刋正續藁悉改而從我其中儀禮説二條有可喜
者亟錄于此一曰先王之制禮也在父黨則父子昆弟
重而于父之姊妹恩殺矣故服諸父期服姑姊妹大功
在母黨則母之姊妹重而于母之昆弟恩殺矣故服從
母小功服舅緦先王所以嚴内外别男女而逺嫌疑者
也唐太宗謂加舅服使與姨母同太宗知禮孰不知禮
二曰凡父黨之尊者由父推之皆父之屬也世父叔父
從祖祖父是也至父之姊妹則不可謂之父不可謂之
父其可謂之母乎二者皆不可以名故聖人更名曰姑
爾雅謂我姑者吾謂之姪盖姑亦不敢以昆弟之子為
子也凡母黨之尊者由母推之則皆母之屬也從母是
也至母之昆弟則不可謂之母不可謂之母其可謂之
父乎二者皆不可以名故聖人更名曰舅爾雅謂我舅
者吾謂之甥盖舅亦不敢以姊妹之子為子也此先王
制名之微意也予謂爾雅僅有謂我舅者吾謂之甥一
語若二語並列即出子夏傳文汪氏小誤
章子留書曰母之兄弟曰舅父之姊妹曰姑舅母之次
也姑父之次也婦人謂夫之父曰舅母曰姑舅父之次
也姑母之次也白虎通亦云尊如父而非父者舅也親
如母而非母者姑也余亦曰男子謂妻之父曰外舅母
曰外姑盖彼以我之父為舅我亦從而舅之懼其同於
母黨也故别曰外舅彼以我之母為姑我亦從而姑之
懼其同於父黨也故别曰外姑女子謂母之兄弟曰舅
謂夫之父亦曰舅謂父之姊妹曰姑謂夫之母亦曰姑
盖女子居然以父母視其夫矣女子以父母視其夫可
以在室服父母之服服舅姑似猶不可
三年之喪又有無禫者二一心喪一追服三年者心喪
以二十五月為限見宋元嘉之制追服三年無禫見梁
天監二年何佟之議
古者男子有五斬女子止一斬在室為父出嫁為夫當
其為夫且降父之服而為期矣何有于舅失禮自唐貞
元中始也今也男子除父為長子之服臣為君之服斬
反有八盖母加服斬自明孝慈錄始也母既然于是承
重之祖母所後之母皆然繼母慈母亦皆然合數之男
子有八斬女子服母繼母與父同是在室有三斬嫁服
舅姑并及承重之祖舅祖姑所後之舅姑繼姑慈姑亦
皆斬合數之女子有九斬焉何斬之多也盖服制之變
于是為巳極
汪氏琬臨歿删其稾為堯峯文鈔戴晟西洮購以示我
讀之頗有幽㝠之中負此良友之感盖為余所駮正者
悉刋以從我有駮正而未及聞于彼者承譌仍故將來
恐疑誤後生不小一為喪服或問一條一為答或人論
祥禫第二書是也西洮請徵其説余曰同母異父兄弟
之服檀弓以為大功非同父異母者汪氏乃為之服曰
禮同父母之昆弟期同父異母之昆弟大功憶五十人
初授翰林官訖有問此中人物云何者余答以若吳任
臣之博覽徐嘉炎之彊記可稱二妙若李因篤之杜撰
故事汪琬之私造典禮恐亦未必有三焉一時流傳以
為口實私造典禮正坐此等耳答或人論祥禫第二書
曰昔漢儒有主二十七月者此據服問中月而禫之説
也魏儒有主二十五月者此據三年問二十五月而畢
檀弓祥而縞是月禫之説也唐儒又有主三十六月者
此據喪服四制喪不過三年三年而祥之説也譌尤不
可勝言三年之喪天經地義所在古今來凡數大折衷
為鄭學之徒者一説王學之徒者一説杜君卿通典出
復又一説直至宋英宗治平二年禮院奏曰謹按禮學
王肅以二十五月為畢喪而鄭康成以二十七月通典
用其説又加至二十七月終則是二十八月畢喪而二
十九月始吉盖失之也祖宗朝據通典為正而未經講
求故天聖中更定五服年月勅斷以二十七月今士庶
所同望仍遵用大哉斯奏真所謂羣言淆亂折諸聖者
矣今漢儒主二十七月自指康成然服問無中月而禫
之文間傳有之當改作間傳唐儒主三十六月當改作
二十八月方合且所據乃間傳又期而大祥素縞麻衣
中月而禫禫而纎無所不佩之文並非喪服四制汪氏
云云唐無是人人無是説者也東海公聞而特過我曰
唐實有主三十六月者子知之乎余曰知之新唐書王
元感傳載元感初著論三年之喪以三十有六月鳳閣
舎人張柬之厯破其説曰云云當世謂柬之言不詭聖
人而元感論遂廢此最作史者妙處盖世逺言湮邪説
易以誣民故不載元感原文者不足載也却載他人之
文於元感傳中以正元感也汪氏果指王元感乎則犬
之拾骨而已矣尚不至此大抵讀書不深又健忘耳東
海公曰善弟將轉告汪鈍翁已而不果余復有感宋英
宗治平二年乙巳至孝宗乾道五年己丑凡一百五年
朱文公居母祝令人憂輯家禮小祥用初忌大祥用第
二忌日各短却一月與二十五月而畢相乖中月而禫
乃中空一月今空至二月方成二十七月重服减之輕
服増之進退兩無所據不知世儒何緣獨譏王肅杜預
以短喪黜其從祀也書為一行童竊以逃文公既歿書
始出不及刋修以為一定遂成萬世闕典豈不惜哉噫
文公若此於汪氏乎何誅
或問律文夫凡承重妻並從夫服但爾時姑尚存自應
服其舅或姑斬妻從之是一時而有二斬矣抑不從耶
余曰禮有之有適子者無適孫則有適子婦者無適孫
婦可知也仍服大功或曰婦人既嫁從夫夫天也妻其
敢貳于天乎余曰夫服祖父母期妻則大功夫服本生
父母期妻亦大功不從夫而服者多矣奚有于是
或問祖卒孫既承重訖矣久之祖母卒孫又應承重但
祖母其所生者也承則無重之可言不承則己巳名為
適孫將若何余曰喪服小記祖父卒而后為祖母後者
三年疏曰此一經論適孫也律文適孫祖在為祖母承
重止齊衰杖期亦指適孫非庻孫也竊以庶孫可立而
為適孫妾必不可以升為妻仍服期汪氏琬有妾宜無
服一篇或難妾之子而既貴矣天子且許之貤封而家
長獨不可援古而服緦乎琬曰天子自貴其卿大夫之
母家長自賤其妾律文之與勅也誥也是皆出於天子
並行不悖者也或又難律文得毋有闕與曰國家辨妻
妾之分嚴適庶之閑其防微杜漸也可謂深切著明矣
而又何闕文之有
或問古者父妾不論有子無子皆得謂之母唐開元禮
則云庶母父妾之有子者始為之緦此子字男耶女耶
余曰開元禮不可知若今律文與此同者則指男而非
女矣何以騐之子即齊衰杖期條之適子衆子斬衰三
年條之所生子之子也或曰安知其非女女無杖此有
杖故知指男子也然則宜何稱律文父妾無子則不得
以母稱今既已有女為吾之姊若妹也者吾亦從而母
之奚不可但不敢加服焉是于明太祖隆妾之後而少
寓殺抑之微意似為先王之所許者
里中劉氏之喪兄既不拜弟有以嫂可拜其叔為疑者
余曰鄭康成有言正言嫂叔尊嫂也若兄公於弟之妻
則不能也兄公今之大伯之稱大伯之尊於弟之妻猶
嫂之尊於夫之弟雖在流俗大伯猶于弟妻弗拜則嫂
不宜拜夫之弟何疑故曰夫妻牉合也又曰夫尊于朝
妻貴于室矣
或有庶母卒者其父既從律服齊衰杖期矣而子來問
已宜何服余曰無服盖律所不載也或因問父既如是
其重服子獨不可凖之而少降乎余曰此則以意自為
服也不可之甚者也盖此服載明洪武七年孝慈錄原
明太祖溺情于孫貴妃之薨變禮于懿文太子及諸王
非其所生者一時制耳豈真謂有王者起視如金條玉
律莫可擬議也哉噫沿之而誤且三百三十有二年矣
自唐武后上元初表請升母服與父同然仍齊衰三年
耳非至如明孝慈錄之一無差等母同父斬率情變禮
之甚者也遵行且三百年未見有人焉議請刊正者豈
非一懾于明太祖之嚴威再便于己情之得伸而無所
復屈也哉然周公以來制服有齊衰杖期齊衰不杖期
齊衰三月與齊衰三年並列為四齊自是沒不復見矣
傷哉余嘗反覆思維欲上留古制而下適乎時宜不得
已如作春秋調人也者為之議曰父在母沒請為母服
齊衰三年父沒然後服斬衰則厭降之義既行免懐之
恩亦報而人道不至流于野人者此為庶㡬耳
喪服傳曰父在為母期屈也至尊在不敢伸其私尊也
又曰禽獸知母而不知父野人曰父母何筭焉都邑之
士則知尊禰矣喪服四制曰資于事父以事母而愛同
天無二日土無二王國無二君家無二尊以一治之也
故父在為母齊衰期者見無二尊也此三條者能日百
徧誦之則褚無量所歎俗情膚淺不知聖人之心者庶
其有悟乎
胡致堂真西山並以漢文短喪詔其大指盖為吏民初
未及於嗣君説非也漢文明詔天下吏民令到出臨三
日皆釋服三日者吏民之服也殿中當臨者皆㠯旦夕
各十五舉音禮畢罷以下服大紅十五日小紅十四日
纎七日釋服三十六日者殿中當臨者之服也殿中當
臨非太子與百官而誰哉然文帝之意則詔天下以為
已而服非詔天下以盡為其親而服是文帝固未嘗教
天下以薄其親也然此詔以後天下不復有喪三年者
矣嗚呼豈非上有好者下必有甚焉者與又豈非下之
人祗從其意而不從其令與終西漢世服父喪三年惟
原涉母喪三年惟薛修河間恵王良後母喪三年惟公
孫𢎞師喪三年惟侯芭外此則杳無聞詩曰庶見素衣
兮我心傷悲兮聊與子同歸兮其殆五子之謂焉
杜元凱謂漢氏承秦率天下為天子終服三年是三年
之喪在暴秦猶不廢也平帝崩王莽令吏六百石以上
皆服喪三年是三年之喪在賊莽猶能復也由前言之
則漢文之罪大矣由後言之則晉武亦未盡善也
古者喪期無數孔穎達疏云哀除則止无日月限數也
説頗非不若其疏三年問引此句云謂無葬練祥之數
其喪父母之哀猶三年也故堯崩云如喪考妣三載則
知堯以前已三年余謂豈惟堯以前盖自有天地即有
人類有人類即有恩愛而喪紀緣之而興善乎荀卿言
三年之喪人道之至文者也是百王之所同古今之所
一也未有知其所由來者也(此九字見前/小戴綴於此)小戴輯入經
又言殺人者死傷人者刑是百王之所同未有知其所
由來者也班固採入史兩未有知其所由來者也語致
精
百姓如喪考妣三載蔡傳云百姓圻内之民大非孔安
國傳雖晚出然多本于王肅解百姓為百官盖有爵土
者為天子服斬衰三年禮也内如舜及四岳九官等外
如十二牧及十二州之諸侯孟子所謂舜帥天下諸侯
以為堯三年喪是盖百姓二字孟子原知有舜在内方
作此辯證不然果圻内之民孟子生千載下何從而知
舜同諸侯為堯持服也耶此即以經解經恐元陳樵先
生不應獨美于前矣
後漢書李固傳昔堯殂之後舜仰慕三年坐則見堯于
牆食則覩堯于羮此即舜居堯喪之實事註疏皆未之
及
通典宋庾蔚之曰女子既出則無厭
馬融儀禮君母在則不敢不從服君母不在則不服註
曰從君母為親服也君母亡無所復厭則不為其親服
也自得伸其外祖小功也(喪服小/功章)
馬融曰除嫡子一人其餘皆庶子也
開元禮曰出降者兩女各出不再降若兩男各為人後
者亦如之
羅虞臣長子亦可為人後議孫逺死而無嗣其弟重以
長子彬後之或曰重之命非也長子不得為後曰斯重
宗之義也吾將以重為知禮矣昔子思兄死而使其子
白續伯父以主祖及曽祖之祭盖逺嫌也以弟代兄是
謂奪宗以子繼伯父則有父命焉其孔氏之家之變禮
乎重之命惡得為非
　
　
　
　
　潛邱劄記卷四
欽定四庫全書
　潛邱劄記卷五
　　　　　　　　　　　　　山陽閻若璩撰
　　補正日知錄
國語凡陳之道設右以為牝益左以為牡淮南子􁬭形
訓邱陵為牡谿谷為牝又牝土之氣御于𤣥天又所謂
地利者左牡而右牝
唐詩話韓翃久家居一日夜半客叩門急賀曰員外除
駕部郎中知制誥曰誤矣客曰邸報制誥闕人中書兩
進名不從云云是邸報字亦見于此
單名以偏旁為排行如衛瓘衛玠之流　按晉書玠乃
瓘之孫非弟也
漢書言李固杜喬朋心合力致主文宣而孝桓即位之
詔曰臧吏子孫不得察舉　按桓即位于閏六月庚寅
先三日丁亥李固䇿免杜喬為太尉在次年之六月詔
乃即位後四十四日丙戌下於李杜皆不相涉
宣防既築導河北行復禹舊迹而梁楚之地復寧無水
災自漢至唐河不為害㡬及千年　按此説大非復禹
舊跡無水災此史記河渠書之文若溝洫志則續之曰
自塞宣房後河復北决於館陶分為屯氏河地理志魏
郡館陶縣下注云河水别出為屯氏河東北至章武入
海是也雖不知的在何年要武帝元封二年壬申後宣
帝地節元年壬子以前事余嘗謂禹之時河自碣石入
海至周定王五年河徙從鄴縣東北入海此一變也漢
武元封後宣帝地節前河又從渤海郡章武縣入海此
又一變也古今何等大事而亭林亦未考及耶
寜老云詩儀字凡十見皆音牛何反　按相鼠詩儀與
皮為叶東山詩儀與縭叶湛露詩儀與椅離叶斯干詩
儀與議罹叶若讀為延知切似亦未為不可
堯舜禹皆名也古未有號故帝王皆以名紀臨文不諱
　按曲禮詩書不諱臨文不諱盧植註曰臨文謂禮文
也禮執文行事故言文也鄭康成註曰謂其失事正也
陳澔註曰不因避諱而改行事之語盖恐有誤於承用
也從來解文字皆如此而從來引此句多誤豈寧老亦
未之免邪要當用詩書不諱耳
武王伐紂第二則云武王克商不以其故都封周之臣
而仍以封武庚及武庚既畔乃命微子啓代殷而必於
宋焉盖不以畔逆疑其子孫而明告萬世以取天下者
無滅國之義也故宋公朝周則曰臣也周人待之則曰
客也自天下言之則侯服于周也自其國人言之則以
商之臣事商之君無變于其初也平王以下去微子之
世逺矣而曰孝恵娶于商(左傳哀二/十四年傳)曰天之棄商久矣
(僖二十/二年傳)曰利以伐姜不利于商(哀九/年傳)吾是以知宋之得
為商也　按左傳哀二十四年孝恵娶于商此宗人釁
夏對魯哀公之言宋林氏註曰稱商不稱宋者避定公
諱也此解絶妙寧老獨未見耶僖二十二年楚人伐宋
以救鄭宋公將戰大司馬固諫曰天之棄商久矣君將興
之弗可赦也已不曰棄宋而曰棄商者此即下文寡人
雖亡國之餘之意亦即一姓不再興之説也今取以證
宋得為商竊恐寧老未識當時立言之意因思僖二十
一年宋人為鹿上之盟以求諸侯於楚公子目夷曰小
國争盟禍也宋其亡乎此處斷宜稱宋則彼處稱商正
可意㑹哀九年晉趙鞅卜救鄭遇水適火史龜曰是謂
沈陽可以興兵利以伐姜不利于商不曰伐齊與宋而
變文言姜言商者取于上文陽兵恊韻(毛詩古音考可/以興兵兵音邦)
此固古人文字之常只觀下文伐齊則可敵宋不吉二
語不用韻恊便直稱齊宋本號則可見矣
第三則遷頑民于洛邑　按寧老云頑民皆叛逆之徒
也其與乎畔而遷者皆商世臣大族不與乎畔而留于
殷者如祝鮀所謂分康叔以殷民七族是以陶氏施氏繁
氏錡氏樊氏饑氏終葵氏為殷之庶民矣請問上文分
魯公以殷民六族條氏徐氏蕭氏索氏長勺氏尾勺氏
使帥其宗氏輯其分族將其醜類以法則周公用即命
於周是使之職事於魯一則曰宗氏再則曰分族尚得
謂非商之世臣大族乎豈同一氏族而分於康叔者獨
為民乎此不可解
豐熈偽尚書云其曰附後洪範一篇則所云惟十有三
祀王訪于箕子者必冠之以周書文義乃通　按左傳
屢引洪範皆目為商書不曰周書説者謂為此夫子未
刪前之書名也今云必冠之以周書文義乃通亦不必
然
寧人謂春秋盖必起自伯禽之封以洎于中世當周之
盛朝覲㑹同征伐之事皆在焉故曰周禮而成之者古
之良史也　按杜元凱春秋經傳集解序便知春秋一
書其發凡以言例皆周公之垂法仲尼從而修之何必
言起自伯禽與成之古良史哉又左傳隐七年謂之禮
經杜註曰此言凡例乃周公所制禮經也
寧老謂桓十七年五月無夏　按桓十七年五月有夏
春秋自僖公以前大夫並以長幼之字為稱　按春秋
自莊十二年衛大夫已稱子石祁子是也大夫稱子莫
先于此或曰何以見祁為諡案鄧祁侯杜註祁諡也是
也次則甯荘子見閔二年論語有卞荘子為魯卞邑大
夫
又云孟孫氏之稱子也自蔑也(文十/五年)　按國語有孟文
子即左傳文伯也又先蔑之稱子亦當附見
又云叔孫氏之稱子也自豹也(襄七/年)　按國語定王八
年有叔孫宣子即左傳叔孫宣伯也又先於豹稱子亦
當附及又按叔孫豹於襄二年稱穆叔於襄七年稱穆
子亦稱穆叔至此後則或稱穆叔或稱穆子不一又於
襄七年稱昭伯於昭四年稱昭子一人之身倏字而倏
子豈一人之身倏貴而倏賤乎竊以為通稱
又云季孫氏之稱子也自行父也(文十三年年閔元年/書季子二  書髙子)
(皆春秋/之特筆)　按季孫氏之稱子也自行父也見文六年不
待十三年
又云欒氏之稱子也自枝也(僖二十/八年)　按左傳桓三年
有欒共叔然國語稱為欒共子又先於欒氏之有貞子
亦當附見
又云范氏之稱子也自㑹也(宣十/二年)　按范氏之稱子也
亦自渥濁也並見十二年
又云魯之三家稱子他如臧氏子服氏叔仲氏皆以伯
叔字焉不敢與三家並也　按子叔氏有齊子即叔老
有敬子即叔弓一見襄十四年一見昭三年誰謂不敢
與三家並乎又昭四年豎牛賂叔仲昭子與南遺杜註
昭子叔仲帶也昭十二年南蒯語叔仲穆子且告之故
杜註穆子叔仲帶之子叔仲小也
第二則又云君前不敢子也　按文六年亦稱趙衰為
成季非對君言也何解(陽子成季之屬/也故黨于趙氏)君前臣名禮也
孟子稱莊暴於齊宣王前曰莊子誠所未解
又云論語之稱子者皆弟子之於師(如云非不説子之/道衛君待子而為)
(政之/類)　按陳子禽謂子貢曰凡兩稱子猶曰亢子貢弟
子也若夫子之於季子然一稱子於季康子四稱子陳
亢問於伯魚亦稱子桀溺問於子路亦稱子子路問於
丈人亦稱子豈皆弟子之於師乎其説不可通矣或曰
然則若何愚曰改皆字為多字庶乎其尚可耳
又云孟子之稱子者皆師之於弟子　按孟子於平陸
大夫蚳鼃沈同留行之客畢戰陳相景春戴不勝淳于
髠告子慎子白圭宋句踐滕之或人俱稱之為子豈皆
弟子乎至曹交者集註明謂不容其受業亦稱之為子
其説尤不可得而通矣
寧老云外大夫若宋若鄭若陳若蔡若楚若秦無諡也
而後字之　按外大夫無諡者而後書字請問齊隰朋
諡成子見國語註是隰朋固有諡矣何左傳止稱為隰
朋猶可解曰注也(注本/世本)再請問鄭子産諡成子見國語
是子産亦有諡矣何左傳止稱為子産公孫僑與子美
猶可解曰此外傳也再請問鄭子産之子參字子思諡
桓子是亦有諡矣何左傳不稱為國桓子而必連其字
曰桓子思問至此當無辭矣
寧老謂古人琴瑟之用皆與歌並奏故有一人歌一人
鼓瑟若漢文帝使慎夫人鼔瑟上自倚瑟而歌是也亦
有自鼓而自歌孔子之取瑟而歌是也　按史記趙世
家武靈王夢見處女鼓瑟而歌詩亦自鼓自歌者
又云衛靈公聽新聲於濮水之上而使師延寫之則但
有曲而無歌　按國語晉平公説新聲註曰新聲者衛
靈公將如晉舎於濮水之上聞琴聲焉甚哀使師涓以
琴寫之至晉為平公鼓之師曠撫其手而止之曰此亡
國之音也師延為紂作靡靡之樂後乃自沉於濮水之
中聞此聲者必於濮水之上乎當作師涓不當作師延
何不用論語鼓瑟希鏗爾舎瑟而作邢疏曰鏗投瑟聲
也此即有曲而無歌
三年之喪云今從鄭氏之説三年之喪必二十七月其
過於古人一也　按從鄭氏説者正合於古人王肅乃
故與鄭反朱子所謂王肅議禮必反鄭元是也王肅且
以此獲短喪之譏寧老豈未之聞耶
又云今婦為舅姑亦服三年其過於古人三也　按婦
為舅姑三年吳幼清亦嘗辯之見服制考詳序甚佳
第二則云今人以初喪四十九日居於柩側謂之七七
(唐李翺集中有楊垂撰/喪儀其一篇云七七齋)　按魏書胡國珍傳詔自始薨
至七七皆為設千僧齋令七人出家
孟子外篇云周禮大行人註引孟子曰諸侯有王顔氏
家訓引孟子曰圖影失形廣韻圭字下註曰孟子六十
四黍為一圭十圭為一合今孟子書皆無其文豈所謂
外篇者耶　按王應麟孟子考異焦弱侯焦氏筆乗所
載古人引孟子外篇者其語甚衆何僅寥寥引此近尤
詳繹史
兩漢風俗云云　按晉世祖泰始元年乙酉以傅元為
諫官元上疏曰近者魏武好法術而天下貴刑名魏文
慕通達而天下賤守節其後綱維不攝放誕盈朝遂使
天下無復清議云云是致毁方敗常之俗魏文非魏武
也愚嘗為之説曰清談之風一盛於王何再盛於嵇阮
三盛於王樂而晉亡矣然其端則自文帝始此亦論世
者之不可不考也
唐宋以前上下通行之貨一皆以錢而已未嘗用銀
按東阿于文定公筆麈所載古今用銀事尤詳
又云漢書食貨志言秦并天下幣為二等而珠玉龜貝
銀錫之屬為器飾寳藏不為幣漢武始造白金三品尋
廢不行　按孝武始造白金三品乃雜鑄銀錫為之此
即漢書安息國以銀為錢之制竟認作銀非其文有龍
有馬有龜觀錢譜可知所直各不同王莽即真始直用
銀朱提銀重八兩為一流直一千五百八十它銀一流
直千是為銀貨二品是也
又云唐韓愈奏狀亦言五嶺買賣一以銀　按張籍送
南遷客詩海國戰騎象蠻州市用銀
又云金至元光二年寶泉㡬於不用哀宗正大間民間
但以銀市易此今日上下用銀之始　按紹興嵗幣銀
二十萬兩絹二十萬疋又糜費銀一千三百餘兩非上
下用銀之事乎何必金大抵見北宋所著書上下用銀
已不計其數矣
寧老云今人但以貢生為明經非也唐制有六科一曰
秀才二曰明經三曰進士四曰明法五曰書六曰筭當
時以詩賦取者謂之進士以經義取者謂之明經今罷
詩賦而用經義則今之進士乃唐之明經也　愚嘗見
茅鹿門評韓昌黎贈張童子序曰張本與昌黎同舉進
士不覺失笑童子自是明經昌黎方是進士兩人出身
各不同今昌黎榜進士凡三十餘人姓名具在無所為
童子也鹿門其亦未識古今貢舉之制乎今見寧老此
論實獲我心又按金有經義進士詞賦進士進士中兼
二種亦不可不知
進士有甲乙二科　按唐書諸進士試時務䇿五條帖
所讀一大經經䇿全得為甲第䇿得四帖過四以上為
乙第
第二則云甲乙丙科始見漢書儒林傳平帝時嵗課博
士弟子甲科四十人為郎中乙科二十人為太子舎人
丙科四十人補文學掌故匡衡𫝊數射䇿不中至九乃
中丙科　按漢書蕭望之𫝊以射䇿甲科為郎儒林傳
房鳳以射䇿乙科為太史掌故太常如此則三科故事
俱全
元祐八年三月庚子中書省言進士御試答䇿多係在
外凖備之文云云又云是當時即以經義為在外凖備
之文矣　按前云進士御試答䇿多係在外凖備之文
此自指䇿而言與經義無干今寧老云是當時即以經
義為在外凖備之文當時何曽
第二則言楊文貞言洪武四年十七年開科及十八年
㑹試猶循元制作經疑至二十一年始定今三塲之制
今之經義又不如經疑多矣　按元試士用經疑亦用
經義此則專用經疑不用經義矣大非
六國獨燕無後云七國之時人主多任其貴戚云云至
秦則不用矣　按樗里疾秦恵王異母弟亦嘗相武王
以縣統鄉以鄉統里備書之者史記老子楚苦縣厲鄉
曲仁里人　按楚非國乎當増一句曰以國統縣又按
孔子生魯昌平鄉陬邑是又以國統鄉以鄉統邑
又云書邑里而不言鄉史記聶政軹深井里漢髙祖沛
豐邑中陽里人衛太子亡至湖泉鳩里　按陳丞相平
者陽武户牖鄉人也是又書邑鄉而不言里
其都亭則如今之闗廂　按漢書循吏傳召信臣出入
阡陌止舎離鄉亭是又有鄉亭又必有牢獄詩小雅宜
岸宜獄陸云鄉亭之繫曰岸官府曰獄是也
又云司馬相如往臨卭舎都亭云云　按漢書翟方進
𫝊北地浩商為義渠長所捕亡長取其母與豭豬連繫
都亭下亦宜考及
劉衡碑云為勃海王郎中令以兄琅琊相憂即日輕舉
　按趙相劉衡碑以兄琅琊相亡即日輕舉非憂字也
從金石錄
又云楊著碑云遷髙陽令遭從兄沛相憂篤義忘寵飄
然輕舉　按髙陽令楊著碑拜思善侯相遭從兄沛相
憂篤義忘寵飄然輕舉此作遷髙陽令誤
東向坐第一則云古人之坐東向為尊歴引史云云以
今之南面為尊非是第二則云舊唐書盧簡求子汝弼
為河東節度副使府有龍泉亭簡求節制時手書詩一
章在亭之西壁汝弼復為亞帥每亭中讌未嘗居賔位
西向俛首而已是唐人亦以東向為賔位也　按韓昌
黎送幽州李端公序曰上堂即客階坐必東向亦可證
唐人以東向為尊又按南唐書伍喬赴試金陵故事中
選者主司必延之陞堂置酒時有宋貞觀者首就坐張
洎續至主司覽其文揖貞觀南坐引洎坐於西酒至數
行喬始上卷主司歎其傑作乃徙貞觀處席北洎處席
南以喬居賔席及覆考牓出喬果為首洎貞觀次之時
稱主司精於衡鑒賔席者東向者坐也是五代時亦然
又按宋理宗齋居夜夢一真人峩冠佩玉延帝殿上即
東席西向坐以賔禮揖上東向面命洋洋俄而夢覺(見/宋)
(史/)
寺証云後漢書張湛告歸平陵望寺門而歩註寺門即
平陵縣門也　按馬援𫝊曉狄道長歸守寺舎註寺舎
官舎也先於張湛𫝊又髙陽令楊著碑聞母氏疾病醳
榮投黻歩出城寺
正五九月云唐朝新格以正五九月為忌月今人相沿
以為不宜上任考唐書云云　按宋王勉夫野客叢書
載正五九月為忌月其説尤詳當參閲
二名不偏諱云杜氏通典大唐武德九年六月太宗居
春宫總萬機下令曰依禮二名不偏諱今其官號人名
及公私文籍有世及民兩字不連讀者並不須避諱
按通典載髙宗亦有詔不諱其名治亦當引及又註云
通典又言太宗時二名不相連者並不諱至𤣥宗始諱
之然永徽初已改民部為户部而李世勣已去世字單
稱勣矣按吾邑晉祠有唐太初貞觀二十年御製碑碑
隂載當日從行諸臣姓名内有李勣已去却世字單稱
勣是唐太宗在日已如此不待永徽初也愚嘗謂此段
可補史傳之闕寧老素留心金石文字豈未暇考及此
耶
祖稱曽祖之父為髙祖然自是以上亦通謂之髙祖左
傳昭公十七年郯子來朝曰我髙祖少皥摰之立也則
以始祖為髙祖昭公十五年王謂籍談曰昔而髙祖孫
伯黶司晉之典籍則謂其九世祖為髙祖　按周書康
王之誥無壊我髙祖寡命髙祖文武也在康王之世稱
文武為髙祖是又以曽祖父祖父為髙祖矣
藝祖第二則云宋王旦封祀壇序烈祖造新邦臻大定
經制而未遑神宗求治理致升平業成而中罷是以宋
太祖為烈祖太宗為神宗亦古人之通稱也　按吾太
原縣志載元豐八年韓絳崇聖寺碑銘序亦屢稱藝祖
神宗神宗即太宗
古時有人臣而隆其稱曰君者君奭君陳君牙皆此例
也猶漢時人主稱丞相為君侯也(漢書兒寛為御史大/夫奉觴上夀制曰敬)
(舉君/之觴)　按丞相御史大夫官猶尊若嚴助為㑹稽太守
武帝賜書曰君厭承明之廬亦稱君
第二則云人臣稱君自三代以前有之孟子象曰謨盖
都君　按史記舜本紀一年而所居成聚二年成邑三
年成都堯乃賜舜絺衣與琴為築倉廪予牛羊是時舜
已為諸侯故曰都君非人臣也大抵上古時有德者民
便往歸之奉而為君以主一國觀泰伯之在荆蠻可見
春秋時稱卿大夫曰主　按國語優施謂里克妻曰主
孟啗我須知卿大夫之妻亦稱主也須知戰國䇿又以
主君稱諸侯秦䇿甘茂引樂羊曰主君之力魏䇿魯君
擇言稱主君之尊云云盖一指魏文侯一指魏恵王也
幽幷營三州在禹貢九州之外先儒謂以冀州地廣而
分之殆非也(孔安國馬/融並云)　按幽并營三州自九州分出
從來説家皆如此而寧老斷然謂在禹貢山川之外謂
幽在今桑乾河以北至山後諸州并在今石嶺闗以北
至豐勝二州營在今遼東大寧並有塞外之地其山川
皆不載之禹貢故靡得而詳禹畫九州在前舜肇十二
州在後者似是臆説不過從肇十有二州肇者始也著
想耳并在石嶺闗以北請問周禮并州藪曰昭餘祁昭
餘祁實在太原府祁縣非石嶺闗以南乎
班固漢書叙傳三代損益降及秦漢革剗五等立郡縣
崔瑗郡太守箴有嬴驅除焚典紀舊蕩滅蕃畿罷侯置
守盖自漢以下文人之論皆謂秦始皇廢封建立郡縣
以余觀之殆不然云云　按戰國䇿張儀為秦連衡説
韓王韓王曰客幸而教之請比郡縣又張儀為秦破從
連横謂燕王曰且今時趙之於秦猶郡縣也又昌國君
樂毅為燕昭王合五國之兵而攻齊下七十餘城盡郡
縣之以屬燕又蒙嘉為先言於秦王曰燕王願舉國為
内臣比諸侯之列給貢職如郡縣又按國語晉公子夷
吾私於公子縶曰君實有郡縣君謂秦君言秦亦自有
郡縣則當秦穆公之世而固巳有郡有縣矣此證尤妙
真可謂一言破的何必紛紛又史記秦本紀武公十年
伐邽冀戎初縣之十一年初縣杜鄭是又先於秦穆公
世有縣
又云左傳宣十二年鄭伯逆楚子之辭曰使改事君夷
于九縣註楚滅諸小國為九縣　按左傳宣十一年楚
子殺夏徵舒轘諸栗門因縣陳又王使讓之曰諸侯縣
公皆慶寡人獨此條面告寧老以為然又按哀十七年
彭仲爽申俘也文王以為令尹寔縣申息楚滅息見莊
十四年是莊十四年已有縣
又云昭五年薳啓疆曰晉十家九縣其餘四十縣　按
左傳昭三年初州縣欒豹之邑也又文子曰温吾縣也
又晉之别縣不唯州又余不能治余縣凡四縣字先於
薳啓疆語二年
又註云周禮小司徒四甸為縣　按周書作雒篇千里
百縣縣有四郡宜補於四甸為縣之下
又云戰國䇿甘茂曰宜陽大縣名曰縣其實郡也則當
七國之世而固已有郡矣　按史記秦本紀惠文君十
年魏納上郡十五縣又後十三年置漢中郡
又云西門豹為鄴令云云　按史記秦本紀孝公十二
年并諸小鄉聚集為大縣縣一令
又云蘇代曰請以三萬户之都封太守千户封縣令
按國䇿此二語乃趙勝為馮亭非蘇代也又按戰國䇿
馬服君曰燕嘗以奢為上谷守又秦令韓陽告上黨
守靳黈曰又齊人李伯見孝成王以為代郡守古郡守
止稱守無太字至漢景帝中二年七月更郡守為太守
始為太守史記於景帝以前事嘗叙太守者此自以後
代制度叙前人事迹其誤甚明索隐所謂太者衍字是
也然戰國䇿叙馮亭上黨事凡五稱太守愚竊謂此後
人傳寫者增加非當時實錄者古書如此類最多要當
識者意㑹之
衛世家言二世元年廢衛君角為庶人是始皇時衛未
嘗亡也　按漢書地理志始皇既并天下猶獨置衛君
二世時乃廢為庶人凡四十世九百年最後絶此證尤
好
又云越世家言越以此散諸族子争立或為王或為君
濵于江南海上服朝于楚秦始皇本紀二十五年王翦
遂定荆江南地降越君漢興有東海王揺閩越王無諸
之屬(如今世/之土司)是越未嘗亡也　按越世家後七世至閩
君揺佐諸侯平秦漢髙帝復以揺為越王以奉越後是
不特未亡於秦且從而亡秦矣
古所謂山東者華山以東管子言楚者山東之彊國也
史記引賈生言秦并兼諸侯山東三十餘郡後漢陳元
傳言陛下不當都山東(謂光武/都雒陽)盖自函谷闗以東總謂
之山東(唐人則以太行山之東為山東杜牧/謂山東之地禹畫九土曰冀州是也)而非若今
之但以齊魯為山東也　按戰國䇿蘇秦始將連横説
秦恵王當秦之隆山東之國從風而服使趙大重又秦
恵王謂寒泉子曰蘇秦欺寡人欲以一人之智反覆山
東之君從以欺秦如此之稱山東不啻數百見何不一
引證又按漢書趙充國辛慶忌傳贊曰秦漢以來山東
出相山西出將贊所謂山西者明云天水隴西安定北
地諸處正在華山以西亦一妙證又按太史公自序蕭
何鎮撫山西正義曰謂華山之西也又按漢書地理志
秦地其界自𢎞農故闗以西以之謂秦地則可謂山西
則不可又按史記留侯世家劉敬説髙帝都闗中左右大
臣皆山東人多勸上都雒陽此事又先於陳元又按寧
老云自函谷之東總謂山東只當言華山以東不必及
函谷闗盖函谷距華尚逺也華原屬晉地又按老杜送
舎弟頴赴齊州詩諸姑今海畔兩弟亦山東去傍干戈
覓來看道路通又有昔我遊山東憶戲東嶽陽是唐人
未嘗不專以齊魯為山東也
又云古所謂河内者在冀州三面距河之内史記正義
曰古帝王之都多在河東河北故呼河北為河内河南
為河外又云河從龍門南至華隂東至衛州東北入海
曲繞冀州故言河内盖自大河以北總謂之河内而非
若今之但以懐州為河内也　按左傳僖十五年賂秦
伯以河外列城五杜註曰河外河南也亦一證也戰國
䇿蘇子為趙合從説魏王曰大王之地北有河外註曰
河外即河南地不又一證耶史記㢘頗藺相如傳秦王
欲與趙王㑹于西河外澠池註曰在西河之南故云外
則又一證矣又按戰國䇿黄歇説秦昭王曰王又舉甲
兵而攻魏杜大梁之門舉河内註曰屬司隸正義云即
懐州也在河南之北西河之東東河之西是古未嘗不
專以懐州為河内也漢書地理志河内郡有懐縣下註
曰莽曰河内是莽已以懐為河内不止今
水經註大梁靈邱之誤左傳桓九年云云　按戰國䇿
須賈為魏謂穰侯曰初時恵王伐趙戰乎三梁註曰春
秋秦取梁漢夏陽也河内有梁小邑也陳留浚儀大梁
為三皆魏地
太原第二則云舊唐書崔神慶傳曰則天時擢拜并州
長史先是并州有東西二城隔汾水神慶始築城相接
每嵗省防禦兵數千人邊州甚以為便此即志所云兩
城之間有中城者也汾水湍悍古人何以架橋立城如此
之易　按水經注汾水云水上舊有梁青荓殞於梁下
豫讓死於津側亦襄子解衣之所在也此即指晉陽又
按唐李勣馬燧俱引晉水架汾河而東去故汾河東有
晉祠水利若以語寧老亦必不信又按萬厯間有僧妙
峯者立願於汾水上建橋鑿石於西山石條㡬與山齊
惜此僧不久即逝後取以包太原縣城者即此石也未
用其百之一使此僧尚存橋必有成夫以一僧力尚如
此况崔神慶以朝廷之力乎所為跨水聫堞合而一之
如𫝊志所云者正不必為竒
㤗山立石云嶽頂無字碑世傳為秦始皇所立云云又
云後漢書祭祀志亦云上東上㤗山乃上石立之㤗山
巔然則此無字碑明為漢武帝所立而後之不讀史者
誤以為秦耳　按後漢祭祀志乃上石立之㤗山巔注
引風俗通曰石髙二丈一尺刻文曰事天以禮立身以
義云云又張純𫝊上元封舊儀及刻石文刻石文即事
天以禮等語也
　　跋素問
元人葛恒齋即可久諸父行也嘗立説以為醫當視時
之盛衰為益損劉守真張子和輩值金人强盛民悍氣
剛故多用宣洩之法及其衰也兵革之餘饑饉相仍民
勞志困故張潔古李明之輩多加補益至宋之季年醫
者大抵務守䕶元氣而已此説實發内經所未備
　　跋家禮
按年譜乾道五年文公年四十丁母祝孺人憂始輯家
禮其明年書成門人黄勉齋作行狀謂其後多損益未
暇更定楊信齋亦謂家禮乃初年本也今姑即喪制考
之其與經傳異者五齊衰悉有衰負版辟領一也婦人
不衰二也既𦵏無受衰三也大祥用忌日則僅得二十
四月又一日似乖二十五月而畢之義四也(若大祥僅/二十四月)
(一日假使禫祭得卜在二十七月後/一旬則是間二月而禫非間月矣)卜祭先上旬次中
旬與禮喪事先逺日相反五也自明孝慈錄集禮㑹典
俱遵用此書以故沿襲至今殆非文公本意若萬厯中
坊本間有増損則益失其舊矣唯此為正德以前所刻
附以楊氏注劉氏増注補注雖有闕譌差可喜也
　　跋火經
余家藏是書不記自何年實方伯公與羣芳譜手授先
祖者後羣芳譜不知何往而此書展轉流傳獨插敝架
上似㝠㝠中有相之者今年入長安司㓂公聞之欣然
請觀遂以歸池北書庫幸題數語以見寒舎雖衰猶曽
與髙門有孔李之舊云聞書庫饒異本只將宋王伯厚
鈔本集及其門人袁清容居士集假閲可以計日奉還
長安酒貴或不須我一瓻乎預白
　　跋金石要例
徐巨源曰古人合葬題不書婦今日暨配某者空同以
後不典之辭也余徴之空同文集凡八篇題有合葬字
無暨配字故曰以後其即指王道思輩哉頗不誤汪苕
文與人書刻石時篆盖及誌文首行宜但云某銜某府君
幸勿加暨配字面有碑刻文集可考古人非畧之也於此
固有深義盖女子從夫故祭曰祔食葬曰祔葬凡祔食者
惟立男尸而無女尸故曰同几則一尸亦此義旨哉言也
余戊午己未間在京師見汪苕文繆封公墓誌載及髙
祖謂之曰古人叙人家世皆自曽祖以下無及髙祖者
間及髙祖亦必以其人其事足書非空空僅及其名諱
而已厯覽韓歐王荆公以及明初宋潛溪皆然此唐宋
以來髙曽之規矩也但古人文多口訣未嘗筆諸書故
難卒曉要在讀者善體㑹雖以君所痛詆之前輩猶不失
此規矩其遺集可按也時苕文怒甚有代之答者曰家先
生本元人余曰近得柳文肅集於廟市亦是曽祖叙起渠
非元人耶後見三刻堯峯文抄此篇削去髙祖諱某某五
字此又當為書祖文廣一例耳惜道逺不及質黄太冲
黄太冲神道解有二余按後漢書中山簡王傳修冢茔開
神道註曰墓前開道建石柱以為標謂之神道是又一神
道解引孫何碑解不當遺文賦碑披文以相質以為始李
翺又文心雕龍亦單名曰碑髙祖上一世則稱五代祖最
確以此例之𤣥孫下一世則稱五代孫故漢書孔光傳
光孔子之十四世孫是司馬光以孔順為孔子六世孫
盖自孫數起與古不合矣權文公為王端碑書孫以其
葬王父白文公碑崔孚書孫以其求文余按元微之誌
杜甫書孫以其葬王父兼求文云至韓昌黎長女改適
樊宗懿而李漢猶自居於子壻其故俟他日詳言之
　　跋邵文莊簡端錄
余年二十五嵗始從同里吳太易先生學見先生手不
蹔捨此書間請而觀焉復於先生曰未見甚佳處先生
微笑盖先生病耳聾以為此自其恒狀越後二載取而
復讀徹首徹尾不覺沉酣尋味者彌旬以復先生先生
喜曰吾當日若嗤子子未必服固知吾子必有今日解
悟在其善開發人如此
　　跋春秋左傳屬事
余年二十前從同里靳茶坡先生學此書盖得於其家
世頗希有紙亦糜爛不可久今冬豐暇日以錢百文付
匠裝裱遂新若手未觸顔介有言借人典籍者闕壊就
為補治此亦士大夫百行之一也况巳物乎吾子孫其
謹識之
顧寧人左傳杜解補正止引邵二泉左觽陸貞山左傳
附註及此書辯悞而作未引趙子常補註縱間及其語
似實未見全書近方一刻於崑山再刻於江都真元人
所謂自科舉之學廢而古書稍出者也或難余今科舉
未曽廢余答今科舉文字無復一毫體要倖中者至為
人夢想所不及雖不廢猶廢矣噫首有太倉二王公序
元美似一活套子隨題填寫元馭則道着肯綮或曰元
馭以春秋舉南宫第一人號名家宜乎其言之津津有
味余曰元美習周易何嘗不錯引為陳晦伯所駁正耶
不覺一笑
　　跋老蘇集
楊用九自吳門歸以余好收書於時下刋本尤易致也
購以餽余其籖題不曰老蘇全集而曰蘇老泉先生是
父冒子號矣盖蘇氏先塋有老人泉子瞻取以自號不
知何年譌以稱老泉一辨於葉石林再辨於焦弱侯以
家藏子瞻墨蹟有東坡居士老泉山人圖書證尤妙此
尚不曉何以刋為楊君謙見吳原博送新修姑蘇志正
盥面瞥其籖題輙以水洒其使者不開卷擲而還之殆
亦未為過矣
越明年庚辰首春戴唐器書來憶東坡得鍾山泉公書
寄詩為謝云寶公骨冷喚不聞却有老泉來喚人果老
蘇號老泉坡敢於僧泉公者稱曰老泉乎真解頥新語
惜不令焦文端聞之也
　　古文尚書寃詞
孔穿曰謂臧三耳甚難而實非謂兩耳甚易而實是人
將從難而非者乎抑將從易而是者乎余則反其辭曰
偽古文尚書甚難而實是不偽古文尚書甚易而實非
人將從易而非者乎抑將從難而是者乎此余所以不
復與毛氏辨而但付之閔黙爾
何休好公羊學著公羊墨守左氏膏肓穀梁廢疾康成
廼發墨守鍼膏肓起廢疾休見而歎曰康成入吾室操
吾矛以伐我乎余謂此自是學海逺遜經神故云爾若
在今日豈其然
　　跋僧某書千字文
千字文本有二篇一周興嗣一蕭子範子範製久失傳
而所次韻之書梁書以為羲之宋史以為鍾繇要梁書
近而得其真或曰興嗣當梁武帝朝被勅撰文能不染
佛氏一語信有勁骨者余謂四大字有二一出老子一
出圓覺經詳篇中四大字非指地水火風乎然則時風
衆勢所趨真能不染其片語隻字者不綦戛戛乎難哉
僧家故習懐素書此獨宗晉人秀潤一洗惡習或疑轉
捩太方是不知惟宋榻本乃見鋒稜耳
　　題劉隨州詩集
劉長卿之為盛唐也無可疑而分劉為中嘗推其故盖
髙棅誤讀中興間氣集以中興為中唐于是所遷錢起
劉長卿等二十六人除孟雲卿外盡從而中之此致誤
之由水心猶未核及至謂安祿山天寳三載為范陽節
度使六載進御史大夫劉有落第送楊侍御赴范陽充
安大夫判官詩詩云泣憐三獻玉此豈開元二十一年
進士如極𤣥集所云者哉亦具眼人也
　　刋正楊升菴石經考
漢靈帝熹平四年蔡邕書六經於碑使工鐫刻立於太
學門外此所謂一字石經也魏邵陵厲公正始中邯鄲
淳書石經亦立于太學此所謂三字石經也晉裴頠為
祭酒奏修國學刻石寫經是為晉石經後魏孝明帝神
龜元年祭酒崔光請補漢所立三字石經之殘缺此魏
立也非漢唐文宗開成二年國子監九經石壁成從宰
相領祭酒鄭覃之請也今尚在孟蜀廣政十四年鐫周
易至宋仁宗皇祐元年公羊傳工畢是為石室十三經
仁宗慶厯初命刻篆隸二體石經後僅孝經尚書論語
畢工是為嘉祐石經髙宗紹興間親書易詩左氏傳論
語孟子及禮記五篇刋石孝宗淳熈四年始建閣以覆
之是為紹興御書石經盖古來凡七刻矣與升菴所考
逈異
　　跋周郡守晉祠碑亭記(二則/)
首論祀典釐正粹然經術之文也末及顧傅兩先生言
又歐陽公集古錄趙明誠金石錄之流亞也至其文勢
抑揚往復有壹唱三歎之遺亦非歐陽公固不足辦此也
愚嘗妄以晉祠有三絶吾師此記為文絶曹侍郎紀遊
十二詠為詩絶傅先生大書晉源之栢第一章七字為
書絶有此三絶然則晉祠之可堪共語殆不止貞觀片
石而已也嗚呼此三絶者皆出於十數年之間何其盛
歟豈非山靈之幸歟
吾師嘗謂愚曰聖母廟既正矣而此地臺駘廟亦不可
不正盖臺駘廟之在晉澤者即左傳所謂障大澤以處
太原可以獨祀臺駘而此地則宜并及實沈今廟内雜
祀有土地五通二神而不及實沈是有汾神而無參神
也是知有地理而不知有天文也豈可乎哉今亦不必
别興祠宇惟于廟内去土地五通二神而増一實沈象
而更其額曰臺駘實沈廟則允合於祀典矣盖臺駘當
顓頊世實沈當帝堯世以世次為位次固不可以左傳
所序先後為拘也凡吾師之釐正祀典皆援經據義不
爽錙銖則其涖政以來神和民安亦可概見於茲矣故
附記之
愚既跋吾師晉祠碑亭記訖復取縣志閲之見宣和五
年有姜仲謙晉祠謝雨文其首云致祭於顯靈昭濟聖
母汾東王之祠中云惟聖母之發祥兮肇晉室而開基
王有文之在手兮其神靈之可知為之狂喜欲絶益歎
吾師之言信而有徵也女郎祠之建實始於天聖而封
號之加則自熈寧禱應始宣和五年上距天聖甫百年
其建祠之故與所祠之人必厯厯有據故仲謙得之於
傳聞而載之於撰著不然豈牽合傅㑹遂至此也元人
弋彀撰重修汾東王廟記亦云女郎祠建因改封汾東
王之後則其相因而及意有在矣乃祀典之譌實自洪
武四年始詔革天下神祗封號止稱以山水本名而聖
母廟遂改為晉源神祠若以聖母為真水神也者嗚呼
不知此似是而實非也愚故詳考曲證以信吾師之説
且以為他日作縣志者補焉
　　跋太上感應篇
右太上感應篇不知起自何時而唐宋經籍藝文志俱
不載惟宋理宗命鄭清之作序自是始大行於世前代
儒者如髙忠憲亦兩序其書抑聞之為惡或免於禍然
理無可為之惡為善或未蒙福然理無不可為之善此
主理言也天下孰有尊於理者哉竊以理即感得禍蒙
福斯應之矣盖未有感而無應者樸園先生外現儒風
内修道行宜乎於此篇晨夕誦持不少懈獨歎余少曽
有志中遂蹉跎對此不覺汗流竟趾
　　跋賀黄公載酒園詩話
老友吳喬先生嘗言賀黄公載酒園詩話馮定逺鈍吟
雜録及某圍爐詩話可稱談詩者之三絶余急問賀書
何處有曰金陵有即託黄俞邰使者購之不半月以書
至同胡朏明細讀口眼俱快沁入心脾嘆吾老友之知
言也康熈庚午秋洞庭東山席氏館題
　　跋初刻唐百家詩選
余與宋次道同為三司判官時次道出其家藏唐詩百
餘編諉余擇其精者次道因名曰百家詩選廢日力於
此良可悔也雖然欲知唐詩者觀此足矣
右王荆公原序見集中者宋刻殘本失去余從集中取
以冠卷端以見復荆公之舊云嘗聞前輩撰列朝詩
集先採詩於白下從亡友黄俞邵及丁菡生輩借書每
借輙荷數擔至前輩以人之書也不著筆又不用籖帖
其上但以指甲搯其欲選者令小胥鈔胥奉命惟謹於
搯痕侵他幅者亦並鈔後遂不復省視此與羣牧司吏
遺籖置不取小詩上者何異古今事恆相類説者謂吏
失之嬾胥失之勤其為失則一可發一笑也今閲殘本
八卷去取頗精足徵老眼無花則邵氏聞見録云云疑
傳聞非實事而前輩指搯本余猶就俞邵家見之囘憶
五十載前曽遇閩中書賈持翻刻本正二十卷啓中丞
公廣購之卒不可得五十載之事約如浮雲須臾變滅
豈惟書可勝慨歎雖然羽陵之蠧復完河東之亡再覯
安知今不有類於古為報中丞公且珍此以俟何如
　　補刻唐百家詩選序
今年中秋後三日大中丞宋公以賑荒舟過淮余以病
未往謁公手唐百家詩選全本授謁者曰子為我致百
詩作一序以賀余之遭彼序固有言珍此以俟俟焉果
得矣命竟未達豈委之於草莽乎抑謂我老耄而舎我
也既而有獻疑者曰吳下人好作偽紙非宋箋刻易而
為繕寫安知不復如楊公濟所為以博公之一笑乎余
獨以為不然公撫軍久吳人仰若神明非惟不可欺實
不忍欺凡事且然况書籍乎有試之之法在髙􁇵見全
本以𤣥宗皇帝早度蒲闗為開卷第一今其書合乎合
則真矣陳振孫見全本非惟不及李杜韓三家而王維
韋應物元白劉栁孟郊張籍皆不及倘䦨入以上之一
首則不合合又真矣公觀詩之眼如月有隙斯昭茍出
近人假託譬衣布衲者必不能如前刻八卷一色之精
公固早辨及此而謂其不真可乎馬貴與著文獻通考
憾延夀史無志故南北日食多異同其父門下士李謹
思序按唐張太素叔姪撰魏志百卷天文尤備中州集
蔡珪補南北志六十卷今亡矣夫安得二志忽焉呈現
以為君書之助公茲殆有相之道耶雖然余更有請焉
者聞前輩云吳武陵太守謝承後漢書方從哲從史館
持去世遂不可得不知吾鄉陽曲縣張氏傳氏黄氏皆
有緣城破失去此永樂年間揚州刋本也安知世不更
有其書乎前輩苦求李燾續長編後於内閣抄卷初五
大本絳雲樓災遂成燼後數十年錫山人從嘉興髙氏
購得建隆至治平者質諸前輩前輩曰吾焚香一瓣首
一叩始敢讀一版其欣賞如此安知世不更有熈寧後
以補足乎日纂志於洞庭徐司㓂出典籍庫中大元大
一統志十數本皆蜀中地記尚有九百八十餘本曽見
葉文莊家書目此志與經世大典並列安知世不更有
足本乎又前輩慨唐㑹要不可見今復出吳草廬周禮
考註儀禮考註年譜且不載其目今復出太常因革禮
亡友吳志伊物也既失而復為司㓂所收竊以以公之
力上所已出者或寫或刋以廣其傳上所未見者積誠
以求之寛嵗月以待之如是則大有功於斯文不獨詩
已也余終始未見其全本漫以意序之如此云
　
　
　
　
　
　
　?邱劄記卷五
欽定四庫全書
　?邱劄記卷六
　　　　　　　　　　　　　山陽閻若璩撰
　　與徐勝力書
昨過談偶及季悼子未執政蓋死於武子手故經未書
其卒此亦見之註疏請為先生陳之政逮於大夫四世
文子武子平子桓子魯文公薨君於是失國政在季氏
季氏者文子也宣十八年欲去三桓以張公室成十六
年魯之有季孟猶晉之有欒范政令於是乎成皆謂文
子若武子始專國武子立襄五年耳上溯宣元年凡四
十有一年政將誰歸乎豈論語妄語耶而左氏忠於公
室之言果足據耶盖朱註之誤原於孔氏孔註之誤則
以無處位置悼子故自桓子上數四世至武子止矣若
知季氏中少一世種種皆合此非弟言註疏之言也
　　與宋既庭書
承示詩論八篇内及魯申公詩説此近代偽書之尤者
也漢書杜欽傳闗雎為歎康王之后臣瓚曰此魯詩谷
永𫝊閻妻驕扇注以為魯詩言厲王無道内寵熾盛也
先君之思以畜寡人鄭康成注記時尚未得毛傳故用
魯詩曰此衛夫人定姜之詩也劉向列女傳正同盖向
家世魯詩故今詩說闗雎仍屬太姒燕燕仍莊姜十月
之交仍幽王皆與毛詩合安在毛與三家絶異哉顯誤
如此不待細攻謹告
　　與陶紫司書
承示鈍翁古今五服考異酌古佐今信為不刋之典但
序疑及儀禮處謂丈夫三十而娶為之妻者乃有夫之
姊之長殤之服不亦異乎疑姊字誤不知非誤也左傳
國君十五而生子冠而生子禮也然則古之冠昏固有
不盡二十三十者矣以十五之前之人而有妻而適遭
姊喪姊尚可為中殤且不必至長也或曰諸侯絶旁期
此降在緦麻已無服而謂諸侯之夫人服之乎弟曰夫
人雖無服而却有服之理古五十命為大夫不特無冠
禮亦當無其昏禮今乃有大夫昏禮豈非世愈變而期
已不若前乎臣不殤君子不殤父殤者亦聞有子也且
年十六至十九方為長殤女子十五許嫁笄而字之笄
即不為殤是女子無長殤何儀禮言長殤者不一傳記
紛如吾欲一以儀禮為斷此特向吾友弟云爾不敢為
鈍翁道也
　序又疑大夫絶緦於其旁親皆然何獨為貴臣貴妾
　緦不知此義服也周禮王為諸侯緦衰天子且然而
　况大夫乎他若王一嵗而有三年之喪二只以儀禮
　父必三年然後娶達子之志解之故妻喪亦可稱三
　年期之喪達乎大夫其實大夫已降期不待大功今
　云云者殆又誤㑹中庸之文也復白(案王為諸侯緦/服衰鄭註為弔)
　(服然既葬而除/亦已服五月矣)
　　又
適考得喪服𫝊大夫為昆弟姑姊妹之長殤小功果五
十始爵命安得有兄若姊之尚在十九以下與鄭註以
此知為大夫無殤服也此既以見世有竒才盛德不必
要至五十而即有幼為大夫者又以見已為大夫則用
士禮冠矣冠即不為殤而後可以服他人之殤鄭註又
云昆弟殤死或謂為士者古四十强而仕則四十始為
士今士在殤中亦有未二十得為士者冠也仕也服官
政也皆不依常法周公固已為變禮制此服矣若國語
趙武冠見范文子冠時年十六七家語孔子年十九娶
於宋开官氏特衰季之事以此難鈍翁鈍翁不必服不
若以周公所制者還折之也
　　又
鈍翁類稿有宗婦死則夫為之齊衰三年三年喪唐儒
有主三十六月者以喪服四制喪不過三年三年而祥
為據竊意此二禮未知何出或鈍翁因左氏叔向語遂
認王為宗子后為宗婦景王真為穆后服三年乎杜氏
通典折衷鄭王兩家之説斷以禫在二十六月終又終
一月禫除徙月樂是且二十八月得毋又誤記為三十
六月乎欲叩之恐嬰其怒也宛轉託人致訊果不出弟
所料學術至此竟成塗炭矣
　　又
承問宗子為其妻服果有異乎弟曰有異喪服小記宗
子母在為妻禫而已禫乃十五月而禫非二十七月而
禫也宗婦死有為之齊衰三月者未聞三年也凡喪稱
三年皆再期之謂及二十五月之謂非真有三年近惟
窮鄉陋邑目不覩會典等書者真服至三年不意作五
服考異者而亦出此
　　又與徐勝力書
近始從人假得註疏借書之難如此昭十二年𫝊季悼
子之卒也疏謂悼子卒不書於經其卒當在武子之前平
子以孫繼祖武子卒後即平子立也昭二十五年𫝊政
在季氏三世矣註謂文子武子又孔子世家年十七是
嵗季武子卒平子代立皆足證鄙説之不誣誣不誣亦
何足深計獨恠季孫行父身為權姦流毒累葉而享有
忠公室無私積之偽名甚至明著聖經歴二千年為傳
註者莫能指以實之嗚呼何以誅姦諛於既死哉聊因
續札以發一二
　　與江辰六書
承面問鈍翁以長子筠卒以幼子穀貽為之後名之曰
權是説也於禮安乎否乎弟以鈍翁長于禮學而又身
為士夫不應當哀悼荒惑之餘任情黷禮若世俗人所
為者其亦必有所恃乎曷恃爾殆恃宋文鑑劉原父為
兄後一議乎及歸取其稾讀之果有與從弟論立後書
載劉原父之議曰春秋之義有常有變取義者不得取
兄弟常也既已取兄弟矣則正其禮使從子例變也僖
公以兄繼弟春秋謂之子嬰齊以弟繼兄春秋亦謂之
子所謂常用於常變用於變也春秋唯公羊家多異説
姑勿論即以其僖公元年𫝊此非子也其稱子何臣子
一例也盖僖公於閔雖庶兄實北面為臣禮諸候臣諸
父兄弟以臣之繼君猶子之繼父其服皆斬故傳稱臣
子一例今鈍翁非諸侯也然猶可諉者曰有嬰齊大夫
之例在然今之大夫非古之大夫也古天子諸侯及卿
大夫有地者皆曰君喪服𫝊君至尊也為之斬故大夫
尊得以降其親兄弟之服止大功後世此禮不行而劉
炫駮牛𢎞降服之議曰古之仕者唯宗子一人由是先
王重適今之仕者位以才升不限適庶與古既異何降
之有旨哉其由此推言之縱鈍翁無子猶不得以弟為
之後而况鈍翁之子筠不過一士庶人耳而敢援古大
夫之例乎或又為之解曰鈍翁固云權爾權爾竊以天
下何事不可權而唯倫闗父子事渉宗祧天經地義之
所在有必不可以權為辭者且公羊不嘗以權許祭仲
之廢君乎君子深非之漢雋不疑亦嘗以衛輒拒父春
秋是之斷衛太子之獄雖一時君臣相顧嘉歎以為經
術之效而後世則罪其説之非善乎鈍翁嘗引蘇氏之
言曰執聖人之一端以藉其口夫何説而不可然則斯
議也其亦聖人之一端也已矣
　　五與陶紫司
今日偶見綱目漢恵帝七年尹氏發明曰天下不可一
日無主恵帝以八月崩而太子以九月即位至於曠月
無君考之前史盖自戊寅至辛丑二十四日而葬葬而
後即位則吕氏擅朝之禍可勝言哉不覺失笑兩漢嗣
君即位之禮各别西京陵寢皆生時為之故升遐後不
復循古制多或經月少則旬日便葬嗣君即位猶多在
既葬之後盖葬始可即吉故至東京則葬期漸遥更制
令以大行柩前即位到今皆遵之若以恵帝太子遲立
為吕氏之故而髙帝崩於四月甲辰恵帝即位於五月
丙寅亦二十三日抑豈吕氏之故耶他若景帝嗣文越
九日武帝嗣景越十日皆以既葬為斷也大抵今人不
識古人草野人不識朝廷制度而宋儒又苦以道理硬
説其不試於用者特幸耳竊念老弟素抱大畧而復深
嗤宋儒故輙獻其説如此
　　與王山史書
頃問㸃將錄果出貴鄉王諱紹徽手否何以逆案載其
事先生以此書實出阮大鋮王偶失魏閹歡謀所以解
之術於阮阮授以此書而王上之而世遂以名之此鄉
曲所共傳者弟思之殊不然兒時讀㸃將錄記沒遮攔
穆𢎞乃大鋮豈有自作此錄而竄入巳姓名其中者乎
盖大鋮本東林以求任吏掌垣不久遽彊之歸東林諸
公留以處魏廓園也遂叛去禍由茲始凡事實不特鄉
曲多承譌即人子孫親述其祖父云何亦互異此史學
之所以難也
　　與李天生書
十年仰止始得晤於傅舎親寓何幸何幸先生從横博
辯自一往莫禦但云古人叙其世系即子之於母有疑
誤者弟不勝駭異因云杜公母崔不待言而所作范陽
盧太君誌乃云冡婦同郡盧氏冡婦者奉天令之妻是
公之母又盧盧亦名族何不見詩中有某舅内弟表
姪之稱若崔者乎弟歸而詳考范陽盧太君誌與他誌
例叙者不同先叙三男三女或存或沒次叙一男二女
或存或沒然後叙其往葬既哭成位有若冡婦同郡盧
氏介婦滎陽鄭氏鉅鹿魏氏京兆王氏皆及見存之子
婦此作於天寳三載公母崔已早亡而現存者繼母也
盧即其繼也公家兩世皆繼娶於盧詩中若十一舅十
七舅二十四舅不著崔字面安知非盧送盧十四弟侍
御懐盧十四弟侍御弟尤明為表弟天寳初南曹小司
㓂舅於我太夫人堂下累土為山太夫人既盧則小司
㓂舅應亦盧舅固公之母黨實亦太夫人之姪耳故有
斯舉因又歎博極如牧齋亦不免誤曰冡婦盧氏的為
傳寫之譌不知非譌也鄙見如此尚望先生教之
　　與傅青主書
向在太原日先生曽以禇師聲子韤而登席公怒下問
云古人既脱屨復脱韤乎雖杜註古者見君解韈然書
傳中僅此一見無別證何也晚不敢對盖先生博極羣
書而復精析入毫芒晚何人敢知先生之所未逮乎謹
識之不敢忘越四載讀陳祥道用之禮書始釋然今報
禮書謂漢魏以後朝祭皆跣韤又謂梁天監間尚書參
議案禮跣韤事由燕坐今極恭之所莫不皆跣清廟崇
嚴既絶常禮凡有履行者應皆跣韤盖方是時有不跣
韤者故議者及之可見六朝時猶然而尤妙者在案禮
跣韤事由燕坐二語古祭不跣所以主敬朝不脱履以
非坐故唯登坐於燕飲始有跣為歡後則以跣示敬此
亦古今各不同處因怪杜註見君解韤見君字不確要須
易為古者燕飲解韤耳
　又考得漢哀帝紀中山王賜食於前後飽起下韤係
　解此賜食也非燕飲比故韤尚存
　　與馮圃芝書
承示石林源師義山詩註即世盛行之呉江本然尚苦
譌闕如謂李肱以霓裳羽衣曲詩及第而義山不與肱
同年何亦有記得大羅天上事衆仙同日詠霓裳之句
不知開成初髙鍇連知貢舉第一榜肱為首賦試琴瑟
合奏詩則霓裳羽衣曲明年復前詩題為賦題而别試
太學創置石經詩並鍇辭入貢院日文宗面賜故不厭
重複義山畏之正二年進士其同詠霓裳復何疑焉
　　六與陶紫司
又考得唐儒學𫝊王元感論三年之喪主三十六月鳳
閣舎人張柬之厯破其説其驗有四具在新唐書當時
以柬之言為允而元感論遂廢豈鈍翁所指唐儒即王
元感乎果爾亦犬之拾骨鈍翁尚未至此大抵通典中
一段頗難理會下訖宋治平初㡬三百年禮官奏祖宗
朝據通典為正以二十五月終大祥二十七月終禫二
十八月終禫除是且二十九月亦與杜説異直至弟今
日發之然則何恠鈍翁之不解邪
　　與陸冰修書
昨紫司兄見過云人知周公制禮而不知周姥所制之
禮弟笑問出何書曰出鈍翁類藁宗婦死夫為之三年
非周姥所制禮耶唐上元中武后請父在為母與父沒
服同請之而未果行後卒行之盖天下邪説莫患乎倡
其端後遂河决魚爛而不可挽止春秋所為惡始亂也
今鈍翁雅有文譽又新領史職趨承羽翼之者唯恐後
益哆然以三禮自命萬一世逺言湮譌以𫝊譌一時好
異之徒起而宗之或著為律令其有害於世道人心不
可勝言尤酷於武后王充不云乎俗語不實成為丹青
丹青之文賢聖惑焉先生固素惡夫惑世者願勿以此
等議論為等閑而力排之顯斥之無讓
　　與陸翼王書
鈍翁毁我於朝又詈我於私室終不肻已曰閻某聞有
親在堂奈何用喪禮與僕相往復縱言之是已非因及
檀弓之死而致死之不仁而不可為也左氏豫凶事非
禮也以佐成其説嘻異哉檀弓所云乃指明器左氏所
云乃指生而來贈者皆非親在而言喪禮之謂也古大
功廢業况於居父母䘮宜一切廢然獨許之未葬讀䘮
禮既葬讀祭禮者盖以二禮繁重苟非平日從師講肄
復又習於臨時必不能按其節而合乎度若如鈍翁説
是取辦倉卒人縱聖人其能一一中禮乎唐顯慶間許
敬宗李義府用事謂凶事非臣子所宜言遂焚國䘏一
篇凶禮由是闕今鈍翁得母類是噫士大夫議論若此
弟深為世道懼焉
　　又與陶紫司書
鈍翁引鶴山雅言經止有曾祖無髙祖之文若果有髙
祖稱則漢恵不應名其父為髙祖矣不覺噴飯孝恵嗣
立至太上皇廟與羣臣上其父廟號曰太祖謚曰髙皇
帝史記始譌而為髙祖班氏作漢書即正之曰髙帝紀
何得誣孝恵憶家居時以明既有世宗而𢎞光朝又上
景帝號曰代宗盖代宗即世宗不重出乎致書興化李
映碧先生問之先生復書曰此當日出顧瑞屏手瑞屏
時文名家未諳舊典宜來吾子之譏耳老夫耄矣幸及
未死得聞髙論噫其虛懐如是洵有前輩風範也
　　與徐電發書
令宗兄勝力先生来談因及元儒黄澤趙汸之學黄曰
經在致思而已趙曰何謂黄曰如禮有五不娶一為喪
父長子註曰無所受命近代説者曰蓋喪父而無兄者
也女之喪父無兄者衆矣何罪而見絶於人其非先王
意已姑以此思之趙退而精思久之得其説曰此蓋宋
桓夫人許穆夫人之類爾註謂無所受命猶未失若喪
父而無兄則期功之親皆得為之主矣以復於黄黄曰
甚善以弟論之果屬宋桓夫人許穆夫人之類不與上
文亂家子不娶註曰類不正相重乎禮止有四不娶耳
烏得五先生曰然長子蓋女子長成者而當嫁而適遭
父喪故曰䘮父長子故曰無所受命此即曽子問昏禮
既納幣有吉日女之父母死壻弗取事耳弟不覺擊節
遽起揖曰千年幽室為子一燈照破可不謂天啓其𠂻
哉猶憶故山有來問五十人人物何如者弟答以吳志
伊之博覽徐勝力之彊記可稱雙絶若李天生之杜撰
故事汪苕文之私造典禮恐亦未必有三焉語雖戲殆
亦寔録云
　　九與陶紫司
甚矣檀弓之多誣也季武子之喪曾㸃倚其門而歌
是為魯昭公七年丙寅孔子甫十七㸃少孔子若干嵗
未可知然論語叙其坐次於子路則必少九嵗以上也
可知計此時尚孩㓜安得有倚門而歌之事即此以推
則世傳孔氏三世出妻以為實本檀弓者非唯不足信
抑且無所庸其辯焉矣
　　又與徐勝力書
先生左傳之熟殆無復有兩弟請以一事問覲禮同姓
大國則曰伯父小邦則曰叔父晉非小國也且勿論而
自唐叔以迄文公景公皆稱為叔父何昭九年三十二
年傳于平公定公反改稱伯父當其伯父也并惠公亦
伯父之或曰周自景王以下實然然昭十五年景之十
八年也何又曰叔父幸有以答我焉
　　答友人書
唐李太白嘲魯儒詩云問以經濟策茫如墮煙霧其弟
之謂乎是以生長黄淮之濱數十年而懵然于水道雖
然嘗聞其畧矣潘公季馴號印川者治河工成故老傳
其要語二句曰東去只宜開海口西來切莫放周橋此
二語者平平無竒竊恐神禹復生不能易矣前之治河
者雖勤勞十二載專與此二語相反不惟已不開下河
見人之開必從而撓之俾之去後已周家橋在髙堰南
四十餘里翟壩又在周家橋南二十餘里皆堅築之以
捍淮東侵者淮不東則淮彊淮彊則黄弱然後由清口
以達海彼不惟周橋翟壩而已且一帯盡圯之以聼其
衝溢是以末局雖知建草壩導淮入運河刷沙運漸
深濬然不過暫時䇿耳豈經久之道哉今知所以失則
知所以得惟當確遵印川名言廣開海口堅塞周橋斯
無事矣或曰海不可濬潮汐往來人力難以施工然舊
口皆係積沙水力自能衝刷故海無可濬之理惟導河以
歸之海則以水治水導河即濬海之䇿也然河非專以
人力導也欲順其性先懼其溢惟繕治隄防俾無旁决
則水由地中沙隨水去治隄即導河之策也或曰海髙
于内水不可下不知江南江北弟曾徧厯凡瀕海之地
比之腹内特髙但濬治倍深無礙乎水之東注矣此今
日阻撓下河者有三等人為可痛恨也一䀋城人懼醎
水入内變傷其田禾一泰州車兒埠人富商居宅横當
下河故道一山陽人有墳在澗河邉懼傷其風水只觀
二次勘河疏皆以開廣興文閘言興文閘廣則澗河亦
必挑廣而風水壊第三次便以不必廣而澗河仍故可
見矣昔人謂救荒無竒䇿弟亦謂治水無竒策茍能守
前人成規勿循近日浮議則兩河並治萬世永賴矣
　　與李公凱書
徐健菴先生適至云汪舍親持親在不得言喪禮益堅
欲折之須經傳有明徵者亦有之乎弟對曰有一雜記
曽申問於曽子曰哭父母有常聲乎申曽子次子也一
檀弓子張死曽子有母之喪齊衰而往哭之案子張没
于孔子後不待言而是時曽子方有母喪則孔子在時
曽子母在堂可知也既在堂胡忍以䘮禮相往復若曽
子問者乎果若鈍翁言則曽氏父子乃聖門逆子而世
俗以為不祥人矣健菴首肻而去兹復質諸吾兄
　　與趙秋谷書
壬申夏遇馮三兄於玉峯首問訊先生起居知文酒自
適不復以世務縈懐竊以天之成就我公之髙者至矣
他何足云江南北盛傳阮亭先生唐賢三昧集專以盛
唐為宗某亦購而熟讀其盛唐宜收而不收及非盛唐
如張旭四絶句本屬蔡忠恵者亦誤收且其于古今地
理之學何不講也如祖詠夕次圃田店末云西還不遑
宿中夜渡涇水圃田在今開封府中牟縣於關中之涇
水逺不相涉盖京水也京水出滎陽經鄭州入鄭水證
以王維宿鄭州詩明當渡京水昨晚猶金谷宛然可見
豈選王詩至此旋忘之耶孟浩然夜渡湘水末云行侣
時相問潯陽河處邉湘水入洞庭不復至湖北漢潯陽
縣在黃州府蘄州東今潯水城是晉潯陽則桓温移九
江府徳化縣西于湘水皆逺不相涉證以河嶽英靈集
蓋涔陽也涔陽在岳州府灃州北七十里正合豈選河
岳英靈不能擇善而從耶髙適燕歌行云摐金伐鼓下
榆關燕今京師榆當作渝音喻水名又曰臨渝關在永
平府撫寧縣東今山海關即其移而更名者證以下文
旌斾逶迤碣石間可見至王維東南缷亭上莫使有風
塵卸當作御蓋吳大帝駐輦所憇後人因建御亭在晉
陵顧颺監晉陵軍事於御亭築壘以禦蘇峻庾肩吾亂
後經吳御亭詩御亭一囬望風塵千里昏是借問襄陽
老江山空蔡州千里送行人蔡州如眼見州並當作洲
蓋後漢蔡瑁居漢水之洲上故名蔡洲魏武帝嘗造其
家在襄陽峴山東南一里見荆州圖經等書竊以阮亭
先生才最髙名滿海内獨少集衆思廣忠益工夫遂不
克無遺恨偶發憤一道不敢以聞他人也願先生為我
秘之頃至白下有傳誦天上白雲如逝水草間黃蝶似
秋花之句豈不使新城侍郎失色却步耶知髙文富有
日新望録示一二以警憒憒山川間阻接席末由臨楮
曷勝依結
　　答萬公擇書
前承下問古止再拜今四拜之禮起自何代弟學淺識
劣茫然莫知一對退而竊思此寔古今禮制之大者不
可不考近少徴得梗概先就古禮以對可乎按古再拜
周官之褒(讀為/報)􁆡(即拜/字)今之两揖是也折腰而已非頭
至地今四拜則頭叩地者四是兩拜字雖同而義各别
唐杜甫詩老病人扶再拜難韓愈釋言見今相國鄭公
愈再拜謝亦止如今兩揖耳非連叩頭也或曰拜之數
既可得知矣稽首之數亦可得詳乎曰稽首止頭一至
地而已無今所謂八拜四拜者覲禮侯氏降兩階之間
北靣再拜稽首升成拜(燕禮/同)再拜稽首頭一至地也升
成拜升而至堂上復再拜稽首亦頭一至地惟左傳定
四年秦哀公為之賦無衣九頓首而坐(九頓首而坐坐/即跪也所以下)
(文云秦/師乃出)杜註無衣三章章三頓首據每章闋祗宜一頓
首今遂三頓首盖申包胥故重其禮以謝秦君若禮之
正如襄四年歌鹿鳴之三三拜三拜乃三揖耳豈得至
頓首而又凡九頓首者乎故曰此禮之至變也又按燕
禮有公答拜有公答再拜答拜周官之竒(音/羈)􁆡鄭氏註
一拜是也因思論語拜而受之今之一揖也再拜而送
之今之兩揖也或曰論語之所謂拜止指揖而言乎曰
否拜下今拜乎上皆指再拜稽首言豈止揖故曰夫言
豈一端而已夫各有所當也至論語揖所與立上如揖
則皆今之拱手周官肅􁆡是也又按舜典禹拜稽首讓
於稷契暨臯陶詩大雅虎拜稽首天子萬年止言拜不
言再者省文也何以徵之郊特牲拜服也稽首服之甚
也豈有至服之甚而不先再拜者乎尤當㑹於言外又
按孟子北靣稽首再拜而不受先言稽首後再拜再拜
稽首而受先言再拜後稽首此何以别焉此從未經拈
出者也拜而後稽首周官之吉拜是也稽首而後拜周
官之凶拜是也吉拜拜之常故主於受凶拜拜之異故主不
受又按朱子有跪坐拜説一篇其畧曰儀禮禮記老子所言
坐皆謂跪也然記有受立不跪受坐不立則跪與坐又不
同疑跪有危義兩膝著地伸腰及股而勢危者為跪兩膝
著地以尻著蹠而少安者為坐小雅不遑啓居傳(傳當/作箋)云
啓疏也爾雅妥為安坐疏云安定之坐也夫以啓對居而
訓啓為跪則居之為坐可見以妥為安定之坐則跪之為
危坐亦可知盖兩事相似但一危一安為小不同耳因最
賞趙岐孟子註於坐而言曰危坐於坐我明語子單曰坐
蓋危坐者客跪而言留孟子之言迨不聽然後變色而起
孟子於是命之以安坐以聽我語此兩坐字然不同而孟
子文字止於前後著兩坐字中間絶不叙客起立之狀而
起立自見此文章家草蛇灰線之法趙岐註則於勿敢見
下先補一筆曰言而遂起退欲去請絶也為下文坐字張
本漢註精妙至此宋儒不能及也(案郝仲輿亦云請勿復/敢見者起而告退之辭)
　　與石企齋書
漆園有云在曹縣者在曹州者二曹皆春秋之曹國宋
景公滅曹於魯哀公八年地故為宋有故莊周亦宋之
官也竊以史記周嘗為蒙漆園吏蒙當作宋則妙不可
言註史記以漆園本屬蒙邑不知一在歸徳一在兖州
相距頗逺也弟嘗要改古人原文此等是也死罪死罪
　　又
監板十三經中儀禮脱誤尤多士昏禮脱壻授綏姆辭
曰未教不足與為禮也一節十四字(頼有長安石經據/以補此一節而其)
(註疏/遂亡)鄉射禮脱士鹿中翿旌以獲七字士虞禮脱哭止
告事畢賓出七字特牲饋食禮脱舉觶者祭卒觶拜長
皆答拜十一字少牢饋食禮脱以授尸坐取簟興七字
此則秦火之所未亡而亡於監刻矣上見日知録因讀
宋楊復儀禮圗末刻儀禮十七篇白文今監板脱者皆
全唯哭止告事畢賓出七字作哭者止賓出五字亦不
是寧脱毋删此尤可笑者尊札並當作并雖有並并通
用俗字書不如廣韻古并與並音義俱異
　　又
岐山既容不得七十里文王囿而漢唐靈囿靈䑓現在
今鄠縣東所以王伯厚詩地理攷以文王之囿細註於
三輔黄圗靈囿在長安縣西四十二里之下嘆為千確
萬確者也想像二字弟不甘受於傳有之兩見孟子皆
實事不然孟子答以好事為之也何如何如來札云惠
王三十一年辛巳秦虜公子卭東地至河即弟所引商
君列傳魏日以削乃使使割河西之地獻於秦以和者
也但弟素堅持辛巳徙大梁三十五年乙酉孟子至梁
三十六年丙戌惠王死襄王立矣襄王五年與秦河西
地少梁此自襄王事於惠王無渉不得如通鑑以襄五
年作惠四十一年也可查孟子生卒年月考一㸔更與
弟辯願聞願聞至魏地今年入於秦如兄所引蒲陽即
其一明年又屬魏後年又屬秦此等事多不可言吾兩
人一為輸攻一為墨守皆以孔孟為主朱子次之
　　又
讀陳幾亭書辨史傳載耿弇屠城三百為萬不可信以
三説破之皆確因檢此語出後漢書耿弇傳而司馬公
通鑑刪滅此一句不存真大見識湏知觀鑑要得其所
以不載之意此古人絶識也只是不載丙吉問牛喘則
不可解
　　又
取女有吉日而女死壻齊衰而弔既葬而除此於昏禮
為請期在納采問名納吉納徵之後蓋第五禮恐以前
壻不得行弔禮也以之歎太僕太僕不受六禮至納吉鄭康
成曰婚姻之事於是定前解養尊者必易服亦不確請
自攷之
　　又
通鑑有大可議二事一茅焦諌秦王太后復歸咸陽史
記秦始皇本紀在始皇十年六國表始皇十年太后入
咸陽吕不韋列傳秦王十年茅焦說王迎太后於雍歸
復咸陽并不在九年嫪毒才誅之後不知文正何縁移
置早一年是必有故因博考載籍得之於劉向説苑所
云遷於萯陽宫茅焦上謁王按劍口沫出復為母子如
初皆說苑之文也在向自有本但豈如太史遷本秦史
記年月之足信乎縱不移置紛更須作數句見得本紀
列傳六國表皆作十年如此說苑則作九年如彼文正
從説苑以俾天下萬世人知我軰讀書精審也一始皇
本紀十年止逐客令大梁人尉繚來説秦王毋愛財物
賂其豪臣以亂其謀不過二三十萬金則諸侯可盡説
者謂秦并天下止二策范雎創謀逺交近攻於前尉繚
收功於賂其豪臣以亂其謀於後史記凡一百七十一
字如何通鑑概削不載或曰得毋以梁惠王時有尉繚
子此為重出乎不知前後各一人也漢志尉繚一見雜
家一見兵家亦二人也自宜删史記之文補遺恐文正
復生不能不心折氣盡也
　孟嘗平原信陵通鑑皆及其食客三千人黃歇吕不
　韋亦食客則削之似未允
　　又
前詆時文大名家如王唐别字譌事填塞滿紙皆時文
害之也今讀歸太僕五岳山人前集序此推為三百年
第一古文今文手者序云荆楚自昔多文人左氏之傳
荀卿之論屈子之騷莊周之篇皆楚人也按荀卿趙人
但晚為楚蘭陵令耳莊周劉向曰宋之蒙人也蒙城在
商邱城外正宋地於楚何渉太僕尚如此於他人何尤
朱子曰莊子自是楚人亦誤大抵考據文人不甚講理
學尤不講死罪死罪
　　又
㸔得細甚矣敢不心折但謂國語不足信殊不然大傳
曰牧之野武王之大事也既事而退遂率天下諸侯追
王太王王季文王不以卑臨尊也武王追王正在牧野
之後非如尊㫖所謂在既有天下大定之後是國語此
一段正在布戎於牧之野後非前也漢髙帝稱父為太
上皇此不足引乃因家令言方上徽號當時庶事草創
如此無家令言幾終身庶人矣
　　又
鄭康成註卜得吉兆婚姻之事於是定此謂男家也賈
公彦疏納徵則婚禮已成女家不得移改此謂女家也
然則納采問名二禮雖備尚在未定之天古禮如此不
可以今日討庚帖便算䋲之此事得長兄一難既精思
又詳考似無可疑總之古今不同學不可不講此講學
也
　　與吳亦韓書
按註疏魯侯爵宜九附庸而春秋註止邾小邾二國旋
進爵子居然比鄰敵國顓臾在左傳未見為魯附庸論
語方寔指之桓公十有五年邾人牟人葛人來朝杜預
云皆附庸之世子也馬公驌力辯為臆說從公羊傳作
夷狄之最是謝𤣥暉直中書省詩風動萬年枝日華承
露掌李善注晉宫闕名曰華林園有萬年樹十四株韻
府羣玉云冬青樹也無所謂春入萬年枝况日暖萬年
枝乎安得先生靣訊後指示我射不主皮解主漢不主
宋文公晚年輯儀禮經傳通解不主貫革解試問近時
講家舍集註外又讀他書乎且㸔汪武曹大全何如
　　與戴唐器書
辨志堂解顧命曰先言西序又特言西夾者成王殯在
西序以西為重也吳三兄疑蔡傳止有廟門路寢之門
也成王之殯在焉故曰廟無殯在西序之説萬經何從
而臆決之如此愚曰此書未可輕議因檢檀弓夏后氏
殯於東階之上殷人殯于兩楹之間周人殯於西階之
上西序於西階宻邇然不如竟作成王殯在西階為妥
　　又
前承靣語經術家參政指黃東發弟心知其不然以東
發未知政事官卑也因考眉山家鉉翁累官端明殿學
士簽書樞宻院事非參政而何蓋俞邰自以鉉翁授經
河間不肯仕比太冲先生未必盡知先生學問出日抄
也昔李西涯與謝方石倡和李嘗作厓山詩一聨謝意
不滿李以為無可易謝笑曰觀子胷中似不止此最
後曰廟堂遺恨和戎䇿宗社深恩養士年謝又笑曰㣲
我子不至此李又為端禮門樂府以為末句未盡往復
再四最後乃躍然起即今安石工末句不見姦黨碑但
見姦臣傳是也弟料吾兄胷中才思學識尚不止此四
十字蓋寔為韻脚所縛不能暢所欲言另作一首不必
和韻弟當如謝方石矣
　　又
近代圖章力駮何雪漁而返文三橋書家力駮董文敏
而歸趙松雪皆鑿鑿至理古學復興亦其一也適閲明
文案目録可惜其中多生平欲見之文而不得見亦可
惜吳園次名綺今揚州人見在且為湖州郡守豈可與
李世熊比而入明文也他文體宜辯行狀豈可合墓文
題後豈可作弁首皆紕繆之大者不識吾兄以為何如
　　又
特假舊唐書㕘考李浙東亦不知何名或者李翺習之
全集出尚可得其人然弟老矣倦於尋訪矣張籍寄白
樂天使君登第早年同座主非同年進士白貞元十四
年見舊書張貞元十五年見韓集但統是禮部侍郎髙
郢知貢舉故曰同座主也誰人考究及此唯吾兄賞識
我耳杜于皇二丈詩三春㸔漸好千古意如何努力努
力弟雖老尤當炳燭以行耳尊作竟不梓一帙得毋使
臣虎葆山空回耶
　　又
歸讀陳處士墓表真正庸筆銘尤不成說話更取黃先
生陳定生墓誌銘㕘㸔黃身與其事自然娓娓言之所
謂襄昭以下詳是也但定生生母王安人以子貞達封
者乃誤作湯孺人何也生死而肉骨誤作骨肉配湯孺
人左都御史湯公兆京女則可笑湯字伯閎宜興人萬
歴壬辰進士官止御史卒贈太僕寺少卿而已何曽為
左都舍下有十六榜進士履歴及壯悔堂集可考然則
云我先生必不誤者亦所謂淮隂少年有目無覩者也
至墓表云起左都御史以言事忤同縣要人削籍陳中
湛以争驕弁忤崇禎㫖去位於延儒何渉輦金巨萬於
京師謀復用無此事其説長懷寧起東林無噍類此時
大鋮之惡不至於此竟是說夢檄未布而事泄愈胡説
南都防亂揭廣布通衢且傳四方弟㓜時熟悉之大鋮
竄入其幕中何曽延儒復相阮得入其幕周亦不敢容
但許用其同年馬士英而已靣時當為吾兄詳言之此
關係甚大也
　　又
唐書厯志曰九執厯者出於西域開元六年詔太史監
瞿曇悉達譯之向承問九執厯不能答今得之矣謹報
只是嘉靖初五星聚營室占曰主有兵謀於王陽明之
道何渉而黃先生歸為陽明之祥與宋乾徳五星聚奎
一類不大謬乎至天啓曽四星聚於張而黃先生增潤
為五星以為為子劉子而現尤竒之竒者似當將蕺山
學案此等語刪去勿與後人口實則真愛我先生矣弟
固蒙先生愛者不識髙明以為何如
　　又
弟嘗謂訓詁之學至宋人而亡朱子尤其著者兹偶思
厯來字書皆是石激水曰磯無有如集註水激石之解
者於是講章曲為附㑹曰磯水激石也當云水激於石
也石喻母水喻子愚謂石喻子水喻母石激水而水怒
猶子激母而母怒也至師說載萬貞一議論繼引晁以
道辨小序一段以證之亦似是而非此非靣相質正往
復辨析不能定也
　　又
王伯厚余㓜好竒等語乃效班氏漢書叙賛體字字精
確竟名曰叙賛似非䟦䟦多不用韻不識尊見以為若
何
　　又
凡叙人先世皆從曽祖起其間及髙祖必髙祖顯人或
有事蹟宜書區區髙祖易一守備耳不足及黃先生及
之似不知此例愚向與汪鈍翁辯者正此一事掌管詹
事府官銜中有管之一字否宜去當増事字於府下以
居黃河下故謂之下河大非下河對漕運河而言越職
上封事越職二字宜去下文明云應詔言事矣小臣可
得而言也将一束楚明明是芻字譌而不覺何也以上
五條不知確否乞覆我
　　又
歸檢始皇本紀並河並海俱音傍依也古而且確逺勝
循字敬服敬服右佩玦出禮記内則南嚮坐舉右邉所
佩者以示東嚮坐者正合苕文真妙解閒情唯認作閒
情自有白璧微瑕之刺使知終歸閒止曲終奏雅之㫖
東坡譬以國風賛以屈宋正合矣然則彊作解事小兒
真不識字耳吾兄云云殆以體制論尤寛言之不若弟
直伐毛洗髄也
　　又
過字曽大加討論非一朝一夕矣敢詳所聞以待吾兄
之自擇可乎案字書過音戈經也度也如三過其門而
不入過我門而不入我室是也過音箇超也越也如地
未有過千里夫子過孟賁逺矣是也又失也罪愆也如
可以無大過茍有過不貳過是也是音戈之過無超也
越也之解何以杜詩吾舅政如此古人誰復過道林才
不世惠逺德過人作平聲乎老杜音韻至精必不誤因
讀詩集傳永矢弗過音戈踰也非平聲内亦有超也越
也之解乎但字書不備耳獨過失之過押入平聲似未
有明證弟生平雅不喜作和韻限韻詩詩而限韻和韻
譬猶與人鬬而先自絆其手足豈能勝乎至歩韻則昔
人所深戒矣小力從鹽凟至擕有節蟹分敬三十隻昔
朱登為東海相遺張敞蟹報書曰蘧伯玉受孔氏之賜
必以及鄉人敞謹分斯貺於三老尊行者何敢獨享之
此非所論於鄙人也唯叱存是荷
　　又
昨同雲九兄㳺紫極宫登程知節墓慨想林靈素如昨
日吕洞賓不可得遇求揜鶴井亦湮無跡為之低回而
不能去又欲至萬柳池以足力不繼遂返偶從蛛絲煤
網中得手鈔一紙乃宛邱鄉先軰文恐大家歐蘇六公
外便宜屈指及斯人槀即留尊几上不必見返也小學
紺珠九經雖有其名不曽詳唐九經若何宋九經若何
十三經且缺難言難言
　　又
讀書欲精不欲博用心欲純不欲雜觀書欲博常不盡
意用心不純訖無成功此黃山谷語也録來為吾兄共
欣賞之黃文如錢龍錫志及毛文龍袁崇煥公案致確
此等文有數十百篇便可懸諸日月將來國史取法豈
不勝為人作詩序乎
　　又
弟于古文一道雖不甚深然視近代作者已洞若觀火
承委直筆敢不自竭其愚得大抵此道最忌者曰冗曰
穉唯簡可以救冗惟老可以救穉此須多讀書多講貫
非可一蹴至者劉予吉行畧情辭斐亹讀之惻惻動人
書類槀後則冗穉矣查經籍考毛詩補音十卷韻補正
五卷則昨來書還有八本已足不必疑當亟收之上有
弱侯印出於焦氏亦無疑但有一竒事疑古文尚書自
才老始而此書才老又取五子之歌仲虺之誥伊訓謂
用韻最古何也韻補内必有説他日得購全帙付我一
目預訂安得其書禆𫝊忽焉呈現於吾兄前亦俾我一
目乎弟家原有舊唐書久不全小壻劉紫函忽得其全
連披覽如此等史學豈不經天緯地何苦迯之於詩人
逃之於道學詩人道學皆寡陋可耻者如西園不能辨
出為西垣亦可耻也唯吾兄秘之韓昌黎餘事作詩人
洵有味哉不盡中所欲云
　　又
屯作物之初生解敬聞命矣真韻自可押通韻鑿鑿唐
人書寧人豈欺我哉欲易末四句云頽風其再立湖與
蜀學新更復追古始長夜方及晨有昌黎送孟東野序
不懈而及於古之義胡瑗翼之號湖學仲車為其高第
弟子愚謂其理學不愧從祀兩廡元祐學術自指司馬
文正一𣲖蘇黃一𣲖程子一𣲖為紹聖以後奸臣所厲
禁初不及仲車元祐奸黨碑凡三百餘人何曽有節孝
先生哉垞音茶不音差去聲鈔音抄楚交切取也畧也
若讀作去聲則錢鈔之鈔矣臠音臉晉元帝公私交窘
得㹠以為羙項上一臠似指豬言不指牛言然今亦有
指牛言者此等講究不可不知
　　又
宋宣獻家藏書止二萬卷蓋凡無用與不足觀者皆不
取葉石林曰吾書每以為法也南雷葉氏壻也文案稱
葉為内弟此明朝人俗稱也儀禮姑之子稱舅之子曰
内兄弟當改作妻弟見史記或婦弟見漢書孟舉自云
舉所刻盡送弟必不欺弟一言慨出百金葬先友于皇
丈而謂吝一書乎其不送弟者必是天蓋樓刋非守愚
堂刋也守愚孟舉堂名讀五王列傳崔𤣥暐少頗屬辭
晚以非巳長不復搆思專意經術宛然太原閻生一小
像矣吾兄以為何如
　　又
韓昌黎贈太傅董公行狀開首三行大書曽祖仁琬祖
大禮父伯良各繫官階於其下此即作文之定例也故
崔評事墓銘曽大父知道大父𤣥同父倚施州房使君
鄭夫人殯表曽祖隨祖玠考綘河南少尹裴君墓誌銘
曽大父元簡大父曠父虬國子助教河東薛君墓誌銘
曽祖希莊祖元暉父播監察御史元君妻京兆韋氏夫
人墓誌銘曽祖父伯陽大王父迢王考夏卿興元少尹
房君墓誌曽祖元静祖肱父巒河南少尹李公墓誌銘
曽祖𢎞泰祖乾秀父爕夫人劉氏曽祖子元祖餗集賢
院校理石君墓誌銘曽祖行褒祖懐一考平太原府㕘
軍苖君墓誌曽大父延嗣大父含液父頴唐故河東節
度使觀察滎陽鄭公神道碑文曽祖嘉範祖撫俗父洪
清河郡公房公墓碣銘大王父融王父琯父乗息國夫
人墓誌銘曽祖某祖某父某試大理評事王君墓誌銘
曽祖爽祖微父嵩唐故檢校尚書左僕射右龍武軍統
軍劉公墓誌銘曽大父承慶大父巨敖父訟唐故朝㪚
大夫尚書庫部郎中鄭君墓誌銘曽祖匡時祖千尋父
廸唐正議大夫尚書左丞孔公墓誌銘曽祖務本祖如
珪皇考岑父故江南西道觀察使贈左㪚騎常侍太原
王公墓誌銘曽祖元暕祖景肅考政河南府法曺㕘軍
盧府君夫人苖氏墓誌銘曽大父襲夔大父殆庶父如
蘭四門博士周況妻韓氏墓誌銘況曽祖延祖晦父良
甫無及髙祖者間及髙祖如唐故朝㪚大夫越州刺史
薛公墓誌銘是然必其髙祖有事足書非空空云諱某
者可比如所謂公四世祖嗣汾隂公諱徳儒為隋襄城
郡書佐以卒襄城有子二人皆貴其後皆蕃以大是也
弟持此論最久恨不縮地質之太冲先生續入金石要
例耳
　　又
錢序果詳但四聲始於南齊周顒較沈約少前其誤一
梁武帝問周捨何謂四聲捨曰天子聖哲非約語特見
沈約傳耳其誤二二百餘年不遵行正韻太祖固不甚
可此書實録載之其誤三予本上聲今作平者非此與
離騷九歌等合矣而逺逰命天閽其開闢兮排閶闔而
望予召豐隆使先導兮問太㣲之所居集重陽以入帝
宫兮造旬始而觀清都未嘗不讀如余蓋字有二音善
乎鄭康成曰余予古今字則同音餘老杜觸目非論故
新文尚起予亦押入六魚韻其誤四上聲脫去二十五
拯止二十九部此近代俗書也不加釐正其誤五以一
序四五葉而有此五誤豈不可恠此弟之生平苦心戮
力晚漸有㑹盤鬰於胸臆間欲一吐露吾兄之前者安
得數晨夕乎明文衡有胡翰衡運論即萬一千七百八
十年分為十二運今交入大壯卦之説雲九兄止見其
書元大徳間曉山老人撰不知曉山廣陵人姓秦氏弟
以仲申論證之耳
　　又
昨如李太白所云今日酔飽樂過千春然不為折福者
以一日而三善得焉請具陳之第一聞髙論椰經珠經
只算得東坡酒經入文集雜著類中豈得標一目曰經
實以椰經珠經乎真不通必非黃先生之本意也主一
為之弟謂昭明太子選離騷經明曰經矣列於騷之目
之下不敢曰經矣第二塗中誦上山採蘼蕪一首蕪夫
夫如殊如去素餘素故凡十一押韻雖平去相雜實合
顧氏四聲一貫之義三百篇多有以周顒沈約未出無
四聲之截然畫界不相通貫者也初以為隔句韻大非
大非第三枕中思明文授讀必不出黃先生手果出黃
先生手敢直標其父名曰黃尊素乎竊以元好問中州
集選其父徳名詩目曰先大夫不敢標名憶邱季貞選
淮安詩城標其尊人之名曰邱峻孫為余懷澹心所寄
語直攻當燬其板且并追還其已送人間者無令世謂
淮安人不通邱氏子為不孝嚴哉嚴哉曽謂黃先生一
代文獻而忍出於此乎敢出於此乎請詳思熟復以答
我望望
　　又
老饕無厭固見諒於知巳得毋為君家庖人所嗤笑乎
雖然杜于皇二丈詩云交道㸔僮僕迎余有好顔此千
古未發之嗤也吾兄可隂為我察自巳僮僕庖人有倦
厭之意乎抑曰我家老先生至如洛中待康節故事也
程篁墩皇明文衡選其父襄毅公奏疏二篇直標名曰
程信亦大不是不得藉口黃先生却從文衡中論李綱
固守京城不是脱胎為天津廵撫馮留仙碑誌劉超宗
一隅之見便不信此可憐可憐何況其乳臭之孫子乎
　　又
許逺誤記作雙廟而詩又不佳豈此老耄耶原不在古
文名家之列但識見議論也有趣姑取數首作小品文
字或亦無不可乎曽蒼山起寧都號詩國此宋時事也
天水公作劉室髙孺人誌書側室之子某某與嫡子一
連以為合子女皆統於父而不分書所出之例妙矣及
考息國夫人墓誌銘夫人嫡也是其所親生二男一女
書出非其所生側室之子不書又添一例
　　又
夢硯齋似重出古人且有家諱自宜避之愚意作寤硯
齋妙絶蓋寤即夢也汲冡周書王曰今朕寤有商驚予
註曰言夢為紂所伐故驚又王召左史戎夫曰今夕朕
寤遂事驚予參以說文解字寤一曰晝見而夜夢也硯
非日日見之物而偶夜夢者乎此寤字是自弟發之嘗
謂本草解藥性不盡韻書解字義不盡當尋名手如鄭
汝器八分趙秋谷行書冩之若杜首昌宋曹惡賴極矣
　　又
新刋經解復閱一過春秋名號歸一圖宋馮繼先案繼
先(當作/元)偽蜀朝人宜冠宋孫復之首乃屈居劉敞之後
何也孟子音義宋孫奭案奭諡宣公真宗朝名臣屈居
南宋蔡謨之後又何也宜乎東海云書不經某先生眼
過譌謬百出貽笑人口罪過正復不小至總經解三字
不通之至東坡端硯銘千夫挽綆百夫運斤篝火下縋
以出斯珍按斤斧類斫木噐也莊子運斤成風亦作釿
未聞作􁁊且編閱字書無􁁊字竊以此硯斷送在此一
字答我答我
　　又
通鑑考異引張中丞傳是司馬文正時猶傳今遂亡逸
惜哉今既不徵之於傳則不載雷萬春事首尾雷萬春
自當如茅鹿門作南霽雲三字為是黃先生說非南霽
雲之乞救於賀蘭也用之字也字文法分明照應前邉
不然果屬雷萬春南霽雲一大段無根了文字未有無
根者不為許逺立傳後即為逺辯白不載雷萬春事首
尾後無一字及雷天下有如此文字昌黎不怕人笑倒
耶
　　又
承問難妙甚只以雜肴蔬兮進侯堂肴俎寔也蔬菜也
以二物共薦故曰雜今坡公作雜肴其可通乎似是趁
筆之誤未可以出於坡便是金條玉律也忽思昌黎長
女初適李漢更適樊宗懿金石要例載之非漢死而後
嫁乃出而再嫁於樊者果爾昌黎死後漢為文集序自
稱門人且云辱知最厚且親於韓氏絶矣猶曰且親乎
更竒者唐書李徳裕惡李漢以漢之友壻蔣係出之外
吏係即第三女之夫故與漢曰友壻昌黎死時三女尚
未字人後乃嫁蔣係係名又之子也皆見唐書此時昌
黎女更適人久矣猶并其姻黨謫之乎可見漢終始以
韓壻為重何如當日不出之乎乞為我一解
　　又
百忙中不妨措思若并不思則非矣晨風蟋蟀皆指詩
人而言誦毛詩白文可知自傷留滯去關東去字不是
易以向字亦本等唯老字又屬一層意思可加細思他
日靣語未有不躍然者校太僕集有名介者字安叔其
元孫也元孫之子為五世孫名顧廬字甫吟冐籍常熟
中癸酉鄉試文人有後頃始得知以告同好者
　　又
承詢大加討論讀當廣韻以其備也作詩須韻㑹以上
平十五下平十五上聲三十去聲三十入聲十七適得
古今之宜若廣韻上平十六下平十六上聲三十一去
聲三十三入聲十九今作詩者遵用之乎即宋禮部韻
畧上下平上入三聲同韻㑹而去聲三十一今作
詩者遵用之乎惟今俗本韻書上聲二十九漏去
二十五拯則不可從耳復讀顧氏音學五書心花
怒生背汗浹出前輩所謂譬如美人經時再見轉
覺眄睞有異耳不知新城王侍郎何以痛掃幾無一
足取正恐能詩未必通韻學也又考正韻凡例云平水
劉氏上平十五韻下平十五韻上聲三十韻去聲三十
韻入聲十七韻共一百七韻黃氏韻㑹本之只查韻㑹
看便已
　　又
鈍翁文畧一披閱竟同嚼蠟無餘味奈何但有一事可
感者汪氏族譜序古者宗子之妻死其夫為之齊衰三
年今令甲無是也弟代易其文曰宗子之婦死其夫雖
母在為之禫今令甲無是也今新刻本果如弟所改不
可感乎吾兄可覓類槀初本對之獨五服考異云禮同
父母之昆弟期同父異母之昆弟大功曽與玉峯兄弟
笑古無此服制殆汪公杜撰答或人論詳譚第二書云
唐儒又有主三十六月者此據喪服四制喪不過三年
而祥之說也尤屬妄談當作二十八月與杜氏通典合
杜却不曽據喪服四制唐雖有王元感主三十六月已
為鳳閣舍人張柬之闢倒所謂元感論遂廢是也汪何
從而知其所據乎總之通典新唐書不熟當時不曽與
之言遺誤到今㝠㝠之中負此良友老友山右傅青主
先生顧寧人極稱其識字却盛稱方日升書自勝正字
通妄語然須黃氏韻㑹原本一對方可决彭城家正原
本也
　　又
北闈䇿題逺震陳櫟衞湜之於禮記皆篤守紫陽者衞
正叔之於朱子邈不相􁂮逺震二字必係傳寫之譌乞
吾兄為就禮記大全衞湜書前列先儒姓名一正之就
一事直窮到底勝汎覧博觀萬萬也邢子才曰誤書思
之亦是一適或曰誤書思之何由便得子才曰若思不
能得便不勞讀書朱子曰此言雖戲實天下之至言也
吾與兄約若考不出逺震二字吾兩人亦不勞讀書也
陳祥道禮書有拜儀上下二篇真曠代竒作吾師乎吾
師乎三百年無此等人矣
　　又
顔氏家訓曰學問有利鈍文章有巧拙鈍學累功不妨
精熟拙文研思終歸蚩鄙但成學士自足為人必乏天
才勿强操筆此十言者可以教天下萬世不獨吾徒之
藥石已也王深父以鄭州刺史李翺乃另一人葢新唐
書李翺列傳傳其歴官最詳止出為朗州刺史又為廬
州無鄭州刺史之説也自另一人今魏叔子杜于皇以
昌黎送李愿為西平王之子李愿何異說夢亦是另一
李愿隱士也凌虛臺記首句云臺於南山之下自然是
臺字言此臺在南山下下四方之山云云又推開去説
細細體㑹自知不知何人改臺作國此非口舌所能辯
荆川鹿門皆云此記於太守少回䕶試考太守何人於
東坡何嫌而痛掃之而作此議論便是讀書論世之學
吾兄從此等處逐一理㑹何如
　　又
方山子𫝊方屋而髙四字妙絶不知何人改屋作聳按
幘崇其中者曰屋故後漢輿服志未冠童子幘無屋者
示未成人也句卷屋者示尚㓜少未逺冒也東坡豈有
一字無出處耶古人文可容易竄易耶逺景樓記立表
下漏鳴鼓以致衆立表一事下漏一事鳴鼓一事不知
何人以立表下為句不見下文一人掌鼓一人掌漏又
仆鼓决漏耶此豈出黃先生手筆願明示我
　　又
昨幾夜不成寐矣長淮大河之英靈節孝文?之風流
不絶於世間鍾一二人此一二人者可不愼重其軀耶
爾雅母之晜弟為舅舅之名亦古但先舅二字不見古
人有不如用秦風我送舅氏曰至渭陽稱曰舅氏顧寧
人先生為千確萬當因攷國語公父文伯之母曰吾聞
之先姑註夫之母曰姑没曰先姑又曰吾聞之先子註
先子先舅季悼子也恰恰有先舅二字是稱夫之父
無加之母之晜弟者又爾雅姑舅在則曰君舅君姑没則
曰先舅先姑愈加不得於母黨矣此等講貫寔寔快絶
然非吾兄難我亦不及窮析至此也
　　又
羅文肅公集序編幅二字非是按邊幅出後漢書馬援
列傳謂隗囂語耳邊幅指布帛言西江君子愚嘗笑其
文多别字可耻可賤或曰文章全在道理氣格不在一
二字句間則請質之吳下人不必古也艾千子云上林
子虛兩京三都讀其文不過如今之學究據通考類要
之書分門搜索相襲為富求其一言一字出於其心之
所自得無有也此等說話罪不容誅班固賦曰兩都張
衡賦曰二京無兩京名目揚泉物理論云平子二京文
章卓然孫興公云三都二京五經鼓吹可見古人稱名
無有誤也通考指文獻通攷而言乎今學究是何人能
據以搜索亦可謂通達國體之人矣類要是何書至真
子虛賦久不傳文選所載乃天子㳺獵賦昭明誤分之
而標名耳此則愚之獨解非南英所能知南雷先生云
艾千子與王李只争一頭靣煞有見如不讀唐以後書
邪說也詆上林諸賦又寧正論乎均宜服上刑
　　又
李商隱與陶進士書常自呪願得時人曰此物不識字
此物不知書是我生獲忠肅之諡也按忠肅諡之最美
者言我已生而得美諡矣何幸如之善戲謔兮正義山
輕薄之故態乎衝波傳顔淵曰人知其一莫知其他但
知暴虎不知慿河鹿生三年其角乃墮子生三年而離
父母之懐懐音窠與他河墮協如何不引
　　又
虹考去後考得緯書河圖大星如虹下流華渚女節意
感生白帝宋書符瑞志帝摯少昊氏母曰女節見星如
虹下流華渚既而夢接意感生少昊非黃帝事也陸氏
記誤且星如虹非真虹也若真感虹而生何不用宋符
瑞志母曰握登見大虹意感而生舜於姚墟乎又考得
春秋演孔圖鳥化為書孔子奉以告天赤雀集書上化
為黃玉刻曰孔提命作應法為制赤雀集無虹字靣陸
氏復記誤弟此等考證辯折在古人亦屬絶學不論今
人不識吾兄信及否所謂虞翻得一人知已死可不恨
其在斯乎鈍翁不足攻生平所心摹手追者顧也黃也
黃指太冲先生顧指寧人先生賛我觀書眼如月何敢
當何敢當又覆不一
　　又
文鈔一本不曽卒業聊就其序一卷指摘之此正揚之
類願為我作正正揚焉禮記說義纂訂序楊公獨能旁
綜儀禮周官二經淹貫馬伏鄭王諸訓故按西漢有伏
勝東漢有伏湛皆於三禮之學無交涉豈鈍翁别讀人
間未見之書加我軰之上邪傷寒書序夫庾跗扁鵲之
徒按史記扁鵲列傳臣聞上古之時醫有俞跗索隱曰
音臾附應邵曰黃帝時吕氏春秋上古醫曰苖父中古
醫曰俞柎周禮鄭氏註岐伯榆柎陸徳明曰本亦作俞
柎然則必無庾字之理或曰安知鈍翁不别有所本試
問上三書不足據而以他雜書藉口乎其為别字無疑
古今五服考異序二葢嘗三復喪服傳而不能以無疑
此句大非傷天害理下文五可疑愚皆在京師歴歴與
之辯久折其角矣安得靣陳之東都事畧䟦序夫舜囚
堯太甲誅伊尹此皆書之所不載聖人之所不道而後
世猶述而志之凡所謂信傳信疑傳疑也按信傳信疑
傳疑出公羊傳文不過如夏五闕月字之類非謂舜囚
堯太甲誅伊尹此等傷天害理之說聖賢不辭而闢之
者鈍翁讀書多不諳文理難言難言又舜囚堯太甲誅
伊尹出竹書紀年此非書邪必尚書方謂之書邪且尚
書無此等言又何待云鈍翁真是癡人說夢詩說序自
唐世盛行毛鄭而齊魯韓三家遂亡按隋書經籍志云
齊詩魏代已亡魯詩亡於西晉韓詩雖存無傳之者安
得謂三家至唐始亡耶又經籍志唯毛詩鄭箋至今獨
立可改曰自隋世盛行毛鄭而齊魯韓三家已亡具區
志序古揚州之境踰淮距海踰字不可解按蔡傳(勝孔/傳)
徐州南至淮揚州北至海蓋以淮水為分界非如今淮
安府跨淮南淮北而有也隋煬帝詩借問揚州在何處
淮南江北海西頭何等工確不可移易吳逸民傳序史
記謂武王滅商封仲雍曾孫周章弟虞仲於周之北故
夏墟是謂北吳是也按史記吳世家北吳作虞仲不知
鈍翁讀何本史記乃有北吳字靣又序自漢孔安國至
魏王肅何晏諸家俱不注虞仲何人近世始以仲雍實
之按近代二字指朱子集註不知史記索隱以虞仲即
仲雍是唐人久作此解矣篆隸考異序古人之書其字
則大小篆籀文按宣王太史籀著大篆十五篇漢人稱
為籀書又謂之籀文豈得二之邪是非一一教我毋謂
我老耄姑聼之而棄我也
　　又
樂府人生富貴何所望恨不早嫁東家王唐人詩十五
嫁王昌王昌且在墻東住當另一王昌風流艶美人也
必非襄陽耆舊傳之王昌傳云王昌字公伯為東平相
散騎常侍早卒婦任城王曹子文女昌弟式為渡遼將
軍長史婦尚書令桓楷女昌母聰明有教典二婦入門
皆令變服下車不得踰侈後楷子嘉尚魏主欲金縷衣
見式婦嘉止之曰其嫗嚴固不聼善耳不須持往犯人
家法其畏如此古人同姓名者最多陳驚坐且同字同
時人矣袁宗安述宋既庭之言曰荆川才大如海評詩
有詳有畧唯文編出陳元素手者非其原本兩本舍下
俱有他日呈寄自知之
　　又
喬氏曰有譏汪先生以史證經者汪復之云云萊按明
夷引文王箕子繋辭引顔氏之子此孔子之以史証經
也明夷引箕子㤗引帝乙歸妹引帝乙隨引王用享於
西山升引王用享于岐山既濟引髙宗伐鬼方未濟引
伐鬼方此周公之以史證經也惜堯峯下世不及以余
言告之閻子讀至此不覺笑曰惜石林下世不及以余
言告之孔子時尚可分經史周公時有何經史可分
此學問源流一毫不明白之論吾兄試討論之
　　又
南宋詩人有永嘉四靈曰翁卷字靈舒曰趙師秀字紫
芝亦稱靈秀曰徐照字道暉亦稱靈暉曰徐璣字文淵
亦稱靈淵無所謂徐靈照也至争天奈何事現見葉水
心集徐文淵墓誌銘故當正其誤曰如徐靈淵争天奈
何耳中山程氏以安郷侯程昱為祖自與新安程黏不
上奈程篁墩博極羣書者也尤精考究其所取則以開
元十六年李邕撰程長史碑曰重安侯嚮即忠壯公靈洗
之孫嚮生育育生皆皆生𢎞𢎞生大辨林寳元和姓纂
曰大辨實北徙中山忠壯公其五世祖也果爾二程出
自新安亦可故弟此一篇文字且輟簡恨不使黄先生
聞之
　　又與石企齋書
昨讀馬公驌繹史列荘之學公于古今樂錄稱荘子為
齊人也下辨曰周䝉人屬宋不屬齊不覺吐舌此老學
之確如此鳯陽濠梁為其㳺覽之地曹縣漆園為其宦
㳺地俱不必言新唐書譙郡䝉城縣自註曰本山桑天
寳元年更名唐何以名為䝉城不可得而考矣向劉超
宗嘗云池州青陽縣有長白山范文正子孫繁衍聚族
居于此有譜牒乃知長白山在此弟與之辯曰長白山
斷㫁在今濟南新城長山四縣界上文正當日讀書於
寺中不必云其子孫最為繁衍安知不是其一枝流寓
占籍于青陽妄指青陽一山曰此吾祖讀書之長白山
乎今寳應現有文正子孫范姓為秀才現有譜牒青陽
亦此疑耳吾輩當援古以證今不當以今而疑古耳孟
子㳺宋宋稱王當在慎靚王三年癸卯荘子書亦有宋
王之稱似荘子此時尚在然荘子書多後人羼入非一
一出其手筆不比孟子故昨以孟子㳺宋不相遇荘子
者以荘子既死或往㳺他方耳荘子書云恵施為梁相
荘子曾㳺梁大扺在孟子三十五年㳺梁之前孟子在
梁止一年餘恵王死襄王立孟子往齊矣見孟子生卒
年月考朱子云莊子聲聞至於梁而止不知其書自云
㳺梁也滕口説多不確安得面一頃吐之
　　又
于理無礙但以訓詁言之不可妙妙此已跳上子静船
矣可見吾兄心服而口不然弟謂士夫不能陶鑄人畢
竟學問中火力未透頗自反而愧不敢對吾兄也謂我
欲示博遂加朱子以罪不敢不敢但株守朱説遵若金
條玉律莫若顧麟士昨見其詩經說約謂朱子于狐貍
貉三物也而謂一物斯螽莎雞蟋蟀亦三物也而謂一
物極是朱子草率處又言朱子奈何作此憒憒乎此等
出信朱子口當如何責之竊以不直則道不見吾以明
道也豈議朱子乎總之謂吾書欲無所不有志在駕軼
古人此真洞見腑鬲之言也謂有意翻駮朱子則决不
敢素愛馮定逺之言今人信孔子不如信孟子信孟子
不如信程朱弟則信孔子過篤者耳
　　又
尊論云此亦古人同文之一端也同文謂書之㸃畫於
聲律無涉何不用周禮大行人之職九嵗屬瞽史諭書
名(名觧作字字古/曰名今曰字)聴聲音註曰達六書之文察五音之
和瞽史之職也故九歳則以屬瞽史且讀陳㳺撃季立
書自知古無叶音之說為精確寧人書亦非嘔數升血
讀之不可弟素鄙薄道學先生不博學如讀書劄記云
漢止立文帝武帝宣帝加孝字何異說夢何異見鬼漢
代皇帝謚有孝字唐書顔真卿𫝊奏疏曾言之唐書道
學先生那裏㸔須知漢書也該寓目并哀帝平帝皆冠
以孝字也
　　又
昨承教後又取韓作讀之文真妙竊以改作即以二雅
之舊人如家父凡伯亦云老矣而曩者南山瞻卬之詩
何為今不作也貼在平王東遷之初葢幽王在位僅十
一年家父凡伯想在世上況又加以老矣二字元少真
妙舌但作板之凡伯不如用作瞻卬之凡伯何如此猶
想像也若鑿鑿可據之舊人莫作衛武公和四十二年
佐周平戎平王命為公又後十三年即平王在位十三
年而薨不當云此㑹作賓之初筵之衛武尚在亦不復
為雅詩乎此等死證運入文字中尤妙或曰何不及抑
抑威儀詩但序以為刺厲王厲王已死安容追刺之此
序之不足信也或曰炳燭齋随筆云幽王八年衛武公
相周作抑戒詩此係近代偽書不足汙吾輩齒牙也非
吾兄教我不克聞過謝謝
　　又
恩制賜食于麗正殿書院宴賦得林字此題最古經品
彚便改得時氣不必言弟亦嘗細考来㕘以舊唐書張
說𫝊答徐堅云方知每日在麗正殿皆賜食不須家人
送食此成一代之制故曰恩制與偶然賜宴不同賦得
林字十五字為一句其日賦詩時適為賜晏一指常一
指暫字字不茍如此張說卒于開元十七八年通鑑不
載何也乞考以示我向有釋地餘論謂鞌之戰自鞌至
華不注山一日行一百三四十里且三周其山焉長兄
引曹操追先主于當阪一日一夜行三百餘里可謂神
速除此外更引證一事来弟不能答今日讀夏侯淵傳
注引魏書曰淵為将赴急疾常出敵之不意故軍中為
之語曰典軍校尉夏侯淵三日五百六日一千三日五
百是一日行一百七十里則晉人自鞌戰起勝而逐齊
師三周華不注華不注一㸃㸃山兒三周之不多時也
可謂妙證書奉同紫函賞之如何
　　又
地理三條妙可解頥弟解雪宫章亦黜誇其禮遇之隆
說吾兄引孔僖對章帝云云折之確不可言自孔氏為
答郷里人語妙甚但子路歸魯視其家意太鑿子路自
不妨有歸時耳由卞人也卞今泗水縣在曲阜本以闕
里二字證家語為王肅私定空中窺覷無可躱閃快快
　　與劉紫函書
春秋經襄公六年秋莒人滅鄫非滅也立異姓以蒞祭
滅亡之道也范甯註言非以兵滅也莒是鄫甥立以為
後非其族類神不享其祀故言滅後晉武帝太康三年
賈充薨其妻郭槐輙以外甥韓謐奉充後博士秦秀議
曰春秋書莒人滅鄫聖人豈不知外甥親耶但以義推
之則無父子耳充舍宗族弗受而以異姓為後絶父祖
之血食開朝廷之禍門按諡法昏亂紀度曰荒請諡荒公
大清律曰其乞養異姓義子以亂宗族者杖六十若
以子與異姓人為嗣者罪同其子歸宗其棄小兒年三
歲以下雖異姓仍聴收養即從其姓但不得以無子遂
立為嗣條例曰一無子者許令同宗昭穆相當之姪承
繼先儘同父同親次及大功小功緦麻如俱無方許擇
立逺房及同姓為嗣并不許乞養異姓以亂宗族
　　又
前承下問昏禮用雁匆匆對未悉今考之不獨親迎為
然曰納采曰問名曰納吉曰請期曰請迎凡五禮皆用
雁解者曰昏禮無問尊卑皆以雁為摯者鄭康成云取
其順隂陽往来者雁木落南翔氷泮北徂夫為陽婦為
隂今用雁者亦取婦人從夫之義是以昏禮用焉無取
不再偶之說謹覆
　　又
韓昌黎祭十二郎文十二郎韓之姪也文自稱季父愈
此即所說令叔可稱名之證也祭女拏女文女拏韓之
女也文自稱阿爹阿八此即所說尊公不宜稱名者也
豈惟父即姪孫自亦不名祭滂文曰十八翁及十八婆
盧氏盧于滂為叔祖母以異姓故别曰盧氏昌黎行十
八對女曰阿八省一十字也闞湖逸民即書中之應廷
吉字棐臣者也慈谿人天啓丁卯順天郷試舉人與史
道隣同榜故稱同年忍俊不住書中處處露出且匿此
帖俟石二兄閱訖問為何人手筆可以定吾兩人之優
劣矣黄山谷見蘇詩後騎且勿驅前山正可數曰東坡
不死百詩不死
　　又
賈譲上䇿當日不曾行行則徙冀州之民當水衝者矣
屯氏河絶不絶不要𦂳要𦂳在北决于館陶溝洫志兩
箇决於館陶决館陶則從渤海郡章武縣入海即今之
天津衛即書所稱漢以後宋熈寧以前將千年入海之
大道此須合地理志水經注觀之班固叙傳述溝洫志
第九曰成有平年何嘗不以成帝河平紀元為盛事與
宣房一般至前河成二年而决後河成九歲而決乃河
決之常事未嘗抹煞王延世之功也安得面一指授乎
昌黎三女見皇甫持正所撰文長女嫁李漢改嫁樊宗
懿次女聘陳氏三女并未聘葢昌黎死二女俱幼也後
考唐書方知三女嫁蔣乂之子蔣係有文名見唐列傳
今之宜興蔣家正其後也家譜畫然可稽来明季遺聞
二本此書第一受張縉彦賄第二受李明睿屬妆㸃粉
飾總不足信已被蕭震特疏㕘處但也有些好處此萬
季野所以不廢也
　　又
晨興檢註疏喪服小記獨脫落士妾有子而為之緦一
張舍下豈無他本㕘㸔奈為金素公假去至今不歸乞
将鄭註昨所厯歴誦者鈔示来并以時賢意見詳及之
僕嘗笑人不好學不好問豈容自犯之耶昨云單子字
未必指女以禮記儀禮皆稱女子子或女子也此最髙
明之見但曲禮子于父母則自名也豈無女子在内喪
服子嫁反在父之室非女子邪論語以其子妻之直指
女矣
　　又
尋玩鄭註子兼男女解亦未為不可但今之時賢執此
句為吾妾現有子吾故為之服此萬萬不可唐開元禮
妾無服司馬文正書儀朱子家禮及明孝慈錄寵妾而
作者妾俱無服葢妾之無服千餘年于此矣汪苕文曰
今卿大夫舉凡服其餘親莫不兢兢令甲而莫之敢越
而獨于其妾也則必秉周禮毋乃暱于所愛乎哉可謂
刺心之論
　　又
唐方面官有節度使有採訪使節度使統兵乃鎮将故
稱某鎮如髙仙芝為安西四鎮節度使是也採訪使非
鎮将故其稱但曰某道如安祿山兼河北道採訪處置
使是也然採訪不言鎮而節度亦可言道通鑑屢見之
如天寳四載謂王忠嗣既兼兩道節度邉陲要害悉列
置城堡六載謂葢嘉運王忠嗣専制數道始兼統矣十四
載謂安祿山専制三道隂蓄異志殆将十年以此知謂
節度使不可言道者非也考唐制太宗分天下為十道
一曰闗内二曰河南云云元宗又因十道分山南江南
為東西道増置黔中道及京畿都畿共十五道各置採
訪使故山南江南等可稱得某道採訪使而節度使止
名鎮不名道也此豈時文名士所知非自執己見不直
則道不見道固如是耳賢倩一覽焚之不可示人頃聞
吳荆山選考卷及沈儼禄之去公室文尾載儼自記即
不佞議論荆山駁之正之亦是先儒已及者意只在遵
朱子集註如金條玉律一字不可揺動耳寃哉寃哉荆
山與僕交情亦佳安得及屺瞻貴同年僕之畏友乎真
令人心折氣盡
　　又
晤對頗暢歸查玉海無所為芙蓉宫殿門闕者老杜芙
蓉别殿漫焚香乃曲江芙蓉苑意其有殿故曰芙蓉殿
豈有此處㑹百官而勅賜櫻桃乎老杜于門下省賜櫻
桃昌黎于宣政衙賜櫻桃不聞有甚芙蓉闕也乃虛字
面㸃綴耳此千年未經拈出者
　　與劉頌眉書
昨承問詩有自對法清晨起撿杜詩如桑麻深雨露燕
雀半生成此露對雨成對生自對法也近接西南境長
懐十九泉南對西九對十亦自對法白狗黄牛峽朝雲
暮雨祠黄牛對白狗暮雨對朝雲覊棲愁裏見二十四
囬明覊也棲也愁也三字自對二也十也四也三字自
對四十明朝過飛騰暮景斜四也十也二字自對飛也
騰也二字自對氣色皇居近金銀佛寺開色對氣銀對
金各自為對社稷堪流涕安危在運籌稷對社危對安
神仙才有數流落意無窮仙對神落對流毛骨豈殊衆
馴良猶至今骨對毛良對馴風塵逢我地江漢哭君時
塵對風漢對江凡十條呈覧可以推類而知其餘亦可
自已思路通對偶廣矣古文云夫人目之所及不百里
而天地之際合及至百里以迄千萬里未嘗合也其去
之乃愈逺此晚眺二句之所本也文可以入詩但要融
化耳
　　又
考萬歴六年潘司空季馴河工告成其功近比陳瑄逺
比賈魯無可移易矣乃十四年河決范家口水灌淮城
全城幾奪又決天妃壩尋塞治之二十三年河淮決溢
邳泗髙寳等處皆患水灾以按臣牛應元河臣楊一魁
言患少息天啓元年河決王公堤水灌淮安新舊二城
水民蟻城而居裏外河清河一帶滙成巨浸郡守宋統
殷等力塞王公堤患始殺焉所云蟻城而居者即余幼
聞父老言人在新城西門城垜上垂足洗滌是也安得
云潘司空治後無水患六十年之說大抵司空成規具
在縱有天灾縱有小通變治法不出其範圍之外故曰
河防一覽為平成之書云
　　又
左傳襄二十五年太史書曰崔杼弑其君崔子殺之其
弟嗣書而死者二人其弟又書乃舍之南史氏聞太史
盡死執簡以往聞既書矣乃還杜氏無註林氏註云南
史氏齊史之在外者安得以其南字懸揣有南北二史
官真妄而謬矣太沖先生序崔杼弑其君此檮杌之書
法南史楚史官執簡而往書齊國之事此何異于送死
且喫自巳飯管人家閒事乎太冲之徒麤此其一班
　　又
明一統志如臯縣本漢廣陵郡地晉分廣陵五縣置山
陽郡時已有如臯縣莫知為縣之始隋初省入寧海屬
江都郡唐析海陵地置如臯鎮南唐復陞鎮為縣屬泰
州按此即邱詩之所出但查晉書止云晉分廣陵界置
海陵山陽二郡而已說不詳詳則見沈約宋書宋書云
海陵郡晉安帝分廣陵立領縣六曰建陵曰臨江曰如
臯曰寧海曰蒲濤曰臨澤又山陽郡晉安帝義熈中土
㫁分廣陵立領縣四曰山陽曰鹽城曰東城曰左郷無
如臯屬山陽之文且沈約明云如臯晉安帝立安得云
莫知為縣之始真不通安得天順朝臣披尋全史地志
之理然則作詩者不必與之言
　　與敬存書
承屬将陳大士禹疏九河一一駮正今請駮之提比云
外國之人為患中國外國之水亦為患中國最為竒妙
而艾南英批曰纎何也中國之水流常主合外國之水
流或主分不知何以見得且外國之水必主河言昔人
云河不兩行真千古名言此不竟說反乎中比云至于
積石何以不分積石在今陕西河州衛西北七十里水
經注云河水重源又發于西塞之外出于積石之山此
地距九河入海處不啻數千里何故分又何以分得真
正説夢至于王屋何以不分王屋即太行山别支之名
在今河南濟源縣西八十里此山安得有河謂此山為
濟水之源則合矣而至大陸乃分者大陸在元邢趙深
三州之地俱今直𨽻孔安國書𫝊河水分為九道在此
兖州界平原以北是若将大陸二字改為平原則合矣
至南英總批曰中二比諳熟河勢真正寃哉又曰此九
河入海故道禹特疏之而已亦非導河自積石以下開
天闢地直至禹始如此豈禹之前有甚故道乎幾于見
鬼善乎元人于欽曰河至大陸趨海勢大土平自播為
九禹因而疏之非禹鑿之而為九也夏允彛曰禹之導
為九河也何居蓋河不可分謂其上流耳若入海之處
泄之愈速則河愈通利又何害哉今九河之下即為逆
河殆謂自此而下即海潮逆入矣蓋名雖為河其實即
海也海水内吞九河外灌不惟藉水力以刷沙而海之
潮淤亦借河力以敵之禹之以水治水所為不可及也
又曰要以入海之所固宜分疏之使速泄下流速泄則
上流不壅河之利也若未及于海則流分力弱無以刷
沙適壅之矣故曰河不兩行兩行且不可况九河乎愚
謂若将此等議論做禹疏九河文真正古學真正經術
可以為三百年制義之光數千年聖經賢𫝊不至為窮
措大弄壊試問有誰能見及此者唯有仰天太息而已
以俟百世聖人耳先質我執友石二兄佳壻石梁劉子
逺則應敬存之求也
　　又
劉克猷禹疏九河文讀之甚佳非一切時文所及但有
小小譌處亦不可不指摘出如漳以汾衛来矣汾發源
管涔山至平陽榮河縣入河不入漳衛在禹貢出靈夀
縣東入滹沱河亦不入漳若今衛河乃源于蘇門山者
又一衛水然則當改作何語曰漳以清濁来矣漳有清
有濁清漳入濁漳濁漳然後入于河至今漳自入海矣
水道變遷如此海雖逺可以徐達九河濶二百餘里長
約四百里在今平原縣迤北至滄州逼近海安得謂之
逺予决九川九川九州之川于九河不相涉中二比起
云史謂禹之治河自龍門始者不知此導河序次第之
文也而非其功之所始又謂治河自冀州始者不知此
禹貢尊京師之文也而非其事之所始鑿鑿名言真與
經傳相表裏可𫝊無疑雖然此猶第二義若将河何以
分而為九却在此地說明水之性地之勢則天地間第
一義矣豈經生所能及哉河不兩行自古記之潘司空
季馴語也實自宋史河渠志蘇轍疏黄河之性急則通
流緩則淤澱既無東西皆急之勢安有兩河並行之理
来孰謂經綸大手不從屈首受書出哉錢相國士升曰
經正則庶民興史熟則名臣出毎誦其言而三歎之
　　又
紏兄桓弟此萬萬無可疑者不特前人歴歴辯證僕亦
有撰著至亡公子爭國無大優劣其説最長非面陳不
可歐公年譜鄭為歐陽觀元配非繼娶果少二十九歳
此亦疑得好服服表明云觀少孤力學故晚婚乎禮記
月令仲春之月上丁命樂正習舞釋菜天子乃帥三公
九卿諸侯大夫親往視之夏小正丁亥萬舞入學隋制
國子寺毎歳四仲月上丁釋奠于先聖先師迄唐不改
遂為萬世之定制韓昌黎詩多情懐酒伴餘事作詩人
昌黎以古文為根柢詩為雕蟲小技不比老杜以生平
全副精神注于詩故詩云詩是吾家事韓杜之言如此
故曰詩可以觀王孝逸事見文中子王孝逸陳留人先
軰之傲者也然而白首北面于文中子文中子十五而
為人師豈以年哉明羅圭峯西涯之門生也其稱夀之
詞曰白頭王孝逸北面敢徐徐正用此事葛生䝉棘蘝
蔓于域毛詩域塋域也百歲之後歸于其居鄭箋云居
墳墓也百嵗之後歸于其室鄭箋云室猶冡壙此衛先
生以詩為婦人臨墓而作亦非無因但不如僕駮正之
尤確
　　與劉超宗書
博考羣書舜之時禹征三苗事頗夥其執干戚舞兩階
而遂服者則韓非子也淮南子也今一概抹煞如左氏
僖十九年𫝊文王退脩教而崇因壘而降何以解焉一
念感人動物後世尚有况大聖人乎只言此時三苗丕
叙那有弗率之事或可然苗頑弗即工亦難解願先生
精思詳處彌縫其説使無憾則幸耳又考禹錫𤣥圭在
堯受命神宗在舜相距年頗逺恐難以向之丕叙闢後
之徂征也傳曰三苗負固不服乍臣乍叛似獨得之前
語非昨札猶非晚好自攻撃其説此亦一端也
　　又
百忙中檢野客叢書云唐大歴中權臣月俸有至九千
貫刺史無大小皆千貫視兩漢不啻數倍當時詞人見
于歌詠如元微之遣悲詩今日俸錢過十萬與君營𦵏
復營齋十萬正十萬貫也先生以為然乎抑别有證否
宋陳振孫以水經所叙為詭誕全無慿據何也豈不足
信乎乞示陳夀進諸葛亮故事表云咎繇大賢也周公
聖人也考之尚書咎繇之謨畧而雅周公之誥煩而悉
何則咎繇與舜共談周公與羣下矢誓故也此段與先
生舜𫝊禹無人心道心等語相表裏的的髙明之見難
以言傳郝氏言之而未妙安得先生暢言之而見妙乎
　　又
來札云舞最在後當升歌下管之時尚未及舞也案禮
記文王世子云反登歌清廟既歌而語云云又云下管
象舞大武當下管象于堂下即舞大武于庭中不得岐
為二時此報或曰歐公不信河圖洛書得一廖偁與已
同輙喜不自勝子得彭城先生為知已反攻之可乎余
曰此愚之所以報先生也不然先生愛小子何如教小
子何如而小子敢隐匿之以自欺其本心哉且此曽足
損先生之毛髪乎或者慙而退并次其語以報先生蚤
凉萬唯努力二帝三王實鑒臨之聞絳雲樓作史羣鬼
皆夜哭且見形焉以翻成案而不公也若此書當如何
哉不覺落筆一笑
　　又
昨聞集聖賢羣輔録以王霸封淮隂侯頗訝其異及歸檢
後漢書乃淮陵侯非淮隂也註云淮陵縣屬臨淮郡唐
淮安郡即唐州隋又曽改桐栢縣為淮安古今郡縣名
有三淮安矣二十八將功次云上谷太守淮隂侯王霸
隂字乃陵字之譌
　　又
偶思左手執籥右手秉翟籥如笛而六孔豈徒執焉而
無聲乎質諸家大人家大人曰汝當博極羣書以釋斯
惑因考周禮籥師掌教國子舞羽龡籥註云文舞有持
羽吹籥者所謂籥舞也詩曰左手執籥右手秉翟春秋
宣八年壬子猶繹萬入去籥註云内舞去籥惡其聲聞
疏云吹籥而舞謂之文舞公羊傳籥者何籥舞也註云
籥所吹以節舞也吹籥而舞文籥之長小雅以籥不僣
疏云以為籥舞謂吹籥而舞也又籥舞笙鼓傳曰秉籥
而舞與笙鼓相應則所謂文舞小舞者有聲明矣書以
為助所闗似非小也
　　又
連百忙中又細讀虞書數過見舜典本為堯典而一典
兼叙堯舜事舜則分登庸在位兩截判然不亂承教云
禹作司空往平水土豈待格文祖後耶愚謂何待言蔡
𫝊自明平水土者録其舊績兼百揆者免其新功即稷
播穀契敷教臯陶明刑亦申命其舊職而已(亦合孟子/舜敷治一)
(段/)非至此為是官也蔡𫝊精確者已萬不可易况聖經
乎死罪死罪記稱朱干玉戚以舞大夏夏字自誤若公
羊昭二十五年𫝊朱干玉戚以舞大夏八佾以舞大武
此皆天子之禮也又竟是大夏亦不誤此愚之所以欲
博極羣書也既思干戚是武舞豈容揖遜得天下者有
之公羊説不可信不特公羊也鄭康成註禮記内則二
十舞大夏曰大夏樂之文武備者也其説亦不可從晚
好自破其説如此舞是樂之終則是辭之決妙妙敬受
教矣
　　又
泗水此番洗發得明白委曲毫髪無憾然非小子一難
先生恐無暇及此聖門起予不端在今日乎泗水出乗
氏此出字乃孔穎逹疏尚書所加班書自註原無妙哉
妙哉漢書未可輕也陳氏議水經謂其全書不指泗水
大抵昔人多輕水經似自蔡仲黙始引入經傳耳此書
斷為東漢和帝以後人所著出通典以為成帝時桑欽
作大非
　　又
雨中已將十六字大肆發揮只言其有依傍非能鑿空
撰出者不似郝氏并十六字亦罵倒太武斷矣魏凝淑
謂今天下有不可少之書三興化李廷尉清南北史合
註仁和吳任臣文學十國春秋常熟顧處士祖禹方輿
記要愚謂此史也若經著述則鄒平馬宛斯繹史中儀
禮十七篇太原閻百詩尚書古文疏證真可超前絶後
安得有如大手筆者將此作我弁言乎義仍集序果佳
他文逺不稱數過而後得之甚矣吾之鈍也并聞以志
愧
　　又
註綱目地名者乃一明人案一統志註之者一統志無
夀河故云未詳此不足怪獨怪胡三省註通鑑其于地
理最稱詳確于敗之于夀河之下亦無註甚矣其難也
至新修統志淮安府山川載夀河引十國紀年凡兩部
書可謂逺勝明人此今日顧景范黄子鴻饒為之事惜
先生不見此兩人捍海塘備載范文正築塘方略真正
有用之書我問出何書景范曰從范文正文集堰記一
篇文字録來今人逺勝明人鄙言豈無徵又郡志人物
缺載頗多如列女則楊國夫人梁氏見梁趙雄所撰韓
忠武墓碑在靈巗山下流寓則邴根矩見三國志俱宜
補入
　　又
禹錫𤣥圭告厥成功孔𫝊以為帝堯蔡𫝊以為告成功
于舜舜即堯堯時尚在而舜攝也此明白淺然可見先
生疑端必有所起願告我至竄三苖分北丕叙弗即工
寔不能定其前後况又有偽書徂征一事雜之乎即吕
刑一篇或以皇帝為堯或以為舜亦不能定總之書傳
如此甚夥非得理精證確者斷斷不宜下論斷也
　　又
後漢河内郡有山陽邑山陽郡則治昌邑荆光武之子
也其所封當在此或郡或邑不敢定若必以在山陽乃
此地何苦聞西羌有變徙封廣陵止逺之于三百里乎
為其或為金鄉之山陽或為河内之山陽方徙之耳至
于山陽為此地鄉名亦不可定但不可謂其為縣為郡
耳至西漢梁孝王子封為山陽王定陶共王初曽徙山
陽王皆不聞在此地何獨于荆而疑之又徧檢東漢諸
王或初封或徙封皆是郡或縣無取鄉亭為名者此可
為苦辯然有益死罪死罪
　　又
昨札云尚有考之未盡處今補上左傳見舞象箾南籥
者疏云樂之為樂有歌有舞歌則詠其詞而以聲播之
舞則動其容而以曲隨之又曰周禮舞雲門以祀天神
云云凡六樂者文之以五聲播之以八音鄭氏註播之言
被也是以舞為主而被以音聲又曰禮法歌在堂而舞
在庭其寔舞時堂上歌其舞曲也則所云舞止有容當
進一解矣又疏云象箾武舞南籥文舞皆文王之樂然
則文王其獨兼文武乎此亦禮書未詳者當補之又龜
山猶知回䕶干舞即孔疏亦然獨孔𫝊不知盖𫝊與經
同出一手也知則不復犯矣蔡𫝊則竟無一字及之其
寡昧如此近考得微仲乃啓之次子亦竒
　　又
不肖曽考得韓非子五蠧曰當舜之時有苖不服禹将
伐之舜曰不可上徳不厚而行武非道也乃修教三年
執干戚舞有苖乃服之又考得淮南子繆稱訓曰忠信
形于内感動應于外故禹執干戚舞于兩階之間而三
苖服此二段皆繹史所未載脱去執千戚兩階舞之事
矣查揚州府志通州有軍山而無君山塜墓類亦無春
申君似是土人傳聞當要購通州専志詳考也樓山集
有精論何不當日逐條標出使小子開光明耶張雲子
有書来云人生讀書攻苦得達之九重足矣此語可泣
亦晚為先生泣耳
　　又
細閲漢地理志泗水有二一出乘氏入淮一出汴縣入
泲各自分路揚鑣未可混而為一或班氏不能如水經
分為東西流誤合為一乎願先生更加詳核勿為古人
所眩此亦大闗係也班氏自註頗畫然不糊塗必是誤
認何如如汶水亦有二見水經見漢註泗得毋類是仁
山謂泗上可以通河下可以入淮非通淮也晚已撰一
段辯之亦據水經云爾漢志泗入泲似誤乃泲入泗説
文所謂泗受泲水東入淮是也蔡𫝊泗之上源自泲亦
可以達河上源字確否恐誤與仁山同近代有春秋列
傳一書係大庾劉節字介夫者重編不知劉節是何時
人何等人不曰著而曰重編者何也豈劉之前已有此
本乎又春秋議論中有孛琪者又有吕大圭者皆不知
其爵里朝代生平乞老社師為我一祥考之又元虞集
為趙汸序春秋云近代論筆削有依據無出陳氏右者
係陳氏非程氏不知此陳氏何人并望詳示不宣
　　又
春秋原非本經麤渉一過遂敢立論放胆極矣不知先
生屬辭比事之學如此其精且細也但有一端可疑者
謂春秋初有失禮而無僭禮不必逺徵只以史記所載
秦襄公祀上帝于西畤其子文公也亦然皆在周平王初
非僣禮乎然有可諉者曰未見于春秋經也再以春秋
經證之隠公五年九月考仲子之宫初獻六羽則前此
用八佾可知矣非僭禮而何乞先生為我釋此一疑則
大快矣他端瑣瑣固不足云
　　又
昨云苖安得有君子小人晚獨從傍撃節盖搔著我癢
處也退而考之吕刑曰唯時苖民匪察于獄之麗㒺擇
吉人觀于五刑之中吉人非君子乎此亦妙解書發先
生一粲國子學正梅鷟曰征苖誓師贊禹還師等原無
此事舜分北三苖與竄三苖于三危已無煩師旅偽作
者徒見舜典有此文遂模倣為誓師還兵有苖格諸語
前所言即指與霍兀崖書偶因其中有席元山諸公字
面遂以為與元山諸公其實與元山别有書陽明所謂草
草作答者是也今不復傳矣吳氏疑泰誓為晚出之書
自是吳才老棫無疑才老書禆𫝊凡八篇末曰孔傳盖
辯古文之非其説寔與朱子相表裏而朱子之疑古文
又不一而足焉
　　又
吳草廬春秋備忘序曰觀范氏寗𫝊序喜其是非之公
觀朱子語録識其優劣之平觀啖助趙匡纂例辯疑服
其取舍之當然亦未盡也遍觀宋代諸儒之書始于孫
明復劉敞終于趙吕其間各有所長然而不能一也請
問趙吕是何人又尊札云春秋有四傳三家三家是那
三家此名定于何人俱乞詳示不吝
　　又
蔡傳徐之川莫大扵淮徐之浸莫大于沂愚謂淮海惟
揚州揚州之域北至淮不過言其疆界所至淮不曽泛
濫為患揚州但在徐耳故徐曰其乂此最易了了先生
得無過求之耶寧人著有字書五種托力臣繕寫授梓
力臣曽寄一様本来果博且精不可及也嘗私願此地
縉紳有如馬宛斯其人者文學中有如傅青主顧寧人
其人者使後生小子感奮興起紹明古學直追金華嘉
定諸先生之遺風豈不盛哉豈不快哉
　　又
前札謂不肖虛已亦虚于先生之前耳豈他鄉里小兒
所能得其心折哉今亦有不虚者是尚書古文疏證得
大闗鍵處傳經的派得于漢書卷篇名目得于註疏然
後持此以攻撃句字之脱誤迎刄而解矣此古人先河
後海從源及流之學問若沾沾以句字賞其工猶未為
盡也何如何如見開送單有仁和吳志伊深快人意遂
欲移書都下責君家宗衮之官廷尉者家有名士三十
年而不知猶可言也豈竟忘所師承乎然師承為時文
原不知古學根柢此或可恕故中止一嘆作字與季貞
云安得將杜于皇濬周茂三容姜西溟宸英彭躬菴士
望顧景范祖禹劉超宗某顧寧人炎武嚴蓀友䋲祖彭
援琴桂顧梁汾貞觀一輩數十人盡登啓事齊集金馬
門真可賀野無遺賢矣不肖雖旦夕填溝壑猶含笑語
出血誠至性非泛泛故并錄聞
　　又
前偶以僣禮一則奉詢未及詳語今敢不避狂瞽之罪
而縷陳焉一尊札謂用牲于社常禮也用幣于社變禮
也竊以為用牲于社亦未必盡為常禮何以言之周宣
王當大旱之時作雲漢之詩曰靡神不舉靡愛斯牲又
曰自郊徂宫上下奠瘞靡神不宗又曰祈年孔夙方社
不莫集傳曰社祭土神也是宣王固常因旱災而用牲
于社矣豈得盡謂為常禮耶謂之為常禮者可通于王
制而不可通于毛詩也一尊札謂唯康侯從千載之後
斷為鼓社竊以為公羊傳及何休註公羊傳皆以鼓字
屬社是連讀者不始于康侯也一尊札謂伐鼓也用牲
也于社也于朝也一時並舉而偕作有不可以先後分
者竊以為以杜預為不足信則已如以杜預為足信杜
預明云諸侯用幣于社請救于上公伐鼓于朝退而自
責所謂退而自責者正指諸侯親身而言若一時並舉
諸侯將置其身于社乎抑置其身于朝乎豈能化一身
而為二人乎若止置其身于社而朝廷之上雖鼓聲淵
淵乃虛無諸侯之跡焉吾不知所謂自責者何等也此
三則者寔所不安于心若其他屬辭之精比事之切晚
雖欲辯之亦烏從而辯之且唯有歎服惟有仰慕而已
日来讀尚書至今文古文之别頗覺紫陽草廬諸大儒
所疑的不可易安得階前一尺地跪而進其所得乎
　　又與戴唐器書
長洲苑對短簿祠自工但作詩則可若講學問長洲苑
三字加不得蘇州我唐器兄知之乎請備言之一枚乘
説吳王曰不如長洲之苑一左思吳都賦佩長洲之茂
苑長洲指廣陵郡東陽縣有長洲澤吳王濞太倉在焉
東陽今旴𣅿是也于蘇之長洲縣絶不相渉蘇長洲名
縣起于武后萬歳通天元年析吳縣置長洲取越絶書
吳越春秋走犬長洲以名縣又漢王莽𫝊臨淮𤓰田儀
等為盜賊依阻㑹稽長洲此亦指在蘇州者言非東陽
縣也果屬東陽不得冠以㑹稽張籍寄蘇州白二十三
使君詩閶門栁色烟中逺茂苑鶯聲雨後新則以長洲
茂苑貼蘇州此借用詞人之常不必核寔原有兩途無
怪乎昨席上吳儂聞吾兩人之言若㒺聞也真正告子
不得於言勿求於心學問雷何思太史以為千古大受
用人也
　　又
昨云象鐵山依稀記是唐代事無工夫查今趁早凉查
出李靖列傳其妻卒詔墳制如衛霍故事築闕象鐵山
積石山以旌其功特遣力奉報刻王臨川集作序者不
知荆公墓所在可笑極矣荆公晚居金陵死即塟金陵
一統志明載之
　　又
歸查漢藝文隋經籍新唐藝文三志俱無農書二字直
至宋史始有陳旉農書三卷近代則上海徐文定公光
啓著農書八本可覓一大部經濟有用書也尚書大傳
武王釋箕子囚箕子不忍周之釋走之朝鮮武王聞之
因以朝鮮封之又曰箕子既受周之封不得無臣禮故
于十三祀来朝然則陳範在来朝之日解亦新妙
　　又
今日讀魏叔子歙縣程君墓表首云程氏出周程伯休
父後東晉元譚由廣平持節守新安有善政不覺大駭
太守安得有持節事因考晉書職官志文獻通考並云
持節有三上曰使持節得殺二千石以下中曰持節得
殺無官位人下曰假節唯行軍得殺犯令者至太守持
節乃唐武徳元年改郡為州改太守為刺史方加持節
然則刺史方持節太守斷斷無之莭即今之王命旗也
吾兄所謂若輩兒自誇大其逺祖而不知國典朝章者
也太子太傅是官非爵也爵則公侯伯子男五等之謂
汪苕文謂爵至太子太傅豈不可笑之至耶吾兄每輕
魏而重汪殊未允
　　又
金石例仍奉上讐對栁道傳有此書序如何不刻可怪
可怪偶繙徳政碑式易州刺史田仁琬徳政碑下註靈
芝唐之能書者非文人遂證以金石錄(絶佳之書/可覓一本)卷六
第一千一百六十五唐易州刺史田仁琬徳政碑下註
徐安貞撰蘇靈芝行書果然鄙人不謬吾兄能于金石
例瀾翻爛熟文人學者一舉兼得卓然千古矣區區詩
人云乎哉明日有人招弟肩輿三十里往㸔桞舖灣梅
花因思老愛青春貧愛酒尋花只當作生涯父執余澹
心佳句今人能到乎弟眼白今人詩非過也兄自不覺
耳不宣
　　又
陸去肆兄㳺孔林歸見從祀先儒缺李延平牌位深以
為訝余曰此不足訝也遂舉其顛末告之且互相考訂
者三日方冩書山左學使令其行文補置主真不枉此
一逰然非弟助之膽亦堅剛不来還是講學問講經濟
隨地可以及物詩不中用不見刻下一厚本詩集送人
有一毫闗係耶董文敏容臺集止題跋四卷佳耳然其
論書痛貶趙吳興琴川馮嘉定婁諸公深不以為然
　　又
武帝紀恩澤侯表總無若干戸封冠軍侯之説史記霍
去病列傳再冠軍以一千六百户封去病為冠軍侯漢
書作二千五百戸封冠軍侯無如尊扇上所書數目奈
何但即用史記故事對千六百戸冠軍侯區區千六百
戶耳何足與二十四考作對逺比趙公三十六年宰輔
近同郭令二十四考中書趙公長孫無忌也乆而後知
辛稼軒紹興末屢立戰功嘗作九議暨羙芹十論上之
皆切中時務酌古陳同父美芹辛稼軒也
　　又
昌黎詩蘄州笛竹天下竒註云一統志蘄州今屬湖廣
黄州府其地出竹以色瑩者為簟節疎者為笛帶鬚者
為杖蘇東坡寄蘄簟與蒲傅正詩云蘭溪美箭不成笛
註云蘭溪在蘄州蘄水縣竹所出之地也本是笛材而
以為簟耳請吾唐器兄讀昌黎此首全詩較諸唐人已
少變若東坡此首全詩讀之不甚好㸔無甚意趣此唐
宋之别也何苦苦愛宋人走入邪路永斷正宗戒之哉
愚意當將選詩蘇李七首古詩十九首四愁四首魏武
帝樂府二首魏文帝芙蓉池作樂府二首雜詩二首陳
思王除責躬應詔朔風三四言詩且不讀餘自公讌至
情詩二十一首通共五十七首親手録成一帙細加丹
鉛熟誦瀾翻有不㧞去胷中宿垢者乎汪苕文詩學范
石湖何嘗有一腐句有一熟調然我輩舍古人而偏學
他此老杜所謂遞相祖述復先誰愈趨愈下矣可懼哉
周宻癸辛雜識或云上已當作十干之已盖古人用日
例以十干(亦不盡然祭必/用亥日見儀禮)如上辛上戊之類無用支者
若首午尾邜則上旬無已矣愚按沈約宋書曰自魏以
下後用三日不以已也請證以王羲之于蘭亭乃晉穆
帝永和九年三月三日乃丙辰次日方丁巳宋文帝元
嘉十二年三月丙申褉于樂㳺苑正是月之三日亦不
用已日昨有疑笛牀二字偶思王徽之泊舟青溪桓伊
于岸上過徽之曰聞君善吹笛試為一奏伊已貴顯素
聞徽之名便下車據胡牀為作三弄弄畢上車去此笛
牀二字之所自来江止菴集草草閲一過真可不刻安
得有如黄先生選明文案手為㨂存一二篇俾天下後
世人有不得其全集而讀之之恨豈不快哉
　　又與劉超宗書
所諭變禮有二一昔無而今有者謂之變禮如用牲于
日食是也以對四時常祭而言者亦謂之變禮如日食
之災異是也此雖變亦常剖析精微真堪羽翼經傳敢
不心折心折但愚謂鼓字連讀不始于康侯公羊何休
已先康侯為之其語意原輕非敢謂公羊何休真勝于
穀梁范寗也若以春秋大義論公羊之所得自不如穀
梁穀梁又不如左氏左氏又不如本文程子所謂以經
别傳之真偽此固晚之素心也豈待今日而始曉然哉
又諭鼓以助陽非以聲罪竊謂鼓以助陽者其一説也
以聲罪者又一説也若謂非以聲罪則小子鳴鼓而攻
之謂何且向来第二札謂天子以鼓責勾龍以鼓責勾
龍非聲其罪乎不與其説自相背馳乎大抵著一書立
一説必處處圎通不至有一毫隔礙而後可何如何如
又来札謂魯止有祈穀之郊而無冬至之郊不知此事
出何書寔晚所不知者非敢與先生辯也伏乞并初獻
六羽義統示望望
　　又
来札謂魯不祭地故無方澤竊謂此止據明堂位之文
而未嘗參考諸祭統也祭統明云成王康王追念周公
之所以勲勞者而欲尊魯故賜之以重祭外祭則郊社
是也内祭則大嘗禘是也非魯有方澤之明驗乎又来
教謂隐桓以下六七公無僭禮樂事竊謂左傳僖三十年
周公閲来聘饗有昌􁑮白黑形鹽周公以為備物辭不
敢當文四年衞寗武子来聘宴之賦湛露及彤弓武子
不答賦曰其敢干大禮以自取戾杜註雖未詳言然陳
氏皆引以為魯僭禮樂之事乞先生更將此三條為我
一釋則無容置喙矣敬懇敬懇
　　又
丁綝有言能薄功微得鄉亭厚矣豈有堂堂天子之子
爵名為王而取鄉亭以為名乎何也建武中此地山陽
未名為郡為縣或止以名亭名鄉果光武子荆封山陽
王是此地是取鄉亭以為名恐必無此事且光武十一
子東海沛濟南阜陵中山楚東平廣陵臨淮琅琊有一
不取郡國及縣者乎阜陵原封淮陽王以罪故徙為阜
陽王食二縣阜陵即富陵其地下濕即今阜陵湖地然
終是縣名也先生篤信古文尚書非真而于酈註反不
敢一筆抹殺得無過信分明道元以山陽從廣陵王相
近附㑹之耳不可信也
　　又
向延陵仲子云有人持奉誠園在貴鄉山右甚堅者愚
曰此必誤讀唐瞎子唐詩解矣問何故愚曰唐詩解云
奉誠園在安邑坊安邑乃長安坊非山右縣名也有一
妙證昌黎馬少監墓誌余以故人稚弟謁北平莊武王
于安邑里第其時昌黎舉進士在京師窮不自存故往
拜謁之則可證安邑之在長安中矣不識仲子能解此
語否要唯先生可言之耳
　　又
屢承下問敢不竭其管見以蹈瞞心昧已之譏乎夜来
思荆封山陽唯其在今之兖州或懐慶方以西方有警
徙居東南廣陵盖當時以兗懐為中原而廣陵則僻在
南服也若如今山陽去廣陵三百里耳何取乎其徙封
大抵山川有不可改者如鄭樵有言兖州可移而濟河
不可移也梁州可改而華陽黑水不可改也此禹貢以
山川定州疆界為萬世之書也至扵區區丘垤故蹟似
不可信以為據試觀塔兒頭儼然舊治故基土人猶言
之鑿鑿以為古淮安在此此豈足信乎不妨故城土城
盡屬射陽山陽舊治但不可繋之山陽王荆耳再試觀
劉伶臺已見唐詩果真伯倫荷鍤地乎不過以此地山
陽附㑹之耳何如何如
　　又
舊統志止載唐棠梨涇白水塘常豐堰未及澗河且未
及髙家堰踈略可知務要沿革扼要十數語不可多黄
河尚可暢言之庭柱長聨佳絶異日可入先生家𫝊耳
中但微有議者析薪雖出毛詩左傳與數米而炊從儉
之意不合稱柴二字又俗欲取古人家貧負薪以自給
易析為負且暗合漢羣臣從官皆負薪寘決河意下即
接完國税國字對下童字精功當作工讀書二字反説
得濶不如用周禮註倍(音/佩)文曰諷倍文疏作背文即暗
誦之説與先生今日尤切朱子嘗稱伏生倍文暗誦亦
兼二義愚嘗謂古人學博一句兼二三事合併用之甚
多死罪死罪
　　又
淮南子洪保馮子山公所著書名與閻子尚書古文疏
證辯論而作也其勢如傾山倒海而出却可惜所憑據
在逸周書穆天子𫝊又可惜在家語孔叢子偽本竹書
紀年尤可惜則在魯詩世學世本毛詩古義耳真繆種
流傳不可救藥吾末如之何也已矣向来以春秋純用
周正毛詩純用夏正今考之殊不爾曰為改歳非周之
歳乎十月之交朔日辛夘非周之月乎維暮之春非周
之時乎但不如不改者之多耳先生以為何如
　　又
歸檢漢書恵帝紀顔師古注曰諸賜言黄金者皆與之
金不言黄者一金與萬錢也可見漢除真金及錢外無
别賞賜騐之他處亦然寧人日知錄晚頗有駮正不知
先生以為何如洪保主人亦云信古文非真所論難者
他語耳正恐信亦不透靈雲䑓中無淮隂侯歩隲逺祖
在秦漢之間者有此封號久識之矣陸徳明經典釋文
于杜預射陽湖下曰射食亦反又音亦然則又有二音
矣射水不知何處此張毅文㑹心處先生亦取之耶
　　又
歸檢淮隂侯列傳果有鼓行出井陘口之句鼓行對賦
奏最典切但細思冠軍侯三字一連寔字對不得天子
之氣且讀者必不肯認作鼓行先取冠軍侯將侯字作
封字解愚意改曰鼓行先取冠軍功何如然賦奏句乃
相如一人事鼓行韓信事冠軍功霍去病事出一人對
兩人也不𦂳嚴近讀載酒園詩話頗悟詩道理近人直
是去之萬里之遥
　　又
晚疑俄羅斯國必非羅刹國混為一者京師貴人不考
故也今讀隋書羅刹國在婆利之東其人極陋朱髪黒
身獸牙鷹爪晚親見其國來降人何曾此等形狀婆利
國見南史(亦見/隋書)在東州東南海中洲上去廣州二月日
行屬南蠻不屬東與北也至俄羅斯當另考以聞錢惟
善字思復錢塘人至正辛巳鄉試出羅刹江賦鎻院三
千人皆不知錢塘江為曲江思復据枚乗七發引用因
此得名遂號曲江居士(見列朝詩/集甲前)此一證也後有所得
自呈覽
　
　
　
　
　
　
　
　
　
　?邱劄記卷六
