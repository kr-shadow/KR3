#+TITLE: 書畫見聞表-明-張丑
#+DATE: 2018-05-12 10:18:04
#+SOURCE: github.com/kanripo/KR3h0058 master b2e2bf97                
欽定四庫全書　　　　　子部八
　提要
　　清河書畫表　　　　　藝術類一(書畫之屬/)
　　　　(臣/)等謹案清河書畫表一卷明張丑記其家
　　　　累世所藏書畫也丑自叙稱其始祖號真闗
　　　　處士者即收藏書畫有黄庭堅劉松年諸跡
　　　　已散佚無存是表所列以書畫時代為經以
　　　　世系為緯第一格為其髙祖元素所藏第二
　　　　格為其曽伯祖維慶曽祖子和所藏第三格
　　　　為其祖約之叔祖誠之所藏第四格為其父
　　　　茂實所藏第五格為其兄以繩所藏第六格
　　　　為丑所自藏第七格為其姪誕嘉所藏上迄
　　　　晉下迄明計作者八十一人四十九帖一百
　　　　一十五圖中多名跡盖自其髙祖即出沈度
　　　　沈粲之門其曽祖亦與沈周游其祖父皆與
　　　　文徴明父子為姻婭世好淵源有自故丑特
　　　　以賞鑒聞然據其自序則作表之時家事中
　　　　落已斥賣盡矣此特追錄其名耳
　　書畫見聞表　　　　　藝術類一(書畫之屬/)
　　　　(臣/)等謹案書畫見聞表一卷明張丑撰盖仿
　　　　米芾寶章待訪錄例變而為表凡分四格第
　　　　一格為時代第二格為目覩第三格為的聞
　　　　第四格則每一朝代總計其數題曰會計凡
　　　　一百五十五人一百八十八帖三百五十六
　　　　圖末附顧愷之夏禹治水圖王羲之行穰帖
　　　　皆註曰見虞世南臨張芝平復帖顏真卿鹿
　　　　脯帖皆註曰聞盖表成以後所續載也丑别
　　　　有南陽書畫表故表首附記已見彼者不錄
　　　　又云凡影響附會者不書然所列目覩諸名
　　　　與所作書畫舫真跡目錄多不相應意此數
　　　　表成于二書之前耶乾隆四十六年十二月
　　　　恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)　陸　費　墀
欽定四庫全書
　清河書畫表
　　　　　　　　　　　　　明　張丑　撰
吾家世有聞人自張老張仲顯名于周室漢之西京留
矦最著東京道陵次之如耳如蒼如騫如安世各有功
業載在史䇿猗歟盛哉嗣自以降由魏迄元俊傑挺生
英賢掘起中間騷人墨客方術閨秀之流先後層見疊
出筆舌未能殫述今姑置之勿論論其小者語云書畫
一小道于伎未為尊古來工八法者則有若伯英茂先
伯髙文昌清叔伯雨衍其流擅六要者則有若平子僧
繇孝師南本文通志和擇端敦禮振其緒稱鑒賞者則
有若懷瓘愛賓直清敬夫仲悅斯立博其趣人握靈蛇
之珠家傳威鳳之羽可謂榮逾華衮何假南面百城耶
斯人也斯藝也或稱天上文星而散處乎六合或號翰
林武庫而輝映乎千秋世代綿逺能無興廢尚賴記載
之書連篇累牘存未墜于一綫享敝帚以千金厥義微
矣厥功懋焉六合千秋無事多贅今且撰述私門鋪張
累代六世以上存而不論如小子丑葢其慎也相傳始
祖真關處士誕生勝國韜晦全身修道入山旁求名蹟
所蓄黄魯直手書陰長生詩三章劉松年老子出關圖
二卷浮沉散逸無從稽考其後先髙祖元素府君自海
上徙居安里投分二沈(度/粲)之門民則為書相鶴經以贈
焉斯其人品概可見矣曾伯祖維慶曾祖子和盍簪抑
之延美二彦士先世春草堂圖實出白石翁手而浦應
祥文宗儒詩之吾家文獻此其斑斑足徵者乎繼而我
祖約之叔祖誠之並承庭訓互相師友後先成進士登
甲科與徵仲先生為莫逆交其長公壽承次公休承向
先子茂實稱通家姻婭朝夕過從無間寒暑尋源遡流
訂今考古一時家藏珍圖法墨甲于中吳雖上古素封
之滎蔑以加此維時人望所屬不讓海岳雲林云隆慶
丁卯伯兄以繩氏髫年登南國賢書丰姿美如冠玉先
世之藏畢聚其室兄又陸續收購逺近嚮應三篋五車
漸成冊府不幸遭仇燒刧蕩析無復孑遺平泉草木之
感能不興懷永歎走也志敦宿好多方拾遺拮据收録
名品略具政如窮波斯聚寶船辛苦頭白幸㑹猶子誕
嘉穉齡賞識天縱慧心人間不貲墨寶悉歸秘槖可稱
書畫中興差堪鼓腹于時風雅之士載酒問竒者絡繹
不絶未及十年滄桑改變乃誕嘉坐家事旁落而薄劣
以婚嫁逼人日削月刪傾筐倒篋希遇餅金懸購竟成無
是公矣嗚呼惜哉若不表示四方後世誰知我者聊藉管
城子印正墨胎氏修家乗陽秋之任請俟來哲



　
　
　
　
　
　
　
　
　
　
　
　
　
　
　
　清河書畫表
