#+TITLE: 醫旨緒餘-明-孫一奎
#+DATE: 2016-06-11 12:23:11
#+SOURCE: github.com/kanripo/KR3e0077 master 8ea8c7c6                
欽定四庫全書　　　　子部五
　醫㫖緒餘　　　　　　醫家類
　　提要
　　　　(臣/)等謹案醫㫖緒餘二卷明孫一奎撰發明
　　　　太極陰陽五行之理備于人身分别臟腑形
　　　　質手足經上下宗氣營氣衛氣三焦包絡命
　　　　門相火及各經絡配合之義又引黄庭經以
　　　　證丹溪相火屬右腎之非引脈訣刋誤以駁
　　　　三因方三焦有形如脂膜之謬分噎腑翻胃
　　　　為二症辨癲狂癎之異治皆卓然有特識其
　　　　議論諸家長短謂仲景不徒以傷寒擅名守
　　　　真不獨以治火要譽戴人不當以攻擊䝉譏
　　　　東垣不専以内傷樹績陽有餘陰不足之論
　　　　不可以疵丹溪而攖寧生之技亦可足垂不
　　　　朽尤千古持平之論原本與醫案同附赤水
　　　　元珠之後今各自為帙云乾隆四十四年三
　　　　月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
欽定四庫全書
　醫㫖緒餘卷上
　　　　　　　　　　　明　孫一奎　撰
　　太極圖抄引
生生子曰天地萬物本為一體所謂一體者太極之理
　在焉故朱子曰太極只是天地萬物之理在天地統
　體一太極在萬物萬物各具一太極即隂陽而在隂
　陽即五行而在五行即萬物而在萬物夫五行異質
　四時異氣皆不能外乎隂陽隂陽異位動靜異時皆
　不能離乎太極人在大氣中亦萬物中一物爾故亦
　具此太極之理也惟具此太極之理則日用動靜之
　間皆當致夫中和而不可須臾離也醫之為教正示
　人節宣天地之氣而使之無過不及攻是業者不能
　尋繹太極之妙豈知本之學哉故具太極圖抄於首
　簡
太極圖
　
　
　
　
　
　　太極圖說
山陽度氏曰上之一圏者太極本然之妙也及其動靜
　既分隂陽既形而其所謂上之一圏者常在乎其中
　葢本然之妙未始相離也至於隂陽變合而生五行
　水火木金土各具一圏者所謂分而言之一物一太
　極也水而木木而火火而土土而金復會於一圏者
　所謂合而言之五行一太極也然其指五行之合也
　總水火木金而不及土者葢土行四氣舉是四者以
　該之兩儀生四象之義也其下一圏為乾男坤女者
　所謂男女一太極也以見太極之妙流行於天地之
　間者無乎不在而無物不然也
中和集曰上之一圏者釋曰圓覺道曰金丹儒曰太極
　所謂無極而太極者不可極而極之謂也釋氏云如
　如不動了了常知易繫云寂然不動感而遂通丹書
　云身心不動以後復有無極真機言太極之妙本也
　是知三教所尚者靜定也周子所謂主於靜者是也
　葢人心靜定未感物時湛然天理即太極之妙也一
　感於物便有偏倚即太極之變也苟靜定之時謹其
　所存則天理常明虚靈不昧動時自有主宰一切事
　物之來俱可應也靜定工夫純熟不期然而自然至
　此無極之真復矣太極之妙應明矣天地萬物之理
　悉備於我矣
　　不知易者不足以言太醫論
生生子曰天地間非氣不運非理不宰理氣相合而不
　相離者也何也隂陽氣也一氣屈伸而為隂陽動靜
　理也理者太極也本然之妙也所以紀綱造化根柢
　人物流行古今不言之蘊也是故在造化則有消息
　盈虚在人身則有虚實順逆有消息盈虚則有範圍
　之道有虚實順逆則有調劑之宜斯理也難言也包
　犧氏畫之文王彖之姬公爻之尼父贊而翼之黄帝
　問而岐伯陳之越人難而詁釋之一也但經於四聖
　則為易立論於岐黄則為靈素辨難於越人則為難
　經書有二而理無二也知理無二則知易以道隂陽
　而素問而靈樞而難經皆非外隂陽而為教也易理
　明則可以範圍天地曲成民物通知乎晝夜靈素難
　經明則可以節宣化機拯理民物調燮札瘥疵癘而
　登太和故深於易者必善於醫精於醫者必由通於
　易術業有專攻而理無二致也斯理也難言也非獨
　秉之智不能悟亦非獨秉之智不能言也如唐祖師
　孫思邈者其洞徹理氣合一之㫖者歟其深於易而
　精於醫者歟其具獨秉之智者歟故曰不知易者不
　足以言太醫惟會理之精故立論之確即通之萬世
　而無弊也彼知醫而不知易者拘方之學一隅之見
　也以小道視醫以卜筮視易者亦蠡測之識窺豹之
　觀也惡足以語此
　　問三才所同者於人身何以見之
生生子曰人之與天地萬物同者同此理氣也朱子曰
　人之與物本天地之一氣同天地之一體也故能與
　天地並立而為三才皇極經世曰天有四時人有四
　支四支各有脉也一脉三部一部三候以應天數神
　統於心氣統於腎形統於首形氣交而神主其中三
　才之道也攖寧生巵言曰天地非大氣鼓鞴則寒暑
　不能以時潮汐不能以訊霜露氷雪不能以其候人
　身非此氣鼓鞴則津液不得行呼吸不得息血脉不
　得流通糟粕不得傳送也内經隂陽應象大論曰天
　氣通於肺地氣通於嗌風氣通於肝雷氣通於心谷
　氣通於脾雨氣通於腎六經為川腸胃為海九竅為
　水注之氣巵言曰人首尊而足卑天地奠位也脾肺
　相為母子山澤通氣也肝膽主怒與動雷風之相薄
　也心高腎下水火不相射也此人之所以與天地參
　而為三也
命門圖說
　生生子曰天人一致之理不外乎隂陽五行葢人以
　氣化而成形者即隂陽而言之夫二五之精妙合而
　凝男女未判而先生此二腎如荳子菓實出土時兩
　瓣分開而中間所生之根蒂内含一㸃真氣以為生
　生不息之機命曰動氣又曰原氣稟於有生之初從
　無而有此原氣者即太極之本體也名動氣者葢動
　則生亦陽之動也此太極之用所以行也兩腎靜物
　也靜則化亦隂之靜也此太極之體所以立也動靜
　無間陽變隂合而生水火木金土也其斯命門之謂
　歟
　　　　　　　　　　　素問曰腎藏骨髓之氣又
　　　　　　　　　　　曰北方黑色入通於腎開
　　　　　　　　　　　竅於二隂藏精於腎難經
　　　　　　　　　　　曰男子以藏精非此中可
　　　　　　　　　　　盡藏精也葢腦者髓之海
　　　　　　　　　　　腎竅貫脊通腦故云
生生子曰三十六難言腎有兩臟其左為腎右為命門
　命門者諸精神之所舍男子以藏精女子以繫胞故
　知腎有二也三十九難言五臟亦有六臟者謂腎有
　兩臟也其左為腎右為命門命門者精神之所舍也
　男子以藏精女子以繫胞其氣與腎通細考靈素兩
　腎未嘗有分言者然則分之者自秦越人始也追越
　人兩呼命門為精神之舍原氣之繫男子藏精女子
　繫胞者豈漫語哉是極歸重於腎為言謂腎間原氣
　人之生命故不可不重也黄庭經曰腎氣經於上焦
　營於中焦衞於下焦中和集曰闔闢呼吸即𤣥牝之
　門天地之根所謂闔闢者非口鼻呼吸乃真息也越
　人亦曰腎間動氣者人之生命五臟六腑之本十二
　經脉之根呼吸之門三焦之原命門之義葢本於此
　猶儒之太極道之𤣥牝也觀銅人圖命門穴不在右
　腎而在兩腎俞之中可見也難經雖有命門之說並
　無左右水火之分何後人妄臆指命門屬相火耶顧
　靈素三隂三陽手足十二經配合皆有定偶以象十
　二時十二月十二律之意今又以命門為屬火則當
　統之於何經十二經既無所統則兩腎皆屬少隂水
　可知黄庭經曰兩部腎水對生門(左腎為壬右腎為/癸生門者臍也)
　或曰然則脉訣何謂命門配三焦屬相火也余曰此
　高陽生之悞戴同父辯之已詳三焦是手少陽經配
　手厥隂經為表裏乃手經配手經火配火為定偶也
　豈有手配足火配水之理哉滑伯仁難經本義註曰
　命門其氣與腎通則亦不離乎腎其習坎之謂歟(坎/者)
　(水也易謂上下二坎相/重隂而又隂故曰習坎)手心主為火之閏位命門即
　水之同氣歟命門不得為相火三焦不與命門配亦
　明矣虞庶亦云諸家言命門為相火與三焦為表裏
　按難經只有手心主與三焦為表裏無命門三焦表
　裏之說據此則知諸家所以紛紛不決者葢有惑於
　金匱真言篇王註引正理論謂三焦者有名無形上
　合手心主下合右腎遂有命門三焦表裏之說夫人
　身之臟腑一隂一陽自有定偶豈有一經兩配之理
　哉夫所謂上合手心主者正言其為表裏下合右腎
　者則以三焦為原氣之别使而言之爾知此則知命
　門與腎通三焦無兩配而諸家之說不辯而自明矣
　或曰如子所云則命門屬水歟予曰右腎屬水也命
　門乃兩腎中間之動氣非水非火乃造化之樞紐隂
　陽之根蒂即先天之太極五行由此而生臟腑以繼
　而成若謂屬水屬火屬臟屬腑乃是有形質之物則
　外當有經絡動脉而形於診靈素亦必著之於經也
　或曰然則越人不以原氣言命門而曰右腎為命門
　何也予曰此越人妙處乃不言之言也言右腎則原
　氣在其中矣葢人身之所貴者莫非氣血以左血右
　氣也觀黄帝隂符經曰人腎屬於水先生左腎象北
　方大淵之源次生右腎内有真精主五行之正氣越
　人故曰原氣之所繫信有核歟或曰靈素命門有㩀
　乎予曰隂陽離合篇有太陽根起於至隂結於命門
　(至隂穴名在/足小指外側)啓𤣥子註曰命門者藏精光照之所則
　兩目也靈樞亦曰命門者目也葢太陽乃腎之表目
　者宗脉精華之所聚故特以精華之所聚處而名之
　為命門也(右釋/命門)
　　右腎水火辯
或曰人皆謂右腎屬相火相火即少火觀坎之象則知
　腎具水火之道一陽居二隂間為坎水火並而為腎
　故惟坎加習也子以右腎為屬水然則其說非歟余
　曰以惟坎加習斯其說所以非也夫坎水也上下皆
　坎易故曰習坎觀先天圖乾南坤北後天圖離南坎
　北五行火高水下故仙家取坎填離以水升火降既
　濟為道謂採坎中之一陽填離中之一隂此還乾坤
　本源之意也坎離是兌待之義如彼謂一陽居二隂
　之間無乃指一陽為火耶然則離以一隂居二陽之
　間又作何說也夫物物具五行五行一隂陽隂陽一
　太極五臟均有此金木水火土何乃指坎中之陽為
　火指右腎為少火也坎中之陽即兩腎中間動氣五
　臟六腑之本十二經脉之根謂之陽則可謂之火則
　不可故謂坎中之陽亦非火也二隂即二腎也腎既
　皆隂則作一水一火並㸔者亦非矣不然坎中之陽
　尚不可以火目之而右腎又何可以屬火哉或曰子
　是之言固矣彼北極𤣥帝象下有龜蛇者何說也且
　昔沙隨程可久曰北方常配二物故惟坎加習於物
　為龜為蛇余曰此何可以證水火並而為腎之謬也
　葢龜蛇乃道家寓意處謂蛇屬心火龜屬腎水能降
　此二物不使妄動庶坎離得以交姤而身中之丹可
　成若腎則封藏之本精之處也安可牽扯龜蛇而與
　之同類並觀哉斷乎其不可矣
　　或問七節之傍中有小心或指下第七節命門穴
　　為小心者有以小心為志心者有以小心為少火
　　以少火為相火者何紛紛之不一耶請為悉之
生生子曰此出内經刺禁論啓𤣥子註曰小心者真心
　神靈之宫室也又註隂陽類論篇有曰新校正云按
　大素小心作志心揚上善以志心為腎神故乃倒數
　脊骨下七節認為小心顧命門穴乃十四椎間即以
　下逆數之亦在第八節矣非第七節也又不思經曰
　伏鼓不浮上空志心(此隂脉盛而陽氣弱故上控於/心如奔豚積氣瘕疝之類是也)
　啓𤣥子註曰脉伏鼓擊而不上浮是心氣不足故上
　控引於心而為病也此註良是設為腎而言則當無
　上空二字矣此揚上善之悞故後人即以命門為小
　心認小心為少火認少火為相火顛倒無限皆由此
　一悞也或曰然則小心果為何物余曰滑伯仁經度
　篇心經註下有云心系有二其一上與肺相連入肺
　兩大葉間其一由肺系而下曲折向後並脊膂細絡
　相連貫脊髓正當七節之間下與腎相通葢五臟系
　皆通於心心通五臟系也又按内臟圖心系果如所
　云據此觀之小心即心包絡也何一陽亦謂手厥隂
　心包絡發原正在心五椎下二節七節之傍正與膻
　中平對井不可紊設如彼逆數之則心當在十五椎
　肺在十九椎下自素問以來未嘗聞此倒數法也靈
　樞經曰膻中者心主之宫城也此與啓𤣥子註真心
　神靈之宫室相孚以心系並脊膂貫脊髓正當七節
　之間也彼倒數下七節始於揚上善繼而劉守真醫
　學統宗已辯其非余不復贅
　　難經正義三焦評
或有以馬𤣥臺難經正義問於生生子曰馬氏謂難經
　所言三焦乃上中下之三焦故曰無形之氣若於手
　少陽之三焦乃是有形引靈樞素問經㫖及東垣等
　論為證而以手厥隂配合俱寓診於右尺子以其說
　為何如幸條悉之以詔來學生生子曰馬𤣥臺蒐究
　經㫖甚博考證諸篇極工緻非苦心者不能也但謂
　三焦有二上中下之三焦行脉道以通十二經手少
　陽之三焦惟司決瀆之職而已謂東垣能疑之而不
　能正之又引三因方謂脂膜如手掌大者為三焦而
　寓診於右尺斯言不能無弊何也上古文字不容易
　㸔亦有不可强解者亦非聰明所可臆度不可辯者
　寧缺之不敢妄議恐增後人一障也姑即所疑條陳
　於左以俟明哲
馬氏曰手少陽三焦焦當作膲是有形物也上中下之
　三焦焦字從火謂能腐熟水穀變化也余按焦字亦
　不一靈樞背腧篇有云肺腧在三焦之間心俞在五
　焦之間據銅人圖肺俞在三椎下心俞在五椎下是
　以焦字作椎字㸔也椎槌也節也斯上中下之三焦
　亦是以地叚三停而言如云上中下三節也焦膲同
　用如藏臟同用也不必拘從火從肉但觀上下文義
　何如爾推馬氏之意不過謂從肉則是有形從火則
　是無形葢為有形無形生疑也
馬氏曰三因方云古人左為腎藏其府膀胱右為命門
　其府三焦三焦有脂膜如手大且曰宋有舉子徐遁
　者醫療有精思曰齊嘗大饑羣丐相臠而食有一人
　皮肉盡而骨脉全者視其五臟見右腎之下有脂膜
　如手大者正與膀胱相對有二白脉自其中出夾脊
　而上貫腦意此即導引家所謂夾脊雙關者而不悟
　脂膜如手大者之為三焦也由是知三焦為有形也
　(按導引家夾脊雙關正/是兩腎非别有物也)愚謂此言無稽不必信也葢
　醫以靈素為宗靈素不載如張仲景華佗王叔和孫
　思邈皆擅名古今者未有一言及此史載秦越人隔
　垣洞見人藏腑者假令三焦如手掌大何不言之而
　反曰無形之氣又觀手少陽經起止散絡亦無夾脊
　貫腦之說獨陳無擇言之豈無擇之神知出靈素諸
　公之上而操議以勝之哉愚故謂無稽之言不必信
　也余惟人身稟賦有肥瘠有長短有男作女形女作
　男形臟腑亦有厚薄之不一人臟内景殆與猪相類
　兩腎即兩腰子兩腰子皆褁於脂膜之中間或有偏
　長短者不可因脂膜之垂長者便指為臟腑也兩白
　脉自中出者正腎之脉絡爾膀胱中處腹下亦非偏
　於左者抑何相對若是之偶耶據云大饑而相臠安
　有捨美腎而不食尚從容乎有所待也此不待辯而
　可知若脂膜左右長短不同由人之肥瘠也且如平
　人之胆僅藏汁三合姜維之胆大如斗平人喉管二
　一通氣一通食銅人圖有載大賊歐希範之喉管有
　三彼陳無擇者抑信之否乎三焦既有形若是銅人
　圖必圖而表之華氏内照圖亦必表而出之何一陽
　曰世傳華佗神目置人裸形於日中洞見其臟腑是
　以象圖俾後人凖之為論治規範三國時殺人亦不
　少華佗之醫不可謂無精思豈有三焦如是乃遺而
　不之載哉何一陽又曰余先年精力時以醫從師征
　南歴剖賊腹考騐臟腑心大長於豕心而頂平不尖
　大小腸與豕無異惟小腸上多紅花紋膀胱真是脬
　之室餘皆如難經所云亦無所謂脂膜如手掌大者
　余謂心小腸屬火故色皆赤三焦亦屬火色獨如脂
　膜是不可信矣顧戴同父氏有言曰三因方之好異
　也云三焦有形如脂膜附於腎夾脊若果如是則内
　經難經言之矣其經脉又何徧屬歴絡之云乎醫學
　辯疑俗斷極叱其非惜乎人未之考也(徐遁之說出/龍川志而陳)
　(無擇因之且引難經男子藏精女子繫胞二句於夾/脊貫腦之下是認命門為三焦也差舛如此何可信)
　(哉黄帝隂符經有曰二腎内生白脉二條上/湧朝元通靈陽之宫迹此觀之舛可知矣)
或曰子以難經三焦無形之言為是何靈樞本藏篇皆
　謂有厚薄緩急直結縱横惟其有形乃有此語余曰
　本藏篇論三焦者非特為三焦有物如是也厚薄直
　結緩急等語為膀胱而言也合通篇臟腑配應而觀
　其義自見據五臟各有一腑為應三焦為孤腑(上中/下三)
　(焦同號/為孤腑)又為外府又為中瀆之府按瀆者水也膀胱
　為津液之府津液亦水也三焦為決瀆之官膀胱之
　用也又為腎間原氣之使以其無形故附膀胱而言
　之何以然黄帝曰願聞六腑之應岐伯答曰肺合大
　腸大腸者皮其應心合小腸小腸者脉其應肝合膽
　膽者筋其應脾合胃胃者肉其應腎合三焦膀胱三
　焦膀胱者腠理毫毛其應帝曰應之奈何岐伯曰肺
　應皮皮厚者大腸厚皮薄者大腸薄(云云/)腎應骨密
　理厚皮者三焦膀胱厚粗理薄皮者三焦膀胱薄踈
　腠理者三焦膀胱緩皮急而無毫毛者三焦膀胱急
　毫毛美而粗者三焦膀胱直稀毫毛者三焦膀胱結
　也三焦原非五行正府而無所應故稱外府孤府因
　帝以六府之應為問三焦既為膀胱之用原氣之使
　故以膀胱合而應之以答六府之應如此也又本輸
　篇曰肺合大腸大腸者傳導之府心合小腸小腸者
　受盛之府肝合胆胆者中正之府脾合胃胃者五穀
　之府腎合膀胱膀胱者津液之府此五臟五府五行
　正配合者也獨少陽三焦無合乃復曰少陽屬腎腎
　上連肺故將兩藏三焦者中瀆之府水道出焉屬膀
　胱是孤之府也(千金方論/孤府亦同)是六府之所與合者合二
　篇觀之三焦屬腎與膀胱故附膀胱而言非為三焦
　有物如是也勇士篇之縱横及諸篇言有形者多類
　此彼陳無擇之脂膜果有理疎理密直結縱横也乎
　哉無擇之好異而故為之辭也
　　(泰來曰觀五府皆有合有應惟三焦無合無應因/下焦為足太陽所管攝故稱足三焦足三焦者足)
　　(太陽之别絡也非另有一個足三焦也據云中瀆/之府水道出焉屬膀胱是孤之府等語即知諸言)
　　(有形者皆是言膀胱以膀胱乃下焦之地/住膀胱主水三焦職司決水故並言之)
或曰三焦既無形如此何氣府篇有少陽脉氣所發者
　三十二穴繆刺篇有少陽之絡經脉篇有三焦少陽
　之脉經别篇有少陽心主之正經筋篇有少陽心主
　之筋衞氣篇有少陽心主之本隂陽二十五人篇言
　手少陽之上血氣盛則眉美而長等語似涉有形今
　曰無形然則彼皆非耶余曰所謂有形者指其經依
　附各屬經絡而流貫者言也葢手少陽乃十二經中
　之一經其動脉原有起止亦有脉絡經筋俞穴出入
　相應以經絡乎上中下一身也非謂無其經脉而虚
　作一氣看也因有此經故有此病云無形者指其府
　也以其無特形故稱外府非若五府稱赤腸白腸黄
　腸青腸黑腸長若干重若干受盛若干(云云/)若獨指
　其經脉起止俞穴主病等語便謂是有形之府不思
　竒經中如衝任督等脉皆有起止亦皆主病衝為血
　海任主胞胎亦可指衝任等脉如有形府例看否耶
　有形之說不必辯而其謬自明矣
馬氏曰東垣此事難知問三焦有幾似嘗究心於此者
　惜乎謂三焦有二者不及上中下之三焦則悞矣是
　欲闡内經而内經之義未融欲正難經而難經之言
　仍在也余曰此事難知乃王好古所著好古為東垣
　高弟問三焦有幾者非為手少陽三焦當分上中下
　為二也是欲人知三焦有手足之分爾手少陽三焦
　主持於上足三焦主持於下足三焦者足太陽膀胱
　之别也若將手少陽三焦又分出一箇上中下三焦
　合足三焦觀之得無有三箇三焦耶則鑿矣好古此
　篇分三焦甚有功但謂命門包絡於右尺同診又謂
　包絡亦有三焦之稱為命門之火遊行於五臟六腑
　之間主持於内也(云云/)似亦未究命門相火之義難
　經雖有命門之說未嘗言其為火觀男子以藏精一
　句則知右腎非火矣矧經曰精者水也又曰其氣與
　腎通水與火可相混耶都緣惑於高陽生脉訣以三
　焦配命門而張世賢圖難經脉訣又以心包絡皆混
　配命門三焦於右尺故有命門屬火之說何一陽醫
　書統體極劾其盜襲訛言紊陳圖局誣世釣譽夫命
　門乃兩腎中間動氣人之生命所司故曰精神之所
　舍原氣之所繫觀銅人圖圖命門穴於兩腎俞中間
　深為得㫖
　　(泰來曰三焦總只一而已言手三焦者以其經屬/手少陽又其治在膻中緣手經經乎上也言足三)
　　(焦者以其經即足太陽之别絡又其治在氣衝緣/足經經乎下也靈素以下焦備六府之數即知手)
　　(少陽三焦與下焦之/三焦總只一而已)
馬𤣥臺曰命門之脉不必拘於右尺以其氣與腎通也
　顧腎間動氣人之生命左腎亦可以診之據其將右
　腎入左尺同診者是要出右尺部位庶三焦包絡始
　有診地也又欲使人知是前人之意故托言王叔和
　脉訣歌云右肺大腸脾胃命由是以三焦包絡寓診
　於右尺也愚謂𤣥臺博究如此豈有不識脉訣非叔
　和書哉正苦三焦包絡二脉無所歸著不得已而引
　脉訣歌為証仍稱王叔和之名者不過要使人尊信
　也抑不思叔和脉經寸關尺之診寸部合於上焦關
　部合於中焦尺部合於下焦兩尺皆以腎為候而無
　三焦包絡左右之分千金方載列亦同今人不體認
　脉訣之非往往為其牽縛又强扶而合之亦大可嘆
　也戴同父脉訣刋誤首篇闢之甚詳真千載斷案讀
　之亥豕自見毋用多喙
馬氏謂心火面北君道也故居寸上相火面南臣道也
　故居尺下三焦包絡皆屬相火故寓於右尺下部診
　之余曰此强合之詞也人多不思相火命名之義往
　往以隂火作相火看故溯洄集辯之包絡乃䕶心之
　脂膜不離於心膻中氣海三焦之所布皆在膈上與
　心相近故稱曰相火以其為君火之相也余竊謂相
　猶宰相輔成君徳位必相近今馬氏以三焦包絡二
　脉診法部位無所着落是為診法部位而言非為君
　臣尊卑定南北也論定分則君臣尊卑有南北論診
　法則部位之居有逺近勢也亦理也包絡之䕶心與
　宰相之近君一也若將包絡居尺下則與心逺矣世
　豈有逺離於君而謂之相哉此又可以例觀矣且經
　謂上以候上下以候下者均此理勢也按洪範五行
　火曰炎上水曰潤下難經亦曰火炎上而不能下故
　在上部水流下行而不能上故在下部今以南北尊
　卑之勢紊而使居下部豈不背經義哉徒拘拘以君
　臣尊卑而言則肺亦臣也經曰肺者心之蓋也抑何
　反加於心之上耶葢肺相傳之官位近心君故治節
　由之是以同處於膈上也觀素問三焦包絡皆處膻
　中葢膻中者臣使之官喜樂出焉以近心君故喜樂
　由之又三焦為氣父包絡為血母從心肺而言也以
　心主血肺主氣皆居鬲上故曰膻中之分父母居之
　氣之海也是故不得而居於右尺下部也謝堅白難
　經本㫖亦推宗脉經謂手厥隂即手少隂心脉同部
　三焦脉上見寸口中見於關下焦與腎同診此其說
　殊合經㫖千古不易之定論也
或曰三焦下合右腎子以其說然歟否歟余曰此啓𤣥
　子引正理論之言不知何所據徧考靈素只有上合
　手心主一句無下合右腎之說或曰然則與手心主
　配合為表裏者何也余曰手少陽三焦之脉布膻中
　散絡心包手厥隂心主之脉出屬心包絡下膈歴絡
　三焦因其脉上下交絡故也又俱屬手經均為相火
　以類相從雖為表裏終非五臟五腑比也此何以故
　余曰為是非也葢藏有聲色臭味府有出納受盛二
　經無聲色臭味出納受盛雖是表裏實非藏府比也
　素問運氣篇曰心包非藏也三焦非府也余故曰以
　類相從也
或曰馬氏謂上中下之三焦行脉道以通十二經手少
　陽之三焦惟司決瀆之職而已子以為非耶余曰噫
　嘻人之好異也經書豈容易言哉圭齋歐陽公曰難
　經先秦古文葢為醫式之祖也東坡蘇公曰醫之難
　經句句皆理字字皆法後世達者神而明之如珠走
　槃如槃走珠無不可者若出新意而棄舊學以為無
　用非愚無知則狂而已㸔書之法當以意會其理而
　融其辭不可執己見以害其意夫所謂三焦者乃上
　焦中焦下焦三處地位合而名之也以手少陽經統
　而屬之以合十二經之數人之有十二經猶日之有
　十二時歳之有十二月也上焦主納而不出其治在
　膻中中焦主腐熟水穀其治在臍旁下焦分别清濁
　主出而不納其治在臍下滑伯仁曰治猶司也猶郡
　縣治之治言三焦所治之地方在斯也有以呼上焦
　為三焦者如云三焦為氣之父指上焦之氣海而言
　也(是上焦亦可/以三焦稱也)有以呼中焦為三焦者如云三焦欬
　狀欬而腹滿不欲飲食此皆聚於胃關於肺者是也
　(是中焦亦可/以三焦稱也)有以下焦呼為三焦者如云決瀆之官
　中瀆之府者是也(是下焦亦可/以三焦稱也)此三焦者外有經而
　内無形故曰外府明非五藏五府之有合應也又曰
　孤府袁淳甫難經本㫖曰所謂三焦者於膈膜脂膏
　之内五臟五腑之隙水穀流化之關其氣融會於其
　間熏蒸膈膜發達皮膚分肉運行四旁曰上中下各
　隨部分所屬而名之實元氣之别使也是故雖無其
　形倚内外之形而得名雖無其實合内外之實而為
　位者也靈樞經曰上焦出於胃上口並咽以上貫膈
　而布胸中走腋循太隂之分而行還至陽明上至舌
　下足陽明常與營俱行陽二十五度行隂亦二十五
　度一周也故五十度而大會於手太隂觀此則秦越
　人謂作水穀之道路氣之所終始者為不誣矣中焦
　亦並胃中而出上焦之後此所受氣者泌糟粕蒸津
　液化其精微上注於肺脉乃化而為血下焦者别廻
　腸注於膀胱而滲入焉故水穀常并居於胃中成糟
　粕而俱下於大腸而成下焦滲而俱下濟泌别汁循
　下焦而滲入膀胱焉觀此下焦之文則純是決瀆之
　事馬氏乃謂上中下之三焦以氣㸔手少陽之三焦
　作有形府㸔謂其惟司決瀆之職而已分三焦為二
　何其謬哉靈蘭秘典曰三焦者決瀆之官水道出焉
　瀆猶江河淮濟之瀆爾雅曰瀆者獨也各獨出其所
　而入海也夫決瀆本下焦之事決瀆之官猶今之總
　督河道之職也今以三焦之名而獨任下焦之職此
　其故何哉葢以水瀆在下非氣莫導膀胱所藏之水
　必待氣海之氣施化乃為溲便注泄是故以三焦治
　之謂賴其氣而為之前導也故曰氣化則能出矣若
　曰不必下焦之氣施化而手少陽自能決而出焉則
　經不當復繳氣化則能出矣之句或曰三焦是六腑
　之一故決瀆由之恐不可作下焦㸔也余曰此正是
　馬氏所疑之處馬氏以手少陽三焦為腑惟司決瀆
　下焦非腑也故作氣㸔不思素問宣明五氣篇曰胃
　為噦為恐大腸小腸為泄下焦溢為水膀胱不利為
　癃膽為怒又靈樞九針篇曰六氣為病膽為怒胃為
　氣逆噦大腸小腸為泄膀胱不約為遺溺下焦溢為
　水據此二篇則靈素亦以下焦備六腑之數是下焦
　與三焦無彼此也是故不分而為二也王好古雖引
　靈樞謂有足三焦之說緣足三焦乃太陽之别絡(别/絡)
　(乃支/絡)並太陽之正入絡膀胱約下焦(約是約/束也)實則閉
　癃虚則遺溺雖有足三焦之名實則足太陽之絡脉
　也葢下焦乃足經之所屬故即膀胱言之也本臟篇
　言腎合三焦膀胱亦以此故好古此問不過欲人知
　此義爾實無二質可分也諸家言有形狀有俞穴者
　皆不過即其經脉而言如竒經衝任督之類也噫夫
　難經靈素之翼也脉經診候之宗也難經載心包絡
　命門三焦者凡八篇脉經闡靈素之要㫖推脉候之
　本原噫醫學至秦越人亦神矣至王叔和亦可稱精
　思矣二公殫心究竟著述垂訓亦可謂無滲漏矣乃
　陳無擇不信難經而信龍川不核之方志世人不宗
　王叔和脉經而宗高陽生之脉訣且也妄肆譏彈是
　何異河伯而議海若之汪洋處蟻封而談藐姑射之
　靈秘哉多見其不知量也余為此辯豈不知將益增
　嘵嘵之口顧後之人惑於其說而莫之覺願為秦王
　忠臣也或毁或譽何暇計哉孔子曰知我者其惟春
　秋乎罪我者其惟春秋乎余私心竊欲自附云
　　　　附東垣三焦論
　　東垣云三焦有名無形主持諸氣以象三才之用
　　故呼吸升降水穀往來皆恃此以通達是以上焦
　　在心下主内而不出中焦在胃脘主腐熟水穀下
　　焦在臍下主分别清濁出而不内統而論之三才
　　之用本於中焦中焦者胃脘也稟天五之冲氣隂
　　陽清濁自此而分十二經絡自此而始或不得其
　　平則寒熱偏勝虚實不同榮衞澁滯清濁不分而
　　生諸病故曰氣會三焦手少陽脉通於膻中膻中
　　者臣使之官為氣之海審此則知三焦者冲和之
　　本也三焦相火及包絡之脉人之元氣也周身何
　　處無之是名相火用事主持隂陽之氣神明之府
　　也(出醫學/發明)
　　診三焦包絡
或有難於生生子曰心主包絡三焦之說已得聞命矣
　但診法尚未詳明如子所言動脉下行於足經者法
　當診於下部歟誠如是令人之惑滋甚也且足經腎
　肝之動脉皆不上行於手又何故取法於手之尺部
　而胗腎肝耶請再悉之余曰嘻如上所疑是殆未知
　寸關尺上下隂陽之義也夫脉之一字有二義焉十
　二經之動脉乃路陌之脉非寸關尺之謂也寸關尺
　之脉乃氣血之先人之神也故可以候周身百骸之
　疾余之所指非即動脉為胗乃宗内經脉經形於上
　者上胗之形於下者下胗之乃法象也非為動脉之
　出入而言也昔秦越人述内經之微㫖而取胗法於
　寸關尺者又豈無所本哉寸關尺之部位乃手太隂
　經經渠大淵穴也實手太隂經之動脉出入之地古
　人取此以騐五臟之脉者以肺受百脉之朝又五臟
　六腑之氣味皆出於胃變見於氣口以氣口為五臟
　主而脉之大要會也按脉要精微論曰尺内兩傍則
　季脇也尺外以候腎尺裏以候腹中附上左外以候
　肝内以候膈右外以候胃内以候脾上附上右外以
　候肺内以候胸中左外以候心内以候膻中前以候
　前後以候後上竟上者胸喉中事也下竟下者少腹
　腰股膝脛足中事也按此附上謂關也上附上謂寸
　也寸關皆有左右手分診而尺獨不分左右者則兩
　尺皆以腎為診也明矣内經論胗法部位前後上下
　如此皆法象天地配合隂陽誠萬古不可少易者越
　人闡明内經之㫖取寸關尺以胗一身臟腑上下之
　候而王叔和宗之皆本於此心包絡附近於君當宗
　脉經心部胗之乃上以候上之意也三焦亦當如脉
　經上中下分診之其腎肝之動脉雖不上行於手而
　腎肝之元神氣血之先豈有不隨胃之元氣上行耶
　玉機真臟論曰臟氣者不能自致於手太隂必因於
　胃氣乃至於手太隂也故一難獨取寸口以決五臟
　六腑死生吉凶之法其義可見是以醫者要明天地
　隂陽上下之理以譬周身則自然貫通不為異論束
　縛為醫而不本素難脉經而一聽庸俗口耳之學與
　為儒而不講明四書五經惟徒剽竊時義者何異孫
　思邈曰不知易者不足以言太醫斯言誠有味哉
　　脉義
脉者天地之元氣也人受天地之氣以生故一身之升
　降浮沉即造化生生不息之機其不息者脉也按内
　經五常政大論篇岐伯曰根於中者命曰神機神去
　則機息顧其為字從肉從永其命名為陌謂脉脉不
　斷長永之道也是斡旋一身而為之綱領彼四時之
　脉體有如絃鈎毛石之謂者無非跡隂陽浮沉升降
　消長而取義耳至其運行之妙有起伏隠見可騐於
　一呼一吸之間仲景曰呼吸者脉之頭也是以有呼
　吸則有脉無呼吸則脉息氣絶而物化矣此其天人
　一致之理四時流行之機微妙不易名狀必潛會黙
　契庶可得其真體劉守真釋名為幕余以為未然爾
　雅謂膜幕也幕絡一體也非謂脉也膜則有形而脉
　則以神運無形者也觀天何言哉四時行百物生可
　見矣故見此者謂之知道悟此者謂之知脉脉何容
　易言哉右釋脉義
　　問十二支土多十二經火多之義
有以十二支問於生生子曰十二支屬水火木金者各
　二土屬有四者何也生生子曰萬物生於土而歸於
　土土屬四維寄旺於四季之末故土有四也土也者
　在人以脾胃應之四肢屬脾四肢猶四維也臟腑皆
　藉脾胃以為養猶萬物皆藉於土也又問人之十二
　經金木水土各二而已火獨有四者何也生生子曰
　有令德之君必有調元贊化之臣然後綱維立教化
　行而成無為之治假令君非相以贊密勿何能帥百
　執事恪恭厥職三焦包絡亦猶是也包絡有䕶持之
　功三焦有承宣節制之效何以見葢營衞出於三焦
　而所以營於中衞於外大氣摶於胸中以行呼吸使
　臟腑各司其職而四肢百骸奠安者孰非相火斡旋
　之功哉古人以藥譬兵以身譬國良以此夫丹溪曰
　天非此火不能生物人非此火不能以有生信然
　　問手心主
或有問於生生子曰靈蘭秘典篇問十二經貴賤相使
　何獨遺手心主也生生子曰無所遺也以膻中該言
　爾膻中者臣使之官喜樂出焉靈樞脹論篇曰胸腹
　者臟腑之郭也膻中者心主之宫城也素問遺篇曰
　膻中在胸兩乳間為氣海手厥隂包絡之所居此作
　相火位故言臣使主其喜樂
　　手足經配合臟腑之義
有以十二經問屬手足者何以故生生子曰隂陽上下
　配合之義也手經之脉起於手足經之脉起於足手
　經主持於上足經主持於下手足經者所以紀上下
　也猶易之本乎天者親上本乎地者親下也素問運
　氣篇曰心肺心包絡皆膈上屬手經肝脾腎在下屬
　足經手同手經足同足經手足經臟腑隂陽相配皆
　然乃一合也或曰臟腑既以隂陽配合表裏何無夫
　妻之義余曰夫妻配合是以相尅言隂陽此以手足
　同類言隂陽乃自然之勢不可紊者如手太隂肺金
　也裏也隂也手經也故以手陽明大腸金配手少隂
　心火也裏也隂也手經也故以手太陽小腸火配足
　太隂脾土也隂也裏也足經也故以足陽明胃土配
　足厥隂肝木也隂也裏也足經也故以足少陽膽木
　配足少隂腎水也隂也裏也足經也故以足太陽膀
　胱水配此五臟五腑五行正配合也手厥隂心包絡
　火也手少陽三焦亦火也二經雖無特形皆屬相火
　一為氣父表也一為血母裏也亦是以類配也手以
　手配足以足配隂以陽配火以火配水以水配金以
　金配木以木配土以土配皆自然之勢不得不然者
　(觀此配合則知上下手足隂陽皆有定偶手配手之/隂陽足配足之隂陽則手經之三焦必不配足經之)
　(右腎/明矣)
　　問五行金木水火土之義
生生子曰夫五行者一水二火三木四金五土咸有所
　也何以然素問運氣曰水之為言潤也(隂氣濡潤任/養萬物也)
　火之為言化也(陽在上隂在下燬然/盛而化生萬物也)木之為言觸也
　(陽氣觸動冐/地而生也)金之為言禁也(隂氣始禁止/萬物而揫歛)土之為言
　吐也(含吐萬物將生者出/將死者歸為萬物家)水生於一靈樞經曰太一
　者水之尊號一數之始也天地未分萬物未成之初
　莫不先見於水先地之母後萬物之源以今騐之則
　草木子實未就人蟲胎卵胚胎皆水也故天一生水
　一陽數也子北方水之位也子者陽生之初故水曰
　一地二生火二隂數也午南方火之位也午者隂生
　之初故火曰二天三生木三奇之數木居東東亦陽
　也故木曰三地四生金四偶之數金居西西亦隂也
　故金曰四天五生土五者奇之數亦陽也土應西南
　長夏故土曰五以上下左右合而觀之卒莫不有一
　定之理而人身應之午位居上故火旺於午在人以
　心應之故心居上子位居下水旺於子在人以腎應
　之故腎居下卯位居左木旺於卯在人以肝應之故
　肝居左酉位居右金旺於酉在人以肺應之故肺居
　右中者土位土居未在人以脾胃應之故脾胃居中
　此五行不易之定位也(觀五行一定之理則火/不在下部尤可見矣)
　　問心包絡何以不得為臟
或有曰難經言藏有六心肝脾肺腎五而已餘一藏乃
　右腎也手厥隂心包絡既是十二經中之一經與少
　陽為表裏矣乃不以包絡為藏而以右腎當之何也
　生生子曰心包絡乃包心之脂膜實不離乎心也雖
　其經起止有二餘絡出入屈折相同觀靈樞邪客篇
　有曰少隂無腧心不病乎岐伯曰外經病而藏不病
　也葢心者五臟六腑之大主精神之所舍其藏堅固
　邪弗能容容之則心傷心傷則神去神去則死矣故
　諸邪之在於心者皆在於心之包絡包絡者心主之
　脉也故獨取其經於掌後銳骨之端其餘脉出入屈
　折其行之疾徐皆如手少隂心主之脉行也非若右
　腎之有形質者比也以其質無特形是故不得為特
　藏也
　　又問右腎既為六臟之一矣何十二經中不以右
　　腎之有形者足其數固乃以手心主當之此其故
　　何哉
生生子曰詳乎哉問也難經雖有右腎命門為一臟之
　說然外無經絡所屬且又云其氣與腎通則亦皆腎
　而已矣其習坎之謂歟黄庭經曰北方黑色入通於
　腎開竅於二隂左腎為壬右腎為癸(壬癸皆/水也)内經四
　氣調神大論篇曰腎者主蟄封藏之本精之處也受
　臟腑之精而藏之也(精亦/水也)因其皆屬水故以足少隂
　之經統而屬之此二而一一而二者也彼手心主者
　外有手厥隂之經絡屬於相火𨽻於手經顧手足經
　隂陽配合之勢手不與足配火不與水配隂不與隂
　配是故不得與十二經之數也且火高水下水火不
　相射也
　　問五行土無定體寄旺四季各一十八日何長夏
　　一月土又獨主之
生生子曰朱子云天有春夏秋冬地有木火金水人有
　仁義禮智皆以四者相為用也論歳氣流行之序一
　歳之中有春夏秋冬四時木火金水各主一時以行
　其氣雖不言土而土在四季中矣土又獨主長夏一
　月者葢長夏建未未位西南乃土正旺之地顧五行
　之理順而相生無少間斷彼冬之水生春之木春之
　木生夏之火夏火正熾曷能使其生金徒有傷之而
　已火旺則土相故以土繼之是火生土而土生秋金
　秋金生冬水冬水復生春木乃可生生無窮禮運曰
　播五行於四時周子亦曰五行順布四時行焉是四
　時之内固備五行之氣也由是而土獨主於長夏也
　　問十二經臟腑命名之義
生生子曰此聖人觀數於物而名之也按爾雅曰心纎
　也靈識纎微無物不貫心也巵言曰心者深也為之
　君主神明出焉深居端拱而相火代之以行事也肺
　者茷也茷茷然而居乎其上為五臟之華葢也又云
　肺㝅也言其氣㝅欝也脾者裨也所以為胃行水穀
　而裨助乎四臟也又脾屬土天高而地下尊卑之義
　也腎者神也神也者妙萬物而為言者也為作强之
　官技巧出焉妙萬物者也又腎者引也腎屬水主引
　水氣灌注諸脉也肝者幹也屬木象木枝幹也為將
　軍之官謀慮出焉所以幹事也胃者彚也萬物之所
　聚故曰海也腸者暢也實而不滿通暢胃氣去滓穢
　也膽者敢也為中正之官決斷出焉敢之義也又曰
　膽者澹也清淨之府無所受輸淡淡然也膀胱者脬
　之室也室以藏物猶包褁也又曰胞􁀙也空虚之言
　也主以虚承水汋也包絡者以其包絡於心不使濁
　氣熏蒸於心也又名手心主者以其主行心之事也
　手是言手經三焦以焦言猶三才也三才之用重於
　中焦滑伯仁曰三焦始於原氣用於中焦散於膻中
　上焦主内而不出下焦主出而不内其内其出皆係
　中焦之腐熟用於中焦之為義其可見矣
　　原呼吸
生生子曰呼吸者即先天太極之動靜人一身之原氣
　也(即腎間/動氣)有生之初就有此氣黙運於中流動不息
　然後臟腑得所司而行焉難經曰腎間動氣者五臟
　六腑之本十二經脉之根呼吸之門經謂肺出氣出
　此也腎納氣納此也謂呼在肺而吸在腎者葢肺高
　腎下猶天地也故滑伯仁曰肺主呼吸天道也(此呼/吸乃)
　(口鼻之呼吸指/穀氣而言也)腎司闔闢地道也(此闔闢乃真息/指原氣而言也)靈
　樞曰五穀入於胃也其糟粕津液分為三隧故宗氣
　積於胸中出於喉嚨以貫心脉而行呼吸(行猶/承行)此指
　後天穀氣而言謂呼吸資宗氣以行非謂呼吸屬宗
　氣也何者人一離母腹時便有此呼吸不待於穀氣
　而後有也雖然原氣使無宗氣積而養之則日餒而
　瘁呼吸何賴以行故平人絶穀七日而死者以水穀
　俱盡臟腑無所充養受氣也然必待七日乃死未若
　呼吸絶而即死之速也以是知呼吸者根於原氣不
　可須臾離也宗氣如難經一難之義原氣如八難之
　義原氣言體穀氣言用也右原呼吸
　　論診法
生生子曰甚矣脉之難言也非脉之難言也欲盡於寸
　關尺三部之難也非盡於寸關尺三部之難也欲盡
　於寸關尺三部而能以意會於臟腑之外之難也蓋
　脉通於經絡運行於臟腑而充周於郛廓胗候者不
　以意會徒拘拘以一臟一腑而盡於寸關尺三部之
　中則凡臟腑之外經絡之間腦項胸背腰膝􁀙踝四
　肢百骸無有不病者又將安診吾謂三部之中非一
　臟一腑所能盡也彼内經脉要精微論篇但言候五
　臟與胃餘大小腸及膽膀胱不言者非畧之也各以
　部地而該之也何哉如曰尺外以候腎尺裏以候腹
　中所謂腹中者何物也葢小腹之下大小腸膀胱所
　居之地也又如左外以候肝内以候膈膈非腑也獨
　非一身中物乎膈之下膽所居也五臟之系上下聯
　絡莫不經循鬲過然則候鬲者非即鬲膜已也又如
　左外以候心内以候膻中膻中雖非實臟乃心主之
　宫城與右内以候胸中相同皆即其部地言之也腹
　中胸膈之候乃内景之事而胸膈腹之外又何以候
　之故後四句復申言曰前以候前後以候後上竟上
　者胸喉中事也下竟下者小腹腰股膝脛足中事也
　觀此則三部中非拘拘一臟一腑所可盡也余故曰
　欲盡於三部而意會於臟腑之外之難也古人以寸
　部之陽候頭痛以尺部診大小二便雖云腎主二便
　其實上以候上下以候下之騐也特附於右以廣三
　部診外之意云
　　証候推移指法
内經脉要精微論篇曰推而外之消息之内而不外有
　心腹積也推而内之消息之外而不内身有熱也推
　而上之消息之上而不下腰足清也推而下之消息
　之下而不上頭項痛也
　左寸外以候心内候膻中左關外以候肝内以候膈
　右寸外以候肺内以候胸中右關外以候胃内以候
　脾兩尺外以候腎裏以候腹中是以有推而内推而
　外消息之法也
一說左寸推而上之上而不下頭項痛推而下之下而
　不上胸脇痛也推而内之内而不外心腹積也推而
　外之外而不内眼目昏也
　左關推而上之上而不下腰足清也推而下之下而
　不上腸胃痛也推而内之内而不外筋骨痛也推而
　外之外而不内身有熱也
　左尺推而上之上而不下小腸痛也推而下之下而
　不上足脛痛也推而内之内而不外小便濁也推而
　外之外而不内腰足痛也
　右寸推而上之上而不下氣喘急也推而下之下而
　不上胸中痛也推而内之内而不外咽喉痛也推而
　外之外而不内背脊痛也
　右關推而上之上而不下吐逆也推而下之下而不
　上主下血也推而内之内而不外腹有蠱也推而外
　之外而不内肌肉痛也
　右尺推而上之上而不下小腹脹也推而下之下而
　不上足腿痛也推而内之内而不外疝瘕也推而外
　之外而不内小便秘也
　　汪石山曰按消息謂詳細審察也推謂以指那移
　　於部之上下而胗之以脉有長短之類也又以指
　　那移於部之内外而診之以脉有雙弦單弦之類
　　也又以指推開其筋而診之以脉有沉伏止絶之
　　類也刋誤謂内外以指按輕重言推有數義故特
　　著之非但外以候心内以候膻中之類也
　　宗氣營氣衞氣
　　生生子曰宗氣者為言氣之宗主也此氣摶於胸
　　中混混沌沌人莫得而見其端倪此其體也及其
　　行也肺得之而為呼腎得之而為吸營得之而營
　　於中衞得之而衞於外胸中即膻中膻中之分父
　　母居之氣之海也三焦為氣之父故曰宗氣出於
　　上焦也　營氣者為言營運穀氣入於經隧達於
　　臟腑晝夜營周不休始於手太隂而終於手太隂
　　以應刻數焉故曰營出中焦也又曰營是營於中
　　又曰營在脉中(世謂營為血者非也營氣化而為/血耳中字非中焦之中乃經隧中)
　　(脉絡中也内經痺論云營者水穀之精氣/和調於五臟灑陳於六腑乃能入於脉也)　衞氣
　　者為言䕶衞周身溫分肉肥腠理不使外邪侵犯
　　也始於足太陽五十度而終於足太陽故曰衞出
　　下焦也又曰衞是衞於外又曰衞在脉外(此外字/亦非純)
　　(言乎表葢言行乎經隧之外也内經痺論篇云衞/氣者水穀之悍氣其氣慓疾滑利不能入於脉也)
　　(故循皮膚分肉之間熏於肓膜散/於胸腹逆其氣則病從其氣則愈)
生生子曰人與天地生生不息者皆一氣之流行爾是
　氣也具於身中名曰宗氣又曰大氣經營晝夜無少
　間斷靈素載之而後人莫之言也後人只知有營衞
　而不知營衞無宗氣曷能獨循於經隧行呼吸以應
　息數而溫分肉哉此宗氣者當與營衞並稱以見三
　焦上中下皆此氣而為之統宗也靈樞經五味篇曰
　穀始入於胃其精微者先出胃之兩焦(中下/焦也)以溉五
　臟别出兩行營衞之道其大氣之摶而不行者積於
　胸中命曰氣海(大氣即宗氣/氣海即膻中)又邪客篇曰五穀入於
　胃也其糟粕(下/焦)津液(中/焦)宗氣(上/焦)分為三隧故宗氣積
　於胸中出於喉嚨以貫心肺而行呼吸焉(此出上焦/為一隧也)
　營氣者泌其津液注之於脉化以為血以營四末内
　注五臟六腑以應刻數焉(此出中焦/為一隧也)衞氣者出其悍
　氣之慓疾而先行四末分肉皮膚之間而不休者也
　晝日行於陽夜行於隂常從足少隂之分間行於五
　臟六腑(此出下焦/為一隧也)營衞生會篇黄帝曰願聞營衞之
　所行皆何道從來岐伯曰營出於中焦衞出於下焦
　衞氣篇曰其浮氣之不循經者為衞氣其精氣之行
　於經者為營氣講明此三氣者自秦越人而後惟四
　明馬𤣥臺難經正義攷究極工於宗氣則曰自夫飲
　食入胃其精微之氣積於胸中謂之宗氣宗氣會於
　上焦即八會之氣會於膻中也惟此宗氣主呼吸而
　行脉道於營氣則曰營氣者乃隂精之氣也即宗氣
　之所統猶太極之分而為隂也此氣行於晝二十五
　度行於夜二十五度始於手太隂五十度而復會於
　手太隂而行晝行夜十二經之隂陽皆歴焉所謂太
　隂主内者此也於衞氣則曰衞氣者陽精之氣也亦
　宗氣之所統猶太極之分而為陽也晝日行於陽二
　十五度夜行於隂二十五度始於足太陽五十度而
　復會於足太陽引靈樞歳露篇曰衞氣一日一夜常
　大會於風府風府者足太陽督脉陽維之會所謂太
　陽主外者此也葢營氣行陽行隂主晝夜言衞氣行
　隂行陽主陽經隂經言營氣之行於晝者陽經中有
　隂經行於夜者隂經中有陽經故行隂行陽主晝夜
　言也衞氣則晝必止行於陽(行三陽/經也)夜必止行於隂
　(行三隂/經也)是隂陽不指晝夜言也又謂靈樞五十營等
　篇言氣脉流行自手太隂而始至足厥隂而終循環
　不已漏水下一百刻計一萬三千五百息脉行八百
　一十丈推之則二刻行一度為一周身也晝夜共行
　五十度則每經各行五十次矣並未嘗言肺止行寅
　時大腸止行卯時又不思各經長短不同難以分時
　註釋如果十二經分配十二時則一時止行一經何
　以能八刻之一千八十息脉行六十四丈八尺而四
　度周於身也又何以能十二時之一萬三千五百息
　脉行八百一十丈而五十度周於身也所謂一時止
　行一經者實理勢之所必無也以上考正皆出靈素
　葢此公精究經㫖融會脉絡王氷已下一人而已非
　苦心積累不能也觀第一難一章則可以見其概惜
　乎獨於三焦惑於陳無擇之言未之加察余三復之
　餘微有嘅焉然終不以寸朽而棄合抱之材也
　　痢與滯下辯
或有問於余曰劉河間云仲景治痢多用承氣但與滯
　下混同立論而無分别考之諸方亦未見其有分治
　者抑河間之說不足憑歟余曰前人畧之也經雖無
　明文然顧名思義可知矣書曰夏傷於暑秋多瘧痢
　痢者利也通利之義乃時症也或從泄瀉而得或徑
　大便膿血葢秋令氣降腹中穢積因時下行而痢也
　彼滯下者滯是積滯之滯不因時令不由泄瀉而竟
　裏急後重垢膩之物頻併而下也豈可同日語哉故
　滯下之症始得之多用推陳致新迎而奪之之法至
　於治痢有用補法者有用澁法者有燥濕者有升提
　者有消之者有溫之者有分利者有下之者然初時
　不敢遽以藥下之因時制宜必審其胃實積固乃敢
　推蕩耳余故云痢者兼令氣而言也滯下者四時皆
　有之名既别則治法當有徑庭矣或曰唯
古謂先水瀉而後膿血者為脾傳腎乃賊邪難愈先膿
　血而後水瀉者為腎傳脾乃微邪易愈相傳微賊之
　説是亦以大概言之也究竟其說世亦有先後水瀉
　膿血而各有難易者愚謂先水瀉而後膿血此脾先
　虚而積滯繼至故難愈先膿血而後水瀉此積滯既
　去已無邪矣故易愈高明幸察之
　　噎膈翻胃辯
或有問於余曰丹溪局方發揮云翻胃即是噎膈噎膈
　乃翻胃之漸言此葢火氣炎上熏蒸津液成痰切切
　不可用香燥之藥若服之必死又曰年高者不治葢
　少年氣血未虚用藥刼去痰火病不復作老年氣血
　已虚病必不起據曰翻胃即噎膈似是一病又曰噎
　膈乃翻胃之漸似又是二病至用藥謂服香燥之劑
　必死乃今時亦有用香燥而得生者何也余曰噎膈
　翻胃古雖未辯然擬名定義似有不同治法亦將無
　同也顧局方發揮一書葢為闢溫補戒燥熱諄諄立
　言於名義亦未暇辯也愚意謂噎膈翻胃乃是三病
　亘古至今曾未有人剖析其義者夫飲食入於噎間
　不能下噎隨即吐出自噎而轉故曰噎膈是膈膜之
　膈非隔截之謂也飲食下噎至於膈間不能下膈乃
　徐吐出自膈而轉故曰膈翻胃是飲食已入胃中不
　能運化而下脘又燥結不通朝食而暮吐暮食而朝
　吐明其自胃中而倒出故曰翻胃也均一吐病而有
　上中下之分數千年間惟潔古老人治吐而有上中
　下之論曰上焦吐者主於氣中焦吐者主於積下焦
　吐者主於寒故今人亦有用香燥而治愈者實寒氣
　使然也在人體認真切爾至於年老之人誠難治効
　丹溪豈欺我哉
　張雞峯曰膈是神思間病惟内觀自養庶可克濟斯
　言亦良語也
　　四時脉說
或有難予者曰脉有七表八裏九道而無絃鈎毛石書
　何謂春絃夏鈎秋毛冬石也且其義安在予曰此隂
　陽升降之理也三才原一太極春絃者肝之脉也與
　膽為表裏夫陽氣自地而升此時其氣尚微在半表
　半裏之間故其氣來耎弱輕虚而滑端直以長故曰
　絃夏脉鈎者是陽極而隂生也夫鈎本大而末小夏
　至一隂生夏月六陽之氣盡升其脉來大而去小故
　曰鈎秋脉毛者此毛字讀作毫字孟子明足以察秋
　毫之末正是此義明隂氣自天而降輕細以浮故曰
　毛冬脉石者冬令萬物潛藏之時是隂極而陽生也
　腎主其令腎屬水主閉藏沉而有力如石之在水中
　故曰石夫升降浮沉之理變化無窮豈鑿鑿之七表
　八裏九道能悉耶且脾胃平和之脉不大不小不短
　不長難以明狀惟以意消息之彼二十四歌者正如
　以管窺天也噫
　　問傷寒用桂枝說
或問生生子曰傷寒書桂枝湯後有云脉浮緊發熱汗
　不出者不可與也與之則表益實而汗益難出耳則
　是以桂枝為固表藥也何麻黄湯中又用桂枝為臣
　耶生生子曰考方療疾全在體認氣味衍義謂桂大
　熱桂味辛甘主溫中利肝肺氣為諸藥先聘通使溫
　和榮衞宣導百藥無所畏然桂枝湯用桂者以其衞
　為邪襲則氣不固故汗出惡風桂枝味辛甘陽劑也
　陽劑其行快入咽則先布散充達百骸四肢無處不
　至此散之之意也至於止汗自是芍藥芍藥味酸隂
　劑也隂劑入咽其行遲故先散之而後收之一開一
　闔邪氣散而真氣不過洩以致於適中非謂桂枝能
　止汗也麻黄湯用桂枝為臣者亦以其辛甘發散為
　陽若謂其實表止汗將安用之葢以其寒傷榮桂枝
　(能佐麻黄/而散寒邪)溫和榮衞則邪自不能容留汗出而解也
　桂枝湯後叮嚀不可與者為内有芍藥寒既傷榮發
　熱無汗復用酸寒收歛之劑則邪無從而出表乃益
　實也非謂辛散能實表也風陽氣也陽主散風傷衞
　則氣散而汗出寒隂氣也寒主歛寒傷榮則氣歛而
　無汗故治法無汗要有汗取辛散能發汗也有汗要
　無汗取酸收能止汗也俱用桂枝者以其既能發散
　而又能溫和榮衞也予故曰考方療疾全在體認氣
　味
　　氣欝脇痛論
或問治氣鬱脇痛有謂達之者有謂瀉之者於達瀉二
　字還有說否生生子曰脇者肝之部分又足少陽經
　所行之地此經多有餘經曰東方實丹溪曰氣有餘
　便是火内經曰肝者將軍之官謀慮出焉膽者中正
　之官決斷出焉葢人於日用之間不能恬澹虚無而
　純合乎天和惟不能恬澹虚無而合乎天和是以七
　情一有不遂則生鬱鬱久則生火壅遏經隧充塞清
　道而痛作矣至於痛極而湧吐酸水者猶洪範所謂
　曲直作酸乃肝膽之咎徵也經曰木鬱則達之啓𤣥
　子謂吐之令其條達此固一說也然於達之之義猶
　有所未盡焉達是通達之達非獨止於吐也木鬱於
　下以柴胡川芎之類升而發之以順其挺然之性正
　所謂因曲而為之直又謂從其性而升之皆達之之
　義也仲景小柴胡湯治少陽脇痛以柴胡為君得其
　㫖矣經曰有餘者瀉之今肝實而脇痛固宜瀉之矣
　本草列青皮香附黄連白芍柴胡川芎之類均為瀉
　肝之劑苟不擇而用之吾未見得志也何者夫青皮
　香附瀉氣之冲逆者也黄連白芍瀉血之沸騰者也
　經曰上者抑之為其當下而不下故用此辛酸苦寒
　之劑以泄其冲逆沸騰之勢使之降下以致於平而
　已此正治法也羣皆識其為瀉也至於柴胡川芎之
　所以為瀉者則異乎是也葢柴胡川芎升發肝膽之
　清氣者也經曰下者舉之為其當升而不升故用此
　辛甘苦平之味於隂中提陽以扶其直遂不屈之性
　使之上升以復其常是清陽升而濁隂降也正前所
　謂木鬱則達之之意此從治法也羣皆未識其所以
　為瀉也經曰輕者正治重者從治又曰輕者可降重
　則從其性而升之又曰過者折之以其畏也所謂瀉
　之過者謂鬱實而為火也折之者為裁之也畏者如
　木鬱之病用辛散屬金之藥而排闥其紛夥剪伐其
　猖獗以致於中和乃撥亂反正之意也此皆識隂陽
　升降之理順逆之勢有如是耳噫苟為醫而不明隂
　陽升降之理順逆之勢則用藥安能識其正哉且夫
　人與天地相流通者也即舉肝而言之在天為雷在
　方為東在時為春在五行為木在人為肝運動之氣
　皆相叅焉故張子和曰膽與三焦尋火治肝與包絡
　都無異丹溪曰此指龍雷之火而言也在人以肝膽
　應之凡物不得其平則鳴彼陽氣久伏壅遏於九地
　之下則品物為之潛藏當其升發之際必轟然迅烈
　大發聲震驚於天關之外然後品物咸亨此勢也理
　也今木鬱之病亦近之木鬱於下則春升之令不行
　以故痛而猛猛而吐吐而愈者亦均此勢也均此理
　也知夫此則凡造物之所以有升降順逆者皆得以
　遂其正矣於用藥乎何有
　　論痰為津液脾濕所生亦有因於火因於虚因於
　　氣因於食者而二陳峻利之劑不可以槩用也
生生子曰痰者津液所生也經曰飲食入胃遊溢精氣
　上輸於脾脾氣散精上歸於肺通調水道下輸膀胱
　水精四布五經並行五臟隂陽揆度以為常也若脾
　虚停濕則失其徤運之常不能致精於肺遂而成痰
　此脾濕而生痰者也有隂血不足隂火上逆肺受火
　侮不得清肅下行由是津液凝濁生痰不生血者此
　又因隂虚火動而成痰者也由是知痰之為物皆脾
　濕津液所成明矣治痰者要當察其所來之源世俗
　例以二陳統治諸痰不分寒熱因於濕者固亦宜矣
　葢半夏燥脾濕陳皮利肺氣茯苓入手太隂利水下
　行甘草調和諸性入脾為使三味皆燥濕剛悍之劑
　使水行氣下濕去土燥痰斯殄矣脾斯徤矣使脾無
　寒濕則何以當之由是知二陳之治痰者非治痰也
　是治痰之因於濕也至於火刑肺金不得下降而用
　二陳者此又失之疎也因於火則治火火降金清秋
　令迺行水無壅遏痰安從生丹溪曰黄芩治痰假其
　下火正謂此也若一例而以二陳治之吾知脾愈燥
　而火愈動非惟病不能去而反增其喉痛聲啞咳嗽
　盜汗煩躁口渴也已又有食積痰者飲食過飽則傷
　脾脾傷則氣餒氣餒則濕停濕停則痰生矣宜以保
　和丸類治之又有氣鬱生痰者嚴用和云人之氣道
　貴乎順順則津液流通決無痰飲之患是以治痰必
　先利氣者謂痰之所從來皆由七情鬱結氣道不清
　氣積生涎今利其氣使鬱結開而氣道暢抑何痰飲
　之有宜七氣湯越鞠丸之類治之是也又有風痰者
　由表虚皮腠不密風邪得以乗之肺氣不利邪鬱為
　熱是以濁涕稠粘治宜散風利氣如杏仁枳殻紫蘇
　前胡之類是也有驚痰者驚則神不守舍氣亂胷中
　清濁相干脉道壅塞痰遂生焉故驚痰者多生心痛
　顛疾以牛黄鎮心丸之類治之是也有泠痰者由脾
　胃虚弱不能運化精微氣餒行遲津液凝滯所致治
　宜溫煖脾胃脾充而津液行矣如乾姜白术之屬是
　也又有腎虚不能制火津液生痰不能生血者緣肺
　主出腎主納今腎虚不能納氣歸原出而不納則積
　積而不散則痰生焉以金匱腎氣丸之類治之是也
　内有茯苓澤瀉利水下行使濕去而痰絶地黄山茰
　補實腎水水升則火自降而全收藏之職矣至於中
　氣不足痰因積聚胃中亦賴所養不可峻用利藥恐
　胃一傷兇變莫測宜當溫補使脾胃充實痰自流動
　如六君子之類是也此丹溪所以諄諄戒人峻用利
　藥之失也若夫流飲支飲伏飲懸飲溢飲積年累月
　膠固難治者當視其形氣何如或汗或吐或下或熔
　隨其所宜刼而去之痰去則當補養務使中氣充實
　庶無峻利之失矣學者亮之
　　或曰丹溪云實脾土燥脾濕是治痰之本也又曰
　　二陳湯一身之痰都管欲上行加引上藥欲下行
　　加引下藥吾子以此言非丹溪語耶余曰此葢指
　　脾胃濕化之痰也脾胃為水穀之海五臟六腑之
　　所受氣者也人之七情居處不能一一中節稍有
　　悒鬱則氣血凝滯津液不行痰斯生矣故丹溪每
　　以實脾土燥脾濕而言也如痰在脇下非白芥子
　　不達痰在四肢非竹瀝不行痰在皮裏膜外非竹
　　瀝不除氣虚之人有痰非竹瀝不開又曰痰結核
　　在咽喉燥不得出以化痰藥加醎能軟堅之味瓜
　　蔞仁杏仁海石連翹少佐以朴硝密丸噙化又曰
　　天花粉大能降上膈熱痰海粉熱痰能降濕痰能
　　燥頑痰能消枳實治痰能衝墻壁人中黄能降隂
　　火而清食積之痰又曰痰因火盛逆上治火為先
　　白术黄芩石膏之類久病隂火上升津液生痰不
　　生血宜補血制相火其痰自除丹溪未嘗純倚二
　　陳為用矣已上述治痰之藥亦不為不多矣丹溪
　　何嘗固執於此葢以意立法耳醫者貴乎貫通達
　　變則得之否則何以異於刻舟求劒也
　　咳嗽
生生子曰古云咳者謂無痰而有聲肺氣傷而不清也
　嗽者謂有痰而無聲脾濕動而生痰也今曰咳嗽者
　既有聲而復有痰也然其病不一有五臟咳有六腑
　咳有六氣咳有虚咳有實咳有水咳有火咳種種不
　同用藥亦異觀古人立方多所重於肺部有清肺者
　有保肺者有歛肺者有瀉肺者有補肺者五者謂肺
　屬金而主乎聲者也惟肺也外統皮毛為一身之䕶
　衞内為華葢作五臟之至尊肺受百脉之朝故病每
　干於肺設不干肺抑何咳焉是以治咳必兼於肺至
　於清痰降火流濕潤燥補腎疎風者莫明於丹溪纂
　要條分列治極為詳盡但主嗽多咳少耳學者宜於
　是而擴充之則思過半矣
　　哮
生生子曰丹溪云哮者專主於痰宜用吐法亦有虚而
　不可吐者必使薄嗞味不可純用寒涼必兼散表此
　深造病情者也其間亦有自童幼時被酸醎之味或
　傷脾或搶肺以致痰積氣道積久生熱妨礙升降而
　成哮症一遇風寒即發緣肺合皮毛風寒外束弗得
　發越内熱壅鬱新痰復生因新痰而致舊痰并作也
　是以氣高而哮擡肩拮項不得仰卧面赤頭疼惡寒
　發熱治宜散表表散熱解氣道流通庶亦暫可有飲
　食厚味傷脾不能運化而發者脾傷則津液不得布
　散而生痰涎壅塞經隧肺氣為之不利則胷滿腹痛
　盜汗潮熱晝夜發哮聲如拽鋸治宜消食徤脾清痰
　利氣斯亦定矣有房勞太過腎水衰少不能制火下
　降火寡於畏而侮所勝肺金受傷金傷則生化之源
　絶矣病則下午潮熱哮聲如雷頭疼面赤盜汗煩躁
　晝輕夜重脉數無力治當補腎制火清金潤燥庶或
　得安有氣逆而發者經曰怒則氣上有升無降又曰
　大怒則火起於肝又曰上升之氣自肝而出中挾相
　火肺虚不能平木病則胷滿脇痛耳聾眼赤氣出如
　火治宜抑肝利氣是疾也氣厚者當刼而吐之拔其
　病根根拔又當速補中氣中氣充實痰不再作矣
　　喘
生生子曰内經云諸氣憤鬱皆屬於肺諸滿喘嘔亦屬
　於肺以肺主氣者也諸喘氣逆者乃陽火急數而然
　也一呼一吸為一息呼隨陽出吸隨隂入呼吸之間
　脾受其氣通乎營衞合乎隂陽熱則息急氣粗寒則
　息遲氣微今之喘逆由火熱而息急也或六淫所傷
　七情所感或脾腎俱虚或脾濕腫滿或本臟氣虚或
　瘀血傷滯皆所以致之要當合脉認病合病製方庶
　無差失之患矣
又曰方書有云治喘嗽者有云治痰喘者有云治喘逆
　氣急者有云氣喘者不可不分别明白究治此病虚
　實攸係匪輕騐今之喘嗽者既嗽而兼有喘聲也痰
　喘者喉中有痰或出或不能出擡肩擷項者是也喘
　逆氣急者無痰嗽而獨氣急作喘聲也氣喘者較逆
　急勢則稍緩耳前二者兼痰兼嗽葢有雜症以干之
　故治有汗吐下之不同也後二者乃本臟氣虚或隂
　虚火動及産後喘急者為孤陽幾於飛越治惟補之
　歛之攻補之不同由虚實之異路也少有差忒則輕
　者重重者死矣予於喘嗽二病尋究端倪會類治法
　逐証填方不以重複自嫌其間蒐集不盡者將俟后
　之明敏藉此為左劵云爾
　喘而無汗者宜解表　喘而有汗者宜和營衞固腠
　理　腹滿脉沉實者為内實當下之　發時有痰吐
　出者宜化痰　發時有痰不能出者宜開提之　食
　積痰逆者宜導痰運脾　飲水多者宜滲利之　久
　嗽不已痰壅胸膈氣實者宜吐之　心火形肺者宜
　清心熱　氣從小腹上沖乃衝脉之火宜調中益氣
　湯加黄栢知母以降之　脉數無力者宜滋隂降火
　　産後喘急者郭氏謂孤陽絶隂極為難治　本臟
　氣虚及久喘攻擊太過者宜人參五味阿膠之類補
　之　新喘氣實者宜葶藶枳殻桑皮之類瀉之　腫
　滿脾虚不能攝水上迫於肺喉中作水鷄聲者或小
　青龍湯或導水丸桑皮赤小荳􁝢麥之類決之　瘀
　血凝滯胸膈者或韮汁之類以活之
　　論汗不可純作血㸔當以氣㸔為妥
生生子曰靈樞經云汗者心之液又曰奪汗者無血奪
　血者無汗故今人多認汗為心血也愚謂五臟皆有
　汗不獨心有之也經脉别論篇曰飲食飽甚汗出於
　胃驚而奪精汗出於心持重逺行汗出於腎疾走恐
　懼汗出於肝搖體勞苦汗出於脾夫汗不過一氣而
　已此氣者乃五穀之精氣靜則化而為血以養生身
　(靈樞經曰血者神氣也血/之與氣異名而同類焉)擾則越而為汗(不待化而/氣先發越)
　(也/)易曰地氣上而為雲天氣下而為雨隂陽應象大
　論篇曰陽之汗以天地之雨名之良以此也(啓𤣥子/註曰夫)
　(人汗泄於皮腠者是陽氣之發泄耳然其/取類於天地之間則雲騰雨降而相似也)
　　五鬱
生生子曰内經有五鬱之論謂木鬱達之火鬱發之土
　鬱奪之金鬱泄之水鬱折之雖統揭夫鬱之名而未
　顯言夫鬱之症與詳明其達發奪泄折之義惟是後
　之人認達為吐認發為發汗以泄為解表利小便以
　奪為下以折為抑其冲逆意義未必非是恐於經義
　未之盡也余故縷析五鬱之症并治法焉夫五臟一
　有不平則鬱達是條達或通達也發是發越泄是疎
　泄奪是攘奪折是決折何者夫内經曰木鬱達之木
　鬱者肝鬱也達者條達通達之謂也木性上升怫逆
　不遂則鬱故凡脇痛耳鳴眩運暴仆目不識人皆木
　鬱症也當條而達之以暢其挺然不屈之常(如食塞/胸中而)
　(肝膽之氣不升故胸腹大痛宣而吐之以舒其木之/氣是在上者因而越之也木鬱於下脇疼日久輕則)
　(以柴胡川芎之類開而提之亦條達之意也重/則用當歸龍會丸摧而伐之孰非通達之意歟)火鬱
　發之火鬱者心鬱也發者發越之謂也火性炎上怫
　逆不遂則鬱故凡瞀悶目赤少氣瘡瘍口渴溲黄卒
　暴僵仆嘔噦吐酸瘈□狂亂皆火鬱症也當發而越
　之以返其自然之常(又如五心煩熱肌膚大熱過食/冷物抑遏陽氣於脾土之中以)
　(火鬱湯升陽散火湯皆發之之意也又謂從其性而/揚之思想無窮所願不遂悒鬱不樂因生痰涎不進)
　(飲食或氣不升降如醉如痴以木香石菖蒲生姜雄/黄之類帥而動之亦發之之意也小便渾濁瘡瘍舌)
　(疳以黄連解毒湯導赤散八正散/之類引而下之孰非越之之意歟)土鬱奪之土鬱者
　脾鬱也奪者攘奪之謂也土性貴燥惟燥乃能運化
　精微而致各臟也壅滯漬濡則鬱故凡腫滿痞塞胕
　腫大小便不利腹疼䐜脹皆土鬱症也當攘而奪之
　以復其徤運之常(又如腹中窒塞大滿大實以枳實/導滯丸木香梹榔丸承氣湯下而)
　(奪之是中滿者瀉之於内也飲食傷脾痞悶痰涎日/生以橘半枳术丸憂思痞結不思飲食腹皮微急以)
　(木香化滯湯消痞丸消而磨之亦攘之之意也諸濕/腫滿胕腫濕熱發黄以實脾利水之劑燥之孰非攘)
　(而奪之/之意歟)金鬱泄之金鬱者肺鬱也泄者疎泄之謂也
　金貴空清壅塞窒密則鬱故凡欬逆喉疼聲啞胸滿
　喘息擡肩擷項肌熱鼻塞嘔膿皆金鬱症也當疎而
　泄之以肅其清降之常(又如傷風欬嗽鼻塞以參蘇/飲人參敗毒散皆疎之之意)
　(胸膈停飲或水飲入肺喉中如水鷄之聲或肺癰嘔/膿血以葶藶大棗瀉肺湯治之孰非泄之之意歟)
　水鬱折之水鬱者腎鬱也折者決折之謂也水貴沉
　靜搏激窒塞則鬱故凡泠唾上湧水腫腹脹腰膝不
　利屈伸不便皆水鬱症也決而折之以導其東歸之
　常(又如腎氣抑鬱邪水泛上而為冷唾以茯苓澤瀉/之類導而下之決之之意也腰膝疼痛不可俛仰)
　(或如奔豚之狀以桂心之類折之或小便癃疼久亢/不泄而為白濁以小茴香澤瀉黄栢之類治之孰非)
　(決之之/意歟)是皆因其曲而直之也舉其槩則餘可推矣
　若以達為吐以發為汗以泄為解表利小便以奪為
　下以折為抑其冲逆然固然於經義恐猶未盡善也
　且後文又曰然調其氣過者折之以其畏也所謂瀉
　之愚謂過者淫勝之謂也折之者謂裁之也如木勝
　助之以辛火勝助之以醎之類投其畏而伐之故曰
　五臟一有不平所勝平之遞相濟養交互剋伐此之
　謂也
　　論嘔血
生生子曰經云怒則傷肝甚則嘔血并飱泄又曰心主
　血肝藏血脾統血怒氣上逆則脾氣受傷所藏所統
　之血皆妄行而錯亂也古方有用芎附飲治之而効
　者良由川芎香附能調肝氣氣和而血歸經也丹溪
　有用桂五錢為末泠水調服者緣桂能和榮衞通血
　脉木得桂而枯且又為從治之法故不獨恃寒涼為
　治也必須㕘之脉証如脉微弱虚軟精神疲憊急當
　獨參湯進之如脉洪大絃長有力精神不倦或覺胸
　中氣塞或血是紫黑塊者當以承氣湯下之此釜底
　抽薪法也若勢緩而色鮮紅宜以葛可久十灰散阿
　膠血餘灰之類止之或調氣或下或止全在臨症活
　法勿得執一以戕生也
滑伯仁曰血溢血泄諸蓄妄証其治也予率以桃仁大
　黄行血破瘀之劑以折其銳而後區别治之或問失
　血復下虚何以當行血破淤之劑予曰血既妄行迷
　失其道不去蓄利則以妄為常曷以禦之且去者自
　去生者自生何虚之有且如婦人行經有五六日不
　止者有十數日不止者可見去者自去生者自生也
　乳婦亦然
生生子曰時師治血愛用寒涼每每畏用溫補二法亦
　偏見也夫有寒當溫有虚當補聖哲不能廢其規但
　要體認切當毋輕舉也假使胃寒或久為寒涼所激
　以至血不歸經不溫可乎暴吐暴衂昏運軟倒不補
　可乎故王海藏治飲冷傷脾吐血以理中湯理治中
　脘分利隂陽此亦理治内衂之法也羅大無曰理中
　湯能止傷胃吐血以其方最理中脘分利隂陽安定
　血脉葛可久治吐血昏運用獨參湯仲景曰血脫益
　氣東垣曰陽生隂長皆有㫖趣實法在當用而用也
　設若隂虚火動咳嗽已久肺有伏火痰帶血絲或紫
　色血屑又當滋隂潤肺開鬱清痰而前劑未敢以輕
　試也是知咳血嗽血痰帶血絲惟當滋隂潤肺為先
　暴吐昏運却宜補虚溫脾為最全在體察病源勿致
　偏癖斯為良師
滑伯仁曰諸見血非寒証皆以為血熱迫遂至妄行然
　皆復有所挾也或挾風或挾濕或挾氣又有因藥石
　而發者其本皆然上中下治各有所宜在上則梔子
　黄芩黄連芍藥犀角蒲黄而濟以生地牡丹皮之類
　胃血古人有胃風湯正是以陽明火邪為風所扇而
　血為之動中間有桂取其能伐木也若蒼术地榆白
　芍藥之類而濟以火劑大腸血以手陽明火邪為風
　為濕也治以火劑風劑風能勝濕也如黄連芩芍藥
　栢皮荆芥防風羗活之類兼用雞冠花則述類之義
　也
又曰驚而動血者屬心怒而動血者屬肝憂而動血者
　屬肺思而動血者屬脾勞而動血屬腎
　　論咳血
生生子曰咳血多是火鬱肺中治宜清肺降火開鬱消
　痰咳止而血亦止也不可純用血藥使氣滯痰塞而
　鬱不開咳既不止血安止哉設下午身熱而脉細數
　此真隂不足當清上補下
　　論齒衂
生生子曰有姪女十歳因毁齒動搖以宁麻摘之血因
　出不止以小瓦盆盛之一日夜積十一盆用末藥止
　其處少頃復從口中吐出身亦不倦亦事之希覯也
　可見人身之血不可測量胗其脉皆洪大有力以三
　製將軍末子二錢用枳殻湯少加童便調下是夜之
　半去黑糞數塊其血頓止再不復發後又見一男子
　每齒根出血盈盆一月一發百藥不効歴十餘月毎
　發則昏昧知其人好飲投前劑一服而安又一老嫗
　患此一發五七日一日約有升餘投前劑亦安所下
　皆有黑糞是知此疾多陽明熱盛所致者緣衝任二
　脉皆附陽明陽明者多氣多血之經也故一發如潮
　湧急則治其標故投以釜底抽薪之法應手而愈要
　知腎虚血出者其血必㸃滴而出齒或攸攸而疼必
　不如此之暴且甚有餘不足最要詳認
　　顫振
　　有謂作諸禁鼓慄者非也諸禁鼓慄乃闘牙戰搖
　　似寒而實熱也夫顫振乃兼木氣而言惟手足肘
　　前戰動外無凜慄之狀
生生子曰顫振者人病手足搖動如抖擻之狀筋脉約
　束不住而莫能任持風之象也内經云諸風掉眩皆
　屬肝木木主風風為陽氣陽主動此木氣太過而剋
　脾土脾主四肢四肢者諸陽之末木氣鼓之故動經
　謂風淫末疾者此也亦有頭動而手足不動者葢頭
　乃諸陽之首木氣上冲故頭獨動而手足不動散於
　四末則手足動而頭不動也皆木氣太過而兼火之
　化也木之畏在金金者土之子土為木剋何暇生金
　素問曰肝一陽也心二陽也腎孤臟也一水不能勝
　二火由是木挾火勢而寡於畏反侮所不勝直犯無
　憚難經謂木横乗金者是也此病壯年鮮有中年已
　後乃有之老年尤多夫老年隂血不足少水不能滅
　盛火極為難治前哲畧不及之惟張戴人治新寨馬
　叟作木火兼痰而治得效遇此症者當㕘酌厥㫖而
　運其精思云
　　明火篇
生生子曰内經氣交變大論篇云南方生熱熱生火其
　令熱其變消爍其災燔炳運氣五行生死順逆篇曰
　火主於南應夏火之為言化也言能化生萬物也六
　氣之中君火為二之氣經以熱稱之相火為三之氣
　經以暑稱之暑之與熱皆火令也六化篇曰在地成
　形在天為氣行有五而氣有六以分君火相火之化
　六氣化者謂寒暑燥濕風火也乃天之元氣六氣皆
　有一化舉大槩也君火之化熱主春末夏初行暄淑
　之令而不行炎暑應君之徳也相火之化暑主於夏
　夏之為言大也與午同意炎暑乃行人有觸其氣者
　皆令氣之病也當從四時令氣之治非病機中五臟
　厥陽之火同治也五臟厥陽之火所致之疾當從病
　機之治葢令氣之火自外而治者病機之火自内而
　生者内外致疾之原不同則治法當合求其所屬矣
　(病機出至真/要大論篇)
　　丹溪相火篇議
生生子曰火為五行之一化生之機在天在人不可一
　日而無諸書雖往往於雜症中言之然未有能分君
　相之名及明令氣之序是以多認隂火為相火又有
　以五志之火為相火即明達精詣如丹溪而格致餘
　論相火篇亦以龍雷之火為相火又分君火為人火
　相火為天火愚甚惑焉嘗按内經隂陽應象大論篇
　有壯火氣衰少火氣壯之言天元紀大論篇有君火
　以名相火以位之言並無天火人火龍雷火之說至
　丹溪而始言之何哉愚度丹溪之意既謂肝腎之隂
　悉具相火是以指肝腎之隂火為相火又曰見於天
　者出於龍雷則木之氣出於海則水之氣或以龍雷
　皆動物凡動皆屬火故以相火為天火耶假若以動
　皆屬火而遂以相火為天火然則君火亦有動之時
　也獨不可屬之天哉愚謂火為造化生息之機不能
　不動第不可以妄動火有天人之分不可以君相分
　屬天人何言之葢天有六氣君火主二之氣相火主
　三之氣是君相皆可以天火稱也人有十二經十二
　經中心為君火包絡三焦為相火是君相皆可以人
　火稱也故以天之六氣言則二之氣三之氣歳歳若
　是為亘古不易之常運以人身言則心為君火包絡
　三焦為相火亦亘古不易之定論君火相火皆有定
　體以裨助生生不息之功不可一日而無故曰天非
　此火不能生物人非此火不能有生若彼肝腎雖皆
　有火乃五志之淫火而非五行之正火致人疾而為
　元氣之賊不可一日而有也今丹溪不以六氣之火
　為天火而以肝腎隂火為龍雷之火為天火不以七
　情所感之火為人火而以君火為人火夫肝藏血腎
　藏精彼謂悉具相火愚不知其何所見也且經以君
　火主春末夏初二之氣以熱稱之丹溪乃謂經以暑
　與濕言之夫暑屬三之氣濕屬四之氣各有主之者
　與君火何預經以相火主三之氣以暑稱之丹溪乃
　言經以火稱之謂其暴悍酷烈於君火指為元氣之
　賊大與經㫖相牴牾所以然者良由認相火未真故
　其立言支離多病前後自相矛盾至於君火以名相
　火以位之言亦不能暢條其義夫君火以名者葢以
　君雖屬火然至尊無為惟正火之名故曰君火以名
　相火以位者葢相宣行火令而守位稟命故曰相火
　以位猶之宰相奉行君令為職位所宜然也彼於相
　之名義未明是以相火之論未當也愚始閱此篇疑
　非丹溪之筆已而詳玩筆勢與其他譔著相類或出
　於一時之意見未遑稽考不然登梓時亦未暇校正
　竄易耶設今不為辨校則後之學者不知從丹溪之
　長徒執迷其隂火為相火之說卒之認相火為賊火
　不知以五志之火為賊火其悞人也甚矣遡丹溪初
　心本欲開後之聾瞽不知此論使聾瞽者益聾瞽也
　愚故願為丹溪之忠臣不憚辯駁者正欲成丹溪惠
　後之心又何暇計僭踰之罪哉同志者幸亮之
　　泄瀉辨
生生子曰按泄瀉二字取義必有輕重非一症而無分
　别者也何也據書有云泄者有云瀉者有云泄瀉者
　假使無分别經何分言之若是愚謂糞出少而勢緩
　者為泄若漏泄之謂也糞大出而勢直下不阻者為
　瀉傾瀉之謂也姑㕘出以俟明哲正焉
　　防暑論
生生子曰欲防夏之傷暑者在於冬之藏精也暑者火
　令也人與天地同一槖籥故天地之氣有升降人之
　氣亦隨之夏月六陽之氣盡出於地人之腹亦地也
　氣浮於外腹中虚矣虚而勞動不常則病生焉况人
　不善攝生者多於冬月陽氣潛藏之時斵喪過甚精
　氣虚竭精氣者天真本然之氣也積此為來春發生
　之本本一虚竭則生元絶矣經曰冬不藏精者春必
　病溫夏必煎厥人有春末夏初患頭痛體熱食少自
　汗怠惰嗜卧者此注夏病也仲景謂春夏劇秋冬差
　者是也暑為盛夏火令之極陽氣既浮隂血又竭幾
　何不病苟或攝養不常動勞失矩氣血復耗神將何
　依於是卒暴僵仆迷悶霍亂之症叠出不已孫真人
　教人以五月常服生脉散葢謂脉者氣血之先氣血
　者人之神也火令熱傷元氣以人參能補天真之元
　氣也五味收歛浮散之氣不使飛越又能滋肺補腎
　庶免二臟真隂枯竭以門冬復脉通心生津潤燥三
　味和協同為補劑名曰生脉散是亦救其冬不藏精
　之失也雖然施於氣厚未病之先力則易為若稟弱
　既病者抑亦難矣故善防暑月之病者不若保腎水
　於冬月未病之先也東垣論暑兼脾胃虚弱而言甚
　為詳悉丹溪載夏月伏隂在内戒用燥熱玉機微義
　與載籍間所載暑病尤班班焉皆當細玩學者能潛
　心貫而通之無餘蘊矣
　　痿論
生生子曰世之病痿者甚多而治痿之法甚少攷之内
　經且特立篇目非泛常摠括病機者倫也治法之少
　由後人或未能盡悉經㫖今按内經皆以氣熱為五
　痿受病之胎則可見痿之病本皆自氣熱中來也何
　者痿躄之始五臟因肺熱葉焦傳相遞染緣肺者統
　諸氣心之蓋臟之長君之相傅而治節之所由係焉
　五痿之疾殆肺之一氣流傳猶宰相承一㫖以令天
　下也觀其獨取陽明為治不以五痿異者此又可見
　以肺熱為本而五痿為標故治獨取陽明是謂定於
　一也此取字有教人補之之意非所謂攻取也葢陽
　明乃五臟六府之海主潤宗筋又衝脉者經脉之海
　與陽明合於宗筋隂陽總宗筋之會會於氣街而陽
　明為之長皆屬於帶脉而絡於督脉陽明虚則宗筋
　縱帶脉不引故足痿不用兹補其陽明使谷氣充衝
　脉盛帶脉引宗筋潤是以能束骨而利機關故其治
　獨取陽明而不以五痿異也既得以熱字為本陽明
　為用臨症處方則在人自擴充之書曷能盡所言哉
丹溪曰内經痿論肺熱葉焦五臟因而受之發為痿躄
　又曰諸痿皆屬於肺指病之本在肺也或曰内經治
　痿之法獨取陽明何也曰諸痿生於肺熱只此一句
　便見治法大意經曰東方實西方虚瀉南方補北方
　此固是就生尅言補瀉而大經大法不外乎此五行
　之中惟火有二腎雖有兩水惟其一陽常有餘隂常
　不足故經曰一水不能勝二火理之必然金體燥而
　居上主氣畏火者也土性濕而居中主四肢畏木者
　也火性炎上若嗜欲無節則水失所養火寡於畏而
　侮所勝肺得火邪而熱矣木性剛急肺受邪熱則金
　失所養木寡於畏而侮所勝土得木邪而傷矣肺熱
　則不能營攝一身脾傷則四肢不能為用而諸痿之
　病作瀉南方則肺金清而東方不實何脾傷之有補
　北方則心火降而西方不虚何肺熱之有故陽明實
　則宗筋潤能束骨而利機關矣治痿之法無出於此
　駱龍吉亦曰風火相熾當滋腎水東垣先生取黄栢
　為君黄蓍等藥為輔佐而無一定之方有兼痰積者
　有濕多者有熱多者有濕熱相半者有挾寒者臨病
　製方其善於治痿乎雖然藥中肯綮矣若將理失宜
　聖醫不治也但是患痿之人若不淡薄滋味吾知其
　必不能安全也
生生子曰劉宗厚謂治痿方多缺畧者皆因混入中風
　條内故也此皆承丹溪治痿不得作風治斯言深得
　病㫖風乃外入者故當逐散痿則内藏不足所致治
　惟有補而已但丹溪痿篇中既以内經治痿獨取陽
　明之說設為或問矣乃不答所以取陽明之㫖而以
　難經瀉南補北之法摘為治痿之方斯亦法外變通
　之意第不思所問取陽明之義竟何所發明是欲彰
　之而復蔽之也胡不曰陽明者胃也坤土也萬物之
　所以資生焉為脾之表脾胃一虚肺氣先絶肺虚則
　不能宣通藏腑節制經絡必胃厚則脾充脾充則能
　布散津液使臟腑各有所稟受四肢徤運如是則何
　有於葉焦何有於痿躄也要知痿之終始只在肺胃
　之間而已矣肺熱葉焦則不能節制諸經胃氣虚弱
　則腑臟無所受氣帶脉不引宗筋枯槁而痿躄之所
　由兆故内經治痿所以獨取乎陽明也以陽明為五
　臟六腑之海也獨之一字是謂足可以盡其治之辭
　彼丹溪瀉南補北之法或可以施肺腎之痿其於肉
　痿敢試之乎經曰肌肉濡漬痺而不仁發為肉痿啓
　𤣥子註曰肉屬於脾脾惡濕濕著肌肉則衞氣不營
　故發為肉痿也據此則瀉火補水之法可得以槩治
　肉痿乎否也丹溪天資甚高筆力尤徤凡天資高者
　或一時之興隨筆成文或自執己見以為是不復更
　撿觀篇後盛贊東垣治痿之善即可以見其天分惜
　乎不以東垣之善返照未免自是之為累歟
　　癲狂癎辨
生生子曰諸書有言癲狂者有言癲癎者有言風癎者
　有言風癲者有言驚癎者有分癲癎為二門者畧無
　定論究其獨言癲者祖内經也言癲癎言癲狂者祖
　靈樞也要之癲癎狂大相逕庭非名殊而實一之謂
　也靈樞雖編癲狂為一門而形症兩具取治異途較
　之於癎又不相侔矣諸書有云大人為癲小兒為癎
　此又大不然也素問謂癲為胎病自母腹中受驚所
　致今乃曰小兒無癲可乎癎病大人歴歴有之婦人
　尤多予故據經文分為三目庶治者有所辨别云
　　明癲症
夫癲者或狂或愚或歌或笑或悲或泣如醉如痴言語
　有頭無尾穢潔不知積年累月不愈俗名曰心風此
　志願高大而不遂所欲者多有之
　　明狂症
夫狂者猖狂之謂也言其病之發猖獗剛暴有如傷寒
　論陽明大實發狂罵詈不避親疎甚則登高而歌棄
　衣而走踰墻上屋持刃執棍日夜不止狎之則笑忤
　之則怒如有邪依附者是也
　　明癎症
夫癎時發時止者是也有連日發者有一日三五發者
　或因驚或因怒而動其痰火發則昏昧不知人事耳
　無所聞目無所見眩仆倒地不省高下甚而瘈瘲抽
　掣目作上視或口眼歪斜或口作六畜之聲將醒時
　必吐涎沫彼癲狂皆無以上証也用此辨之亦易詳
　明大抵皆痰火所致
　　鼻鼽
生生子曰按鼻鼽一症今人患者甚多攷諸古方鮮有
　言其病因者惟丹溪曰火攻肺虚鼻鼽少隂司天熱
　氣下臨肺氣上從鼽衂鼻窒又云少隂司天熱淫所
　勝民病鼽衂嚏嘔又云少陽司天火淫所勝甚則鼽
　衂又歳金不及炎火乃行民病鼽嚏又曰陽明所至
　為鼽嚏據運氣皆以火熱司令為言火尅金熱傷肺
　葢以鼻為肺之竅也雖云少隂少陽熱火司令之年
　為病然亦只是腸胃素有痰火積熱者乃有此感也
　不然火熱主令之歳三年之内曷嘗無之未嘗人人
　有此病也吾故曰必腸胃素有痰火積熱者然後有
　此感也何者大腸肺之府也胃五臟之所受氣者也
　内經曰九竅不利腸胃之所生也鼻主無形者經曰
　清氣通於天又曰鼻主天氣愚謂腸胃設無痰火積
　熱則其平常上升之氣皆清氣也縱火令之年何豫
　耶若夫腸胃素有痰火積熱則其平常上升之氣皆
　氲而為濁耳金職司降喜清而惡濁今受濁氣熏蒸
　凝聚既久壅遏鬱結而為痰涕至於痔珠瘜肉之類
　皆由積久燥火内燔風寒外束隧道壅塞氣血升降
　被其妨礙澆培彌厚猶積土而成阜也據運氣云云
　純以火熱司令之歳火氣下臨肺氣上從乃成鼻鼽
　嚏衂之症假令水濕司令之歳必無鼻鼽嚏衂而鼻
　鼽嚏衂之症必待火熱司天之歳而能成耶噫如斯
　而談則鑿矣觀仲景傷寒論太陽症當與麻黄湯不
　與者必成鼻衂又見今人每每感風寒隨時鼻塞濁
　涕及素有鬱熱者微觸風寒即鼻塞嚏涕或調理失
　宜積年累月竟成鼻鼽鼻淵者往往有之内經曰膽
　移熱於腦則辛頞鼻淵又曷嘗必待火熱司令而後
　始致此病耶愚故曰必腸胃素有痰火積熱又值火
　熱當權之年内外之火夾攻於此時有甚耳或曰子
　以運氣之言為不足徵歟何今之按天時占歳候與
　夫騐豐旱及諸星卜家動輙取應吾恐後之吹毛者
　將藉此以非子矣子曷逃乎予曰愚亦深知僣踰為
　非而無所逃也愚又奚敢謂運氣為不足徵也夫運
　氣云者指歳運火令當權所不勝者受邪是大畧以
　理該之也否則咳嗽吐血肺癰等症又何莫而非火
　尅金之候耶愚之所謂腸胃痰火積熱者即病因也
　於運氣有所覈而無相悖戾焉知我者其鑒諸
　　鼻淵(俗名/腦漏)
生生子曰按書云鼻流清涕者為鼻鼽流濁涕者為鼻
　淵内經氣厥論篇曰膽移熱於腦則辛頞鼻淵鼻淵
　者濁涕下不止也傳為衂衊瞑目故得之氣厥也啓
　𤣥子註曰厥者逆也腦液下滲則為濁涕涕下不止
　如彼水泉故曰鼻淵也足太陽脉起於目内眥上額
　交巔上入絡腦足陽明脉起於鼻交頞中傍約太陽
　之脉今腦熱則足太陽逆與陽明之脉俱盛薄於頞
　中故鼻頞辛也辛謂酸痛予嘗以防風通聖散除硝
　黄其滑石石膏減半倍加辛荑花先服三五帖再用
　此為丸每服七十丸早晩白湯吞服半斤則瘳矣
　
　
　醫㫖緒餘卷上
欽定四庫全書
　醫旨緒餘卷下
　　　　　　　　　　　明　孫一奎　撰
　　脇痛
余弟於六月赴邑途行受熱且過勞性多躁暴忽左脇
　痛皮膚上一片紅如椀大發水泡瘡三五㸃脉七至
　而弦夜重于晝醫作肝經欝火治之以黄連青皮香
　附川芎柴胡之類進一服其夜痛極且增熱次早看
　之其皮膚上紅大如盤水泡瘡又加至三十餘粒醫
　教以白礬研末井水調敷仍於前藥加青黛龍膽草
　進之其夜痛苦不已呌號之聲徹于四鄰脇中痛如
　鈎摘之狀次早觀之其紅已及半身矣水泡瘡又増
　至百數予心甚不懌乃載歸以詢先師黄古潭先生
　先生觀脉案藥方哂曰切脉認病則審矣製藥定方
　則未也夫用藥如用兵知己知彼百戰百勝今病勢
　有燒眉之急叠卵之危豈可執尋常㵼肝之劑正治
　耶是謂驅羊搏虎矣且苦寒之藥愈資其燥以故病
　轉増劇水泡瘡發于外者肝欝既久不得發越乃侮
　其所不勝故皮腠為之潰也至于自焚則死矣可懼
　之甚為訂一方以大瓜蔞一枚重一二兩者連皮搗
　爛加粉草二錢紅花五分戌時進藥少頃就得睡至
　子丑時方醒問之已不痛矣乃索食予禁止之恐邪
　火未盡退也急煎藥渣與之又睡至天明時㣲利一
　度復睡至辰時起視皮膚之紅皆已氷釋而水泡瘡
　亦盡斂矣後亦不服他藥夫病重三日飲食不進呻
　吟不輟口一劑而愈真可謂之神矣夫瓜蔞味甘寒
　經云泄其肝者緩其中且其為物柔而滑潤於欝不
　逆甘緩潤下又如油之洗物未嘗不潔考之本草瓜
　蔞能治挿脇之痛盖為其緩中潤燥以致于流通故
　痛自然止也
　　腹中水鳴
生生子曰一婦三十五嵗無子恐夫娶妾致欝經不行
　者三月矣病腹痛惡心諸醫皆云有孕其夫亦粗知
　醫舉家欣喜治以安胎行氣止痛之藥服三五十帖
　不効痛苦益甚凡未申時發寒熱腹中有塊如彈子
　大者二三十枚翻騰作痛行動則水聲漉漉痛極則
　吐酸水五六碗吐盡則塊息而寒熱除痛亦不作明
　日亦然又作瘧治轉劇召予診左手弦尺濇右手濡
　弱重取則滑尺同左時經已五月不行矣予曰此欝
　病也豈有濇脉成孕之理若然則前藥當效矣其夫
　亦悟乃為製方以二陳加香附山梔撫芎𤣥胡當歸
　紅花之類藥進而痛止連與四帖皆効但藥止則痛
　發如故調治一月不能除根予因持脉案見先師黄
　古潭先生先生乃諭予曰此欝火病也其病起于肝
　膽盖肝主謀慮膽主決斷謀不決則欝生欝生則木
　盛木盛則凌脾脾傷則不能運化精微而生氣血以
　故月水不來也肺金失于母養則降殺之令不行木
　寡于畏而侮所不勝是以直沖犯清道以作吐也吐
　後諸症皆減者木升而火息也為裁一方以黄茋五
　錢柴胡三錢白芍藥二錢甘草一錢陳皮貝母枳實
　各五分姜三片一劑而寒熱除再劑而痛減吐止水
　聲亦絶七日不發其夫喜曰是何神速也乃拉予復
　請命于先生先生曰夫寒熱者少陽膽也吐酸者厥
　隂肝也痛而腹塊翻騰者火盛激動其水如鍋中湯
　滚泡浪沸騰是也吐多則肺金愈傷故用黄茋補肺
　金為君使得以制肝木以柴胡㵼肝為臣以升發其
　膽火經曰木欝則逹之逹是通逹之義夫木性上升
　者也既欝則不升故用柴胡升發膽肝之清氣使衝
　開其欝結以復其常又曰過者折之以其畏也所謂
　㵼之補肺制肝正謂此也又曰泄其肝者緩其中以
　甘草緩中為佐又曰木位之主其㵼以酸以白芍藥
　于脾中㵼木為臣病久生欝欝久則生涎以貝母陳
　皮枳實開欝逐涎為禆使然後金得其正木得其平
　土得其安由是病去而愈速前方用山梔黄連之類
　皆降下之藥火勢正熾豈區區寒涼所能抑哉故經
　曰輕者正治重則從其性而升之但凡治病要當識
　得此意
　　先生吾徽黟人也汪石山翁弟子少業儒通五經
　　以疾就醫治病每有超見此畧述其二耳且此今
　　人所患者多而治者鮮有若是之明且盡也故揭
　　附于斯以公同志者庶先生之名不泯也
　　治腎消
本事方云唐李祠部治消渴者腎虚所致每發則小便
　甜醫多不知其故方書缺而不言洪範曰稼穯作甘
　以物理推之淋餳醋酒作晡法須㬰即甜足明人之
　食後滋味皆甜流在膀胱若腰腎氣盛則上蒸炎氣
　化成精氣下入骨髓其次為脂膏又其次為血肉其
　餘則為小便故小便色黄血之餘氣也五臓之氣醎
　潤者則下味也若腰腎既虚冷則不能蒸化穀氣盡
　下為小便故味甘不變其色清冷則肌膚枯稿也猶
　如乳母穀氣上洩皆為乳汁味甘消渴病者下洩皆
　為小便皆精氣不實於内則小便頻數也又肺為五
　臓華盖若下有暖氣蒸則氣潤若下冷極則陽不能
　升故肺乾而渴譬如釡中有水以火暖之又以板覆
　之則暖氣上騰故板能潤若無火力則水氣不能上
　升此板終不得潤火力者腰腎强盛也常須煖補腎
　氣飲食得火力則潤上而易消亦免乾渴之患故仲
　景云宜服八味腎氣丸
　　余族兄雙柏五旬後病此時師以滋隂降火之劑
　　投之小便愈多色清而長味益甘則渴益甚屢更
　　醫率認為熱盡用苦寒輕劑如天花粉黄連麥冬
　　石膏知母之類重劑如汞丹之類不惟不效反至
　　遍身如癩精神癯削脉皆細數余後至曰此東垣
　　所云消渴末傳也能食者必發腦疽背瘡不能食
　　者必𫝊中滿鼓脹今脉細數而膚皆隱疹寧免其
　　無疽瘍乎急宜更藥毋用寒涼壊胃也乃以腎氣
　　丸加桂心五味子鹿角膠益智仁服之半月精神
　　霈長消渴痊除小便不甜膚疹俱脱十年無恙後
　　以不如意事觸之渴疾復作諸醫又以滋隂劑與
　　之遂成腫滿而斃嗚呼痛哉設若守加味腎氣丸
　　未必有是腫滿病也仲景東垣實為祖師千載之
　　下益使人崇信也特附于斯以告同志
　　　羅太無藥戒
客有病痞者積于其中伏而不得下自外至者捍而不
　得納從醫而問之曰非下之不可歸而飲其藥既飲
　而暴下不終日而向之伏者散而無餘向之捍者柔
　而不支焦膈通逹呼吸開利快然若未始有疾者不
　數日痞復作投以故藥其快然也亦如初自是不踰
　月而痞五作五下每下輒愈然客之氣一語而三引
　體不勞而汗股不步而慄肌革無所耗于前而其中
　薾然莫知其所來嗟夫心痞非下不可已予従而下
　之術未爽也薾然獨何如聞楚之南有良醫焉往而
　問之醫笑曰子無怪是薾然者也凡子之来固為是
　薾然也坐吾語汝天下之理有甚快于吾心者其末
　也必有傷求無傷扵其中則無望快于吾心夫隂伏
　而陽蓄氣與血不運而為痞横乎子之胸者其累大
　矣撃而去之不須㬰而除甚大之累和平之物不能
　為也必将搏擊震撓而後可夫人之和氣沖然而甚
　微泊乎其易危擊搏震撓之功成而子之和亦已病
　矣由是觀之則子之痞凡一快者則子之和亦一傷
　矣不踰月而快者五子之和平之氣不既索乎故薾
　然如不終日也且将去子之痞而無害於和也子歸
　燕居三月而後與之藥可為也客歸三月齋戒而復
　請之醫曰子之氣少復矣取藥而授之曰服之三月
　而疾少平又三月而少康終年而可復常且飲藥不
　得亟進客歸而行其說然其初使人懣然而遅之盖
　三投藥而三反之也然日不見其所攻之效久較則
　月異而時不同終嵗而疾平矣客謁醫再拜而謝之
　坐而問其故醫曰此醫國之説豈特施之於病哉子
　獨不見秦之治民乎捍而不聴令墯而不勤事放而
　不畏法令之不聴治之不變則秦之民常痞矣商君
　見其痞也厲以刑法威以斬伐悍厲猛鷙不毫髪少
　貸痛剗而力鉏之於是乎秦之政如建瓴流通四逹
　無敢或拒而秦之痞常一快矣自孝公以至二世凡
　幾痞而㡬快矣頑者已圮强者已柔而秦之民無懽
　心矣故猛政一快者歡心一亡積快而不已而秦之
　四肢枵然徒具其物而已民心日離而君孤立於上
　故匹夫大呼不終日而百姓皆起秦欲運其手足肩
　膂而漠然不我應故秦之亡也是好為快者之過也
　昔者先王之民其初亦嘗痞矣先王豈不知砉然撃
　去之以為速也惟懼其有傷于中也故不敢求快於
　吾心優柔而撫育之教以仁義道以禮樂隂解其亂
　而除去其痞旁視而懣然有之矣然月計之嵗察之
　前嵗之俗非今嵗之俗也不擊不搏無所忤逆是以
　日去其戾氣而不嬰其歡心於是政成教逹安樂久
　而後患除矣是故三代之治皆更數聖人歴數百年
　而後俗成則予之藥終年而疾愈盖無足恠也故曰
　天下之理有甚快於吾心者其末也必有傷求無傷
　於其中則無望快於予心雖然豈特治天下為然哉
　客再拜而紀其説
　　人經脉上下左右前後二十八脉考
靈樞經苐十五篇有曰人經脉上下左右前後二十八
　脉以應二十八宿夫謂二十八脉者何左右手足上
　下各十二經又隂蹻陽蹻共二十六也合任督二脉
　前後以足其數云
　　人身四海說
生生子曰天有四時地有四海而人亦應之四海者髓
　海血海氣海水穀之海也十二經水皆注于海也岐
　伯曰胃者水穀之海其輸上在氣街下至三里衝脉
　者為十二經之海其輸上在于大杼下出于巨虚之
　上下亷膻中者為氣之海其輸上在于柱骨之上下
　前在于人迎腦為髓之海其輸上在于其盖下在風
　府有餘不足皆可得而見也氣海有餘者氣滿胷中
　悦息面赤氣海不足則氣少不足以言血海有餘則
　常想其身大怫然不知其所病血海不足亦常想其
　身小狹然不知其所病水穀之海有餘則腹滿不足
　則飢不受穀食髓海有餘則輕勁多力自過其度不
　足則腦轉耳鳴脛痠眩冐目無所見懈怠安卧凡此
　有餘不足宜審守其輸而調其虚實無犯其虚順者
　得復逆者必敗(出靈樞/海論篇)
　　刪定野山祕抄種子論
易曰天地絪縕萬物化醇男女媾精萬物化生則絪縕
　者升降凝聚之謂也媾精者配合交感之謂也必二
　氣合則化自生矣否則獨陽不生獨隂不成惡能望
　其化生哉然則人之不孕育者豈夫婦竟無一交媾
　之遇耶遇而不識不㑹是亦獨隂獨陽之謂也不知
　者諉於天命則泥矣間有倡為資藥餌以養精血候
　月水以種孕育又多峻補以求詭遇則嗣未必得而
　害巳隨之此固予之痛惜也久矣因究種子之道有
　四一曰擇地二曰養種三曰乗時四曰投虛是也何
　也盖地則母之精也種則父精也時則兩精交媾之
　時也虚則去舊生新之初也又嘗聞之師曰不受胎
　之原有二隂失其道而不能受者以氣勝血衰故也
　衰則寒熱乗之氣凝血滯而營衛不和經水先後多
　寡不一也陽失其道而不能施者以氣虛精弱故也
　弱則原于色欲過度耗其精元精元既弱譬之射者
　力㣲矢枉安能中的究斯二者皆由不能自寳以致
　真元耗散陽不施隂不受隂涸陽枯則生生之道息
　矣猶乃歸之天命不亦悮哉以是種子者必地盛則
　種可投又必時與虛俱得焉可成孕而生子矣雖然
　至難養者精至難遇者時與虛苟不慿以藥餌之力
　示以調攝之宜候以如期之法則養與遇竟茫然矣
　又知種子之法以調經養精為首而用藥須審平和
　夫婦尤必相保守旬日之間可使精元俱盛待時而
　合時則所謂三十日中兩日半也經候至此積穢蕩
　滌既盡新血初生時與虚俱㑹而可以施其巧矣又
　恐情竇不開隂陽背弛續有竒砭以動其慾庶子宫
　開而真元媾合兩情暢美雖平生不孕者亦孕矣尚
　何疑哉是乃歴試歴驗百發百中者也嗚呼是說也
　豈畔道云乎哉亦以培植元氣順養天真特資藥力
　以佐助之所謂人定亦可以勝天者是也由是而知
　始而無嗣者非天也人自戕天也繼而有嗣者亦非
　天也人能成其天也故曰斯道順則成人逆則成丹
　慎毋以天命自諉也噫以天命自諉者良可惜哉
　　護胎說
凡婦人孕後當戒之在色不知自慎則慾動而子宫復
　開豈惟多致半産漏下即生子亦多瘡毒夭傷何也
　由淫火爍胎也彼馬牛之類受胎後牡逼身輒蹄之
　使不得近謂之護胎何致有半産之事人惟多慾故
　往往不知護也産寳論及婦人科俱缺此一欵余故
　采菽園雜記所載者潤色之如此
　　王節齋本草集要参蓍論
或有問於生生子曰觀子視病用藥嘗於各家所長中
　求之亦未嘗見子純用參蓍何獨於此便便不絶口
　耶予曰予之便便盖欲白王公之寃而針時師之癖
　也王公以六經出身行軒岐之道著書立言生生之
　志廓然矣觀其書羽翼丹溪固欲成人之美者盖丹
　溪掃溫補之弊其書雖行後之人顛倒於其間者猶
　未斬然而截迹也故王公亹亹告戒常恐後之人不
　遵丹溪隂虚之說而闖溫補之籓豈意後人不究其
　原而于告戒之處則一槩木偶而泥塑凡遇發熱咳
　𠻳見紅之疾不察病因不詢兼症則曰此正王公隂
　虚火動忌用參蓍之病也當以滋隂降火治之寃哉
　寃哉王公欲成人之美者詎謂釀禍迨今不已耶何
　者時師誦王公之書於雜著則曰是拳拳扵滋隂也
　誦本草於參蓍則曰是溫也積溫可以成熱此陽也
　陽旺則隂愈消肺寒則可服肺熱反傷肺等語時不
　徹口間欲有用之者則衆起而排之乃曰參蓍豈易
　服者耶服則殺人是以病家亦相安於滋隂雖死而
　無悔也識卓理融者每為之束手正如一傅衆咻欲
　求不寒心也難矣推王公之心抑何嘗謂参蓍不補
　隂而特補陽哉觀其序本草集要云古人因病以立
　方非製方以待病學醫之道莫先扵讀本草藥性明
　然後學處方云云時師觀書只識吹毛求疵安知通
　章大義又安知寓意之處如古人諷諫之謂也王公
　本草集要於人参條下云味甘氣溫㣲寒云云夫既
　主補五臓安精神定魂魄止驚悸除邪氣明目開心
　益志調中生津通血脉治五勞七傷已上症誰謂非
　五臓之隂虛者耶王公曷為不刪而略之王公盖以
　其味甘氣雖溫而又有㣲寒在焉故集此為補隂者
　之法眼也雖有肺受火邪喘𠻳及隂虗火動勞𠻳吐
　血勿用之語盖指不當補而補之者觀其復引仲景
　治亾血脉虚以此補之謂氣虚血弱故補其氣而血
　自生隂生於陽甘能生血也以通章大義觀之王公
　何嘗道人參不補隂也丹溪治隂虚咳𠻳瓊玉膏葛
　可久治吐血獨參湯義皆孚此扵黄蓍條下云味甘
　氣微温云云夫既補丈夫虚損五勞羸瘦補中生血
　補肺氣實皮毛㵼隂火為退熱之聖藥治虚勞自汗
　無汗則發有汗則止又治消渴腹痛泄痢腸風血崩
　帶下月候不匀産前後一切痛補腎三焦命門元氣
　藥中呼為羊肉已上症誰謂非五臓之隂虚者耶王
　公曷為不刪而畧之王公亦以其甘能生血且其氣
　微溫是以能溫分肉而實皮毛以通章大義觀之王
　公何嘗道黄茋不補隂也東垣治血虚發熱以黄茋
　一兩當歸二錢名曰補血湯治盗汗用當歸六黄湯
　以黄茋為君義皆本此夫本草之所以集者特述其
　藥性之剛柔氣味之溫涼補㵼之專功以為立方治
　病之準誰謂通章之義不足慿而於一句積溫成熱
　之說獨可據哉必如時師所言養血藥中以四物湯
　為主加黄柏知母就為滋隂降火之妙劑則愜然服
　之而無疑抑不思當歸味甘辛氣溫川芎味辛氣溫
　當歸雖補血亦能破血以其甘中有辛也川芎上行
　頂巔下行血海乃血中之氣藥也治一切氣溫中散
　寒開欝行氣燥濕又曰久服則走散真氣盖辛散故
　也較之於參蓍補性優劣為何如俱一本草語也俱
　王公所集要也時師既宗王公乃不畏芎歸之辛而
　獨畏參蓍之甘抑何僻也丹溪心法傳中羅成之云
　先生猶以芎歸之􁱓辛溫而非隂虚者所宜服況其
　他乎時師既遵王公當求王公之所自知王公之所
　自則可以知丹溪之用心矣予故曰丹溪謂隂虚者
　救時之言也王公道隂虚者成人之美者也時師言
　隂虛者偏而僻者也畏人参如虎者此又丹溪王公
　之罪人悮天下之蒼生者也予之便言豈好辨哉願
　為王公之忠臣耳
　　洗寃録載沿身骨節上下聨絡名目
夫人兩手指甲連者小節小節之後中節中節之後本
　節本節之後肢骨之前生掌骨掌骨上生掌肉掌肉
　後可屈曲者腕腕左起髙骨者手外踝右起髙骨者
　右手踝二踝相連生者臂骨輔臂骨者髀骨三骨相
　經者肘骨前可屈曲者曲肘曲肘上生者臑骨臑骨
　上生者肩髃肩髃之前者髃骨髃骨之前髀骨髀骨
　之中陷者缺盆缺盆之上者頸頸之前者顙喉顙喉
　之上者結喉結喉之上者胲胲兩傍者曲頷曲頷兩
　傍者頤頤兩傍者頬車頬車之上者耳耳上者曲鬢
　曲鬢上行者頂頂前者顖門顖門之下者髮際髮際
　正下者額額下者眉眉際之末者太陽穴太陽穴前
　者目目兩傍者兩小眥小眥上者上臉下者下臉正
　位能瞻視者目瞳子瞳近鼻者兩大眥近兩大眥者
　山根山根上印堂印堂上者腦角腦角下者乗枕骨
　脊骨下横生者髖骨髖骨兩傍者釵骨釵骨下中者
　腰門骨釵骨上連生者腿骨腿骨下可屈曲者曲䐐
　曲䐐上生者膝葢骨盖骨下生者脛骨脛骨傍生䯒
　骨䯒骨下左起髙大者兩足外踝右起髙大者兩足
　右踝脛骨前垂者兩足跂骨跂骨前者足本節本節
　前者小節小節相連者足趾甲趾甲後生者足前趺
　趺後凹陷足心下生者足掌骨掌骨後生者踵肉踵
　肉後者脚跟也
　　洗寃録驗胎法
又五臓論有稱耆婆者云一月如珠露二月如桃花三
　月男女分四月形象全五月筋骨成六月毛髪生七
　月動右手扵母腹左八月動左手扵母腹右九月三
　轉身十月滿足生若驗得未成形象只驗所墮胎作
　血肉一片或一塊若經日壊爛多化為水若所墮胎
　已成形像者謂頭腦口眼耳鼻手脚指甲等全亦有
　臍𢃄之類若胎在母腹中被驚而死其胎下係紫黑
　色血䕃軟弱若生下腹外死者其屍係淡紅赤色胞
　衣白却無紫黑色極易驗也
　　人身内景說
咽之與喉有二竅前後不同喉在前咽在後咽則因物
　而嚥以應地氣而為胃之系下連胃管為水谷之道
　路自咽而入於胃胃主腐熟水谷其水谷精悍之氣
　自胃之上口出於賁門輸於脾脾氣散精上歸於心
　淫精於脉脉氣流經經氣歸於肺肺朝百脉輸精於
　皮毛毛脉合精氣行于腑腑精神明留於四蔵沖和
　百脉頥養神氣利關節通九竅滋志意者也其滓穢
　則自胃之下口入於幽門𫝊於小腸自小腸下口至
　于大腸上口大小二腸相㑹為闌門闌門者闌約水
　谷以分别也其水則滲灌入于膀胱膀胱者胞之室
　也胞虗受水而為蔵水之室家也其濁穢入于大腸
　大腸一名囘腸以其囘屈而受小腸之濁穢也喉主
　出納以應天氣而為肺之系下接肺經為喘息之道
　路自喉嚨而通於肺肺下無竅而有空行列分布諸
　蔵清濁之氣以為氣管大腸為肺之府肺色白故大
　腸為白腸主𫝊送濁穢之氣下行而不使上干於心
　肺所謂𫝊㵼行道之府也肺之下有心心系有二一
　則上與肺相通一則自肺葉曲折向後並脊膂細絡
　相連貫脊通髓而與腎系相通小腸為心之府心色
　赤故小腸為赤腸主引心火濁氣下行而不使上干
　于華盖所謂容受之府也盖心通五蔵系而為五蔵
　之主有膈膜遮蔽濁氣不得上薰于心所以真心不
　受邪凌犯其所以致病者心包絡耳心包絡是心上
　漫脂之外有細筋如絲與心肺相連者是也心包絡
　經自膻中散布絡繞于三焦三焦其氣通灌十二經
　絡上下往来無有休息自與心包絡配合為表裏故
　俱有名而無合應脾系在膈下著右脇上與胃膜相
　連胃為脾之府脾色黄故胃為黄腸而為水谷之府
　也肝系在心肺下著左脇上貫膈入肺中與膈膜相
　連而膽在肝短葉之間膽為肝之府肝色青故膽為
　青腸而為清浄之府也腎與臍對形如石卵而曲附
　脊膂有系上通于心所謂坎離相感水火升降者此
　也膀胱為腎之府腎色黒故膀胱為黑腸而為津液
　之府也
　　不執方說
余屈首受醫日惟有事于素難病源病機甲乙等書俯
　而誦仰而思希心融貫前哲秘旨而未逮也若彼局
　方袖珍惠濟等集間用之㕘考而不敢執泥至臨症
　務虚心察受病之因始敢投劑亦未嘗執方以合病
　以故執方之夫往往見而駭之議之謂如上方書之
　𫝊簡易㨗徑大有便于後學素難諸書固云精妙迺
　渙漫艱深力難究竟胡子好難惡易􁱓與人殊且子
　胗病用藥類與方書懸異有病同而劑異有始終用
　一法而不殊有三五變其方而不軌輒亦投劑獲効
　此遵何道哉或方書不足憑而他有祕授歟奚與諸
　醫殊致也余曰嘻醫何容易談哉人之死生關于呼
　吸間余何敢師心自用而巇嶮為也古稱用藥如用
　兵然齊步伐肅部伍坐作進退刺殺攻擊一定而不
　亂者法也胡可廢也迺若知己知彼置伏設竒臨變
　不測其運用妙扵一心藥之君臣佐使味之甘苦寒
　涼方之丸散湯引著于載籍者法也察病之寒熱虚
　實感之臟腑表裏所以君臣佐使甘苦寒涼補而丸
　散湯引者不廢方亦可不執方也故按圖用兵而不
　達變者以卒與敵執方治病而不察因者未有能生
　人者也雖然不執方而又合法亦匪易臻也脫非生
　平融通素難本草仲景潔古守真東垣丹溪諸書不
　可以語此祕宻醫何容易談也子徒以方書為㨗徑
　盍亦未求之上古乎上古之世無方扁鵲𫝊載長桑
　君以禁方相授受亦不載曰何方春秋時秦緩醫和
　漢淳于公輩以醫名天下亦未嘗有方𫝊也至張仲
　景乃始有方是知東漢已前醫皆妙悟心法察病投
　劑未嘗徇方也彼豈私其方不欲授之人哉誠懼後
　之人拘執不變必致悮人耳然立法處方不過酌病
　機之詳確審經絡之虚實察藥􁱓之宜悖明氣味之
　走守合色脉衍天和調燮隂陽恭相造化以一理貫
　之理融則識真識真則機順自然應變不膠方自吾
　心出病可去而功可成以成功而名方誰曰不可余
　何能余僅守方而不執焉巳子寧以余言為迂乎
　　張劉李朱滑六名師小𫝊
孫氏生生子曰醫以通變稱良而執方則泥故業醫者
　能因古人之法而審其用法之時斯得古人立法之
　心矣不則窺其一斑而議其偏長即醫如張仲景李
　東垣諸公亦妄加譏貶也可乎哉可乎哉余故列其
　因時立法者于後
醫學自漢秦以上無方有方自張長沙始故醫家以長
　沙為方書之祖晩世議長沙者率謂其長於傷寒而
　短扵雜症余惟醫如長沙亦無間然矣乃長沙急於
　傷寒者盖病莫大于傷寒而變症亦莫甚於傷寒其
　生死決于七日十三四日之間非若他疾可従容而
　治也長沙察其緩急故以傷寒為首務爾不然金櫃
　要略治雜症書也獨非長沙著述者乎何顒别𫝊有
　曰仲景受業扵同郡張伯祖善於治療尤精經方時
　人謂扁鵲倉公無以加焉觀此則仲景不専長於傷
　寒又可知矣而劉宗厚亦曰吾嘗用東垣之藥效仲
　景處方宗厚丹溪髙弟也不效丹溪而效仲景以仲
　景醫之亞聖非丹溪可企及者效仲景或亦取法乎
　上之意云後世慎毋輕議長沙也
張戴人醫亦竒傑也世人不究其用意議其治疾惟事
　攻擊即明理如丹溪格致餘論亦譏其偏丹溪之說
　出益令人畏汗吐下三法如虎并其書置之不與睫
　交予甚寃之予惟人之受病如寇入國不先逐寇而
　先拊循適足以養寇而擾黎元也戴人有見於是故
　以攻疾為急疾去而後調養是得靖寇安民之法矣
　彼仲景麻黄𤓰蒂大承氣非攻擊急劑哉審緩急而
　用之此仲景意也盖醫難於認病而不難於攻擊調
　補戴人特揭其難者言之也丹溪引内經邪之所湊
　其氣必虗為論乃遺下文留而不去其病為實一句
　引精氣奪則虚又遺邪氣盛則實一句引虚者正氣
　虚也又遺實者邪氣實也一句摭其可議戴人為言
　而于戴所急略而不採丹溪且若此餘又何怪哉且
　戴人名其書曰儒門事親豈有儒者事親而行霸道
　以害其親者哉必不然矣譬彼武王伐殷先懸紂於
　太白而後散財發粟漢髙入秦降子嬰而後約法三
　章彼拘拘然進調補而詘攻擊是猶治國専用賞而
　不用罰也則舜討凶而尼父誅卯為多事哉予因著
　於篇以為戴人辨白
有謂劉守真長於治火斯言亦未知守真所長也守真
　髙邁明敏非泛常可儔其所治多在推陳致新不使
　少有怫欝正造化新新不停之意醫而不知此是無
　術也此王海蔵之言海蔵乃東垣髙弟尚推轂如此
　則其䆳學可知且其所撰原病式歴揭素問病機一
　十九條而属火者五又覘人心好動諸動属火夫五
　行具于人身者各一惟火有君有相由此病機属火
　者多也原病式特為病機而發故不暇論及其餘若
　所著保命集三卷治雜症則皆妙絶矣然則謂守真
　長于治火者其真未知守真所長者乎
醫家雅議李東垣善于内傷而虛怯非其所長故有補
　腎不若補脾之語竊謂腎主闔闢腎間原氣人之司
　命豈反輕於脾胃哉盖病有緩急而時勢有不同東
　垣或以急者為首務也彼當金元擾攘之際人生斯
　世疲于奔命未免勞倦傷脾憂思傷脾飢飽傷脾何
　莫而非傷脾也者内經曰脾胃者倉廪之本營之居
　也又曰五臓六腑皆禀受于脾胃脾胃一傷則臓腑
　無所受氣故東垣惟孜孜以保脾胃為急彼虚怯傷
　腎隂者乃燕居安閑淫勝之疾又不可同日而語也
　不則内外傷辯惑與外科精義及蘭室祕蔵等書皆
　治雜症者豈止内傷已哉此可以觀矣
余觀近世醫家明理學者宜莫如丹溪雖倡陽有餘隂
　不足之論其用意固有所在也盖以人當承平酗酒
　縦慾以竭其精精竭則火熾復以剛劑認為溫補故
　不旋踵血溢内熱骨立而斃與燈膏竭而復加炷者
　何異此陽有餘隂不足之論所由著也後學不察槩
　守其說一遇虚怯開手便以滋隂降火為劑及未期
　卒聲啞洩㵼以死則曰丹溪之論具在不知此不善
　學丹溪之罪而于丹溪何尤丹溪為許文懿髙弟學
　原考亭其認病最真而投劑最確觀其治許文懿之
　病及疼風十三症可槩見矣功首罪魁之言余嘗為
　寃之昔荀卿喜為髙論而李斯祖之以禍天下則報
　讐行刼之說著矣大都前哲立論必有定見調施經
　權必合宜適彼執方而不達變者反為丹溪累也余
　故不惜牙頬辯之
余讀史記至太史公所稱由光及伯夷之語未嘗不掩
　卷歎滑伯仁之術而後無有彰之者伯仁我明竒士
　也技藝之精不下丹溪即其文辭如素問抄難經註
　診有樞要針有經絡發揮與瘡瘍痔瘻醫韻等萹亦
　可謂集往哲之大成矣顧後學但知宗丹溪心法如
　靈素於伯仁諸集若罔聞知雖其術有竒中治有明
　徵所至成名如朱太史列傳所稱亦莫之顧何哉盖
　丹溪為當時縉紳所游揚又戴元禮劉宗厚諸名士
　為弟子故丹溪之名藉藉而伯仁藝雖高弗若之矣
　何一陽有言歴考上古髙賢若以岐伯越人為醫中
　尼父則仲景可為顔曾之陪而河間東垣當在宰我
　子貢之列若伯仁義理精明製作醇粹可與游夏之
　班至彦修又下一等也此論甚確而今宗伯仁者不
　然也豈惟伯仁則戴人守真亦若是爾故太史公曰
　岩穴之士欲砥立名行非附青雲之士惡能聲施後
　世哉此言信矣余故特為伯仁表之也
　　生生子曰余著論若是非阿所好也欲後人知仲
　　景不徒以傷寒擅長守真不獨以治火要譽戴人
　　不當以攻擊蒙譏東垣不専以内傷樹績陽有餘
　　隂不足之譚不可以疪丹溪而攖寧生之長技亦
　　将與諸公並稱不朽矣同志者幸亮之毋余訾哉
　　醫通節文
生生子曰余嘗稱宋儒謂為人子不可不知醫為知言
　已觀韓氏醫通益證斯言為匪欺也韓飛霞為親習
　醫而餘澤徧物閲其集方楷當而修製合宜其投劑
　多竒中有以哉余懼其術沒沒也用采其論藥數欵
　附於集令後人識有韓飛霞云
　　醫通緒論章
飛霞子曰天地萬物氣成形也不位不育病之時也人
　之養氣踐形而致中和者醫之道也夫醫而至于鍼
　砭藥餌第二義矣易无妄九五曰无妄之疾勿藥有
　喜孔子曰无妄之藥不可試也此最上義也得醫之
　最上義者氣之沖神之化皆此身之真息以踵也盧
　扁指竪子華佗剖腸腑白玉蟾呵臋癰藥餌云乎哉
　鍼砭云乎哉
風土異宜自然氣隔古分南北二政自今輿圖以河界
　南北而江之東關之西可類従矣南北云者隂陽之
　軌四方之轂八風之輻輳也
人之禀賦参天兩地一氣流行而已氣失其平之謂疾
　疾甚之謂病三才相因之謂機機動之謂時隂符經
　曰天發殺機移星易宿地發殺機龍蛇起陸人發殺
　機天地反覆又曰食其時百骸理動其機萬化安又
　曰三才既宜三盗既安嗚呼此可以契醫之三昧矣
　乎
醫之理可比周易鍼砭藥餌即卜筮法也丹溪云冷生
　氣髙陽生之􁅜言予謂冷生氣是復卦䷗熱生風是
　姤卦䷫即天根月窟之化機内經所謂亢則害承乃
　制者也故王安道論曰易也者造化之不可常者也
　惟其不可常故神化莫能測易曰一隂一陽之謂道
　隂陽不測之謂神世之攻醫卜而自小焉者何也
　　藥性裁成
　藥有成性必材相制味相洽而後逹夫病情古書如
　本草括湯液珍珠諸篇予不能悉記也而二五之升
　沈醎苦酸辛甘者觸物在焉姑列數則以例其餘
論用藥　標病攻擊宜生料者以氣全力强本病服餌
　宜製煉調劑大成病在元氣宜醇澹
論人参　人参煉膏囘元氣於無何有之鄉王道也黑
　附子囘陽霸功赫奕甘草調元無可無不可
論當歸　當歸主血分之病川産力剛可攻秦産柔宜
　補凡用本病酒製而痰獨以薑汁浸透導血歸源之
　理熟地黄亦然血虚以人参石脂為佐血熱以生地
　黄薑黄條芩佐之不絶生化之源血積配以大黄婦
　人形肥血化為痰二味薑浸佐以利水道藥要之血
　藥不容舎當歸故古方四物以為君芍藥為臣地黄
　分生熟為佐川芎為使可為典要云
論香附　香附主氣分之病香能竄苦能降推陳致新
　故諸書皆云益氣而俗有耗氣之訛女科之専非也
　治本病略炒兼血以酒煮痰以薑汁虚以童便浸實
　以鹽水煮積以醋浸水煮婦人血用事氣行則無疾
　老人精枯血閉惟氣是資小兒氣日充形乃日固大
　凡病則氣滯而餒故香附於氣分為君藥世所罕知
　佐以木香散滯洩肺以沈香無不升降以小茴香可
　行經絡而鹽炒則補腎間元氣香附為君参茋為臣
　甘草為佐治虚怯甚速佐以厚朴之類決壅積佐以
　稜莪之類攻壅積之甚者予嘗避諸香燥之熱而用
　檀香佐香附者以檀香流動諸氣極妙也
論半夏　痰分之病半夏為主脾主濕每惡濕濕生痰
　而寒又生濕故半夏之辛燥濕也然必造而為麴以
　生薑自然汁生白􁧢湯等分共和造麯楮葉包裹風
　乾然後入藥風痰以猪牙皂角煮汁去渣滓煉膏如
　餳入薑汁火痰黑色老痰如膠以竹瀝或荆瀝入薑
　汁濕痰白色寒痰清以老薑煎濃湯加煅白􁧢三分
　之一(如半夏三兩/煅􁧢一兩)俱造麯如前法予以霞天膏加白
　芥子三分之二薑汁􁧢湯竹瀝造麯治痰積□疴者
　日能使腐敗隨大小便出或散而為瘡此半夏麯之
　妙也古方二陳湯以此為君世醫因辛反減至少許
　而茯苓渗濕陳皮行氣甘草醒脾皆臣佐使而反多
　其銖兩盖不造麯之過觀法製半夏以薑􁧢製辛即
　能大嚼是也佐以南星治風痰以薑汁酒浸炒芩連
　及𤓰蔞實香油拌麯畧炒之類治痰火以麯炒枳殻
　只實薑汁浸蒸大黄海粉之類治老痰以蒼术白术
　俱米泔薑汁浸炒甚至乾薑烏頭皆治濕痰而常有
　脾洩者以肉豆䓻配半夏麯加神麯麥牙作丸尤有
　竒効厚養之人酒後多此而苦痰為病者十常八九
　也方書謂天下無逆流之水人身有倒上之痰氣亂
　血餘化而為痰故治痰以行氣殺血為要
論黄連　火分之病黄連為主五臓皆有火平則治病
　則亂方書有君火相火邪火龍火之論其實一氣而
　已故丹溪云氣有餘便是火分為一類凡治本病略
　炒以従邪實火以朴硝湯假火以酒虚火以醋痰火
　以薑汁俱浸透炒氣滯火以茱茰食積洩以黄土血
　疾癥瘕痛以乾漆俱以水拌同炒去茰土漆下焦伏
　火以鹽水浸透焙目疾以人乳浸蒸或㸃或服生用
　為君佐官桂少許煎百沸入蜜空心服能使心腎交
　于頃刻入五苓滑石大治夢遺以土薑酒蜜四炒者
　為君史君子為臣白芍藥酒煮為佐廣木香為使治
　小兒五疳以茱茰炒者加木香等分生大黄倍之水
　丸治五痢以薑汁酒煮者為末和霞天膏治癲癎諸
　風眩暈瘡瘍皆神効非彼但云㵼心火而與芩柏諸
　苦藥例稱者比也
論諸藥　余治㽸疴先循經絡者即諸古書所載引經
　報使藥貴識真爾如心經以人参益氣石脂補血硃
　砂鎮心天竺黄去痰澤㵼㵼熱而蓮肉茯神赤茯苓
　逺志益智酸棗之屬利心竅以安神識中間製煉如
　以苦焦之味逹本經醎引所畏辛避所勝酸益其母
　而甘洩其子皆裁成藥􁱓之道
論五穀　粳米造飯用荷葉煮湯寛中芥菜葉者豁痰
　紫蘇葉者行氣解肌薄荷葉者氣熱淡竹葉者辟暑
　造粥則粥之外入茯苓酪者清上實下薯蕷粉者理
　胃花椒汁者辟嵐瘴薑葱汁䜴者發汗與夫古方羊
　腎猪腎之類無非藥力也一人淋素不服藥余教以
　專啖粟米粥絶他味旬餘減月餘痊此五穀治病之
　理
論五菓　棃汁䟽風豁痰蒸露治内熱藕汁研墨止吐
　血鼻衂研桃仁調酒破血積胡桃仁佐破故帋鹽水
　糊丸治腰濕痛如神大棗煮汁去渣煉膏救小兒脾
　虚胃寒不能藥者蓮肉作末甦禁口痢柿蒂加碓頭
　糠止轉食凡此余以應驗習之家亦五菓治疾之理
論五菜　韮白愈淋子澁精大葱汁和五倍子末澁虚
　脫之痢非虚脫不用莧煮汁愈初痢羅蔔風乾愈傷
　食𠻳白扁豆益脾清暑蒜汁煮香附加蓽撥大黄治
　瘴鄉中毒諸菜俱能治病貴專啖耳
論五畜禽蟲之属　黄牛肉補氣與綿黄茋同功羊肉
　補血與熟地黄同功猪肉無補而人習之化也惟膽
　于肝肚于胃腰子于腎脊髓于骨心于血可引諸藥
　入本經實非其補鹿則全體大補異時每欲以肉汁
　煉膏如霞天膏小刀圭之法恨不多得牛肝連膽用
　朴硝作脯消痞塊骨髓煎油擦四肢之損禽則鵞善
　䟽風稚雞補損老雞作羮起衰蟲則蜣蜋土裹燒熟
　與兒食治疳蚋皮作丸大治驚癎疳痢以上予治厚
　養之人多用之亦従其化也獨犬之壯陽俗夫所尚
　古方戊戌酒盖為虚寒病設耳或云士無故不殺犬
　豕則古人已饈於珍矣意者黑黄二色足補脾腎亦
　可如小刀圭法為之以治虛怯勞瘵而戒恣欲之非
　價㢘工省可濟貧乏云
論異類有情丸人至中年覺體衰弱便可以此丸服餌
　此方藥僅三品而補性極峻盖鹿乃陽獸食山中之
　靈草故多夀夏至一隂生而角便解角得純陽之氣
　故補人身之陽龜者靈物也属隂能養息上可補心
　下可補腎故補人身之隂虎西方之獸也属金而能
　抑木故虎嘯而風生也三者皆多夀皆有生育皆有
　靈性殊非草木金石比也服餌寧無補益乎
　鹿茸鹿角霜龜板虎脛骨各如常製為末以猪脊髓
　加煉蜜為丸梧桐子大空心鹽湯吞五七十丸或加
　猪膽汁三合和于劑中以寓降火之意
　　難經本義十八難圖註辨
十八難秦越人曰手太隂陽明金也足少隂太陽水也
　水流下行而不能上故在下部足厥隂少陽木也生
　手太陽少隂火火炎上行而不能下故為上部手心
　主少陽火生足太隂陽明土土主中宫故在中部也
　滑伯仁註曰手太隂陽明金下生足太陽少隂水水
　􁱓下流故居下部足少隂太陽水生足厥隂少陽木
　木生手少隂太陽火及手心主火火炎上行是為上
　部火生足太隂陽明土土居中部復生肺金此五行
　子母更相生養者也觀十八難所列之圖乃以手厥
　隂心主火與手少陽三焦火分診在下部右尺圖與
　註自相背戾後人翕然宗之不復查考且經文只云
　手之太隂陽明足之太陽少隂為上下部言肺髙而
　腎下子母相望之意按脉經以心肺合於上焦脾胃
　肝膽合於中焦腎膀胱合于下焦兩尺分診兩腎無
　手厥隂少陽之語千金方診法與脉經同顧靈蘭祕
　典篇曰膻中者臣使之官喜樂出焉啓𤣥子註曰膻
　中在胸中兩乳間為心君播宣教令氣布隂陽氣和
　志適則喜樂由生脉要精微以左寸之外候心内以
　候膻中膻中為十二臓之一以其無形與心肺並居
　胸中故診附焉本義此圖恐未必是伯仁之意豈有
　自相矛盾哉此必後人泥脉訣右肺大腸脾胃命之
　說而以此圖牽合因土居中部乃以火居下部生中
　土也獨不思手太陽少隂之火復何所生耶智者自
　能辨之
　　按何一陽醫學統宗有云圖註難經乃四明張世
　　賢襲取紀天錫袁坤厚虞庶舊章斷簡殘文淺附
　　己意欺為新撰維揚運司梓行失旨處頗多然則
　　難經本義之圖註實張世賢之集者後人増附梓
　　焉非滑氏之筆明矣
　　難經肺金肝木浮沈說
三十三難曰肝青象木肺白象金肝得水而沈木得水
　而浮肺得水而浮金得水而沈其意何也答詞以五
　音剛柔吸受云云是啓後學要識五行造化之妙而
　註者又以長生臨官帝旺為言而不就肝肺上究竟
　其說似訓釋太深𤣥之又𤣥者也物物具五行如註
　所云心脾腎得水皆沈不知又當何解據愚見不若
　平平講去亦自明暢且又開發後學隂陽相感之義
　雖不明言而理實寓焉盖肺雖属金而位在膈上行
　陽道多且其經為手太隂主乎氣以體而言金也以
　用而言氣也而又属手經故浮肺熟則手經之氣去
　而金之體獨存故熟則沈也肝雖属木而位處膈下
　行隂道多且其經為足厥隂主乎血以體而言木也
　以用而言血也而又属足經故沈肝熟則足經之血
　去而木之體獨存故熟則浮也返本之義也臨官帝
　旺之說㣲覺牽合學者詳之
　　難經七十五難金不得平木不字辨
生生子曰七十五難云經言東方實西方虛㵼南方補
　北方何謂也云云故㵼火補水欲令金不得平木也
　經曰不能治其虛何問其餘此之謂也滑伯仁曰不
　字疑衍四明陳氏曰仲景云木行乗金曰横内經曰
　氣有餘則制巳所勝而侮所不勝木實金虛是木横
　而凌金侮所不勝也木實本以金平之然以其氣正
　强而横金平之則兩不相伏而戰戰則實者亦傷虚
　者亦敗金虛本資氣于土然其時土亦受制未足以
　資之故取水為金之子又為木之母於是㵼火補水
　使水勝火則火餒而取氣于木木乃減而不復實水
　為木母此母能令子虚也木既不實其氣乃平平則
　金免木凌而不復虚水為金子此子能令母實也所
　謂金不得平木不得徑以金平其木必㵼火補水而
　旁治之使木金之氣自然兩平耳而滑伯仁又曰陳
　氏之說亦自有理但為不之一字纏擾牽强費辭不
　若直以不字為衍文耳余曰不字非衍難經所謂不
　者乃姑息之謂不徑以金平木故有㵼火補水之治
　觀越人謂金木水火土當更相平更字與不字乃一
　篇之大關鍵也此更字與二十難更相乗更相伏更
　字義同謂互相平制不直令金以平木也觀仲景木
　行乗金曰横之横字則知金非等閑之虚即驟補之
　猶未能自保況欲令其得平木乎彼金之得平木乃
　以五行順相平者言也此以五行更相平者言也更
　與順自當有别不然越人何不徑去補金使得平木
　而乃曰㵼南方補北方哉越人之微意正欲㵼火以
　泄木之餘補水以實金之虚五行逓相濟養更互尅
　伐子為母復仇之義故曰欲令金不得平木也此圍
　魏救韓之意不平之平乃所以平也陳氏訓不字誠
　是但于更字仍欠發明故未免啓後人之疑醫道如
　伯仁亦可謂精詣矣乃以不字為衍文余又不知其
　何見也
　　　(此不字乃一篇主意㵼火補/水之治法也觀者甚母忍)
　　難經八十一難篇是病二字辨
生生子曰八十一難云經言無實實虚虛損不足而益
　有餘是寸口脉耶将病自有虚實耶其損益柰何然
　是病非謂寸口脉也謂病自有虛實也云云彼註難
　經者謂是病二字非誤即衍愚謂二字非誤亦非衍
　盖答辭也言此是病之虚而非寸口脉也與夫子答
　子路曰然有是言也一類皆答問文法爾經書中多
　有之窮經者能以意逆志而玩其辭斯得之矣
　　節抄靈樞引
生生子曰余惟醫以靈素為祖但其書出秦火之後斷
　簡殘篇幾至散失雖命世之才如秦越人淳于意張
　華諸公胗治稱神竒者亦未之訓釋至啓𤣥子始於
　素問掇摭成卷門分章析引類註明厥功亦偉矣而
　偏執局曲之夫尚吹毛索疵妄加訶詆乃於靈樞非
　惟不敢註一字且置此書略不涉目夫靈樞一經於
　臓腑經絡盈虚順逆針法疾徐靡不周悉顧棄而不
　讀何稱醫哉何稱醫哉余觀史崧先生序靈樞有曰
　夫為醫者在讀書讀而不能為醫者有矣未有不讀
　而能為醫者也余嘗従事斯語用節抄靈樞數條於
　後以備恭考云
　　本神篇
黄帝問於岐伯曰何謂徳氣生精神魂魄心意志思智
　慮請問其故岐伯答曰天之在我者徳也地之在我
　者氣也徳流氣薄而生者也故生之來謂之精兩精
　相摶謂之神隨神往來者謂之䰟並精而出入者謂
　之魄所以任物者謂之心心有所憶謂之意意之所
　存謂之志因志而存變謂之思因思而逺慕謂之慮
　因慮而處物謂之智故智者之養生也必順四時而
　適寒暑和喜怒而安居處節隂陽而調剛柔如是則
　僻邪不至長生久視是故怵惕思慮者則傷神神傷
　則恐懼流淫而不止因悲哀動中者竭絶而失生喜
　樂者神憚散而不蔵愁憂者氣閉塞而不行盛怒者
　迷惑而不治恐懼者神蕩憚而不收心怵惕思慮則
　傷神神傷則恐懼自失破㬷脫肉毛悴色夭死于冬
　脾愁憂而不解則傷意意傷則悗亂四肢不舉毛悴
　色夭死於春肝悲哀動中則傷魂魂傷則狂忘不精
　不精則不正當人隂縮而攣筋兩脇骨不舉毛悴色
　夭死於秋肺喜樂無極則傷魄魄傷則狂狂者意不
　存人皮革焦毛悴色夭死於夏腎盛怒而不止則傷
　志志傷則喜忘其前言腰脊不可以俛仰屈伸毛悴
　色夭死於季夏恐懼而不解則傷精精傷則骨痠痿
　厥精時自下是故五蔵主蔵精者也不可傷傷則失
　守而隂虛隂虚則無氣無氣則死矣是故用針者察
　觀病人之態以知精神魂魄之存亡得失之意五者
　以傷針不可以治之也肝蔵血血舎魂肝氣虛則恐
　實則怒脾蔵營營舎意脾氣虚則四支不用五蔵不
　安實則腹脹涇溲不利心蔵脉脉舎神心氣虚則悲
　實則笑不休肺蔵氣氣舎魄肺氣虚則鼻塞不利少
　氣實則喘喝胷盈仰息腎蔵精精舎志腎氣虛則厥
　實則脹五蔵不安必審五蔵之病形以知其氣之虚
　實謹而調之也
　　決氣篇
黄帝曰余聞人有精氣津液血脉余意以為一氣耳今
　乃辨為六名余不知其所以然岐伯曰兩神相摶合
　而成形常先身生是謂精何謂氣岐伯曰上焦開發
　宣五穀味熏膚充身澤毛若霧露之溉是謂氣何謂
　津岐伯曰腠理發泄汗出溱溱是謂津何謂液岐伯
　曰穀入氣滿淖澤注於骨骨属屈伸洩澤補益腦髓
　皮膚潤澤是謂液何謂血岐伯曰中焦受氣取汁變
　化而赤是謂血何謂脉岐伯曰壅遏營氣令無所避
　是謂脉黄帝曰六氣者有餘不足氣之多少腦髓之
　虛實血脉之清濁何以知之岐伯曰精脱者耳聾氣
　脱者目不明津脱者腠理開汗大泄液脱者骨属屈
　伸不利色夭腦髓消脛痠耳數鳴血脱者色白夭然
　不澤其脉空虛此其候也黄帝曰六氣者貴賤何如
　岐伯曰六氣者各有部主也其貴賤善惡可為常主
　然五穀與胃為大海也
　　脹論
黄帝曰夫氣之令人脹也在于血脉之中耶蔵府之内
　乎岐伯曰二者皆存焉然非脹之舎也黄帝曰願聞
　脹之舎岐伯曰夫脹者皆在于臓腑之外排蔵府而
　郭胷脇脹皮膚故命曰脹黄帝曰蔵府之在胸脇腹
　裏之内也若匣匱之蔵禁器也各有次舎異名而同
　處一城之中其氣各異願聞其故岐伯曰夫胸腹蔵
　府之郭也膻中者心主之宫城也胃者太倉也咽喉
　小腸者𫝊送也胃之五竅者閭里門户也㢘泉玉英
　者津液之道也故五蔵六腑者各有畔界其病各有
　形狀營氣循脉衛氣逆為脉脹衛氣並脉循分為膚
　脹三里而冩近者一下逺者三下無問虛實工在疾
　冩黄帝曰願聞脹形岐伯曰夫心脹者煩心短氣卧
　不安肺脹者虗滿而喘咳肝脹者脇下滿而痛引小
　腹脾脹者善噦四肢煩悗體重不能勝衣卧不安腎
　脹者腹滿引背央央然腰髀痛胃脹者腹滿胃腕痛
　鼻聞焦臭妨於食大便難大腸脹者腸鳴而痛濯濯
　冬日重感于寒則飱泄不化小腸脹者少腹䐜脹引
　腰而痛膀胱脹者小腹滿而氣癃三焦脹者氣滿于
　皮膚中輕輕然而不堅膽脹者脇下痛脹口中苦善
　太息帝曰脹者焉生何因而有岐伯曰衛氣之在身
　也常然並脉循分肉行有逆順隂陽相隨乃得天和
　五蔵更始四時循序五穀乃化然後厥氣在下營衛
　留止寒氣逆上真邪相攻兩氣相搏乃合為脹也帝
　曰脹論無問虛實工在疾㵼近者一下逺者三下今
　有其三而不下者其過焉在岐伯曰衛氣相亂隂陽
　相逐其於脹也當冩不冩氣故不下三而不下必更
　其道氣下乃止不可復始可以萬全烏有殆者乎其
　脹也必審其脉當冩則冩當補則補如鼔應桴惡有
　不下者乎
　　五癃津液篇
黄帝問於岐伯曰水穀入于口輸於腸胃其液别為五
　天寒衣薄則為溺與氣天熱衣厚則為汗悲哀氣并
　則為泣中熱胃緩則為唾邪氣内逆則氣為之閉塞
　而不行不行則為水脹余知其然也不知其何由生
　願聞其道岐伯曰水穀皆入于口其味有五各注其
　海津液各走其道故三焦出氣以溫肌肉充皮膚為
　其津其流而不行者為液天暑衣厚則腠理開故汗
　出寒留于分肉之間聚沫則為痛天寒則腠理閉氣
　濕不行水下留于膀胱則為溺與氣五蔵六府心為
　之主耳為之聴目為之候肺為之相肝為之将脾為
　之衛腎為之主外故五蔵六府之津液盡上滲於目
　心悲氣并則心系急心系急則肺舉肺舉則液上溢
　夫心系與肺不能常舉乍上乍下故欬而泣出矣中
　熱則胃中消穀消穀則蟲上下作腸胃充郭故胃緩
　胃緩則氣逆故唾出五穀之津液和合而為髙者内
　滲入于骨空補益腦髓而下流於隂股隂陽不和則
　使液溢而下流於隂髓液皆減而下下過度則虛虛
　故腰背痛而脛痠隂陽氣道不通四海閉塞三焦不
　寫津液不化水穀並行腸胃之中别于迴腸留于下
　焦不得渗膀胱則下焦脹水溢則為水脹此津液五
　别之逆順也
　　賊風篇
黄帝曰夫子言賊風邪氣之傷人也令人病焉今有其
　不離屏蔽不出室穴之中卒然病者非不離賊風邪
　氣其故何也岐伯曰此皆嘗有所傷於濕氣蔵於血
　脉之中分肉之間久留而不去若有所墮墜惡血在
　内而不去卒然喜怒不節飲食不適寒溫不時腠理
　閉而不通其開而遇風寒則血氣凝結與故邪相襲
　則為寒痺其有熱則汗出汗出則受風雖不遇賊風
　邪氣必有因加而發焉黄帝曰今夫子之所言者皆
　病人之所自知也其毋所遇邪氣又毋怵惕之志所
　卒然而病者其故何也唯有因鬼神之事乎岐伯曰
　此亦有故邪留而未發因而志有所惡及有所慕血
　氣内亂兩氣相搏其所從来者微視之不見聴而不
　聞故似鬼神黄帝曰其祝而已者其故何也岐伯曰
　先巫者因知百病之勝先知其病之所從生者可祝
　而已也
　　婦人無鬚篇
黄帝曰婦人無鬚者無血氣乎岐伯曰衝脉任脉皆起
　於胞中上循背裏為經脉之海其浮而外者循腹右
　上行㑹於咽喉别而絡唇口血氣盛則充膚熱肉血
　獨盛則澹渗皮膚生毫毛今婦人之生有餘於氣不
　足于血以其數脱血也衝任之脉不榮口唇故鬚不
　生焉黄帝曰士人有傷於隂隂氣絶而不起隂不用
　然其鬚不去其故何也宦者獨去何也願聞其故岐
　伯曰宦者去其宗筋傷其衝脉血寫不復皮膚内結
　唇口不榮故鬚不生黄帝曰其有天宦者未嘗被傷
　不脫于血然其鬚不生其故何也岐伯曰此天之所
　不足也其任衝不盛宗筋不成有氣無血唇口不營
　故鬚不生黄帝曰善乎哉聖人之通萬物也若日月
　之光影音聲鼓響聞其聲而知其形其非夫子孰能
　明萬物之精是故聖人視其顔色黄赤者多熱氣青
　白者少熱氣黑色者多血少氣美眉者太陽多血通
　髯極鬚者少陽多血美鬚者陽明多血此其時然也
　夫人之常數太陽常多血少氣少陽常多氣少血陽
　明常多血多氣少隂常多氣少血厥隂常多血少氣
　太隂常多血少氣此天之常數也
　　憂恚無言篇
黄帝問於少師曰人之卒然憂恚而言無音者何道之
　寒何氣出行使音不彰願聞其方少師答曰咽喉者
　水穀之道也喉嚨者氣之所以上下者也㑹厭者音
　聲之户也口唇者音聲之扇也舌者音聲之機也懸
　雍垂者音聲之關也頏顙者分氣之所泄也橫骨者
　神氣所使主發舌者也故人之鼻洞涕出不收者頏
　顙不開分氣失也是故厭小而疾薄則發氣疾其開
　闔利其出氣易其厭大而厚則開闔難其氣出遲故
　重言也人卒然無音者寒氣客於厭則厭不能發發
　不能下至其開闔不致故無音黄帝曰刺之柰何岐
　伯曰足之少隂主繫於舌絡於横骨絡于㑹厭兩冩
　其血脉濁氣乃辟㑹厭之脉上絡任脉取之天突其
　厭乃發也
　　邪客篇
黄帝問於伯髙曰願聞人之肢節以應天地柰何伯高
　答曰天圓地方人頭圓足方以應之天有日月人有
　兩目地有九州人有九竅天有風雨人有喜怒天有
　雷電人有音聲天有四時人有四肢天有五音人有
　五蔵天有六律人有六府天有冬夏人有寒熱天有
　十月人有手十指辰有十二人有足十指莖垂以應
　之女子不足二節以抱人形天有隂陽人有夫妻嵗
　有三百六十五日人有三百六十節地有髙山人有
　肩膝地有深谷人有腋膕地有十二經水人有十二
　經脉地有泉脉人有衞氣地有草蓂人有毫毛天有
　晝夜人有卧起天有列星人有牙齒地有小山人有
　小節地有山石人有髙骨地有林木人有募筋地有
　聚邑人有䐃肉嵗有十二月人有十二節地有四時
　不生草人有無子此人與天地相應者也
　　大惑篇
黄帝問於岐伯曰余嘗上於清冷之臺中階而顧匐匐
　而前則惑余私異之竊内怪之獨瞑獨視安心定氣
　久而不解獨傳獨眩披髪長跪俛而視之後久之不
　已也卒然自上何氣使然岐伯對曰五蔵六府之精
　氣皆上注于目而爲之精精之窠爲眼骨之精爲瞳
　子筋之精爲黑眼血之精爲絡其窠氣之精爲白眼
　肌肉之精爲約束裹擷筋骨血氣之精而與脉并爲
　系上屬于腦後出于項中故邪中于項因逢其身之
　虛其入深則隨眼系以入於腦入於腦則腦轉腦轉
　則引目系急目系急則目眩以轉矣邪其精其精所
　中不相比也則精散精散則視岐視岐見兩物目者
　五蔵六府之精也營衛䰟魄之所常營也神氣之所
　生也故神勞則䰟魄散志意亂是故瞳子黑眼法於
　隂白眼赤脉法於陽也故隂陽合𫝊而精明也目者
　心使也心者神之舎也故神精亂而不轉卒然見非
　常處精神䰟魄散不相得故曰惑也黄帝曰余疑其
　然余每之東苑未曾不惑去之則復余唯獨爲東苑
　勞神乎何其異也岐伯曰不然也心有所喜神有所
　惡卒然相惑則精氣亂視誤故惑神移乃復是故間
　者爲迷甚者爲惑
　　十二經絡臓象見証
手太隂肺蔵象(是經多/氣少血)
　肺之爲蔵六葉兩耳四垂如葢附著於脊之第三椎
　中有二十四空行列分布諸蔵之氣爲五蔵華葢云
其經起於中焦下絡大腸還循胃口上膈屬肺從肺系
　横出腋下下循臑内(肩下臂上/通名曰臑)行少隂心主之前(臑/内)
　(亷凡有三脉太隂居前/少隂居後厥隂居中也)下肘中(臂上臑下/接處曰肘)循臂内上
　骨下亷(臑下掌上名曰臂臂有二骨今/太隂脉循臂上骨之下亷也)入寸口(掌後/陷中)
　(動脉太淵穴也寸口/中動脉經渠穴也)上魚循魚際(魚際穴也/散脉中是)出大指
　之端(少商/穴也)其支者從腕後直出次指内亷出其端
是動則病肺脹滿膨膨而喘欬缺盆中痛甚則交兩手
　而瞀此爲臂厥是主肺所生病者咳𠻳上氣喘喝煩
　心胸滿臑臂内前亷痛掌中熱氣盛有餘則肩背痛
　風寒汗出中風小便數而欠虛則肩背痛寒少氣不
　足以息溺色黄變卒遺失無度
手陽明大腸經蔵象(是經多/血多氣)
　大腸長二丈一尺廣四寸徑一寸當臍右囘十六曲
　盛穀一斗水七升半
其經之脉起于大指次指之端(商陽/穴也)循指上亷(指上亷/本節前)
　(陷中二間穴本節/後陷中三間穴也)出合谷兩骨間(合谷/穴也)上入兩筋之
　中(陽溪/穴也)循臂上亷入肘外亷(曲池/穴也)上臑外前亷上肩
　出髃骨之前亷上出於柱骨之㑹上下入缺盆絡肺
　下膈属大腸其支者從缺盆上頸貫頬入下齒中還
　出挟口交人中左之右右之左上挾鼻孔
是動則病齒痛䪼腫是主津液所生病者目黄口乾鼽
　衂喉痺肩前臑痛大指次指痛不用氣有餘則當脉
　所過者熱腫虚則寒凛不復
足陽明胃經蔵象(是經多/血多氣)
　胃大一尺五寸紆曲屈伸長二尺六寸徑五寸盛穀
　二斗水一斗五升
其經之脉起於鼻之交頞中旁約太陽之脉下循鼻外
　入上齒中還出挾口環唇下交承漿却循頤後下亷
　出大迎循頬車上耳前過客主人循髪際至額顱其
　支者從大迎前下人迎循喉嚨入缺盆下膈属胃絡
　脾其直者從缺盆下乳内亷下挾臍入氣街中其支
　者起于胃口下循腹裏下至氣街中而合以下髀關
　抵伏兔下膝臏中(腿下脛上/接處曰膝)下循脛外亷(謂脛骨之/外亷也其)
　(外亷下膝三寸三里穴也又下三寸巨虛上亷也/又下三寸巨虛下亷也直下至腕中解溪穴也)下
　足跗(衝陽穴也足面曰跗跗上陷中動脉是也凡是/跗直下大指之間皆有動脉其大指之間足少)
　(陽脉也上入指本節後間動脉足厥隂脉也上跗上/動脉足陽明脉也針經終始篇云陽明在上厥隂在)
　(中少陽在下者是也凡/言間皆謂兩指中間也)入中指内間(中指内間本節/後陷中陷谷穴)
　(也本節前陷中内庭穴也/大指次指之端厲兌穴也)其支者下亷三寸而别下
　入中指外間其支者别跗上入大指間出其端
是動則病灑灑然振寒善伸數欠頰黑病至則惡人與
　火聞木音則惕然而驚心欲動獨閉户牖而處甚則
　欲上髙而歌棄衣而走賁响腹脹是爲骬厥是主血
　所生病者狂瘧溫淫汗出鼽衂口喎唇脗頸腫喉痺
　大腹水腫膝臏腫痛循膺乳氣街股伏兔䯒外亷足
　跗上皆痛中指不用氣盛則身以前皆熱其有餘于
　胃則消穀善飢溺色黄不足則身以前皆寒慄胃中
　寒則脹滿
足太隂脾經蔵象(是經多/氣少血)
　脾廣三寸長五寸掩乎太倉附著扵脊之第十一椎
其經之脉起於大指之端(隱白穴也在/大指端内側)循指内側白肉
　際(大指内側本節/後大都穴也)過核骨後(核骨下太白穴也核骨/在足大指本節後約二)
　(寸内踝骨前約三寸如棗核横于足内側赤白/肉際者是也竇太師指爲孤拐骨者非是也)上内
　踝前亷(内踝下前陷/中商丘穴也)上踹内循脛骨後交出厥隂之
　前上膝股内前亷(膝輔骨下陷中/隂陵泉穴也)入腹属脾絡胃上
　膈挾咽連舌本散舌下其支者復從胃别上膈注心
　中
是動則病舌本强食則嘔胃脘痛腹脹善噫得後與氣
　則快然如衰身體皆重是主脾所生病者舌本痛體
　不能動捶食不下煩心心下急痛寒瘧溏瘕洩水閉
　黄疸不能卧强立股膝内瘇厥足大指不用
手少隂心經蔵象(是經多/氣少血)
　心形如未敷蓮花居肺下膈上附著於脊之第五椎
其經之脉起于心中出属心系下膈絡小腸其支者從
　心系上挾咽繫目系其直者復從心系却上肺下出
　腋下(肺脉從肺系横出腋下心脉從肺而/出于腋下包絡脉從脇下抵腋下)下循臑内
　後亷行太隂心主之後下肘内(少海/穴也)循臂内後亷(臂/内)
　(後亷上脘一寸/半靈道穴也)抵掌後兌骨之端(神門/穴也)入掌内後亷
　(掌内後亷小指本/節陷中少府穴也)循小指之内出其端(少沖穴也在/小指内亷之)
　(端/)
是動則病嗌乾心痛渴而欲飲是爲臂厥是主心所生
　病者目黄脇痛臑臂内后亷痛厥掌中熱
手太陽小腸經蔵象(是經多/血多氣)
　小腸長三丈二尺左囘叠積十六曲胃之下口小腸
　上口也在臍上二寸水穀於是入焉復下一寸爲水
　分穴則小腸下口也至是而泌别清濁水液入膀胱
　滓穢入大腸
其經之脉起于小指之端(少澤/穴也)循手外側(小指本節前/谷穴也本節)
　(後陷中後/溪穴也)上腕(臂下掌上節處曰腕腕前起骨中陷/中腕骨穴也當腕中陷處陽谷穴也)
　出踝中直上循臂骨下亷出肘内側兩筋之間(少海/穴也)
　上循臑外後亷出肩解繞肩脾交肩上入缺盆絡心
　循咽下膈抵胃属小腸其支者從缺盆循頸上頰至
　目銳眥却入耳中其支者别頰上䪼抵鼻至目内眥
　斜終於顴
是動則病嗌痛頷腫不可囘顧肩似㧞臑似折是主液
　所生病者耳聾目黄頬腫頸頷肩臑肘臂外後亷痛
足太陽膀胱蔵象(是經多/血少氣)
　膀胱縦廣九寸居腎之下大腸之側小腸下口乃膀
　胱上口水液由是滲入焉盛溺九升九合
其經之脉起於目内眥上額交巔其支者従巔至耳上
　角其直者従巔入絡腦還出别下項循肩髆内挾脊
　抵腰中入循膂絡腎属膀胱其支者従腰中下挟脊
　貫臀入膕中(腿下踹上接處約文中央/動脉曰膕中委中穴也)其支者従髆
　内左右别下貫胛挟脊内過髀樞(竇云髀/骨節也)循髀外従
　後亷下合膕中以下貫踹内(足肚/曰踹)出外踝之後(崑崙/穴也)
　循京骨(京骨/穴也)至小指外側(小指外側本節後陷中束/骨穴也本節前通谷穴也)
　(小指端至/隂穴也)
是動則病衝頭痛目似脫項似㧞脊痛腰似折髀不可
　以曲膕如結腨如裂是為踝厥是主筋所生病者痔
　瘧狂顛疾頭顖頂痛目黄淚出鼽衂項背腰凥膕腨
　脚皆痛小指不用盛者人迎大再倍于寸口虚者人
　迎反小於寸口也
足少隂腎蔵象(是經多/氣少血)
　腎有兩枚重一斤一兩狀如石卵附著于脊之十四
　椎當胃下兩旁
其經之脉起于小指之下斜走足心(湧泉/穴也)出于然骨之
　下(然骨穴也在内踝/前起大骨下陷中)循内踝之後(内踝之後跟骨之/上陷中動脉大溪)
　(穴也上太陵二/寸復溜穴也)别入跟中以上踹内出膕内亷(隂谷/穴也)
　上脉内後亷貫脊属腎絡膀胱其直者従腎上貫膈
　入肺中循喉嚨侠舌本其支者從肺出絡心注胸中
是動則病飢不欲食面黑如地色欬唾則有血喝喝而
　喘坐而欲起目􁣶􁣶如無所見心如懸病飢狀氣不
　足則善恐心惕惕如人将捕之是謂骨厥是主腎所
　生病者口熱舌乾咽腫上氣嗌乾及痛煩心心痛黄
　疸腸癖脊臀股内後亷痛痿厥嗜卧足下熱而痛盛
　者寸口大再倍于人迎虛者寸口反小于人迎也
手厥隂心包絡之經(是經多/血少氣)
　滑伯仁曰心包一名手心主以臓象校之在心下横
　膜之上竪膜之下與横膜相粘而黄脂漫裹者心也
　其漫脂之外有細筋膜如系與心肺相連者心包也
　君火以名相火以位手心主代君火行事以用而言
　則曰手心主以經而言則曰心包絡一經二名實相
　火也
其經之脉起于胸中出属心包絡下膈歴絡三焦其支
　者循胸出脇下腋三寸上抵腋下循臑内行太隂少
　隂之間入肘中(曲澤/穴也)下臂行兩筋之間(兩節之上腕/三寸間使穴)
　(也當腕中/太陵穴也)入掌中(勞宫穴也/穴有動脉)循中指出其端(中衝/穴也)其
　支者别掌中循小指次指出其端
是動則病手心熱臂肘攣急腋腫甚則胸脇支滿心中
　澹澹大動面赤目黄喜笑不休是主脉所生病者煩
　心心痛掌中熱
手少陽三焦之經(是經多/氣少血)
　三焦者水穀之道路氣之所終始也上焦在心下下
　膈在胃上口其治在膻中直兩乳間陷者中中焦在
　胃中脘當臍上四寸不上不下其治在臍旁下焦當
　膀胱上口其治在臍下一寸
其經之脉起于小指次指之端(闗沖/穴也)上出兩指之間(兩/指)
　(之間陷中腋門穴也上兩指/本節後間陷中中渚穴也)循手表腕(陽池/穴也)出臂外
　兩骨之間(兩骨之間上腕/二寸支溝穴也)上貫肘(天井/穴也)循臑外上肩
　而交出足少陽之後入缺盆布膻中散絡心包下膈
　循属三焦其支者從膻中上出缺盆上項繫耳後直
　上出耳上角以屈下頬至䪼(䪼頬/骨也)其支者從耳後入
　耳中出走耳前過客主人前交頬至目銳眥
是動則病耳聾渾渾焞焞嗌腫喉痺是主氣所生病者
　汗出目銳眥痛頬痛耳後肩臑肘臂外皆痛小指次
　指不用
足少陽膽蔵象(是經多/氣少血)
　膽長三寸在肝之短葉間包精汁三合爲清淨之府
　諸府皆𫝊穢濁獨膽無所𫝊道故曰清浄膽汁減則
　目昏又吐傷膽倒則視物倒植
其經之脉起于目銳眥上抵頭角下耳後循頸行手少
　陽之前至肩上却交出手少陽之後入缺盆其支者
　従耳後入耳中出走耳前至目銳眥後其支者别銳
　眥下大迎合手少陽抵于䪼下加頰車下頭合缺盆
　以下胸中貫膈絡肝属膽循脇裏出氣街繞毛際横
　入髀厭中其直者従缺盆下腋循胸過季脇下合髀
　厭中(竇氏云腹下腿/上節處是也)以下循髀陽出膝外亷下外輔
　骨之前(外輔骨之前膝之下一寸/陽陵泉穴也伸足取之)直下抵絶骨之端
　(陽輔/穴也)下出外踝之前(丘墟/穴也)循足跗上入小指次指之
　間(小指次指之間本節前陷中侠溪穴也本節/後陷中臨池穴也小指次指之端竅隂穴也)其支
　者别跗上入大指之間循大指岐骨内出其端還貫
　𤓰甲出三毛
是動則病口苦善太息心脇痛不能轉側甚則面㣲塵
　體無膏澤足外反熱是為陽厥是主骨所生病者頭
　角頷痛目銳眥痛缺盆中腫痛腋下腫馬刀夾癭汗
　出振寒瘧胷脇肋髀膝外至脛絶骨外踝前及諸節
　皆痛小指次指不用
足厥隂肝蔵象(是經多/血少氣)
　肝左三葉右四葉凡七葉其治在左其蔵在右附著
　于脊之第九椎
其經之脉起于大指叢毛之際(大敦/穴也)上循足跗上亷(足/跗)
　(上㢘大指間陷中行間穴也大/指本節後間陷中太衝穴也)去内踝一寸上踝八
　寸交出太隂之後(内踝前一寸/中封穴也)上膕内㢘(曲泉/穴也)循股
　隂入毛中過隂器抵小腹挾胃属肝絡膽上貫膈布
　脇肋循喉嚨之後上入頏顙連目系上出額與督脉
　㑹於巔其支者從目系下頬裏環唇内其支者復從
　肝别貫膈上注肺(經脉/篇)
是動則病腰痛不可以俛仰丈夫㿗疝婦人小腹腫甚
　則嗌乾面塵脫色是主肝所生病者胸滿嘔逆洞洩
　狐疝遺溺癃閉
督脉
　督之爲言都也行背部之中行爲陽脉之都綱竒經
　八脉之一也
督脉者起于下極之腧並于脊裏上至風府入腦上巔
　循額至鼻柱属陽脉之海也
　脊之爲骨凡二十一椎通項骨三椎共二十四椎自
　屛翳而起歴長强穴並脊裏而上行循腰腧陽闗命
　門懸樞脊中筋縮至陽陵靈臺神道身柱過風門循
　陶道大椎瘂門至風府入腦循腦戸强間後頂上巔
　至百㑹前項顖㑹上星神庭循額至鼻柱經素髎水
　溝兊端至齗交而終焉　云陽脉之海者以人之脉
　絡周流于諸陽之分譬猶水也而督脉則爲之都綱
　故曰陽脉之海
任脉
　任之爲言姙也行腹部中行爲婦人生養之本竒經
　之一脉也
任脉者起于中極之下以上毛際循腹裏上關元至喉
　嚨属隂脉之海也
　任與督一源而二岐督則由㑹隂而行背任則由㑹
　隂而行腹夫人身之有任督猶天地之有子午也人
　身之任督以腹背言天地之子午以南北言可以分
　可以合者也分之以見隂陽之不雜合之以見渾淪
　之無間一而二二而一者也任脉起于中極之下㑹
　隂之分也由是循曲骨上毛際至中極行腹裏上循
　關元石門氣海隂交神闕水分下脘建里中脘上脘
　巨闕鳩尾中庭膻中玉堂紫宫華蓋璇璣天突亷泉
　上頤循承漿環唇上至齗交分行繫兩目下之中央
　㑹承泣而終焉　云隂脉之海者亦以人之脉絡周
　流於諸隂之分譬猶水也而任脉則爲之總㑹焉故
　曰隂脉之海
　　附王好古類集五臓苦欲補㵼藥味
肝苦急急食甘以緩之甘草欲散急食辛以散之川芎
　以辛補之細辛以酸㵼之芍藥虛以生薑陳皮之類
　補之經曰虚則補其母水能生木腎乃肝之母腎水
　也苦以補腎熟地黄黄柏是也如無他證錢氏地黄
　丸主之實則白芍藥㵼之如無他證錢氏㵼青丸主
　之實則㵼其子心乃肝之子以甘草㵼心
心苦緩急食酸以收之五味子欲軟急食鹹以軟之芒
　硝以鹹補之澤㵼以甘㵼之人參黄茋甘草虛以炒
　鹽補之虚則補其母木能生火肝乃心之母肝木也
　以生薑補肝如無他證錢氏安神丸主之實則甘草
　㵼之如無他證錢氏方中重則㵼心湯輕則導赤飲
脾苦濕急食苦以燥之白术欲緩急食甘以緩之甘草
　以甘補之人参以苦㵼之黄連虚則以甘草大棗之
　類補之如無他證錢氏益黄散主之心乃脾之母以
　炒鹽補心實則以枳實㵼之如無他證以㵼黄散㵼
　之肺乃脾之子以桑白皮㵼肺
肺苦氣上逆急食苦以㵼之訶子皮一作黄芩欲收急
　食酸以收之白芍藥以辛㵼之桑白皮以酸補之五
　味子虚則五味子補之如無他證錢氏阿膠散補之
　脾乃肺之母以甘草補脾實則桑白皮㵼之如無他
　證以㵼白散㵼之腎乃肺之子以澤㵼㵼腎
腎苦燥急食辛以潤之知母黄柏欲堅急食苦以堅之
　知母以苦補之黄柏以鹹㵼之澤㵼虚則熟地黄黄
　蘖補之腎本無實不可㵼錢氏止有補腎地黄丸無
　㵼腎之藥肺乃腎之母以五味子補肺
　　以上五臓補㵼内經臓氣法時論中備言之欲究
　　其精詳看本論
　　　臓腑㵼火藥
　黄連㵼心火　　　　木通㵼小腸火
　黄芩㵼肺火(梔子/佐之)　　黄芩㵼大腸火
　柴胡㵼肝火(黄連/佐之)　　柴胡㵼膽火(亦以黄/連佐之)
　白芍藥㵼脾火　　　石膏㵼胃火
　知母㵼腎火　　　　黄柏㵼膀胱火
　柴胡㵼三焦火(黄芩/佐之)
　　以上諸藥各㵼其火不惟止能如此更有治病合
　　為君合為臣處詳其所宜而用勿執一也
　　　附李東垣藥類法象
天有隂陽
　　　風寒暑濕燥火　　　三隂三陽上奉之
　　溫涼寒熱四氣是也溫熱者天之陽也涼寒者天
　　之隂也此乃天之隂陽也
地有隂陽
　　　金木水火土　　　　生長化收蔵下應之
　　辛甘淡酸苦鹹五味是也皆象於地辛甘淡者地
　　之陽也酸苦鹹地之隂也此乃地之隂陽也
味之薄者爲隂中之陽味薄則通酸苦鹹平是也
味之厚者爲隂中之隂味厚則泄酸苦鹹寒是也
氣之厚者爲陽中之陽氣厚則發熱辛甘溫熱是也
氣之薄者爲陽中之隂氣薄則發泄辛甘淡平涼寒是
　也
　　　輕清成象(味薄􁃍/之類)　本乎天者親上
　　　重濁成形(味厚大/黄之類)　本乎地者親下
氣味辛甘發散爲陽　　　酸苦湧泄爲隂
　　　清陽發腠理　　　清之清者也
　　　清陽實四肢　　　清之濁者也
　　　濁隂歸六腑　　　濁之濁者也
　　　濁隂走五臓　　　濁之清者也
　　　藥性要旨
　　　苦藥平升　　　　㣲寒平亦升
　　　甘辛藥平降　　　甘寒㵼火
　　　苦寒㵼濕熱　　　苦甘寒㵼血熱
　　用藥升降浮沉補㵼法
肝膽　　味辛補酸㵼　氣溫補涼㵼
心小腸　味鹹補甘㵼　氣熱補寒㵼
脾胃　　味甘補苦㵼　氣溫涼寒熱補㵼各從其宜
肺大腸　味酸補辛㵼　氣涼補溫㵼
腎膀胱　味苦補鹹㵼　氣寒補熱㵼
　　五臓更相平也一臓不平所勝平之此之謂也故
　　云安穀則昌絶穀則亡水去則榮散穀消則衞亡
　　榮散衞亡神無所居又仲景云水入於經其血乃
　　成穀入於胃脉道乃行故血不可不養衛不可不
　　溫血溫衞和榮衞將行常有天命矣
　　五味所用
　苦泄　甘緩　酸收　鹹軟　淡滲泄　辛散
　　藥類法象
風升生(味之薄者隂中之陽味/薄則通酸苦鹹平是也)
　防風(純陽性溫/味甘辛)　升麻(氣平味/㣲苦)　　柴胡(氣平味/苦平)
　羌活(氣㣲溫味/苦甘平)　葳靈仙(氣溫/㣲苦)　　葛根(氣平/味甘)
　獨活(氣㣲溫味/苦甘平)　細辛(氣溫味/大辛)　　桔梗(氣㣲溫/味苦辛)
　白芷(氣溫味/大辛)　　藁本(氣溫味/大辛)　　䑕粘子(氣平/味辛)
　蔓荆子(氣清/味辛)　　川芎(氣溫/味辛)　　　天麻(氣平/味苦)
　秦芁(氣㣲溫味/苦辛平)　荆芥(氣溫味/苦辛)　　麻黄(氣溫味/甘苦)
　前胡(氣㣲寒/味苦)　　薄荷(氣溫味/苦辛)
熱浮長(氣之厚者陽中之陽氣厚/則發熱辛甘溫熱是也)
　黑附子(氣熱味/大辛)　烏頭(氣熱味/大辛)　　乾薑(氣熱味/大辛)
　良薑(氣熱味辛一/本味甘辛)乾生薑(氣溫/味辛)　　肉桂(氣熱味/大辛)
　桂枝(氣熱味/甘辛)　　草荳䓻(氣熱味/大辛)　丁香(氣溫/味辛)
　厚朴(氣溫/味辛)　　　木香(氣熱味/苦辛)　　益智(氣熱味/大辛)
　白荳蔲(氣熱味/大辛)　川椒(氣熱溫/味大辛)　　吳茱萸(氣熱味/苦辛)
　茴香(氣平/味辛)　　　延胡索(氣溫/味辛)　　縮砂(氣溫/味辛)
　紅藍花(氣溫/味辛)　　神麯(氣大緩/味甘)
濕化成(戊溫其本氣平其兼氣溫涼寒熱在人以胃應/之已土其本味鹹其兼味辛甘鹹苦在人以脾)
　(應/之)
　黄茋(氣溫平/味甘)　　人參(氣溫/味甘)　　　甘草(氣平/味甘)
　當歸(氣溫味辛/一作味甘)　熟地黄(氣寒/味苦)　　半夏(氣㣲寒/味辛平)
　白术(氣溫/味甘)　　　蒼术(氣溫/味甘)　　　陳皮(氣溫味/㣲苦)
　青皮(氣溫/味辛)　　　藿香(氣微溫/味甘辛)　　㯽榔(氣溫/味辛)
　莪术(氣溫味/苦辛)　　京三稜(氣平/味苦)　　阿膠(氣微溫/味甘辛)
　訶子(氣溫/味苦)　　　杏仁(氣溫味/甘苦)　　大麥蘖(氣溫/味鹹)
　桃仁(氣溫味/甘苦)　　紫草(氣寒/味苦)　　　蘇木(氣平味甘/鹹一作味)
　(酸/)
燥降收(氣之薄者陽中之隂氣薄則/發泄辛甘淡平寒涼是也)
　茯苓(氣平/味甘)　　　澤㵼(氣平/味甘)　　　猪苓(氣寒/味甘)
　滑石(氣寒/味甘)　　　瞿麥(氣寒味/苦平)　　車前子(氣寒/味甘)
　燈心草(氣平/味甘)　　五味子(氣溫/味酸)　　桑白皮(氣寒味/苦酸)
　天門冬(氣寒味/㣲苦)　白芍藥(氣㣲寒/味酸)　麥門冬(氣寒味/㣲苦)
　犀角(氣寒味/苦酸)　　烏梅(氣平/味酸)　　　牡丹皮(氣寒/味苦)
　地骨皮(氣寒/味苦)　　枳殻(氣寒/味苦)　　　琥珀(氣平/味甘)
　連翹(氣平/味苦)　　　枳實(氣寒味/苦酸)　　木通(氣平/味甘)
寒沈蔵(味之厚者隂中之隂味厚/則泄酸苦鹹氣寒是也)
　大黄(氣寒/味苦)　　　黄柏(氣寒/味苦)　　　黄芩(氣寒/味苦)
　黄連(氣寒/味苦)　　　草龍膽(氣寒味/大苦)　石膏(氣寒/味辛)
　生地黄(氣寒/味苦)　　知母(氣寒味/大辛)　　防己(氣寒味/大苦)
　茵陳(氣㣲寒/味苦平)　　􁥜硝(氣寒味/苦辛)　　𤓰蔞根(氣寒/味苦)
　牡蠣(氣微寒/味鹹平)　　𤣥參(氣寒味/㣲苦)　　山梔子(氣寒味/㣲苦)
　川練子(氣寒味/苦平)　香䜴(氣寒/味苦)　　　地榆(氣㣲寒/味甘鹹)
　　標本隂陽論
天陽無圓氣上外升生浮晝動輕燥六腑
地隂有方血下内降殺沈夜静重濕五臓
夫治病者當知標本以身論之則外爲標内爲本陽爲
　標隂爲本故六腑屬陽爲標五臓屬隂爲本此臓腑
　之標本也又臓腑在内爲本各臓腑之經絡在外爲
　標此臓腑經絡之標本也更人身之臓腑隂陽氣血
　經絡各有標本也以病論之先受病爲本後𫝊流病
　為標凡治病者必先治其本後治其標若先治其標
　後治其本邪氣滋甚其病益蓄若先治其本後治其
　標雖病有十數證皆去矣謂如先生輕病後生重病
　當先治輕病如是則邪氣乃伏盖先治本故也若有
　中滿無問標本先治中滿謂其急也若中滿復有大
　小便不利亦無問標本先利大小便次治中滿謂尤
　急也除大小便不利及中滿三者之外皆治其本不
　可不愼也從前來者為實邪従後來者為虛邪此子
　能令母實母能令子虛是也治法云虛則補其母實
　則㵼其子假令肝受心火之邪是従前来者為實邪
　當㵼其子火也然非直㵼其火十二經中各有金木
　水火土當木之分㵼其火也故標本論云本而標之
　先治其本後治其標既標受火邪先於肝經五穴中
　㵼滎心行閒穴是也後治其標者於心經五穴内㵼
　熒火少府穴是也以藥論之入肝經藥為之引用㵼
　心火藥為君是治實邪之病也假令肝受腎邪是従
　後來者為虛邪虛則當補其母故標本論云標而本
　之先治其標後治其本既受水邪當先於腎經湧泉
　穴中補木是先治其標後於肝經曲泉穴中㵼水是
　後治其本此先治其標者推其至理亦是先治本也
　以藥論之入腎經藥為引用補肝經藥為君是也
　　五方之正氣味(制方用/藥附)
東方甲風乙木其氣溫其味甘在人以肝膽應之
南方丙熱丁火其氣熱其味辛在人以心小腸三焦包
　絡應之
中央戊濕其本氣平其兼氣溫涼寒熱在人以胃應之
中央已土其本味鹹其兼味辛甘酸苦在人以脾應之
西方庚燥辛金其氣凉其味酸在人以肺大腸應之
北方壬寒癸水其氣寒其味苦在人以腎膀胱應之
人乃萬物中之一也獨陽不生獨隂不長須禀兩儀之
　氣而生化也聖人垂世立教不能渾說必當分析以
　至理而言則隂陽相附不相離其實一也呼則隨陽
　出吸則隨隂入天以陽生隂長地以陽殺隂蔵此上
　說止明補㵼用藥君之一也故曰主病者為君用藥
　之機㑹要明輕清成象重濁成形本乎天者親上本
　乎地者親下則各従其類也清中清者清肺以助其
　天真清中濁者榮華腠理濁中清者榮養于神濁中
　濁者堅强骨髓故至真要大論云五味隂陽之用辛
　甘發散爲陽酸苦湧泄爲隂淡味滲泄爲陽鹹味湧
　泄爲隂六者或收或散或緩或急或燥或潤或軟或
　堅各以所利而行之調其氣使之平也
　　隨證治病藥品
　如頭痛須用川芎如不愈各加引經藥
　　(太陽川芎/太隂蒼术)　　(陽明白芷/少隂細辛)　　(少陽柴胡萸/厥隂吴茱)
　如頂巔痛須用藁本去川芎
　如肢節痛須用羌活去風濕亦宜用之
　如腹痛須用芍藥惡寒而痛加桂惡熱而痛加黄柏
　如心下痞須用枳實黄連
　如肌熱及去痰者須用黄芩肌熱亦用黄茋
　如腹脹用薑制厚朴(一本用/芍藥)
　如虛熱須用黄茋止虛汗亦用
　如脇下痛往来潮熱日脯潮熱須用柴胡
　如脾胃受濕沉困無力怠惰好卧去痰用白术
　如破滯氣用枳殻高者用之夫枳殻者損胸中至髙
　　之氣二三服而已
　如破滯血用桃仁蘇木
　如補血不足須用甘草
　如去痰須用半夏熱痰加黄芩風痰加南星胷中寒
　　痰痞塞用陳皮白术多用則㵼脾胃
　如腹中窄狹須用蒼术
　如調氣須用木香
　如補氣須用人參
　如和血須用當歸凡血受病者皆當用也
　如去下焦濕腫及痛并膀胱有火邪者必須酒洗防
　　己草龍膽黄柏知母
　如去上焦濕及熱須用黄芩㵼肺火故也
　如去中焦濕與痛熱用黄連能㵼心火故也
　如去滯氣用青皮勿多服多則㵼人真氣
　如渴者用乾葛茯苓禁半夏
　如𠻳用五味子
　如喘者用阿膠
　如宿食不消須用黄連枳實
　如胷中煩熱須用梔子仁
　如水㵼用白术茯苓芍藥
　如氣刺痛用枳殻看何部分以引經藥導使之行則
　　可
　如血刺痛用當歸詳上下用根梢
　如瘡痛不可忍者用寒苦藥如黄柏黄芩詳上下用
　　根梢及引經藥則可
　如眼痛不可忍者用黄連當歸根以酒浸煎
　如小便黄者用黄柏數者澀者或加澤㵼
　如腹中實熱用大黄芒硝
　如小腹痛用青皮
　如莖中痛用生甘草梢
　如驚悸恍惚用茯神
　如飲水多致傷脾用白术茯苓猪苓
　如胃脘痛用草荳蔲
　　凡用純寒純熱藥必用甘草以緩其力也寒熱相
　　雜亦用甘草調和其性也中滿者禁用經云中滿
　　勿食甘
　　　用藥凡例
凡解利傷風以防風爲君甘草白术為佐經云辛甘發
　散爲陽風宜防風味辛及治風通用故防風爲君甘
　草白术爲佐
凡解利傷寒以甘草為君防風白术為佐是寒宜甘緩
　也或有别證於前隨證治病藥内選用分兩以君臣
　論
凡眼暴發赤腫以防風黄芩為君以㵼火以黄連當歸
　根和血為佐兼以各經藥用之
凡眼久病昏暗以熟地黄當歸根為君以羌活防風為
　臣甘草甘菊之類為佐
凡痢疾腹痛以白芍藥甘草為君當歸白术為佐見血
　先後以三焦熱論
凡水㵼以茯苓白术為君芍藥甘草為佐
凡諸風以防風為君隨治病為佐
凡𠻳以五味子為君有痰者以半夏為佐喘者以阿膠
　為佐有熱無熱以黄芩為佐但分兩多寡不同耳
凡小便不利黄柏知母為君茯苓澤㵼為佐
凡下焦有濕草龍膽防己為君甘草黄柏為佐
凡痔漏以蒼术防風為君甘草芍藥為佐詳别證加減
凡諸瘡以黄連當歸為君甘草黄芩為佐
凡瘧以柴胡為君隨所發時所属經分用引經藥佐之
　　已上皆用藥之大要更詳别證於前隨證治病藥
　　内逐旋加減用之
　　　東垣報使
太陽　　　羌活　　　　下黄柏
陽明　　　白芷升麻　　下石膏
少陽　　　柴胡　　　　　青皮
太隂　　　　白芍藥
少隂　　　　知母
厥隂　　　　青皮　　　　　柴胡
　　小腸膀胱屬太陽　　藁本羌活是本方
　　三焦膽與肝包絡　　少陽厥隂柴胡强
　　陽明大腸兼足胃　　葛根白芷升麻當
　　太隂肺脉中焦起　　白芷升麻葱白鄉
　　脾經少與肺經異　　升麻芍藥白者詳
　　少隂心經獨活主　　腎經獨活加桂良
　　通經用此藥為主　　更有何病到膏肓
　　　十二經向導
手太隂肺
　南星　　欵冬花　升麻　　桔梗　　山藥
　檀香　　五味子　粳米　　白茯苓　阿膠
　天門冬　麥門冬　桑白皮　葱白　　杏仁
　麻黄　　益智　　丁香　　白荳蔲　知母
　砂仁(檀香荳/蔲為使)　　　黄芩　　石膏
足太隂脾
　草荳蔲　茱萸　　砂仁(人参益/智為使)　　　防風
　當歸　　益智　　黄茋　　蒼术　　白术
　膠飴　　代赭石　茯苓　　麻子　　甘草
　半夏
通入手足太隂肺脾
　升麻　　芍藥　　木𤓰　　白芍藥　藿香
　𤣥胡索　砂仁
手陽明大腸
　升麻　　白芷　　麻子　　秦芁　　薤白
　白石脂　砂仁(白石脂/為使)　　　肉荳蔲　石膏
足陽明胃
　丁香　　草荳蔲　砂仁　　防風　　石膏
　知母　　白术　　神麯　　葛根　　烏藥
　半夏　　蒼术　　升麻　　白芷　　葱白
通入手足陽明
　麻黄(酒/)　大黄(酒/)　連翹　　升麻　　白术
　葛根　　石膏　　檀香(佐以/他藥)白芷
手少陽三焦
　川芎　　大黄(酒/)　柴胡　　青皮　　白术
　熟地　　黄茋　　地骨皮　石膏　　細辛
　附子
足少陽膽
　半夏　　草龍膽　柴胡
通入手足少陽
　青皮　　川芎　　柴胡　　連翹
手厥隂心包絡
　沙參　　白术　　柴胡　　熟地　　牡丹皮
　敗醬
足厥隂肝
　草龍膽　蔓荆子　阿膠　　瞿麥　　桃仁
　山茱萸　代赭石　紫石英　當歸　　甘草
　青皮　　羌活　　吴茱萸　白术
通入手足厥隂
　青皮　　熟地　　柴胡　　川芎　　皂角
　苦茶　　桃仁
手太陽小腸
　白术　　生地黄　羌活　　赤茯苓　赤石脂
　砂仁(赤石脂/為使)
足太陽膀胱
　蔓荆子　滑石　　茵陳　　白茯苓　猪苓
　澤㵼　　桂枝　　黄柏　　羌活　　麻黄
通入手足太陽
　防風　　羌活　　藁本　　蔓荆子　茴香
　黄柏　　白术　　澤㵼　　防己　　大黄(酒/)
手少隂心
　麻黄　　桂心　　當歸　　生地　　黄連
　代赭石　紫石英　梔子　　獨活　　赤茯苓
足少隂腎
　知母　　黄柏　　地骨皮　阿膠　　猪膚
　牡丹皮　𤣥参　　敗醬　　牡蠣　　烏藥
　山茱萸　天門冬　猪苓　　澤㵼　　白茯苓
　檀香　　甘草　　五味子　吴茱萸　益智
　丁香　　獨活　　桔梗(或用/梢)砂仁(黄柏茯/苓為使)
通入手足少隂
　細辛　　熟地　　五味子　澤㵼　　地榆
　附子　　知母　　白术
攻尅血積癥瘕類
　𤣥胡索　三稜　　蓬术　　川芎　　歸尾
　使君子　大㦸　　紅花　　蘇木　　黑丑
　續隨子　射香　　雷丸　　神曲　　白芷
　海螵蛸　桃仁　　䖟蟲　　水蛭　　乾漆
　木香　　通草　　牛膝　　山查　　大黄
　瞿麥　　射干　　麥牙　　水銀　　碙砂
　鱉甲
肉積類
　碙砂　　阿魏　　山查
　　甚者　巴荳
酒積類
　葛根　　葛花　　神曲　　麥芽　　黄連
　青蒿　　巴荳
　　甚者　甘遂　　牽牛
魚積類
　橄欖　　蘆根　　草果　　紅曲
　　甚者　巴荳　　芫花
血積類
　歸尾　　桃仁　　紅花　　蘇木　　牛膝
　乾漆　　丹参　　大黄
　　甚者　䖟蟲　　水蛭
氣積類
　木香　　檳榔　　沉香　　檀香　　烏藥
　枳壳　　青皮　　枳實
　　甚者　黑丑
水積類
　黑丑　　澤㵼　　猪苓　　郁李仁　海藻
　昆布
　　甚者　芫花　　大㦸　　甘遂　　商陸
涎積類
　雄黄　　膩粉　　枯􁧢
　　甚者　礞石　　巴荳　　𤓰蒂　　甘遂
　　輕粉
痰積類
　半夏　　南星　　竹瀝　　礞石　　枳實
　海石　　蝎梢　　皂莢
　　甚者　𤓰蒂　　藜蘆　　巴荳
食積類
　砂仁　　香附　　麥芽　　青皮　　枳實
　神曲　　穀芽　　紅曲　　草果
　　甚者　巴荳
蟲積類
　薏苡根　吴茱茰根　酸石榴根　使君子
　雷丸　　蕪荑　　乾漆　　㯽榔
　　甚者　苦楝根皮　　　　錫灰　　輕粉
　　鶴虱
諸𤓰菓積
　平胃散加健脾消導倍加肉桂加麝香尤妙
荳腐積
　蘿蔔子
荳粉積
　杏仁
諸骨鯁在喉中
　狸頭骨　鸕鷀骨　野苧根　紫玉簪花根
　葳靈仙　蓬砂
安胎類
　桑上寄生　川續斷　杜仲　白术　條芩
　葱白　阿膠　鯉魚　地黄　艾葉　砂仁
　人參　黄茋　銀　烏骨雌雞　家苧根皮
墮胎類
　雄黄　雌黄　水銀　粉錫　朴硝　大㦸
　巴荳　牛黄　藜蘆　丹皮　牛膝　桂心
　皂莢　䕡茹　槐子　薏苡　瞿麥　大附子
　天雄　烏頭　蜈蚣　斑貓　芫青　水蛭
　䖟蟲　蝟皮　蛇皮　蠏爪　半夏　黒丑
　麝香　桃仁　芫花　代赭石　羊躑躅
難産
　槐子　桂心　滑石　貝母　皂莢　蛇退
　頭垢　麻油　牛膝　龜板　兔腦　柞木
　丹参　海馬　益母草　猪脂酒　冬葵子
　急性子
通乳汁類
　石鍾乳　土𤓰根　狗四足　猪四足　王不留行
　通草　猪胰　木通　葵子　芝蔴
内外吹
　蒲公英　金雞𤓰草　鹿角　貝母　括蔞
　青皮　白芷　芭蕉根
蛇虺百蟲毒
　雄黄　巴荳　麝香　丹砂　乾薑　甘草
　白芷
蜈蚣毒
　桑皮汁及煮桑根汁　瀝清
蜘蛛毒
　藍青汁　麝香
蜂蠆毒
　蜂房　藍青汁　薄荷汁
狗毒
　杏仁　􁧢石　韮根　人屎汁　虎骨
風狗毒
　斑猫
　　十八反
甘草反諸藥類
　大㦸　芫花　甘遂　海藻
烏頭反諸藥類
　半夏　𤓰蔞　貝母　白蘝　白芨
藜蘆反諸藥類
　人参　𤣥参　丹参　沙参　苦参　細辛
　芍藥
　
　
　醫旨緒餘卷下
