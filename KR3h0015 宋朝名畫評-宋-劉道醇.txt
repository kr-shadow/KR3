#+TITLE: 宋朝名畫評-宋-劉道醇
#+DATE: 2018-05-12 10:18:02
#+SOURCE: github.com/kanripo/KR3h0015 master ffe20817                
欽定四庫全書　　　　　子部八
　宋朝名畫評目録　　　　藝術類一(書畫之屬/)
　　卷一
　　　人物門
　　　　神品六人
　　　　　王瓘(上/)　　王靄(中/)　　孫夢卿
　　　　　趙光輔(下/)　髙益　　　武宗元
　　　　妙品十五人
　　　　　王齊翰(上/)　王士元　　侯翼
　　　　　蒲思訓(中/)　黄筌　　　黄居寀
　　　　　孫知微　　孟顯　　　周文矩
　　　　　張昉(下/)　　王端　　　勾龍爽
　　　　　陳用志　　厲昭慶　　王兼濟
　　　　能品十九人
　　　　　楊斐(上/)　　髙文進　　趙元長
　　　　　髙元亨　　孫懐説(中/)　南簡
　　　　　王道真　　牟谷　　　釋元靄
　　　　　尹質　　　石恪(下/)　　陳士元
　　　　　王拙　　　王居正　　葉進成
　　　　　燕文貴　　葉仁遇　　郝澄
　　　　　毛文昌
　　卷二
　　　山水林木門
　　　　神品二人
　　　　　李成　　　范寛
　　　　妙品六人
　　　　　髙克明　　王士元　　王端
　　　　　商訓　　　燕文貴　　許道寧
　　　　能品十人
　　　　　陳用志　　黄懐玉　　黄筌
　　　　　翟院深　　劉永　　　釋巨然
　　　　　趙幹　　　李隠　　　龎從穆
　　　　　曹仁希
　　　畜獸門
　　　　神品一人
　　　　　趙光輔
　　　　妙品六人
　　　　　趙邈卓　　裴文顯　　楊暉
　　　　　袁峩　　　龍章　　　何尊師
　　　　能品十二人
　　　　　陳用志　　馮清　　　王士元
　　　　　髙益　　　荀信　　　吳懐
　　　　　董羽　　　王道真　　李用及
　　　　　張鈐　　　辛成　　　馮進成
　　卷三
　　　花卉翎毛門
　　　　神品四人
　　　　　徐熙　　　唐希雅　　黄筌
　　　　　黄居寀
　　　　妙品九人
　　　　　趙昌　　　陶裔　　　徐崇嗣
　　　　　徐崇􁇋　　梅行思　　解處中
　　　　　王曉　　　母咸之　　傅文用
　　　　能品九人
　　　　　唐宿　　　唐忠祚　　夏侯延祐
　　　　　劉文惠　　王友　　　牛戩
　　　　　閻士安　　王端　　　劉夢松
　　　鬼神門
　　　　神品一人
　　　　　李雄
　　　　妙品一人
　　　　　髙益
　　　　能品二人
　　　　　李用及　　石恪
　　　屋木門
　　　　神品二人
　　　　　郭忠恕　　王士元
　　　　妙品二人
　　　　　燕文貴　　蔡潤
　　　　能品三人
　　　　　吕拙　　　劉文通　　王道真
　　　　　　凡六門五十四品計九十二人
　　　　(臣/)等謹案宋朝名畫評三卷宋劉道醇撰晁
　　　　公武讀書志載五代名畫補遺及此書並題
　　　　為劉道成者悮也書分六門一曰人物二曰
　　　　山水林木三曰畜獸四曰花卉翎毛五曰鬼
　　　　神六曰屋木毎門之中分神妙能三品毎品
　　　　又各分上中下所録凡九十餘人首有序文
　　　　不著名氏其詞亦不類序體疑為書前發凡
　　　　後人以原書無序析出别為一篇也案朱景
　　　　元名畫録分神妙能逸四品而此書僅分三
　　　　品盖以神品足以該逸故不復再加分析又
　　　　黄休復益州名畫録列黄筌黄居寀於妙格
　　　　中下而此書於人物門則筌居寀並列入妙
　　　　品花卉翎毛門則筌居寀又列入神品盖即
　　　　一人兼長者亦必随其技之髙下而品隲之
　　　　其評論較為詳允所叙諸人事實詞雖簡畧
　　　　亦多有足資考核者焉乾隆四十三年五月
　　　　㳟校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
宋朝名畫評原序
夫識畫之訣在乎明六要而審六長也所謂六要者氣
韻兼力一也格制俱老二也變異合理三也彩繪有澤
四也去來自然五也師長捨短六也既明彼六要又審
此六長雖卷帙盈箱壁板周㢘自然至於别識矣大凡
觀畫抑有所忌且天氣晦暝風勢飄逸屋宇向隂暮夜
執燭皆不可觀何哉謂其悉不能極其要妙而難約以
六要六長也必在乎清爽虚室面南依正壁而後張之
要當澄神静慮縱目以觀之且觀之法先觀其氣象後
定其去就次根其意終求其理此乃定畫之鈐鍵也是
故見短勿詆反求其長見工勿譽反求其拙夫善觀畫
者必在於短長工拙之間執此六要憑此六長而又揣
摩研味要歸三品三品者神妙能也品第既得是非長
短毁譽工拙自然見矣大抵觀釋氏者尚莊嚴慈覺觀
羅漢者尚四像皈依觀道流者尚孤髙清古觀人物者
尚精神體態觀畜獸者尚馴擾獷厲觀花卉者尚飄麗
深逺今之或捨六要棄六長而能致此者何異縁木求
魚汲水得火未之有也
欽定四庫全書
　宋朝名畫評卷一　　　　宋　劉道醇　撰
　　人物第一
　　　神品六人
　　　　王瓘
王瓘字國器河南洛陽人美風表有才辨少志於畫家
甚窮匱無以資游學北邙山老子廟壁吳生所畫世稱
絶筆瓘往觀之雖窮冬積雪亦無倦意有為塵滓塗漬
必拂拭刮磨以尋其迹由是得其遺法又能變通不滯
取長捨短聲譽籍甚動於四逺王公大人有得瓘畫者
以為珍玩末年石中令以禮召瓘畫昭報寺廊壁厚酬
金幣故於乾徳開寶之間無與敵者方死之日畫流相
帥哭之虞部武員外宗元亦河南人每嘆曰吾觀國器
之筆則不知有吳生矣吳生畫天女領頸粗促行步跛
側又樹木淺近不能相稱國器則舍而不取故於事物
盡工復能設色清潤古今無倫恨不同時親受其法翰
林待詔髙克明亦謂人曰今者得國器畫何必吳生所
謂買王得吳矣識者以為知言子端亦有名於時
　　評曰本朝以丹青名者不可勝紀惟瓘為第一何
　　哉觀其意思縱横往來不滯廢古人之短成後世
　　之長不拘一守奮筆皆妙所謂前無吳生矣故居
　　神品上
　　　　王靄
王靄京師人幼有志節頗静黙留心圖畫尤長於寫真
追學吳生之筆於佛像人物能盡其妙朱梁時為翰林
待詔至石晉末耶律徳光犯闕時靄與焦著王仁夀為
徳光掠歸至宋有天下放靄還國復為待詔藝祖以區
區江左未歸疆土有意弔伐命靄微服往鍾陵因潛寫
宋齊丘韓熙載林仁肇等形狀如上意受賞加等奉詔
於定力院寫宣祖及太后御容梁祖真像亦在焉(本院/堂西)
(壁畫見存但經及/後人裝飾失真)又畫大殿西壁水月觀音及於景徳
寺九曜院後西壁畫彌勒下生像末年與東平孫夢卿
畫開寶寺大殿後文殊閣下東西兩壁夢卿以東壁讓
之尊靄聲迹識者以為當然所畫南北毗樓勒义天王
髙丈餘及金鎗道菩薩相皆筆力精邁思慮殫竭來世
之譽在此而已
　　評曰靄之於畫也可謂至矣意思宛約筆法豪邁
　　皆不下王瓘但氣燄稍劣耳夫寫人形狀者在全
　　其氣宇靄能停於取像側背分衣周旋變通不失
　　其妙可列神品中
　　　　孫夢卿
孫夢卿鄆州須昌人少有精鑒而氣拘執家世豪右不
事産業志於圖繪嘗語人曰吾所好者吳生耳餘無所
取故畫得其法里中目為孫脱壁又曰孫吳生(言能畫/脱吳生)
(之壁無少/異處也)凡欲命素揮毫必為豪貴所知日湊于門爭
先取售識者以為後身數百年能至其藝止夢卿焉與
王靄對畫開寶寺文殊閣下西壁為西方毗樓勒义天
王像及金鎗道菩薩相今並存焉夢卿之畫世少藏者
王公大人第往往有之
　　評曰襲其所短不能自發新意謂之脱壁者豈誣
　　也哉可列神品中
　　　　趙光輔
趙光輔耀州華原人太宗朝為圖畫院學士性喜幽曠
無仕進意潛自遁去鄉人猶稱趙評事長於畫人物蕃
馬等愚客於許昌開元寺見光輔攝摹騰竺法蘭以傳
教皆長丈餘其慈覺悲閔之相盡備又畫五百髙僧資
質風度互有意思坐立瞻聴皆得其妙貌慈閣以動觀
者
　　評曰光輔之畫也放而逸約而正形氣清楚骨格
　　厚重可列神品下
　　　　髙益
髙益本契丹涿郡人太祖時遁來中國初於都市貨藥
有來贖藥者輒畫鬼神犬馬藉藥與之得者驚異有孫
四皓者廣延藝術之士益往客之為禮甚厚益亦畫鬼
神搜山圖一本以酬其意嵗初復畫鍾馗一軸以獻孫
遽張於賔館或曰鬼神用力此傷和重益聞之乃睨目
奮筆畫一異狀者舉石狻猊以擊癘鬼復於舊所筆力
勁健觀者握手滴汗嘗於四皓樓上畫卷雲芭蕉京師
之人摩肩爭玩至今天下樓閣序廡自益始也(今四皓/樓芭蕉)
(見/存)孫乃太宗近戚進益前所畫搜山圖披覽移刻遂待
詔於圖畫院勑畫相國寺廊壁會上臨幸見益寫阿育
王戰像詔問曰卿曉兵法否對曰臣非知兵者命意至
此耳上善之後畫崇夏寺大殿東西二壁善神雖長於
大像但不稱其筆凡畫坐神則用意益善
　　評曰觀益之畫色輕而墨重變通應手不拘一能
　　其丹青之工者歟可列神品下
　　　　武宗元
武宗元字總之河南白波人世業儒鄉里所重父道與
丞相文惠公王隨為布衣交将宗元詣之時方成童大
被稱賞文惠公妻以外孫女用其䕃補太廟齋郎年十七
文惠請畫北邙老子廟壁頗為精神景徳末章聖皇帝
營玉清昭應宫募天下畫流逾三千數中其選者纔百
人分為二部宗元為左部之長朱崖為宫使語僚佐曰
適見靡旗亂轍者悉為宗元所逐矣亦優勞之中岳天
封觀置百金以求名手宗元乗興揮寫無毫髮遺憾洛
中南宫三聖宫東壁畫十太乙皆丈餘又於河陽廣福
院寫逥廊廟壁今並存焉宗元亦不嘗奮筆雖貴人名
臣日走於門求之甚勤未嘗肯諾京師富商髙生有畫
癖嘗修刺拜於庭下迨十餘年欲得水月觀音一軸宗
元許之又三年方成攜詣髙生髙生已殂矣焚畫垂涕
而去丞相文懿張公士遜生辰宗元畫消災菩薩一軸
公張於千嵗堂祕重焉厯官至虞部員外郎
　　評曰武員外學吳生之筆得其閒麗之態可與覩
　　其奥矣而品第不志於髙益得其意乎若夫千乗
　　萬騎出彼入此氣貌風韻不甚相類則益得之者
　　矣武雖可以齊肩接迹無甚愧之色必求定論故
　　有優劣然氣不羣優入畫域亦列神品下
　　　妙品十五人
　　　　王齊翰
王齊翰建康人為右族齊翰自為童時已能畫地成人
有挺立之勢日見加益仕偽唐李煜為待詔王師指伐
所得府藏悉充軍中之賞有步卒李貴者入佛寺得王
所畫十六羅漢俄鬻於市有商劉元嗣以白金四百兩
請售元嗣後入都下復質於相國普滿塔院僧清教及
元嗣往贖遂為所匿訟於京府時太宗方為尹按澄其
事清教詞屈乃出其原畫觀之乃神筆也太宗嘉嘆各
賜白金釋之越十六日即位名曰應運國寶羅漢藏於
秘府
　　　　王士元
王士元汝南宛丘人也父仁夀亦能丹青事見五代畫
譜遺至士元尤精其藝好讀書為儒者言有局量鄉里
器之與國子博士郭忠恕為畫友士元嘗為孫四皓客
甚見推待唐有名畫斷第其一百三十人姓名太宗天
縱多能留神庶藝訪其後來復得一百二十人編次有
倫亦曰名畫斷孫氏謂士元曰上為畫斷以續唐本子
其謂何士元乃沉黙思慮采唐成諸孫家之長為武王
誓師獨夫崇飲圖京師之人詣孫觀者日不可計中有
歎者曰王君之意與六經合觀其事迹千古之逺非精
慮入神何以致此孫氏不敢私又進於天子下圖畫院
品第之時院中髙文進與士元有隙定為下品識者忿
之止以三千縑為賜士元不顧而去文懿張公惜其精
奏攝南陽從事
　　　　侯翼
侯翼字子冲安定人性簡潔重信義學吳生釋道畫予
至和中於閭巷見挈一舊圖貯於大器将濯去顔色因
呼止之翼所畫七夕圖也其人曰我於京城中丐舊朽
壊物賣以給朝夕此圖雖得於大族及其市也以敝裂
無肯售者欲将洗滌以補穿結之衣因倍價以售歸則
熟視宛有王公第宅妓女瞻視之態也
　　評曰齊翰不曹不吳自成一家其形勢超逸近世
　　無有士元通於微妙物物稱絶抑於髙文進勢使
　　然也侯翼墨路深細筆力剛健富於氣燄與齊翰
　　士元並列妙品上
　　　　蒲思訓
蒲思訓蜀中人曉音律善談論幼師房從真學圖纔十
年從真自以為不及仕孟蜀為待詔長於車服冠冕旌
旗器械神鬼等圖子延昌亦能畫名亞其父
　　　　黄筌
黄筌字要叔亦蜀中人少開悟卓然不肯與羣小兒語
年十三師郡人刁光處士學畫龍及花卉翎毛凡所操
筆皆近於真大為當時所傳十七從其師同仕王衍十
九賜米衣銀魚監都麯院洎孟知祥立賜筌三品服子
昶承襲遷待詔檢校少府監寫偽后袁氏真像張於别
殿媚御屬目更深攀慕累加京副使檢校至户部尚書
兼御史大夫藝祖開朝昶銜璧入覲筌與子居寀皆從
赴都下上真命為太子右贊善大夫仍厚賜之筌以亡
國之餘動成哀戚至遘疾而卒時乾徳乙丑嵗九月二
日也子五人居寶亦能丹青死於蜀居寀自有傳有門
生夏侯延祐知名
　　　　黄居寀
黄居寀字伯鸞亦事孟昶為待詔隨筌赴朝亦受真命
陶尚書穀在翰苑因曝圖畫乃展秋山圖令品第之居
寀斂容再拜曰某父所畫也孟昶時以答楊渥國信彌
縫中有某父子姓名當在裂之如居寀言詢諸庫吏乃
朱梁開平中楚将張浩殺楊渥籍沒此圖穀命居寀追
寫父真所為當時愛重居寀父子事蜀主三世凡圖障
屏壁多出其手予嘗於唐紫微第見居寀畫西伯出獵
渭圖及畫父筌真像皆得其妙
　　　　孫知微
孫知微字太古彭山人知書通論語黄老學善雜畫初
師沙門令宗凡牧伯所至必與之相欵髙談劇辨皆出
人意表蜀中寺觀多有親筆但畫釋老事迹則往山墅
不茹葷經時方成晩歲寓居青城白侯壩之趙村愛其
水竹深茂以助其興也
　　　　孟顯
孟顯字坦之華池人骨氣清楚語論通博畫佛像人物
車馬等出於己意自成一家筆無少滯轉動飄逸觀者
不能窮其來去之迹嘗於本郡孟氏舍揮數壁皆有精
思
　　　　周文矩
周文矩建康句容人美風度學丹青頗有精思仕李煜
為待詔能畫冕服車器人物子女偽昇元中命圖南莊
最為精備開寶中煜貢之藏於秘府為上寶重
　　評曰蒲思訓筆法雖細其勢極壯黄筌凡欲揮灑
　　必澄思慮故其彩繪精緻形物偉廓居寀有父之
　　風可謂善繼矣孟顯能作猛風之勢搜形圖面識
　　者猶以為疵周文矩用意深逺於繁富則尤工並
　　列妙品之中
　　　　張昉
張昉字升卿汝南人性剛潔不喜附人學吳生僅得其
法大中祥符中玉清昭應宮成召昉畫三清殿天女奏
音樂像昉不假朽畫奮筆立成皆高丈餘流輩驚顧終譖
於主考以昉不能慎重用意多速出於務衒有效尤者
尋遭詰問昉不加綵繪而去論者惜之於本郡開元寺
畫䕶法善神最為精緻
　　　　王端
王端字子正瓘之子也性謹厚幼知書尤好讀十七史
文選通易象黄老之學皆涉獵焉善丹青長於傳寫及
山水花卉等真宗晏駕時召端與畫臣寫其遺像端舉
筆立就無有及者燕恭肅王見其肖似更益號慟勑令
端入畫院讓而不受止乞國子監書數部上嘉之特授
奉職轉右班殿直召寫真廟及章獻明肅皇后聖容於
石壁未絶筆而端卒令李光轉筆之優賜其家
　　　　勾龍爽
勾龍爽蜀中人性厚重少語言好丹青神宗時為圖畫
院秖候善作中古人物其質狀甚野觀之者有返朴之
意馬
　　　　陳用志
陳用志許州郾城人朴直少可不嗜利禄為諸交友所
髙天聖中為圖畫院祇候迨景祐初今上營慈孝寺勅
用志及待詔等筆東殿御座側其間王華希宮中别賜
屏上為龍水飾以花卉用志不樂因私遁去人間多求
用志畫至有日走於門者用志但以半幅紙絹信筆自
適故其迹妙而甚少
　　　　厲昭慶
厲昭慶建康人仕偽唐為待詔國破與其男從至京師
籍為編户昭慶父子俱有丹青之名工佛像尤長於觀
音凡畫古今人物至於衣紋生熟不能分别前輩殆不及
每欲揮毫必求虚静之室無塵埃處覆其四面止留尺
餘始肯命意其専謹如此有問之者以陸探微去梯之
事答之故其筆精色澤久而如新此可佳也
　　　　王兼濟
王兼濟西京洛陽人簡傲嗜酒不修人事學吳生畫得
其餘趣白波人武宗元長於大像當世稱絶兼濟嘗與
對手深見推譽同於本京南三聖殿畫太乙兼濟乃西
壁焉(東乃武/宗元畫)中岳天封觀西壁聖像入隊亦兼濟之筆
(東壁出隊/武宗元畫)雖不及宗元自有佳處
　　評曰張昉用意敏速變態皆善王端寫人形表尤
　　見所長勾龍爽筆力飄逸多從質野陳用志所為
　　雖至小僻曲盡其妙厲昭慶居必幽静故其澄慮
　　設色久而愈新王兼濟嘗從武宗元分畫大像雖
　　不能及亦可以接其步武矣
　　　能品十九人
　　　　楊斐
楊斐京師人性不拘有器概多遊江浙間後居山陽工
畫佛像宗吳生之筆於泗州普光寺畫二神各二丈餘
其容色威勢有足觀者但手足傷小耳
　　　　髙文進
髙文進蜀中人太宗時入圖畫院為祇候上萬幾之暇
留神繪事文進與黄居寀常列左右賜予優腆相國寺
髙益畫壁經時圯剥上惜其精筆将營治之詔文進曰
丹青誰如益者對曰臣雖不及請以蠟紙摸其筆法復
移於壁毫髮較益無差矣遂與李用及李象坤翻傳舊
本於壁得益之骨氣文進自畫後門裏東西二壁五臺
峨眉文殊普賢變相及後門西壁神大殿後北方天王
等以其能遷待詔仍賜所居在相國寺東年老卧病上
遣醫往療之仍戒曰文進之命實係卿手不可緩也上
為注意如此後果愈勑同畫東太乙宫貴神列位大中
祥符初督羣工計度玉清昭應宫壁今景徳寺後九曜
院羅漢及東壁藥師琉璃光王佛皆文進所畫也
　　　　趙元長
趙元長字慮善蜀中人通天文厯仕偽蜀昶為靈臺官
亦善丹青凡星宿緯象皆命畫之國破元長從昶至闕
下太祖引偽署官屬凡學天文之類皆不赦元長當遽
呼曰臣向事昶謂臣能畫所寫者周天像耳符䜟之學
非臣所知配文思院為匠人嘗備禁中之役因畫馴雉
於牆壁會五坊人按鷹有離鞲欲舉者上命縱之徑往
搏畫雉上驚賞久之召元長入圖畫院為藝學詔畫東
太乙宫貴神之像元長實督及命摹寫王齊翰應運國
寶羅漢深得其妙
　　　　髙元亨
髙元亨字彦徳京師人一名懐寶端愿拘禮法嘗褒衣
大帶引奚奴行人以儒者視之真廟時為圖畫院祇候嘗
畫從駕兩軍角觝戲場圖寫其觀者四合如堵坐立翹
企攀扶仰俯及富貴貧賤老幼長少緇黄伎術外夷之
人莫不備具至有争怒解挽千變萬狀求真盡得古未
之有也元亨嘗押河西防邊将校冬衣至渭川見畫人
南簡雖有推奨之意終不能援引
　　評曰楊斐深有才思用亦𢎞博於大像求其全功
　　則非吾所知也髙文進筆力快健施色鮮潤皆其
　　所長趙元長妙於形似髙元亨盡事物之情並列
　　能品上
　　　　孫懐説
孫懐説安定靈臺人也任俠不事産業喜丹青亦學吳
生畧得其興乗興命筆往往稱絶多為好事者取去故
人間少見其本
　　　　南簡
南簡平凉人性簡傲不肯從親舊游閉門獨居以畫自
樂太宗朝待詔髙元亨奉使過渭川目睹簡畫得其名
氏遽召之會簡袖刺來謁喜其同好盡禮相遇因求簡
筆簡披紙運思揮染如掃窮百畨無相犯者元亨益重
之故相國劉公有簡畫少微一軸甚有氣韻
　　　　王道真
王道真字幹叔新繁人幼穎悟有節操善丹青太宗朝
待詔髙文進甚有聲望一日上問民間誰如卿者文進
對曰新繁人王道真者猶出臣上遂召入圖畫院祇候
與文進等傳移相國寺髙益畫壁及於大殿西偏門南
面東壁畫寶誌化十二面觀音相數與文進對畫寺庭
北門東面大神遷待詔及同文進畫玉清昭應宫壁當
時稱之
　　　　牟谷
牟谷字子冲不知何處人美風表深相術故於丹青尤
長寫貌太宗龍潛時谷往事之暨登位得圖畫院祇候
詔隨専使往交趾密寫安南王黎桓并臣佐真像以瘴
海飄泊十餘年始還京師值太宗已弃萬國章聖即位
亦優勞之谷居閶闔中上幸建隆觀以所畫先帝御容張
於門外上見之回目悚然曰大行皇帝也勑中使收之
執谷詣行在問其故谷對曰臣侍先帝待罪於圖畫院
使於異域淹留嵗月及至還朝先帝晏駕伏惟陛下孝
思訓俗臣所以追寫者廣陛下罔極之心先帝聖容臣
乞傳摹雖聞已勑沙門元靄為之元靄之伎能側面而
臣竊以南面恭已聖人所以尊也臣工寫正面者上許
之寫畢皆賜
　　　　沙門元靄
沙門元靄蜀中人幼來京師相國寺落髮授大具足戒
通古人相法遂能寫真太宗聞之召元靄傳寫時上幸
後園苑賞春方還烏巾插花天姿和暢靄一揮而成畧
無凝滯上優賜之由是有聲名臣貴人爭求其筆亦嘗
畫本寺西經藏院後大悲菩薩章聖即位詔靄寫先帝
側座御容恩賜甚厚錢希白洞微志云僧元靄蜀中人
皇朝來多禁中供奉一日在御書院中寫粉本中官皆
來觀看靄公每成染顔色畢懐中别出一小石研磨取
色蓋覆肉色之上後遂如真衆工所不及者正為此特
髙其日用石訖忽見一小黄門懐之而去靄公喧呼索
之方置舊處又以非語凌辱奔走而去因徧詢中官同
列無肯言其姓名乃畫其顔貌求謁李都知神福哀訴
以中貴竊石毁辱之事忿色可掬李因詰之曰小底至
多不知姓名誰當其責靄公於懐中探出頭子言此可
以驗之李一見大笑曰此楊懐吉也何倉卒圖寫如是
精妙因延坐嗟賞召楊責讓伏罪致謝而退自此傳神
聲價蔚為獨步云
　　　　尹質
尹質字化元成都人性長厚與人交有始終工寫貌善
畫像尤精於真人藥王凡伎藝倡優人所識者質皆能
畫之無分毫異處燕恭肅王召質寫真特優禮之至公
卿戚里間競求𫝊寫景祐中宋宣獻公薨請質追寫質
嗜酒無羈束但草成儀像踰時不往宋氏别召沙門懐
志以質草様示之俾為標準質聞之曰模寫尚可設色
非吾敢許果如其言後徧求名輩傳貌甚多無如質者
故獨步康定慶厯之間
　　評曰孫懐説氣格清峭理致深逺南簡意不在近
　　格亦至僻王道真淳重寧妥可謂能矣言院體者
　　無出其右牟谷元靄尹質長於寫貌筆能奪真其
　　優劣如次第云並列能品中
　　　　石恪
石恪字子専成都郫人性輕率尤好凌轢人物嘗為嘲
謔之句畧協聲韻與俳優不甚異有襍言為世所行初
事張南本學畫才數年已出其右多為古僻人物詭形
異狀以蔑辱豪右西州人患之嘗圖畫五丁開山圖巨
靈擘泰華圖其氣韻剛峭當時稱之今蜀會秦川至於
闕下尚多恪筆
　　　　陳士元
陳士元京師人初名允喜丹青之學尤好王士元筆竊
相如慕藺之意遂改其名至於屋宇亭榭欄楯車騎子
女皂隸及人家景物及太湖石芭蕉花之類皆如士元
之迹
　　　　王拙
王拙字守拙河東人大中祥符初營玉清昭應宫募天
下畫流事見武宗元𫝊拙為右部第一人與宗元為對
時人多許之及畫本宫五百靈官衆天女朝元等壁天
聖中火之矣子居正
　　　　王居正
王居正拙之子也俗以其小字多呼憨哥學丹青有父
風師周昉士女畧得其妙嘗於苑圃寺觀衆游女之處
必據髙隙以觀士女格態凡欲命筆則澄祕思慮故於
形似為得
　　　　葉進成
葉進成江南人性通敏善畫今體人物士元楊直講家
有進成醉道士圖觀其趨向清野陶然相樂尤有佳處
其僮僕鞍乗樹木服器畧可觀焉
　　　　燕文貴
燕文貴吳興人隸軍中善畫山水及人物初師河南郝
惠太宗朝駕舟來京師多畫山水人物貨於天門之道
待詔髙益見而驚之遂售數畨輒聞於上且曰臣奉詔
寫相國寺壁其圖非文貴不能成也上亦賞其精筆遂
召入圖畫院端拱中勅畫臣面進畫扇上覧文貴者甚
悦嘗畫七夕夜市圖(自安業界北頭向東/至潘樓竹木市盡存)狀其浩穰之
所至為精備富商髙氏家有文貴畫舶船渡海圖一本
大不盈尺舟如葉人如粟而檣帆篙櫓指呼奮踴盡得
情態至於風波浩蕩島嶼相望蛟蜃雜出咫尺千里何
其妙也
　　　　葉仁遇
葉仁遇江南人好畫世俗人物唐紫微家有仁遇畫維
揚春市圖狀其土俗繁浩貨殖相委往來疾緩之態深
可嘉賞至於春色駘蕩花光互照不過數幅深得淮楚
之勝
　　　　郝澄
郝澄字長源江寧句容人也世為右族至澄以丹青自
樂不事貲産終至耗蕩人多求澄畫者賴以資給於佛
道人物鬼神尤善
　　　　毛文昌
毛文昌字則之蜀中人好畫郊野村堡人物能與真逼
又為村僮入學圖其行步拜立動止誦寫備其風槩
　　評曰石恪筆法頗勁長於詭怪陳士元師王士元
　　不為不近求其器岸體骨則難矣王拙善佛道於
　　大像尤具雖放縱矜逸往往失於卑懦王居正士
　　女盡其閒冶之態蓋慮精意密動切形似葉進成
　　江左敏手設色清潤燕文貴於人物自有佳處葉
　　仁遇好寫流俗能剽真意毛文昌得其村野之趣
　　甚有可觀皆列能品下
　
　
　
　宋朝名畫評卷一
欽定四庫全書
　宋朝名畫評卷二　　　　宋　劉道醇　撰
　　山水林木門
　　　神品二人
　　　　李成
李成營丘人世業儒為郡右族成自幼屬文能畫山水
樹石當時稱為第一開寶中孫四皓者延四方之士知
成妙手不可遽得以書招之成曰吾本儒者初識去就
性愛山水弄筆自適耳豈能奔走豪勢之門與工伎同
處哉遂不應孫遂銜之遣人往營丘以厚利啖當途者卒
獲數圖後成舉進士來集於春官孫卑辭堅召成不得
已而往見其數圖驚忿而去章聖每見其筆必嗟賞之
故聲價益甚直史館劉釐者時推精鑒於曹武惠王第
見成山水圖愛之不已有詩云六幅氷綃掛翠庭危峰
疊嶂鬭峥嶸却因一夜芭蕉雨疑是巖前瀑布聲識者
以為實録成之於畫精通造化筆盡意在掃千里於咫
尺寫萬趣於指下峯巒重疊間露祠墅此為最佳至於
林木稠薄泉流深淺如就真景思清格老古無其人景
祐中成孫宥為開封府尹相國寺僧慧明購成之畫倍
出金幣歸者如市故成之迹於今少有
　　評曰李成命筆唯意所到宗師造化自創景物皆
　　合其妙耽於山水者觀成所畫然後知咫尺之間
　　奪千里之趣非神而何故列神品
　　　　范寛
范寛名中正字中立華原人性温厚有大度故時目為
范寛居山水間嘗危坐終日縱目四顧以求其趣雖雪
月之際必徘徊凝覽以發思慮學李成筆雖得精妙尚
出其下遂對景造意不取華飾寫山真骨自為一家故
其剛古之勢不犯前輩由是與成並行宋有天下為山
水者唯中正與成稱絶至今無及之者時人議曰李成
筆迹近視如千里之逺范寛之筆逺望不離坐外皆所
謂造乎神者也然中正好畫冒雪出雲之勢尤有骨氣
也
　　評曰范寛山水知名為天下所重真石老樹挺生
　　於筆下求其氣韻出於物表而又不資華飾在古
　　無法創意自我功期造化而樹根浮淺平逺多峻
　　此皆小疵不害精致亦列神品
　　　妙品六人
　　　　髙克明
髙克明絳州人端愿自立復事謙退尤喜幽黙多行郊
野閒覽山水之趣對坐終日樂可知也歸則求静室以
居沈屏思慮神遊物外景造筆下漸為逺近所稱景徳
中遊京師祥符中入圖畫院其藝並進與太原王端上
谷燕文貴潁川陳用志相狎稱為畫友而聲望籍甚今
上嘗詔入便殿命圖畫壁上所貴遷至待詔守少府監
主簿賜紫衣景祐初命畫臣鮑國資畫四時景於章聖
閣國資以乍見玉色戰懼不已不能下筆詔克明代之
克明辭曰臣伎不過山水而已國資以疎淺驟見陛下
無不驚畏徐當盡其所學恐臣淺近故所不能及上善
其對淮海富商陳永以百千求春龍啓蟄圖克明以非
素習者堅讓不從一時流輩多稱之克明亦善佛道人
馬花卉翎毛禽魚畜獸鬼神屋宇皆造於妙人有以勢
利求者則以不能為辭或朋好間以所欲見丐必欣然
與之畫流中好義忘利姓名謙慎者惟克明焉
　　　　王士元
王士元善畫樹石雲水俱師關仝但加景趣多作樓閣
臺榭屋宇橋徑如家中景此亦病也而士元不顧求其
景趣則髙於關仝筆力則老於商訓
　　　　王端
王端尤善畫山石林木亦師關仝之筆好為罅石濺水
古樹老根有出人意思今相國寺浄土院北支條院東
壁有端所畫其煙巒雲峰之勢皆得其趣
　　　　商訓
商訓不知何許人善鼔琵琶學關仝山水頗為切近觀
其筆勢勾研山石小皴殆不及仝
　　　　燕文貴
燕文貴尤精山水凡所命意不師古人自成一家而景
物萬變如真臨焉畫流至今稱曰燕家景致無能及之
者
　　　　許道寧
許道寧長安人學李成畫山水林木初市藥於東門人
有贖者必畫樹石兼與之無不稱其精妙由此有聲遂
游公卿之門多見禮待相國張文懿公令道寧畫其居
壁及屏風等文懿深加賞愛作歌贈之道寧之格所長
者三一林木二平逺三野水俱造其妙而又命筆狂逸
自成一家頗有氣燄所得於李成者也(事見翟/院深傳)
　　評曰山有體水有流意自近至逺景有增有減求
　　其妙手豈易也哉髙克明鋪成景物自成一家當
　　代少有士元之寫景王端之老格同出關氏各有
　　所得商訓又其次也燕文貴尤善其景隨景可愛
　　許道寧既有師法又有變通皆列妙品
　　　能品十人
　　　　陳用志
陳用志亦工山水畫祥源觀東壁磊落峭拔布千里之
景於慶厯中為火所焚無有之矣文潞公宅有用志出
雲山水壁髙丈餘宛有不崇朝而雨天下之意
　　　　黄懐玉
黄懐玉華原人有足疾時人目為跛子學范中正畫山
水頗得其格今都下貴人家有懐玉秋山圖八幅意思
孤特得其岩嶠之骨樹木皴剥人物清洒有范生之風
至有誤蓄者蓋相去不逺也
　　　　黄筌
黄筌畫山水亦為時所稱松石學孫位山水學李昇皆
過之偽蜀孟昶時嘗寫秋山圖至今猶傳
　　　　翟院深
翟院深營丘人名隸樂工善擊鼓師鄉人李昇畫山水
善為峰巒之景一日郡中宴客作樂會有雲氣聳起數
峰相疊院深引望翹企不覺遂失鼓之節奏太守詰之
具以實對乃命院深為畫果有蕭灑之勢甚異之時人
議得李成之畫者三人許道寧得成之氣李宗成得成
之形院深得成之風後李成之孫宥為開封尹日購其
祖畫多悞售院深之筆以其風韻相近不能辨也
　　　　劉永
劉永不知何許人師關仝為山水其意思筆墨頗得其
法至樹石濺撲甚不相逺但勾研皴淡未為佳耳
　　　　沙門巨然
巨然江寧人受業於本郡開元寺工畫山水偽唐李煜
歸命巨然隨至京師居於開寶寺投謁在位遂有聲譽
畫煙嵐曉景於學士院壁當時稱絶度支蔡員外挺家
有巨然畫故事山水圖二軸古峰峭拔宛有風骨又於
林麓間多為卵石至於松柏草木交相掩映旁分小徑
逺至幽墅於逸野之景甚備
　　　　趙幹
趙幹江寧人善畫山水林木長於布景李煜時畫院學
士今度支蔡員外家有幹江行圖一幅深得浩渺之意
　　　　李隠
李隠三原人善畫山水亦長於布景大中祥符初營會
靈觀命隠圖五岳於壁又於五殿畫扆帷上皆寫山水
慶厯中為火所燬今則無矣隠所畫山其勢超峻截空
而止復有平逺之趣至於飛泉曲水周流左右皆不逾尺
止以焦墨皴淡全無勾研其工妙如此
　　　　龎從穆
龎從穆字季和右北平人大中祥符初營玉清昭應宫
召入畫山水列壁而林巒草竹溪谷磴道莫不精備又
於空穴間作游雲直上之狀為風所駕卷舒聚散其勢
不拘詔入圖畫院從穆不就而去
　　　　曹仁希
曹仁希字企之毘陵人善畫水無與敵者為驚濤怒浪
方流曲折以至輕波細溜於一筆中自分淺深之勢此
為佳耳
　　評曰山水天下之勝於繪事中尤可尚也陳用志
　　筆雖放曠得自然之意黄懐玉老於所學勢多剛
　　峭黄筌失於麤暴猶為蜀中之最翟院深猶得風
　　韻蓋有師法劉永學關氏逺有所到巨然好寫景
　　趣殊為精絶趙幹窮江行之思觀者如涉李隠狀
　　千里之山不出所顧才富意逺從穆有焉如仁希
　　之畫水淺深怒帖一筆而已信所謂敏而不失其
　　真者也並列能品
　　蕃馬走獸門
　　　神品一人
　　　　趙光輔
趙光輔尤善畫蕃馬凡欲為之必潛心密慮視聴皆斷
方肯草本然後㸃竄增減求其完備始上縑素故光輔
無一毛之失得者如有至寶古人能為蕃馬者亦可數
也胡瓌得其肉贊華得其骨(東丹王契/丹之人也)光輔兼有之為
世推重至於戲風拽繩吃草飲水奔走立卧嘶囓跑蹶
瘦壯老嫩駑良疲逸羈縶疾病之狀莫不精致全奪形
似畧無失處未有能繼之者
　　評曰善觀畫馬者必求其精神筋力精神完則意
　　出筋力勁則勢生必口眼鼻耳蹄腕為本神也光
　　輔之為也駿尾一毛不可得而議故列神品
　　　妙品六人
　　　　趙邈卓
趙邈卓亡其名以其性不靈慧人故以邈卓目之輕財
好施尤嗜酒歌與人交有終卒善畫虎多氣韻具形似
夫氣韻全而失形似雖活而非形似備而無氣韻雖似
而死二者俱得惟邈卓焉文潞公與王郎家各有邈卓
所畫虎(文公伏崖髙視/侍郎當風抵掌)視者驚其威猛其經摹皆非親
筆真本為華州王法掾所收雖朋友親狎未嘗見今以
包鼎虎為上游者何其陋也
　　　　裴文顯
裴文顯京師人能畫水牛為當時第一隋唐而下畫牛
者止有三人戴嵩厲歸真并文顯也其餘凡陋可鄙今
人多不嫻此藝以故文顯寡合後士人觀其真迹乃當
時之名流也
　　　　楊暉　袁峩
楊暉江南吳人袁峩河南登封人隸侍衛親軍俱善畫
魚末節但寫其噞喁形勢尤多涵泳之態至如他人以
鱗甲數目為拘者暉峩則遺之矣但取其大體亦工水
草蘋蘩之畫真若秋景甚可愛也
　　　　龍章
龍章字公絢京兆人性敦静好古居嘗冠帶善畫虎兔
亦工佛道及冕服等尤長於裝染祥符中玉清昭應宫
成召令彩畫列壁外有玉皇尊像猶未裝飾時畫院僚
屬争先創意至於團科斜枝莫不詳盡主者中貴人劉永珪
曰天帝法服豈如是耶命檢盡道藏及真境録無有曉
其像者上不懌宫使丁朱崖置賞募工章應之曰今京
兆長洛鄉北雒村古太華觀有玉皇像乃唐人楊惠塑
被九色螭羅帔此可為法丁朱崖聞於上遣使驗之果
如章言由是得裝其像工畢乞還田里復本户租賦久
之不報詔入畫圖院非其好也常求食於京師樂游坊
市藥人楊氏(裏瓦下貨虎骨/南闌楊家是也)鎖活虎於肆章熟視之命
筆一揮而成識者驚賞之平生所畫止有六虎而已今
少有及者
　　　　何尊師
何尊師江南人亡其名善畫猫兒罕見其比所畫有寢者
覺者展膊者聚戲者皆造於妙觀其毛色純黧體態馴
擾尤可賞愛
　　評曰邈卓之虎非世俗嘗見往往有不知名者猶
　　為天下珍玩豈易辨哉裴文顯之水牛渾奪生意
　　楊袁二生之魚不拘末節自得其體章亦善虎兔
　　是豈常人之可及何尊師所得不為不多可列妙
　　品
　　　能品十二人
　　　　陳用志
陳用志亦善蕃馬學胡瓌畧得其奥而多出己意自至
奇怪識分數曉向背甚有所得
　　　　馮清
馮清閿鄉人真宗時入圖畫院所居城南相近逆旅多
槖駝清嘗遇之雖身務所迫必引視不已求其情狀然
後命筆遂至聲譽亦能畫火今景靈宫後壁有硤石道
士趙惠宗坐炎火誦經者是也
　　　　王士元
王士元善畫天廏馬雖駑駘瘦劣亦能為之骨氣髙卑
皮毛上下隨筆所定較無差處至銜勒之飾飼秣之所
皆有可觀而又筆法髙壯形狀頗肖人所未及
　　　　髙益
髙益善畫蕃馬於分數盡得身段肥瘦蹄踠疎實皆取
形似尤富氣燄相國寺東壁有阿育王所乗及戰士鹿
馬等皆益之筆雖經摹寫格制猶在
　　　　荀信
荀信江南人真宗時為翰林待詔工畫龍水天禧中會
靈觀凝祥池御座扆上寫吐霧龍觀其蟠伏蹲踞波濤
湧洶使人驚賞後移入禁中
　　　　吳懐
吳懐江南人善畫龍水其最佳處據孤島憑老木伏平
碐拏怒浪呼雲自蔽有天矯欲飛之勢
　　　　董羽
董羽字仲翔毗陵人口吃語不能出故有啞子之名善
畫龍魚尤長於海水仕李煜為待詔寫香花閣帷牀屏
并積水圖大有聲譽建康有隋大司空陳仁杲廟堂後
畫水一壁至今猶存清凉寺畫海水及有李煜八分題
名李肅逺草書時人目為三絶隨李煜入京於學士院
畫戲水龍於開寶寺東經藏院壁畫弄珠龍皆為精妙
絶筆也
　　　　王道真
王道真亦善畫魚得楊暉之奥祥符中寫金魚一軸獻
丁朱崖甚見稱賞朱崖敗籍入内庫
　　　　李用及
李用及京師人父隸武軍用及能畫天廏馬深得韓幹
筆法人多稱之為病馬尤工自古未之有也
　　　　張鈐
張鈐豳國人一名翼善畫蕃馬及人物皆師趙光輔運
筆落墨有刀頭燕尾之狀深得其法但為蕃族面目多
類漢人於體為失
　　　　辛成
辛成不知何許人也籍隸軍中工畫虎有精神氣骨故
當時許其得威厲之體勢都下時復有之
　　　　馮進成
馮進成工畫犬兔江南人思慮精到故於寫物能全其
精神尤善染澤今致政田宫𫝊第有馮進成畫二軸其
迹可愛
　　評曰馬之氣骨非精到不能週遍陳用志王士元
　　髙益李用及張鈐之徒各從師法更生已妙各稱
　　一時之妙果求其真鑒故有次第馮駝辛虎皆與
　　真逼如荀信吳懐董羽可謂能於其事矣馮進成
　　乃為犬兔深造其妙猶以氣韻孤薄或有譏之者
　　皆列能品
　
　
　
　
　
　
　
　宋朝名畫評卷二
欽定四庫全書
　宋朝名畫評卷三　　　　宋　劉道醇　撰
　　花卉翎毛門
　　　神品四人
　　　　徐熙
徐熙鍾陵人世仕偽唐為江南盛族熙善畫花竹林木
蟬蝶草蟲之類多游園圃以求情狀雖蔬菜莖苗亦入
圖寫意出古人之外自造乎妙尤能設色絶有生意李
煜集英殿盛有熙畫後卒於家及煜歸命盡入府庫太
宗因閲圖畫見熙畫石榴一本帶百餘實嗟異久之上
曰花果之妙吾知獨有徐熙矣其餘不足觀也徧示羣
臣俾為標準為上稱嘆如此有二孫崇嗣崇勲得其傳
矣
　　評曰士大夫議為花果者往往崇尚黄筌趙昌之
　　輩蓋其寫生設色逈出人意以熙視之俱有慙徳
　　筌神而不妙昌妙而不神神妙俱完捨熙鮮矣夫
　　精於畫者不過薄其彩繪以取形似於氣骨能全
　　之乎熙獨不然必先以墨定其枝葉萼蕋等而後
　　傅之以色故其氣格前就態度彌茂與造化不甚
　　逺宜乎為天下冠也故列神品
　　　　唐希雅
唐希雅嘉興人曾祖而上家河北因五代遷移於江左
希雅善丹青偽唐李煜好金錯書希雅嘗學之乗興縱
奇因具戰掣之勢以寫竹樹蓋取幸於一時也其於荆
檟柘棘翎毛草蟲之類多得郊野真趣
　　評曰江南絶筆徐唐二人而已極乎神而盡乎微
　　資於假而逼於真像生意端形造筆下希雅終不
　　逮熙者吾以翎毛較之耳求其竹樹殆難優劣故
　　列神品
　　　　黄筌
黄筌尤能寫花竹翎毛於孟昶殿畫六鶴因目其殿當
時稱嘆為之語曰黄筌畫鶴薛稷減價廣政中昶命筌
與子居寀於八卦殿畫四時山水及諸禽鳥花卉等至
於精備其年冬昶将出獵因按鷹其間一大鷹離鞲舉
臂者不能制遂縱之直飛入搏所畫翎毛昶甚歎賞召
學士歐陽炯作八卦殿畫壁記仍付史館以表能事太
宗朝參政蘇公易簡得筌所畫墨竹圖李公宗諤見之
賞其神異作黄筌竹贊其敘曰工丹青狀花木者雖一
蕋一葉必五色具焉而後畫之為用也蜀人黄筌則不
然以墨染竹獨得意於寂寞間顧彩繪皆長物鄙而不
施其清姿瘦節秋色野興具於紈素洒然為真故不知
墨之為靈乎惜乎筌去世逺矣後人無繼者蜀亡二十
年蘇公易簡得筌之遺迹兩幅寶之如神懼恐化去矣
惟安樂村民得一觀焉噫清瀟碧湘會稽雲夢有竹萬
頃去我千里鮮碧蔽野寧得人窺曷若此圖幽虚淡静
滿目煙翠行立坐卧秋光拂人又何必雨中移來忩外
種得霜庭月檻蕭騷有聲然後稱子猷之髙興乎余歎
筌圖之入神美翰林之好事抽毫抒思敢為之贊猗歟
黄生畫竹有名能狀竹意是得竹情以毫揾墨匪丹匪
青秋思野態混然而成背石枕水蒼蒼數莖森然欲活
䬃若有聲湘江坐看嶰谷隨行大壁髙展清隂滿庭又
詩云惜哉黄公不可親空留髙價傳千古向非精賞值
蘇公時人委棄如黄土
　　評曰黄筌老於丹青之學命筆皆妙誠西川之能
　　士矣可列神品
　　　　黄居寀
黄居寀亦善畫花竹翎毛與筌共為之其氣骨意思有
父風孟昶時畫四時花雀圖數本當時稱絶今士人家
往往有居寀筆誇為珍玩
　　評曰居寀畫鶴多得筌骨其有佳者亦不能决其
　　髙下至於花竹禽雀皆不失筌法父子俱入神品
　　惟居寀一家云
　　　　趙昌
趙昌劒南人性簡傲雖遇强勢亦不下之多游巴蜀間
善畫花果初師滕昌祐後過其藝時州伯郡牧争求其
筆迹昌不肯輕與故有得者以為珍玩祥符中丁朱崖
聞之以白金五百兩為昌夀昌驚曰貴人以賂及我必
有求親往謝之朱崖延於東閣命畫生菜數窠及爛𤓰
生果等遂命筆遽成俱得形似及還蜀中尤有聲譽晩
年俱出金購其舊畫其自秘也如此有門人王友亦知
名
　　　　陶裔
陶裔京兆鄠人幼穎悟多巧思隸後苑造作所為匠者
組織為副珈步摇花奩瓔珞之飾其功甚微妙及結花
鈿為羽仙儀狀太宗甚賞之且曰以此意移於丹青安
知無後世名裔感上有言潛志營學遂祇候於圖畫院
精於寫生日有增至召入畫御座屏扆極有精神兩嵗
方畢又畫大殿十二幅屏多作祝夀之意遷待詔裔之
筆法與黄筌相近故時人語曰西蜀黄筌東京陶裔
　　　　徐崇嗣　徐崇勲
徐崇嗣徐崇勲皆熙之孫也善畫草蟲時果花木蠶蠒
之類尤善為連樹及墮地棗備得形似無有及者士大
夫謂二徐有祖之風
　　　　梅行思
梅行思江南人工畫鬭雞至於爪起項引回還相擊宛
有角勝之勢
　　　　解處中
解處中江南人俗呼解将軍不知何謂也善畫雪竹有
冒寒之意其間多作禽鳥或羣聚或孤立寒思凜冽足
有可觀
　　　　王曉
王曉泗水人善畫翎毛酷好郭乾暉鷂子卒至於妙而
精神筋骨尤近於郭
　　　　母咸之
母咸之江南人善畫雞其毛色明潤瞻視清爽大有生
意今江寧尹馮待制家有咸之紫朝雞一軸頗為佳物
　　　　傅文用
傅文用京師人俗以三翁目之每見禽鳥飛立必凝神詳
視都忘他好遂精於畫其為鶉鵲能四時毛羽頗有黄
筌風槩至有悞收者今畫院僚屬嘗議傅三翁翎毛渾
得生意較其真者如鑑中見之為流輩所稱如此
　　評曰陶裔之寫生趙昌之設色二徐所為於形似
　　無愧矣行思専乎鬭之勢處中長若寒之景王曉
　　咸之文用皆有翎毛之癖傳諸來世逾見真賞耳並
　　列妙品
　　　　唐宿　唐忠祚
唐宿唐忠祚皆希雅之孫也善畫翎毛花竹時多推之
其為翎毛也奮迅超逸其為花木也美艷閒冶俱有能
格京師貴人家亦多有之
　　　　夏侯延祐
夏侯延祐字景休蜀人師黄筌畫翎毛花竹畧有聲譽
仕孟昶為待詔後隨昶至京師得圖畫院藝學流輩推
重
　　　　劉文惠
劉文惠不知何處人善畫翎毛花竹京師人貴之至有
攜金玉換而不得者故四方少見
　　　　王友
王友字仲益部落人師趙昌畫花不用筆墨専尚設色
得其芳艷之態今有豪貴家得友之筆者往往目為趙
昌以其親切所以難辨
　　　　牛戩
道士牛戩字受禧河内人居本郡三生觀貌古性野不
修人事輕賄財重信義嗜酒自樂尤好畫其所長者翎
毛之中善寒鴉野鴨飲無佳處每於酒肆間至斗酒索
紙一幅畫以為質醒後必購而毁去之
　　　　閻士安
閻士安宛丘人也疎蕩嗜酒尤好作俳優之語故為豪
貴所匿習醫術工墨竹及草樹荆棘土石蜞蟹燕子等
皆不用彩繪為時輩所推故王冀公徳用好畜花竹之
畫士安盡其思慮獻竹一圖甚見稱賞由是奏為試四
門助教士安之竹千怪萬狀有帶風煙雨雪之勢者尤
盡其情景
　　　　王端
王端亦畫墨竹取唐希雅生竹情狀而為之故於向背
不失然端好為山水樹石寫竹甚妙故人間罕得之也
　　　　劉夢松
劉夢松江南人善畫水墨翎毛及草木花竹等今普安
院有夢松花竹圖花得洛陽之勝竹有江上之異皆可
愛也
　　評曰二唐花竹皆得情狀可謂善繼其祖也夏侯
　　之於黄筌王友之於趙昌皆親切於師自致能譽
　　文惠善於寫生牛戩妙於翎毛亦一時之佳筆也
　　寫墨竹者於古無傳自沙門元靄及唐希雅董羽輩
　　始為之倡閻士安下毫清勁造形完備最為長也
　　王端僅為之敵識者謂士安得其竿王端得其葉
　　而夢松又次焉皆列能品
　　鬼神門
　　　神品一人
　　　　李雄
李雄北海人略有文義不喜從俗尤好丹青之學太宗
時祇候於圖畫院上一日徧詔籍在院中者出紈扇令
各進所畫雄曰臣之伎不精於此所學者不過鬼神雖
三五十尺亦能為之上怒索劍欲誅之雄亦無屈意俄
得釋去後遁還鄉曲畫本郡龍興寺壁為三鬼其一鬼
執巨蟒呼喊有忿怒之勢觀者往往驚畏甚為精粹
　　評曰畫鬼神者多以形狀怪異為能於吾何取必
　　求諸筋力以考其精神究其威怒三者俱備惟雄
　　而已筆勢髙邁生於自然故列神品
　　　妙品一人
　　　　髙益
髙益尤精於鬼神其意思無窮如晝夜然相國寺壁備
盡鬼神情狀至今稱絶
　　評曰髙益意思深逺千形萬狀卒不相類其功可
　　較故列妙品
　　　能品二人
　　　　李用及
李用及亦能畫鬼神其體格雄贍筋骨魁壯無所羈束
又不専詭怪凡為鬼神者多以面擬金剛身擬善神用
及則不然獨習吳生之筆曾同畫相國寺壁至今稱之
　　　　石恪
石恪亦工畫鬼神出意為鬼怪之狀不犯今古頗有筆
力嘗為五丁開山圖及巨靈擘泰華圖為人推賞
　　評曰鬼神之狀雖不可窮大約不逺於人故用及
　　宗吳道子之畫密有所至石恪多用己意善作鬼
　　怪而自擅逸筆於筋力能備不可易得並列能品
　　屋木門
　　　神品二人
　　　　郭忠恕
郭忠恕字恕先無棣清河人有藝文善篆籀隸書周時
為國子博士兼宗正左丞太祖有天下忠恕忤㫖流嶺
南道死藁𦵏其後許還鄉國發壙惟衣櫛而已時人以
為尸解上亦遣使祠之忠恕尤能丹青為屋木樓觀一
時之絶也上折下算一斜百隨咸取磚木諸匠本法畧
不相背其氣勢髙爽户牖深秘盡合唐格尤有可觀(凡/唐)
(畫屋宇柱頭坐斗飛簷直插今之畫者先取折/勢翻簷疎壯更加琥珀板及於柱頭添鋪矣)凡欲畫
多與士元對手而忠恕於人物不深留意往往自為屋
木假王士元寫人物於中以成全美
　　評曰畫之於屋木猶書之於篆籀蓋一定之體必
　　在端詳脩整然後為最忠恕俱為當時第一豈二
　　者之法相近而然耶可列神品
　　　　王士元
王士元尤工畫屋木臺殿而顯敞𢎞壯信為神妙嘗畫
古時宮殿及緑珠墜樓圖二軸其通博該備時人稱絶
又能赤白及作松紋錦柱愈見壯麗之勢凡命意造景
如忠恕但士元多關仝樹石此所為異也
　　評曰宫殿臺閣亭榭軒砌雖無轉逕之勢而求其
　　疵病比諸畫為多士元命筆造微事物皆備雖片
　　瓦莖木亦取於此像所以過人無限故列神品
　　　妙品二人
　　　　燕文貴
燕文貴又能畫舟船盤車富商髙家有文貴舶船渡海
圖大為珍玩
　　　　蔡潤
蔡潤建康人善畫舟船及江河水勢隨李煜入朝籍為
八作司赤白匠太宗嘗覽潤舟車圖因問畫者名氏左右
進曰實八作匠人蔡潤筆也上亦悟曰是江南歸命者
耶遽召入圖畫院為待詔勑畫楚襄王遊江圖尤為精
備上嗟異久之
　　評曰燕文貴蔡潤二人皆江海微賤一旦以為天
　　子畫知名其藝能逺過流輩故列妙品
　　　能品三人
　　　　吕拙
吕拙京師人善丹青亦為樓觀之畫至道中召入圖畫
院祇候太宗方營玉清拙畫欎羅蕭臺様上進上覽圖
嘉嘆下匠氏營臺於宫遷拙待詔拙不受願為本宫道
士上賜紫衣今樂游坊蘇守素家有拙畫其精巧審細
觀者無倦能廓落地勢映帶池塘但於人物傷繁耳
　　　　劉文通
劉文通京師人善畫樓臺屋木真宗朝入圖畫院為藝
學大中祥符初上將營玉清昭應等宫敕文通先作一
小圖様然後成葺丁朱崖命移寫道士吕拙鬱羅蕭臺
様仍加飛閣於上以待風雨畫畢下匠氏為凖謂之七
賢閣者是也天下目為壯觀
　　　　王道真
王道真亦善畫盤車嘗為惠子五車書圖及挽糧濟水圖
皆為精備
　　評曰吕拙劉文通於宫殿屋木最為留意雖匠氏
　　亦從其法度焉可謂至矣祥符中營昭應宫詔天
　　下名手至京師者三千餘人其中選者如武宗元
　　而下亦不減百人當時舉天下不知幾何多人物
　　而見於此書無十數輩如王道真之水入能品人
　　物畜獸屋木其藝固不後人矣
　
　
　
　
　
　
　
　宋朝名畫評卷三
