#+TITLE: 山水純全集-宋-韓拙
#+DATE: 2016-06-11 12:23:23
#+SOURCE: github.com/kanripo/KR3h0027 master faeb3833                
欽定四庫全書　　　　　子部八
　山水純全集　　　　　　藝術類一(書畫之屬/)
　　提要
　　　　(臣/)等謹案山水純全集一卷宋韓拙撰拙字
　　　　純全號琴堂南陽人畫史會要稱其善畫山
　　　　水窠石著山水純全集即指此書别本或作
　　　　山水純全論傳寫訛也拙始末不甚可考惟
　　　　集末有宣和辛丑夷門張懐後序稱自紹聖
　　　　間擔簦至都下進藝為都尉王晉卿所愜薦
　　　　于今聖藩邸繼而上登寶位授翰林書藝局
　　　　祇候累遷為直長秘書待詔今已授忠訓郎
　　　　云云盖徽宗時畫院中人也是編首論山次
　　　　論水次論林木次論石次論雲霧煙靄嵐光
　　　　風雨雪霧次論人物橋犳關城市觀山居舟
　　　　車四時之景次論用墨格法氣運之病次論
　　　　觀畫别識次論古今學者凡九篇而序中自
　　　　稱曰十篇豈佚其一歟其持論多主規矩所
　　　　謂逸情逺致超然于筆墨之外者殊未之及
　　　　盖院畫之體如是然未始非畫家之格律也
　　　　考鄧椿畫繼載有洛人韓若拙工畫翎毛又
　　　　善寫真宣和末應募使髙麗寫國王真會用
　　　　兵不果行二人同時同鄉里同善畫而姓名
　　　　祇差一字殆一人而訛傳歟不可考矣乾隆
　　　　四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　山水純全集
　　　　　　　　　　　　　宋　韓拙　撰
　　論山
凡畫山言丈尺分寸者王右丞之法則也山有主客尊
卑之序隂陽逆順之儀其山各有形體亦各有名習山
水之士好學之流切要知也主者衆山中髙而大也有
雄氣敦厚傍有輔峰叢圍者嶽也大者尊也小者卑也
大小岡阜朝揖於前者順也無此者逆也客者不相下
而過也分隂陽者用墨而取濃淡也凹深為隂凸面為
陽山有髙低大小之序以近次逺至於廣極者也洪谷
子云尖曰峰平曰頂圓曰巒相連曰嶺有穴曰岫峻壁
曰崖崖下曰巖巖下有穴而名巖穴也山大而髙曰嵩
山小而髙曰岑鋭山者髙嶠而纎峻也卑小尖者扈也
小而衆山歸叢者名羅圍也言襲陟者山三重也兩山
相重者謂之再木暎也一山為坯小山曰岋大山曰峘
岋謂髙而過也言屬山者相連屬也言嶧山者連而絡
繹也絡繹者羣山連續而過也山岡者其山長而有脊
也言翠微者近山傍坡也山頂衆者山㒹也岩者洞穴
是也有水曰洞無水曰府言堂者山形如堂室也言嶂
者如幃帳也言小山别大山鮮不相連也言絶景者連
山㫁絶也言屋者左右有山夾山也言礙者多小石也
平石者盤石也多草木者謂之岵無草木者謂之峐石
載土謂之崔嵬石上有土也土載石謂之砠土上有石
也土山曰阜平原曰坡坡髙曰壠岡嶺相連掩映林泉
漸分逺近也言谷者通路曰谷不相通路者曰壑窮瀆
者無所通而與水注者川也兩山夾水曰澗陵夾水曰
溪溪中有水也宜畫盤曲掩映㫁續伏而後見也山有
四方體貌景物各異東山敦厚而廣博景質而水少西
山川峽而峭拔髙聳而嶮峻南山低小而水多江湖景
秀而華盛北山濶墁而多阜林木氣重而水窄東山宜
村落薪鋤旅店山居宦官行客之類西山宜用闗城棧
路羅網髙閣觀宇之類北山宜用盤車駱駝樵人背負
之類南山宜江村漁市水邦山閣之類但加稻田漁樂
勿用車盤駱駝要知南北之風故不同爾深宜分别山
有四時之色春山豔冶而如笑夏山蒼翠而如滴秋山
明浄而如洗冬山慘淡而如睡之説四時之氣象也郭
氏曰山有三逺自山下而仰山上背後有淡山者謂之
髙逺自山前而窺山後者謂之深逺自近山邊低坦之
山謂之平逺愚又論三逺者有近㟁廣水曠濶遙山者
謂之濶逺有煙霧暝漠野水隔而髣髴不見者謂之迷
逺景物至絶而微茫縹渺者謂之幽逺以上山之名狀
當備畫中用也兼備博雅君子之問若問而無對為無
知之士不可不知也或詩句中有諸山名雖得名即不
知山之體狀者惡可措手而製之凡畫全景者山重疊
覆壓咫尺重深以近次逺或由下増疊分布相輔以卑
次尊各有順序又不可大實仍要嵐霧鎖映林木遮藏
不可露體如人無依乃窮山也且山以林木為衣以草
為毛髮以煙霞為神采以景物為粧飾以水為血脈以
嵐霧為氣象畫若不求古法不寫真山惟務俗變採合
虚浮自為超越古今心以自蔽變是為非此乃懵然不
知山水格要之士難可與言之嗟乎今人是少非多拘
今亡古為多利之所誘奪博古好今學者鮮矣倘或有
得其藴奥者誠可與論也彼嗟古傲今侮慢宿學之士
適足以此言為戯耳
　　論水
夫水者有緩急淺深此為大體也有山上水曰涀涀謂
出於髙陵山下有水曰潺潺謂其文溶緩山澗間有水
曰漰湍而漱石者謂之湧泉巖石間有水滭潑而仰沸
者謂之噴泉言瀑泉者巔崖峻壁之間一水飛出如練
千尺分灑於萬仞之下有驚濤怒浪湧瀼騰沸噴濺漂
流雖龜鼉魚鼈皆不能容也言濺瀑者山間積水欲流
而石隔罅中猛下其片浪如滚有石迎激方圓四折交
流四㑹用筆輕重自分淺深盈滿而散漫也言淙者衆
流攢衝鳴湍疊瀨噴若雷風四面叢流謂之淙也言沂
水者不用分開一片注下與瀑泉頗異矣亦宜分别夫
海水者風波浩蕩巨浪捲翻山水中少用也有兩邊峭
壁不可通途中有流水漂急如箭舟不停者峽水可無
急於此也言江湖者注洞庭之廣大也言泉源者水平
出流也其水混混不絶故孟子所謂原泉混混不舎晝
夜是也惟溪水者山水中多用之宜畫盤曲掩映㫁續
伏而後見以逺至近仍宜煙霞鎖隠為佳王右丞云路
欲㫁而不㫁水欲流而不流此之謂歟夫沙磧者水心
逆流水流兩邊急而有聲中有灘也夫石磧者輔㟁絶
流水流兩邊洄環有紋中有石也言壑者有㟁而無水
也然水有四時之色隨四時之氣春水微碧夏水微涼
秋水微清冬水微慘又有汀洲烟渚皆水中人可住而
景所集也至於漁瀨鴈濼之類畫之者多樂取以見才
調况水為山之血脉故畫水者宜天髙水濶為佳也
　　論林木
夫林木者有四時之榮枯大小之叢薄咫尺重深以分
逺近故木貴髙喬蒼逸健硬筆迹堅重或麗或質以筆
迹欲㫁而復續也且或輕或重本在乎行筆髙低暈悉
由於用墨此乃畫林木之格要也洪谷子訣曰筆有四
勢觔骨皮肉是也筆絶而不㫁謂之觔纒轉隨骨謂之
皮筆迹剛正而露節謂之骨伏起圓混而肥謂之肉尤
宜骨肉相輔也肉多者肥而軟濁也苟媚者無骨也骨
多者剛而如薪也勁死者無肉也迹㫁者無觔也墨而
質朴失其真也墨微而怯弱敗其正形其木要停分而
有勢不可太長太長無勢力不可太短太短者俗濁也
木皆有形勢而取其力無勢而亂作盤曲者乏其勢也
若只要剛硬而無環轉者虧其生意也若筆細脉微者
怯弱也大凡取舎用度以木貴蒼健老硬其形甚多或
聳而迸枝者或曲折而俯仰者或躬而若揖者或如醉
人狂舞者或如披頭仗劒者皆松也又若怒龍驚虬之
勢騰龍伏虎之形似狂怪而飄逸似偃蹇而躬身或坡
側倒趄飲於水中或巔峻倒崖而身復起為松之儀其
勢萬狀變態莫測凡畫根者臨岸倒起之木其根起伏
出拔土外狂而且迸也其平立之木當以大根深入崖
中傍迸小根方宜出土也凡作枯槎槁木務要竅䆻空
耳且松者公侯也為衆木之長亭亭氣概髙上盤於空
勢鋪霄漢枝迸而覆掛下接凡木以貴待賤如君子之
徳周而不比荆浩曰成材者氣概髙幹不材者抱節自
屈有偃盖而枝盤頭低而腰曲者為異松也皮老蒼鱗
枝枯葉少者為古松也右丞曰松不離於弟兄謂髙低
相亞亦有子孫謂新枝相續為幼松者其梢凌空而聳
出其針交結而䕃重也且柏者若侯伯也訣曰柏下叢
生要老逸而舒暢皮宜轉紐捧節有紋多枝少葉節眼
嵌空勢若蛟龍身去復回蕩迭縱横乃古柏之狀也幼
柏者葉宻枝迸梢聳拔也檜者松身柏皮㑹於松柏故
名曰檜其枝横肆而盤屈其葉散而不定古檜之體也
餘種羣木難以具述惟楸梧槐栁形儀各異大概有葉
之木貴要豐茂而䕃鬱至於寒林者務森聳重深分布
而不雜宜作枯梢老槎背後當用淺墨畫以相類之木
伴和為之故得幽韻之氣清也林罅不用明白尤宜烟
嵐映帶誠為咸熈深得乎妙用者哉梁元帝云木有四
時春英夏䕃秋毛冬骨春英者謂葉細而花繁也夏䕃
者謂葉宻而茂盛也秋毛者謂葉疎而飄零也冬骨者
謂枝枯而葉槁也其有林巒者山岩石上有宻木也有
林麓者山脚下林木也林迥者逺林烟暝也大要不可
狂斜倒起隠淡直立辨其形質可一一分明又云質者
形質備也雜木取其大綱用墨㸃成淺淡相等林木者
山之衣也如人無衣裝使山無儀盛之貌故貴宻林茂
木有華盛之表也木少者謂之露骨如人少衣也若作
一窠一石務要減矣
　　論石
夫畫石者貴要磊落雄壯蒼硬頑澀礬頭菱面層疊厚
薄覆壓重深落墨堅實凹深凸淺皴拂隂陽㸃均髙下
乃為破墨之功也且言盤石者平大石也然石之狀不
一或層疊而秀潤或崔嵬而顛嶮有崖岩嵯峨者有怪
石崩坍者或直插入水而深不可測者或根石浸水而
脚石相輔者崪屼嶙峋千怪萬狀縱横放逸其體無定
而入皴紋多端也有披麻皴者有㸃錯皴者或斫􁀙皴
者或横皴者或勻而連水皴紋者一畫一㸃各有古今
家數體法存焉昔人云石無十步真山有十里逺况石
為山之體貴氣韻而不貴枯燥也畫之者不可失此論
也
　　論雲霧烟靄嵐光風雨雪霧
夫通山川之氣以雲為總也雲出於深谷納於愚夷弇
曰揜空渺渺無拘昇之晴霽則顯其四時之氣散之隂
晦則逐其四時之象故春雲如白鶴其體閒逸和而舒
暢也夏雲如竒峰其勢隂鬱濃淡靉靆而無定也秋雲
如輕浪飄零或若兜羅之狀廓静而清明冬雲澄墨慘
翳示其𤣥溟之色昏寒而深重此晴雲四時之象春隂
則雲氣淡蕩夏隂則雲氣突黒秋隂則雲氣輕浮冬隂
則雲氣慘淡此隂雲四時之氣也然雲之體聚散不一
輕而為煙重而為霧浮而為靄聚而為氣其有山嵐之
氣煙之輕者雲捲而霞舒雲者乃氣之所聚也凡畫者
分氣候别雲烟為先山水中所用者霞不重以丹青雲
不施以彩繪恐失其嵐光野色自然之氣也且雲有游
雲有出谷雲有寒雲有暮雲雲之次為霧有曉霧有逺
霧有寒霧霧之次為烟有晨烟有暮烟有輕烟烟之次
為靄有江靄有暮靄有逺靄雲霧烟靄之外言其霞者
東曙曰明霞西照曰暮霞乃早晚一時之氣暉也不可
多用凡雲霞烟霧靄之氣為嵐光山色遙岑逺樹之彩
也善繪於此則得四時之真氣造化之妙理故不可逆
其嵐光當順其物理也風雖無迹而草木衣帶之形雲
頭雨脚之勢無少逆也如逆之則失其大要矣繼而以
雨雪之際時雖不同然雨有急雨有驟雨有夜雨有欲
雨有雨霽雪者有風雪有江雪有夜雪有春雪有暮雪
有欲雪有雪霽凡雨雪意皆本乎雲色之輕重類於風
勢之緩急想其時候方可落筆大概以雲别其雨雪之
意則宜暗而不宜顯也又如爾雅云天氣下而地不應
曰雪言暗物而輕也地氣登而天不應曰霧言暝物而
重也風而雨之為霾言無分逺近也隂風重而為曀言
無分於山林也此皆不時之氣也霏雪之流至於魚龍
草莽之象吕氏之言甚明鸞翔鳯翥之形陸機之論深
得然窮天理之奥掃風雪之候曷可不深究焉
　　論人物橋彴闗城寺觀山居舟車四時之景
凡畫人物不可麄俗貴純雅而幽閒其隠居傲逸之士
當與村居耕叟漁父輩體貌不同切觀古之山水中人
物殊為閒雅無有麄惡者近之所作往往麄俗殊乏古
人之態言橋彴者通船曰橋彴者以横木渡於溪澗之
上但人迹可通也闗者在乎山峽之間只一路可通傍
無小谿方可用闗也城者雉堞相映樓屋相望須當映
帶於山崦林木之間不可一一出露恐類於圗經山水
所用唯古堞可也畫僧寺道觀者宜横抱幽谷深巖峭
壁之處唯酒斾旅店方可當途村落之間以至山居隠
遯之士放逸之徒也務要幽僻有廣土處可畫柴扉房
屋平林牛馬耕耘之類有菱廣水處可畫漁市漁濼及
捕魚採菱晒網之類也言舟船者大曰舟小曰船漁人
乗者為艇隠逸所乗曰船或插以網罩或旋以絲綸者
漁艇也或為木屋或作棚幙者遊船也以小漿所搖者
謂之飛航獨一木所造者謂之相槽於山水中所宜用
者其舟船游漾輕浮不可重載其餘江海巨載之舟於
山水中少用也品四時之景物務要明乎物理度乎人
事春可畫以人物欣欣而舒和踏青郊遊翠陌競秋千
漁唱渡水歸牧耕鋤山種捕魚之類也夏可畫以人物
坦坦於山林隂映之處或以行旅憇歇水閣亭軒避暑
納涼翫水浮梁浴鶴江滸曉汲渉水過渡之類也秋則
畫以人物蕭蕭翫月採菱浣紗漁笛搗帛夜春登髙賞
菊之類也冬則畫以人物寂寂圍爐飲酒慘冽遊宦雪
笠寒人騾輛運糧雪江渡口寒郊雪臘履氷之類也若
水野之間春兼於禽鳥者可畫以燕雀黄鸝夏畫鸂鶒
鷗鷺秋畫征鴻羣鶩冬宜畫以落鴈鳴鴉今各舉其大
概耳若能知此以隨時製景任其才思則山水中裝飾
無不備矣
　　論用筆墨格法氣韻病
夫畫者筆也斯乃心運也索之於未狀之前得之於儀
則之後黙契造化與道同機握筦而潛萬象揮毫而掃
千里故筆以立其形質墨以分其隂陽山水悉從筆墨
而成吳道子筆勝於質為畫之質勝也常謂道子山水
有筆而無墨項容山水有墨而無筆此皆不得全善惟
荆浩採二賢之能以為巳能則全矣盖墨用太多則失
其真體損其筆而且濁用墨太微即氣怯而弱也過與
不及皆為病耳切要循乎規矩格法本乎自然氣韻必
全其生意得於此者備矣失於此者病矣以是推之豈
愚俗之可論歟凡未操筆當凝神著思豫在目前所以
意在筆先然後以格法推之可謂得之於心應之於手
也其用筆有簡易而意全者有巧宻而精細者或取氣
格而筆迹雄壯者或取順快而流暢者縱横變用在乎
筆也然作畫之病者衆矣惟俗病最大出於淺陋循卑
昧乎格法之大動作無規亂推取逸强務古淡而枯燥
苟從巧宻而纒縛詐偽老筆本非自然此謂論筆墨格
法氣韻之病古云用筆有三病一曰版二曰刻三曰結
何謂版病腕弱筆痴取與全虧物狀平扁不能圓混者
版也刻病者筆迹顯露用筆中凝勾畫之次妄生圭角
者刻也結病者欲行不行當散不散似物凝碍不能流
暢者結也愚又論一病謂之礭病筆路謹細而痴拘全
無變通筆墨雖行類同死物狀如雕切之迹者礭也凡
用筆先求氣韻次採體要然後精思若形勢未備便用
巧宻精思必失其氣韻也以氣韻求其畫則形似自得
於其間矣且善究其畫山水之理也當守其實實不足
當棄其筆而華有餘實為質幹也華為華藻也質幹本
乎自然華藻出乎人事實為本也華為末也自然體也
人事用也豈可失其本而逐其末忘其體而執其用是
猶畫者惟務華媚而體法虧惟務柔細而神氣泯真俗
病耳惡知其守實去華之理哉若行筆或麄或細或揮
或勻或重或輕者不可一一分明以布逺近似氣弱而
無畫也其筆太麄則寡其理趣其筆太細則絶乎氣韻
一皴一㸃一勾一斫皆有意法存焉若不從古畫法只
寫真山不分逺近淺深乃圗經也焉得其格法氣韻哉
凡畫有八格石老而潤水淨而明山要崔嵬泉宜洒落
雲烟出没野逕迂迴松偃龍蛇竹藏風雨也
　　論觀畫别識
瓊瑰琬琰天下皆知其為玉也非卞氏三獻孰别其荆
山之姿而為美驊騮騕褭天下皆知其為馬也非伯樂
一顧孰别冀北之駿而為良若玉之無别安得瓊瑰琬
琰之名馬之無别豈分驊騮騕􁀙之駿别玉者卞氏耳
識馬者伯樂耳天下後世亦無復以加諸是猶畫山水
之流於世也隠造化之情實論古今之賾奥發揮天地
之形容藴藉聖賢之藝業豈賤𨽻俗人得以易窺其端
倪盖有不測之神思難名之妙意寓於其間矣凡閲諸
畫先㸔風勢氣韻次究格法髙低者為前賢家法規矩
用度也儻生意純而物理順用度備而格法髙固得其
格者也雖有其格而家法不可揉雜者何哉且畫李成
之格豈用雜於范寛正如字法顔栁不可以同體篆𨽻
不可以同攻故所操不一則所用有差信乎然矣歸古
驗今善觀乎畫者焉可無别歟然古今山水之格皆畫
也通畫法者得神全之氣攻寫法者有圗經之病亦不
可以不識也以近世畫者多執好一家之學不通諸名
流之迹者衆矣雖博究諸家之能精於一家者寡矣若
此之畫則雜乎神思亂乎規格難識而難别良由此也
惟節明其諸家畫法乃為精通之士論其别白之理也
窮天文者然後證丘陵天地之間雖事之多有條則不
紊物之衆有緒則不雜盖各有理之所寓耳觀畫之理
非融心神善縑素精通博覽者不能達是理也畫有純
質而清淡者僻淺而古拙者輕清而簡妙者放肆而飄
逸者野逸而生動者幽曠而深逺者昏暝而意存者真
率而閒雅者冗細而不亂者重厚而不濁者此皆三古
之迹達之名品參乎神妙各適於理者然矣畫者初觀
而可及究之而妙用益深者上也有初觀而不可及再
觀而不可及窮之而理法乖異者下也畫譬如君子歟
顯其跡而如金石著乎行而合規矩親之而温厚望之
而儼然易事而難悦難進而易退動容周旋無不合於
理者此上格之體若是而已畫由小人歟以浮言相胥
以矯行相尚近之而取侮逺之而有怨苟媚諂以自合
勞詐偽以自蔽旋為交構無一循乎理者此卑格之體
有若是而已儻明其一而不明其二達於此而不達夫
彼非所以能别識也昔人有云畫古六要一曰氣氣者
隨形運筆取象無惑二曰韻韻者隠露立形備儀不俗
三曰思思者頓挫取要凝想物宜四曰景景者制度時
用搜妙創竒五曰筆筆者雖依法則運用變通不質不
華如飛如動六曰墨墨者髙低暈淡品别淺深文彩自
然似非用筆有此六法者神之又神也若六法未備但
有一長亦不可不採覽焉畫有真可傳於世不自顯其
名者所謂有實則名自得故不期顯而自顯也畫有一
時雖獲美名乆則漸銷所謂以譽過於實者故不期銷
而自銷矣凡觀畫者豈可擇於冠蓋之譽但㸔格清意
古墨妙筆精景物幽閒思逺理深氣象脱洒者為佳其
未當精絶惟寘巧宻者鮮鑒矣世有王晉卿者戚里之
雅士也耕獵於文史放思於圗書每燕思之餘多戯以
小筆散之於公卿之家多矣嘗蒙青眼左顧每閲畫必
見召而同觀之論乎淵奥構其名實偶一日於賜書堂
東掛李成西掛范寛先觀李公之跡云李公家法墨潤
而筆精煙嵐輕動如對面千里秀氣可掬次觀范寛之
作如面前真列峰巒渾厚氣壯雄逸筆力老健此二畫
之跡真一文一武也余嘗思其言之當真可謂鑒通骨
髓矣其格法之要切須知之方能定其優劣明其是非
可謂精通善鑒者哉畫不遇識如客行於途無分於善
惡也不亦悲夫今有名卿士大夫皆從格法聖朝以來
李成郭熈公穆宋復古李伯時王晉卿亦然信能悉之
於此乎按畫譜荆浩河内人號洪谷子博雅好古今山
水專門頗得意趣間嘗謂吳道子山水有筆而無墨項
容山水有墨而無筆浩兼二子所長而有之盖有筆而
無墨者見落筆蹊徑而少自然有墨而無筆者去斧鑿
痕而多變態故王洽之畫先潑墨縑素取髙下自然之
勢而為之浩介乎二者之間則人與天成兩得之矣
　　論古今學者
天之所賦於我者性也性之所資於人者學也性有顓
蒙明敏之異學有日益無窮之功故能因其性之所悟
求其學之所資未有業不精於巳者也且古人以務學
而開其性今之人以天性恥於學此所以去古逾逺而
業逾不精也昔顧愷之夏月登樓家人罕見其面風雨
晦暝飢寒喜怒皆不操筆唐有王右丞杜員外贈歌曰
十日畫一水五日畫一石能事不受相促迫愷之王維
後世真跡絶少後來得其髣髴者猶可絶俗正如唐史
論杜甫謂殘膏賸馥沾渥後人蓋前人用此以為銷日
養神之術今人反以之為圗利勞心之苦古之學者為
巳今之學者為人昔人冠冕正士晏閒餘暇以此為清
幽自適之樂唐張彦逺云書畫之術非閭閻之子可學
也柰何今之學者往往以畫髙業以利為圖金自墜九
流之風不脩術士之體豈不為自輕其術者哉故不精
之由良以此也真所謂棄其本而逐其末矣且人之無
學者謂之無格無格者謂之無前人之格法也豈落格
法而自為超越古今名賢者歟所謂寡學之士則多性
狂而自蔽者有三難學者有二何謂也有心髙而不恥
於下問惟憑盜學者為自蔽也有性敏而才髙雜學而
狂亂志不歸於一者自蔽也有少年夙成其性不勞而
頗通慵而不學者自蔽也難學者何也有謾學而不知
其學之理苟僥倖之䇿惟務作偽以勞心使神志蔽亂
不究於實者難學也若此之徒斯為下矣夫欲傳古人
之糟粕達前賢之閫奥未有不學而自能也信斯言也
凡學者宜先執一家之體法學之成就方可變易為己
格則可矣噫源深者流長表端者影正則學造乎妙藝
盡乎精粹盖有本者亦若是而已
　
　
　
　
　
　
　
　
　
　山水純全集
山水純全集後序
嘗謂世之論畫者多矣稽古逮今瑣瑣碌碌亦其偏見
持以僻説蔽其天地之純全不識古今之妙用㡬何哉
不可數而名計也然畫之祖述於古有自來矣顯於唐
虞備於商周尊於夫子用於宇宙明於日月山林之形
别於鳥獸魚蟲之跡制之冠蓋衮冕設之罇罍鼎器六
經具載百代祖繼迨此而下雖世不乏然未備其體或
工於一物長於片善無復有能超越而能盡其純全妙
用之理者也且畫者闢天地𤣥黄之色泄隂陽造化之
機掃風雲之出没别魚龍之變化窮鬼神之情狀分江
海之波濤以至山水之秀麗草木之茂榮翻然而異蹶
然而超挺然而竒妙然而怪凡識於象數圗於形體一
扶疎之細一帡幪之微覆於穹窿載於磅礴無逃乎象
數而人為萬物之最靈者也故合於畫造乎理者能畫
物之妙昧乎理則失物之真何哉盖天性之機也性者
天所賦之體機者人神之用機之發萬變生焉惟畫造
其理者能因性之自然究物之微妙心㑹神融黙契動
靜於一毫投乎萬象則形質動蕩氣韻飄然矣故昧於
理者心為緒使性為物遷汩於塵坌擾於利役徒為筆
墨之所使耳安足以語天地之真哉是以山水之妙多
專於才逸隠遯之流名卿髙蹈之士悟空識性明了燭
物得其趣者之所作也况山水樂林泉之奥豈庸魯賤
𨽻貪懦鄙夫至於麄俗者之所為也豈其畫於山水誠
未可以易言也今古之跡顯然而著見於域中者不為
不多矣略究形容而推之遙岑疊翠逺水沉明片帆歸
浦秋鴈下空指掌之間若睨千里有得其平逺者也雲
輕峰秀樹老隂疎溪橋隠逸樵釣江村棧路曲逕崢嶸
層閣漱石飛泉去騎歸舟人少有得其全景也若松柏
老而亂怪羣木茂而蓊鬱臨流碧澗崖古林髙此乃其
樹石者也木葉披巖千山聳翠烟重暝斜之勢林繁如
葉葉有聲此得其風雨者也畫至於通乎源流貫於神
明使人觀之若覩青天白日窮究其奥釋然清爽非造
理師古學之深逺者罔克及此今有琴堂韓公純全以
名宦簪履之後家世儒業自垂髫誦習之間每臨筆硯
多戯以窠石既冠從南北宦遊常於江山勝概為所樂
者圗其所至之景宛然而旋踵於前繼而工畫於山水
則落筆驚世不苟名於時但遊藝於心術精神之間至
於爛額焦頭窮年皓首過於書籍傳癖未嘗一日捨乎
筆墨猶恐學之不及也藴古今之妙而宇宙在乎手順
造化之源而萬化生乎心故研精思極深得其純全妙
用之理者其南陽純全公之畫歟公自紹聖間擔簦之
都下進藝為都尉王晉卿所愜薦於今聖藩邸繼而上
登寶位授翰林書藝局祇候累遷為直長秘書待詔今
已授忠訓郎公未嘗苟進迄今祇以畫為性之所樂頃
者出示以平昔編藁胸臆藴奥俾僕以補文釋意然所
集山水之論莫不纎悉備載且指物而各叙其説言筆
墨華藻可居典實博古續今増加證識分雲烟嵐霧山
水林木闗城橋彴傳其筆墨之妙講其氣韻之病通四
時景物識三古精華一句一事粲粲然使後學者覽而
為樞筈筆要顧不偉歟當南陽接朋友則講論古今為
文章至於理邃如藏珠之蚌藴玉之石學者不可輕易
其文當求其理信乎公之論畫如珠玉之秘於此焉如
公之畫純於古不雜於後代故其立論集曰純全庶㡬
博雅君子為之傳於無窮也宣和辛丑嵗冬十月二十
有四日夷門張懷邦美後序
　
　
　
　
　
　
　
　
　山水純全集後序
