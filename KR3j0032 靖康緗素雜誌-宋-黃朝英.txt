#+TITLE: 靖康緗素雜誌-宋-黃朝英
#+DATE: 2016-06-11 12:23:32
#+SOURCE: github.com/kanripo/KR3j0032 master 454837e4                
欽定四庫全書　　　　　子部十
　靖康緗素雜記　　　　　雜家類二(雜考之屬/)
　　提要
　　　　(臣/)等謹案靖康緗素雜記十卷宋黄朝英撰
　　　　晁公武讀書志曰朝英建州人紹聖後舉子
　　　　又曰所記凡二百事今本卷數與公武所記
　　　　同而秖有九十事程大昌演繁露辨其誤引
　　　　麥秋一條此本無之考王楙野客叢書亦具
　　　　載麥秋之説稱緗素雜記知非大昌誤引又
　　　　野客叢書載其辨李賀金銅仙人辭漢歌序
　　　　誤以拆露盤為青龍九年一條麻胡僅得二
　　　　事一條袁文甕牖間評載其辨穀陽一條辨
　　　　蘆菔一條此本亦無之葢明人妄有刪削已
　　　　非完書矣袁文王楙於此書頗有駁正然考
　　　　證之學大抵後密於前不足為病晁公武譏
　　　　其為王安石之學又譏其解詩芍藥握椒為
　　　　鄙䙝劉敞七經小𫝊亦摭此條為諧笑雖不
　　　　出姓字殆亦指朝英觀其書頗引新經義及
　　　　字説而尊王安石為舒王解詩緑竹一條於
　　　　安石之説尤委曲回䕶誠為王氏之學者然
　　　　所説自芍藥握椒一條外大抵多引據詳明
　　　　皆有資考證固非漫無根柢徒為臆斷之談
　　　　敞本與安石異趣公武又以元祐黨家世與
　　　　新學相攻擊故特摭其最謬一條以相排抑
　　　　耳乾隆四十六年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　靖康緗素雜記卷一
　　　　　　　　　　　　宋　黃朝英　撰
　　黃閣
天子曰黃闥三公曰黃閣給事舍人曰黃扉太守曰黃
堂凡天子禁門曰黃闥以中人主之故號曰黃門令秦
漢有給事黃門之職是也天子之與三公禮秩相亞故
黃其閣以示謙漢舊儀云丞相聽事門曰黃閣
又王瑩傳云既為公須開黃閣張敬兒謂其妻嫂曰我
拜後府開黃閣是也黃門郎給事于黃闥之内入侍禁
中後漢獻帝初置侍中給事黃門侍郎員各六人唐郭
承嘏甞為給事中矣文宗謂宰臣曰承嘏久在黃扉是
也黃堂者太守聽事之堂也亦謂之雌堂杜詩為南陽
太守請郭丹為功曹勑以丹事編署黃堂以為後法是
也或以大拜為身到黃扉余所未諭故杜少陵與嚴閣
老詩云扈聖登黃閣明公獨妙年宋子京與王相公云
薰琴順署雌閣偃藩又和公序再入玉堂云七年辤玉
署再入佐黃扉與徐舍人云果紆繡扆之知趣上黃扉
之試又初到郡齋云姑俟天藏疾雌堂日燕居又謝寄
公醪云老依滴曲作蕃飲月例黃堂給宴醪又重修諸
亭記云太守牙居惟有黃堂便坐則三公為黃閣給事
舍人為黄扉太守為黄堂明矣
　　蚩尾
蘇鶚演義云蚩者海獸也漢武帝作栢梁殿有上疏者
云蚩尾水之精能辟火災可置之堂殿今人多作鴟字
顔之推亦作此鴟劉孝孫事始作此蚩尾既是水獸作
蚩尤字是也蚩尤銅頭鐵額牛角牛耳獸之形也作鴟
鳶字恐無意義古老傳云蚩聳尾出于頭上遂謂之蚩
尾顔氏家訓云東宫舊事呼鴟尾為祠尾蓋張敞不甚
稽古隨宜記注逐鄉俗訛謬取吳呼蚩為祠遂為祠尾
又俗閭呼為鴟吻見其吻如鴟鳶遂以此呼之自後蚩
字因有作此者余案倦游雜録云漢以宫殿多災術者
言天上有魚尾星宜為其象冠于屋以禳之今亦有自
唐以來寺觀舊殿宇尚有為飛魚形尾上指者不知何
時易名為鴟吻狀亦不類魚尾又案陳書舊制三公黃
閣㕔事置鴟尾後主時蕭摩訶以功授侍中詔摩訶開
閤門施行馬㕔事寢堂並置鴟尾又北史宇文愷傳云
自晋已前未有鴟尾用鴟字宋子京詩云久叨鴟尾三
重閤兼撰新唐書皆用鴟字又江南野録云初臺殿閣
各有鴟吻自乾德之後天王使至則去之使還復用至
是遂除此又用鴟吻竟未詳其旨
　　木稼
舒王作韓魏公挽詩云木稼甞聞達官怕蓋用舊唐書
寧王卧疾引諺語曰木稼達官怕必大臣當之吾其死
矣此用故事誠工也然木稼之説齊世知其為木冰而
不解其義余甞讀班史五行志而得其説蓋自春秋成
公十六年雨木冰劉歆以為上陽施不下通下隂施不
上達故雨而木為之冰雰氣寒木不曲直也劉向以為
冰者隂之盛而水滯者也木者少陽貴臣卿大夫之象
也此人將有害則隂氣脅木木先寒故得雨而冰也是
時叔孫僑如出奔公子偃誅死一曰時晋執季孫行父
又執公此執辱之異或曰今之長老名木冰為木介介
者甲甲兵象也是嵗晋有鄢陵之戰楚王傷目而敗属
常雨也由是知木稼當為木介明矣葢唐之諺語譌也
案唐書五行志直書曰雨木冰乃引劉向之言為證又
云亦謂之樹介介兵象也是眞得春秋書災異之意矣
又公羊傳云雨木冰者何雨而木冰也何以書記異也
何休云木者少陽幼君大臣之象冰者凝隂兵之類也
冰脅木者君臣將執于兵之徵也然何氏此説葢亦自
于歆向云
　　夕郎
職林曰初秦漢别有給事黃門之職後漢併為一官故
有給事黃門侍郎余案漢舊儀曰黃門郎属黃門令每
日暮入對青瑣門拜名曰夕郎亦謂之夕拜案劉公嘉
話云崔造以夕郎拜相又南唐近事云相第有呼盧之
會夕拜預焉盖謂唐鎬時為給事中也青瑣門在南宫
衞瓘注吳都賦曰青瑣户邊青鏤也一曰天子門内有
眉格再重裏青畫曰瑣案柳子厚云夕之名則朝拜之
偶也古者旦見曰朝暮見曰夕詩曰邦君諸侯莫肯朝
夕左傳曰百官承事朝而不夕記曰暮不廢夕又曰日
入而夕晉矦將殺豎㐮叔向夕楚子之留乾谿右尹子
革夕齊之亂子我夕趙文子礱其椽張老夕智㐮子為
室美士茁夕皆暮見也漢儀夕則兩郎向瑣闈拜謂之
夕郎亦出此名也又應劭注漢書云天子春朝日秋夕
月朝日以朝夕月以夕又漢儀注郊泰畤皇帝平旦出
竹宫東向揖日其夕西南向揖月顔氏云春朝朝日秋暮
夕月此常禮也郊泰畤而揖日月此又别儀摭言云羅
隱開平中累徴夕郎不起羅衮以詩贈之云向夕便思
青瑣拜近年尋伴赤松遊
　　孤負
世之學者多以辠辜之辜為孤負之字殊乖禮意盖公
正衆所附私反而孤焉衆所附則有相向之意故不孤
私反而孤則有相背之意非向之也孤負云者言其背
負而已故李陵與蘇武書云陵雖孤恩漢亦負德又云
孤負陵心區區之意馬嚴上書云臣叔父援孤恩不報
張俊上書云臣孤恩負義黃香上疏云孤忝聖恩謝莊
月賦云孤奉明恩宋繇云孤負聖明謝晦云孤背天日
桓榮祖云孤負恩奬江革云孤負朝廷北史后妃上云
孤負遺旨隋宗室諸王傳云孤負付属李白云孤負夙
願未甞用辜字今世先達士大夫亦未甞錯用如宋子
京與李太𫝊云徒軫深仁有孤高誼又云敢忘自修以
孤大賜舒王云安能孤此意顚倒就衰颯又云予豈敢
孤其意以受不腆之辭魯直云誤䝉器使孤奉國恩則
孤負之孤宜用孤字明矣
　　耶􁘒
前書云趙將李左車設伏兵之計以禦韓信而趙王不
用遂為市中人耶􁘒之蘇鶚演義云耶􁘒者舉手相弄
之貌即今俗謂之冶由也耶􁘒之葢音韻訛舛耳又後
漢王霸傳王郎起兵光武在薊令霸至市中募人將以
擊郎市人皆大笑舉手邪揄之注引説文曰歋􁘒手相
笑也歋音弋支反􁘒音踰又音由此云邪揄語輕重不
同又世説載襄陽羅友少好學性嗜酒當其所遇則不
擇士庻桓宣武雖以才學遇之然以其誕率非宏逺才
許而不用郡人有得郡者温為席送别友亦被命至尤
遲晩溫問之答曰旦出門於中路逢一鬼大揶揄云我
秪見汝送人作郡何以不見人送汝作郡遂慙悕却回
不覺淹緩之罪桓雖知其滑稽心頗媿焉後以為襄陽
太守故宋景文公詩云數領郡章君莫笑猶勝長被鬼
揶􁀙
　　塗詔
舊唐書李藩傳曰王鍔以錢数十萬賂遺權倖求兼宰
相權德輿在中書有密旨曰王鍔可兼宰相宜即擬來
藩遂以筆塗兼宰相字却奏上云不可德輿失色曰縱
不可宜别作奏豈可筆塗詔邪曰勢迫矣出今日便不
可止日又暮何暇别作奏事果寢又案崔鉉會要曰此
乃不諳故事者之妄傳史官之謬記耳既稱奉密旨宣
擬狀中陳論固不假以筆塗詔矣凡欲降白麻若商量
於中書門下皆前一日進文書然後付翰林草麻制又
稱藩曰勢迫矣出今日便不可止尤為疎濶葢由史氏
以藩有直亮之名欲委曲成其美豈所謂直筆哉舊唐
書權徳輿𫝊曰初鍔來朝貴倖多舉鍔者上將加平章事李藩
堅執以為不可德輿繼奏云云乃止今從之
　　貌侵
史記武安矦列傳云武安者貌侵韋昭注云侵音寢短
小也又云醜惡也又漢本傳云蚡為人貌侵服䖍注云
侵短小也韋昭則以侵為寢服䖍止讀如本字皆有短
小之義而顔師古並無註釋余謂當以侵為正案酉陽
雜俎云今人謂醜為貌寢誤也魏志曰劉表以王粲貌
侵而體弱通侻不甚重也一云貌寢而體弱註云侵貌
不足也又云貌寢謂貌負其實也通侻者簡易也侻他
活切玉篇云輕也晉書載左思貌寢口訥而詞藻壯麗
唐書載歐陽詢貌寢侻敬羽貌寢甚又南史(闕/)
　寢小北史邢遜傳云祖效貌寢有風尚(闕/)
　思風貌寢陋皆以侵為寢蓋循襲之誤(闕/)
作寢
　　吹臺
西清詩話云唐書杜甫傳云甫與李白高適同登吹臺
慨然莫測也質之少陵昔游詩昔者與高李同登單父
臺則知非吹臺三人皆詞宗果登吹臺豈無䧺詞傑唱
著後世邪余謂此論太疎案杜子美遣懐詩云憶與高
李輩論交入酒壚兩公壯藻思得我色敷腴氣酣登吹
臺懐古視平蕪註云兩公高適李白也吹臺梁王歌臺
也今謂之繁臺獨不見此何邪又名賢詩話云國初王
仁裕暮春與門生五六人登繁臺飲酒題詩抵夜方散
詩云柳隂如霧絮成堆又引門生上吹臺淑景即隨風
雨去芳尊宜命管絃來漫誇鼎食鳴鐘貴寕免朝烏夜
兎催爛醉也須詩一首不能空放馬頭回即知繁臺乃
吹臺也
　　豹直
李濟翁資暇集云新官併宿本署曰爆直僉作爆迸之
字余甞膺悶莫究其端近見惠郎中寔云舍作武豹字
言豹性潔善服氣雖雪雨霜霧伏而不出慮汙其身案
列女傳云南山有文豹霧雨七日不下食者欲以澤其
毛衣而成其文章南華亦云豹棲於山林伏於岩穴靜
也則併宿公署雅是豹伏之義宜作豹直固不疑也余
觀宋景文公有和龎相公聞余儤直見寄詩一篇乃用
儤字又職林云凡當直之法自給舍丞郎入者三直無
儤自起居郎官入者五直一儤御史補闕入者七直兩
儤其餘雜入者十直三儤亦用儤字案玉篇云儤連直
也字當作儤非虎豹之豹
　
　
　
　
　
　
　
　
　
　
　
　
　
　
　
　靖康緗素雜記卷一
欽定四庫全書
　靖康緗素雜記卷二
　　　　　　　　　　　　宋　黃朝英　撰
　　隂康
漢書載相如游獵賦云奏陶唐氏之舞聽葛天氏之歌
註云陶唐當為隂康傳寫之誤耳案古今人表有葛天
氏隂康氏又呂氏春秋曰昔隂康氏之時民氣鬱遏筋
骨不達故作為舞以宣導之高誘亦誤解為陶唐堯有
天下之號也案吕氏説隂康之後方一一厯言黃帝顓
頊帝嚳乃及堯舜作樂之序皆有次第豈再陳堯而錯
亂其序乎葢誘不觀古今人表妄改易吕氏本文耳余
案書傳之訛非特此也如却非譌而為御北皮傳譌而
為頗傳華表譌而為和東者其類甚多
　　伎養
應劭風俗通甞論太史公記高漸離變名易姓為人庸
保匿作於宋子久之作苦聞其家堂上有客擊筑伎養
不能無出言案伎養者謂懐其伎而腹癢也是以潘岳
射雉賦亦云從心煩而伎養李善云有伎藝欲逞曰伎
養今史記並作徬徨不能去每出言曰彼有善有不善
或作徘徊不能無出言是為俗傳寫誤也故景文公詩
云技癢新禽百種啼盖用此義
　　鄭重
漢王莽傳稱非皇天所以鄭重降符命之意註云鄭重
猶言頻煩也顔氏家訓亦云吾亦不能鄭重聊舉近世
切要以啟寤汝耳此眞得漢書之意近沈存中筆談言
石曼卿事云他日試使人通鄭重則閉門不納亦無應
門者即以鄭重為殷勤不知何所據而言然不爾曾謂
使人通頻煩可乎魏志倭人傳云使知國家哀汝故鄭
重賜汝好物也亦有頻煩之意今人有以鄭重者又誤
矣
　　回紇
舊唐書回紇傳云元和四年里迦可汗遣使請改為回
鶻義取回旋輕捷如鶻崔鉉續會要云貞元五年七月
公主至衙帳回紇使李義進請改紇字為鶻與統紀同
鄴矦家傳云四年七月可汗上表請改紇字為鶻與李
繁北荒君長録及新回鶻傳同按李泌明年春薨若明
年七月方改家傳不應言之今從家傳君長録書
　　扊扅
顔氏家訓云古樂府歌百里奚詞曰百里奚五羊皮憶
别時烹伏雌吹扊扅今日富貴忘我為家訓謂吹當作
炊煑之炊案蔡邕月令章句曰鍵開牡也所以止扉或
謂之剡移然則當時貧困并以門牡木作薪炊耳扊或
作扂余染反扅或作扈余之反故何公送人序云話龍
具之注歌扊扅之炊昔人述懐詩云囊空未省餘釵釧
薪盡何甞赦扊扅
　　藉田
藉田音慈夜反典籍音慈力反案舒王字説藉從艸從
來從借從草若藉用白茅是也凡藉物如之從來從借
若藉而不税是也凡藉人如之藉物者尚之藉人者下
焉籍從昔從來從竹藉記昔事有實可利後除其繁蕪
有節焉世之學者類不分藉籍之義乃以藉田為籍田
至書典籍之籍乃反為藉字是不究其本也案文帝紀
詔曰農天下之本其開籍田朕親率耕以給宗廟粢盛
應劭曰古者天子耕籍田千畝為天下先籍者帝王典
籍之常韋昭曰藉借也借民力以治之以奉宗廟且以
勸率天下使務農也臣瓉曰藉謂蹈藉也藉田本以躬
親為義不得以假借為稱師古曰國語云宣王不藉千
畝虢文公諫斯則藉非假借明矣余考數家之説應劭
以藉為典籍之籍謬也唯韋昭之説得之案王制曰古
者公田藉而不税註云借民力治公田故不税盖帝王
所親耕者公田也公田謂之藉田者以借民力為義故
藉之字所以從借也舒王云公田謂之耡猶親耕之田
謂之藉也宣王不藉千畝者為其不能親耕公田以勸
農耳謂之藉者豈不以假借為義乎臣瓉與師古未之
或知何耶余甞謂枕藉醖藉狼藉顧藉皆從艸音慈夜
反而文籍圖籍篇籍與夫籍甚籍其家皆從竹音慈力
反乃為允當又許愼説文云祭藉也一曰艸不編狼藉
從艸耤聲慈夜切又秦昔切許氏乃以一字為兩音尤
見疎謬
　　重黎
楚世家云楚之先祖出自帝顓頊高陽高陽生稱稱生
卷章卷章生重黎重黎為高辛氏火正命曰祝融其後
誅重黎而以其弟吳回為重黎後復居火正為祝融案
左氏春秋傳載蔡墨論社稷五祀木正曰勾芒火正曰
祝融金正曰蓐收水正曰𤣥冥土正曰后土杜氏註云
正官長也木生勾曲而有芒角其祀重焉祝融明貌其
祀黎焉該為金正修及熈為水正勾龍為土正又案蔡
墨云少皥氏有四叔曰重曰該曰修曰熈實能金木及
水使重為勾芒該為蓐收修及熈為𤣥冥世不失職遂
濟窮桑此其三祀也顓頊氏有子曰黎為祝融共工氏
有子曰勾龍為后土此其二祀也左傳以重為少皥氏
之叔以黎為顓頊氏之子則重與黎二人也而太史公
乃以重犂為一人而謂重犂為顓頊之曾孫與左氏所
載不同蓋太史公去上古之世為差逺則所傳容有謬
戾不若左氏之為近故所載為詳且悉也又況高辛氏
承顓頊高陽氏之後高陽氏黃帝之孫高辛氏黃帝之
曾孫世次差近故顓頊之子犂所以為高辛氏之火正
也若以犂為顓頊之曾孫則與高辛氏世次相逺豈復
為其火正乎案律厯志云火正犂同地幽通賦云犂醇
耀於高辛皆其證也又許愼注淮南子云祝融顓頊之
孫老童之子吳回也一名犂為高辛氏火正一云老童
即卷章也案楚世家云犂先為祝融其後吳回代之則
許愼之説又誤矣
　　湯餅
煑麵謂之湯餅其來舊矣案後漢梁冀傳云進鴆加煑
餅世説載何平叔美姿容面至白魏文帝疑其傅粉夏
月令食湯餅汗出以巾拭之轉皎白也又案吳均稱餅
德曰湯餅為最又荆楚嵗時記云六月伏日並作湯餅
名為辟惡又齊高帝好食水引䴵又唐書王皇后傳云
獨不念阿忠脱紫半臂易斗麪為生日湯餅邪倦游雜
録乃謂今人呼煑麪為湯餅誤矣嬾眞子録謂世之所
謂長命麪即湯餅也恐亦未當余謂凡以麪為食具者
皆謂之餅故火燒而食者呼為燒餅水瀹而食者呼為
湯餅籠蒸而食者呼為蒸餅而饅頭謂之籠餅宜矣然
張公所論市井有鬻胡餅者不曉名之所謂乃易其名
為爐餅則又誤也案晉書云王長文在市中齧胡餅又
肅宗實録云楊國忠自入市衣袖中盛胡餅安可易胡
為爐也蓋胡餅者以胡人所常食而得名也故京都人
轉音呼胡餅為胡餅呼骨切胡桃為胡桃亦呼骨切皆
此義也余案資暇集論畢羅云蕃中畢氏羅氏好食此
味因謂之畢羅後人加食旁為饆饠字非也又云元和
中有姦僧鑒虚以羊之六腑特造一味傳之于今時人
不得其名遂以其號目之曰鑒虚往往俗字又加食旁
為􁀙􁀙字然則胡餅謂之胡義可知矣又玉篇從食從
固為䭅字戸烏切註云餅也謂之䭅餅疑或出此余故
併論使覽者得詳焉
　　屬車
胡廣漢制度曰天子出有大駕法駕小駕大駕則公卿
奉引大將軍驂乗太僕御屬車八十一乗備千乗萬騎
法駕公不在鹵簿唯河南尹執金吾洛陽令奉引侍中
驂乗奉車郎御屬車三十六乗小駕太僕奉駕侍御史
整車騎也又隋志云古者諸矦貳車九乗秦滅九國兼
其車服故為八十一乗漢遵不改武帝祠太乙甘泉則
盡用之明帝上原陵又用之法駕三十六乗小駕十二
乗隋開皇中大駕十二乗法駕減半大業初屬車備八
十一乗煬帝問於閻毗毗曰此起於秦故張衡賦云屬
車九九是也次及法駕三分減一為三十六乗此漢制
也故文帝紀云奉天子法駕迎代邸如淳曰屬車三十
六乗是也又據宋孝建時有司奏議晉遷江左唯設五
乗尚書令建平王宏曰八十一乗議兼九國三十六乗
無所准馮江左五乗儉不中禮但帝王旗旒之數爰及
冕玉皆用十二今宜准此設十二乗平陳之後有司請
以大駕依秦法駕依漢小駕依宋帝曰大駕宜用三十
六法駕宜用十二小駕除之
　　乾沒
漢書張湯始為小吏乾沒與長安富賈田甲魚翁叔之
屬交私服䖍曰乾沒射成敗也如淳曰豫居物以待之
得利曰乾失利曰沒顔氏乾音干魏志傳嘏曰豈敢傾
根竭本寄命洪流自徼於乾沒乎晉潘岳與賈謐為廿
四友其母數誚之曰爾當知足而乾沒不已乎裴松之
注魏志曰服䖍直以乾沒為射成敗而不説乾沒之義
如淳以得利為乾失利為沒又不可了愚謂乾讀為乾
燥之乾蓋謂有所徼射不計乾燥之與沉沒而為之也
又蘇鶚演義云乾沒之説如陸沉之義陸沉者因陸沉
之水也又曰陸地而沉不待在於水中也乾沒者言乾
地而沒不待沉於江湖也故謂之乾沒隋書王劭賛云
乾沒營利得不以道頽其家聲良可嘆息又隋蕭吉見
上好徵祥之説欲乾沒自進遂矯其迹為悦媚焉又宋
子京撰劉待制墓銘云財用既積官為簿受而吏得傍
縁乾沒又葉府君行狀云民冒鹽權乾沒不悛
　
　
　
　
　
　
　
　
　
　靖康緗素雜記卷二
欽定四庫全書
　靖康緗素雜記卷三
　　　　　　　　　　　　宋　黃朝英　撰
　　湖隂
唐溫庭筠甞補古樂府湖隂詞其序云王敦舉兵至湖
隂明帝微行視其營伍由是樂府有湖隂曲而亡其詞
因附之云云按晉書王敦傳云敦至蕪湖上表又云帝
將討敦微服至蕪湖察其營壘又司徒導與王含書曰
大將軍來屯于湖明帝紀云敦下屯于湖又周琦傳云
王敦軍敗於于湖又甘卓進爵于湖侯又王允之鎭于
湖案晉書地理志丹陽郡統縣十二有蕪湖縣讀史者
當以帝微行至于湖為㫁句謂之微行則隂察其營壘
可知不當云湖隂也然則古樂府之命名既失之矣而
庭筠當改曰于湖曲乃為允當其湖隂詞云祖龍黃鬚
珊瑚鞭鐵驄金面青連錢謂明帝為祖龍又誤也蓋史
記載始皇為祖龍者祖始也龍者人君之象也以其自
號始皇故謂之祖龍耳其它安可稱乎
　　雲夢
筆談云舊尚書云雲夢土作乂本朝太宗時得古本尚
書作雲土夢作乂詔改禹貢從古本案孔安國註雲夢
之澤在江南不然也據左傳吳人入郢楚子涉睢濟江
入于雲中王寢盜攻之以戈擊王王奔鄖楚子自郢西
走涉睢則當出于江南其後涉江入于雲中遂奔鄖鄖
則今之安州涉江而後至雲入雲然後至鄖則雲在江
北也左傳曰鄭伯如楚子産相楚子享之既享子産乃
具田備王以田江南之夢杜預註云楚之雲夢跨江南
北曰江南之夢則雲在江北明矣元豐中有郭思者能
言漢沔間地理亦以謂江南為夢江北為雲予以左傳
騐之思之説信然余案漢高祖用陳平謀偽游於雲夢
注家無解釋又爾雅云楚有雲夢註云今南郡華容縣
東南也丘湖是也恐為未當
　　耳孫
惠紀云上造以上及内外公孫耳孫有罪當刑應劭云
耳孫者𤣥孫之子也言去其曾高益逺但耳聞之也李
斐曰耳孫曾孫也晉灼曰耳孫𤣥孫之曾孫也諸矦王
表在八世顔氏曰耳孫諸説不同據平紀及諸矦王表
説梁孝王𤣥孫之子耳孫耳音仍又匈奴傳説握衍朐
鞮單于云烏單于耳孫以此察之李云曾孫是也然漢
書諸處又皆云曾孫非一不應雜兩稱而言據爾雅曾
孫之子為𤣥孫𤣥孫之子為來孫來孫之子為昆孫昆
孫之子為仍孫從己而數是為八葉則與晉説相同仍
耳相近蓋一號也但班氏唯存古名而計其葉數則錯
也上造秦第二爵名曰應劭以為第十六誤矣又以耳
孫音耳有耳聞之義又其謬戾如此
　　蓴羮
晉陸機詣王武子武子前有羊酪指示陸曰卿吳中何
以敵此陸曰千里蓴羮末下(一作/未下)鹽䜴所載此而已及
觀世説又曰千里蓴羮但未下鹽䜴耳或以為千里末
下皆地名是未甞讀世説而妄為之説也或以為千里
者言其地之廣是盖不思之甚也如以千里為地之廣
則當云蓴菜不當云羮也或以為蓴羮不必鹽䜴乃得
其眞味故云未下鹽䜴是又不然盖洛中去吳有千里
之逺吳中蓴羮自可敵羊酪但以其地逺未可猝致耳
故云但未下鹽䜴耳意謂蓴羮得鹽䜴尤美也此言近
之矣今詢之吳人信然又沈文季謂崔祖思曰千里蓴
羮豈關魯衛齊高帝曰蓴羮故應還沈盖文季吳人也
子美詩曰我思岷下芋君思千里蓴張鉅山詩曰一出
修門道重甞末下蓴二公以千里末下為地名今詳陸
荅語千里蓴羮末下鹽䜴盖舉二地所出之物以敵羊
酪今以地有千里之逺但未下鹽䜴何支離也
　　軒渠
後漢薊子訓傳云兒識父母軒渠笑悦欲往就之音義
無解釋以意測之葢軒渠者欲舉其身體以就父母之
狀案字説軒上下渠一直一曲受衆小水將達而不購
也軒渠之義如此而東坡書魯直草書後云他日黔安
見之當捧腹軒渠也恐引此軒渠於義未安近世文士
頌其人云少而渠振發亦未為穩當唯世説載會稽王
軒軒如朝霞之欲舉唐史乃用其語云神氣軒舉舒王
詩義云僊僊軒舉之狀乃為盡善宋子京為皇從姪孫
撰石記云生二嵗軒渠有識矣病篤而夭又撰王文公
墓誌云公即何夫人之子軒渠卓異魯公曰是天吾門
八嵗終二䘮斬焉致毁是眞得漢書之意
　　婪尾
蘇鶚演義云今人以酒巡匝為啉尾即再命其爵也云
南朝有異國進貢藍牛其尾長三丈一云藍穎水其尾
三丈時人倣之以為酒令今兩盞從其簡也此皆非正
行酒巡匝即重其盞盖慰勞其得酒在後也又云啉者
貪也謂處於座末得酒最晩腹癢於酒既得酒巡匝更
貪婪之故曰啉尾啉字從口足明貪婪之意此説近之
余觀宋景文公守嵗詩云迎新送故只如此且盡燈前
婪尾盃又云稍倦持螯手猶殘婪尾觴又東坡寒食詩
云藍尾忽驚新火後遨頭要及浣花前注引樂天寒食
詩云三盃藍尾酒一揲膠牙餳乃用藍字盖婪藍一也
　　白波
景文公詩云鏤管喜傳吟處筆白波催卷醉時杯讀此
詩不曉白波事及觀資暇集云飲酒之卷白波盖起於
東漢既禽白波賊戮之如卷席然故酒席倣之以快人
情氣也疑出於此余恐其不然盖白者罰爵之名飲有
不盡者則以此爵罰之故班固敘傳云諸侍中皆引滿
舉白左太冲吳都賦云飛觴舉白註云行觴疾如飛也
大白杯名又魏文矦與大夫飲酒令曰不釂者浮以大
白於是公乗不任舉白浮君所謂卷白波者盖卷白上
之酒波耳言其飲酒之快也故景文公以白波對鏤管
者誠有謂焉案漢書黃巾餘黨復起西河白波谷號曰
白波賊衆十餘萬
　　五松
史記載秦始皇遂上泰山立石封祀祠下風雨暴至休
於樹下遂封其樹為五大夫墠梁父刻所立石盖五大
夫者秦官名第九爵也唐陸贄作禁中春松詩云不羡
五株封案史記但云封其樹為五大夫不聞有五株松
之説而贄云爾者何耶然贄博極羣書不當有悞恐有
所據而云然也或曰循襲之誤耳所未詳也又李商隱
有五松驛詩云獨下長亭念過秦五松不見見輿薪只
應既斬斯高後尋被樵人用斧斤而商隱亦謂五松如
何又李白送人游桃源序云登封太山風雨暴作雖五
松受職草木有知而萬象乖度禮刑將弛然太白亦以
謂五松也唯舒王詠栢詩云老松先得大夫官乃為切
當
　　倚卓
今人用倚卓字多從木旁殊無義理字書從木從奇乃
椅字於宜切詩曰其桐其椅是也從木從卓乃棹字直
敎切所謂棹船為郎是也倚卓之字雖不經見以鄙意
測之葢人所倚者為倚卓之在前者為卓此言近之矣
何以明之淇奥曰猗重較兮新義謂猗倚也重較者所
以為愼固也由是知人所倚者為倚論語曰如有所立
卓爾説者謂聖人之道如有所立卓然在前也由是知
卓之在前者為卓故楊文公談苑有云咸平景德中主
家造檀香倚卓一副未甞用椅棹字始知前輩何甞謬
用一字也
　　思恭
歐陽五代史作拓䟦思敬意謂薛史避國諱耳按舊唐
書實録皆作思恭實録天復二年九月武定軍節度使
李思敬以城降王建思敬本姓拓跋鄜夏節度使思恭
保大節度使思孝之弟也思孝致仕以思敬為保大留
後遂升節度又徙武定軍新唐書党項傳曰思孝為定
難節度使卒弟思諫代為節度使思孝為保大節度以
孝薦弟思敬為保大留後俄為節度使然則思恭思敬
乃是兩人思敬後附李茂貞因賜國姓故更姓李文忠
公合為一人誤也
　
　
　
　
　
　
　
　
　
　
　
　
　
　
　靖康緗素雜記卷三
欽定四庫全書
　靖康緗素雜記卷四
　　　　　　　　　　　　宋　黃朝英　撰
　　濌伯(音/沓)
家訓云晉羊曼常頽縱任俠飲酒誕節兖州號為濌伯
此字更無音訓梁張纉呼為嚃羮之嚃亦不知所出但
耆老相傳世間又有濌濌語葢無所不施無所不容之
意也顧野王玉篇誤為黑旁沓顧雖博物猶出張纉之
下顔氏云吾所見數本並無作黑者重沓是多饒積厚
之意從黑更無義旨故唐常衮窒賣官之路一切以公
議格之非文辭者皆擯不用世謂之濌伯以其濌濌無
賢不肖之辨云盖兖州之遺意也
　　三鱣
漢書楊震傳云有冠雀銜三鱣(當作/鱓)魚飛集講堂前註
云冠音􁇓(即􁇓/雀也)鱣音善其字借為鱣鮪之鱣俗因謂之
鱣知然反案郭璞註爾雅鱣長二三丈又魏武四時食
制云鱣魚大如五斗奩長一丈餘安有􁇓雀能致一者
況三頭乎鱣又純灰色无文章鱓魚長不過三尺大不
過三指黃地黑文故都講云蛇鱣者卿大夫服之象也
數三者法三台也孫卿云魚鱉鰌鱣説苑曰鱣似蛇並
作鱣字葢假鱣為鱓其來久矣又杜少陵云敇厨唯一
味求飽或三鱣又以平聲押之恐誤也
　　阿堵(猶今人言/這箇也)
晉王夷甫雅尚口未甞言錢一日其妻令以錢繞牀使
不得行夷甫晨起見錢閡行謂婢曰舉阿堵物去其措
意如此世之學者有賢愚類求阿堵之義而未之得殊
不知阿堵初自無據作史者但記一時語言而已顧愷
之傳亦云傳神冩照正在阿堵中獨不見此何耶宋景
文公冩眞詩云誰謂彼己子而傳阿堵神又荅書詩云
久謝輪囷器羞言阿堵神皆用此也豈有它義
　　撑犁
後漢南匈奴傳云單于姓虚連題註云前書匈奴傳曰單
于姓攣鞮氏其國稱之曰撑黎孤塗單于匈奴謂天為
撑黎謂子為孤塗單于者廣大之貌也言其象天單于
然也一云撑犂天子也匈奴號撑犂猶漢人稱天子
也與此小異永叔代王狀元謝及第啓云陸機閱史尚
靡識於撑犂枚臯屬文徒率成於骫骳又沈元用謝啓
云讀撑犂而靡識敢謂知書問祈招而不知尚慙博學
然陸機不識撑犂事竟不知在何書一云不識撑犂謂
皇甫謐非陸機
　　招提
唐會昌五年七月上都東都兩街各寺留僧三十人節
度諸州各一寺三等七年八月毁招提蘭若四萬餘品
余案會要云大厯二年薛平奏請賜中條山蘭若額為
大和寺葢官賜額者為寺私造者為招提蘭若杜牧杭
州南亭記所謂山臺野邑是也
　　人日
西清詩話云都人劉克者窮該典籍之事多從之質甞
注杜子美詩元日到人日未有不隂時人知其一不知
其二唯杜子美與克會耳起就架上取書示之東方朔
占書也嵗後八日一日雞二日犬三日豕四日羊五日
牛六日馬七日人八日穀其日晴所主之物育隂則災
少陵意謂天寶離亂四方雲擾幅裂人物嵗嵗俱災此
豈春秋書王正月意邪深得古人用心如此又案宗懔
荆楚嵗時記云正月七日謂之人日採七種菜以為羮
剪綵為人或鏤剪金薄為人以貼屏風亦戴之頭鬢求
之經典罕有此事唯魏東平王倉為安仁峰銘云正月
元七厥日惟人乗我良駟陟彼安仁載在名集此為證
矣又北史魏收傳云魏帝宴百寮問何故名人日皆莫
能知收曰晉議郎董勛荅問禮俗云正月一日為雞二
日為狗三日為猪四日為羊五日為牛六日為馬七日
為人然東方朔占書有八日為穀而魏收所引董勛之
語止及於七日何邪然安仁峰銘所用亦云七日為人
而宗懔指此為證蓋宗懔又未甞見東方朔占書而妄
為之説也唯劉克為博學余甞觀沈存中筆談亦以為
士人劉克按夔州圖經辨烏鬼事甚詳而西清詩話又
美其窮該典籍眞奇士也唐李義山人日詩云文王喻
復今朝是子晉吹笙此日同舜格有苗旬太逺周稱流
火月難窮鏤金作勝傳荆俗剪綵為人起晉風獨有道
衡詩思苦離家恨得二年中
　　曲水
晉武帝甞問摯虞三日曲水之義虞曰漢章帝時徐肇
以三月初生三女至三日俱亡村人以為怪乃招携之
水濵洗祓遂因水以泛觴其義起此帝曰必如所言便
非好事束晢進曰臣請言之昔周公城洛邑因流水以
泛酒故逸詩云羽觴隨波流又秦昭王以三日置酒河
曲見金人奉水心之劒曰令君制有西夏乃霸諸矦因
此立為曲水二漢相沿皆為盛集帝大悦又韓詩曰鄭
國之俗三月上巳之日於溱洧二水之上招䰟續魄執
蘭草祓除不祥上巳即三日也曲水者引水環曲為渠
以流酒盃而行焉漢書八月祓霸水亦斯義也又荆楚
嵗時記云案詩曰溱與洧方渙渙兮士與女方秉蕳
兮注云今三月桃花水下以招魂續魄祓除氛穢並其
義也元魏孝文帝還洛引見王公侍臣於清徽堂因之
流化渠帝曰此曲水者取乾道曲成萬物無滯風俗通
曰周禮女巫掌嵗時以祓除疾病後漢志云是月上巳
官民皆潔於東流水上曰洗濯祓除去宿垢疢為大潔
一説云後漢有郭虞者三月上巳産二女三日中並不
育俗以為大忌至此月日人家皆於東流水為祈禳自
潔濯謂之禊祠引流行觴遂成曲水劉昭注云郭虞之
説良為虚誕假有庻民旬内失其兩女何足驚彼風俗
稱為世忌乎杜篤乃稱王矦公主暨于富商用事伊雒
帷幔𤣥黃本傳大將軍梁商亦歌泣於雒禊也自魏時
不復用三日水宴之禮
　　著朔
甞怪世俗題梁記其年月及所為祭文稱月朔乃用月
建殊可嗤笑假如甲辰嵗正月初一庚戌朔初十日己
未俗乃云丙寅朔殊不知正月斗當建寅而所謂丙寅
者即月建也習非承誤每每如此盖不考古之過也余
甞觀漢書律厯志載周公攝政五年後二嵗得周公七
年復子明辟之嵗是嵗二月乙亥朔己丑望後六日得
乙未故召誥曰惟二月既望粤六日乙未又其三月甲
辰朔三日丙午召誥曰惟三月丙午朏又云成王元年
正月己巳朔此命伯禽俾侯于魯之嵗又成王十年四
月庚戌朔十五日甲子哉生魄故顧命曰惟四月哉生
魄又云康王十一年六月戊辰朔三日庚午故畢命豐
刑曰惟十有二年六月庚午朏春秋書桓公三年秋七
月壬辰朔日有食之鼓用牲于社又莊公二十五年六
月辛未朔日有食之凡此所記月朔何甞用月建乎其
餘史傳及唐韓柳之文與本朝先達士大夫文集未甞
謬用一處葢得孔子作春秋著朔之遺法也羅疇老書
義云古之紀事者日之可也必曰朏曰望曰旁死魄曰
哉生明曰哉生魄何也盖月有小大故紀事者每志此
以謹晦朔也先儒謂猶今之人將言日必先言朔盖得
之矣余觀博平王安世作白氏六帖敘末云元祐五年
嵗次庚午二月己卯朔初一日丙申此正用月建也殊
可嗤笑
　　祖道
周禮太馭掌王玉路以祀及祀軷注云軷祀者封土象
山於路側以芻棘柏為神主祭之以車轢軷而去詩云
取羝以軷祖道之禮盖封土為軷壇也漢疏廣傳云公
卿大夫故人邑子設祖道供張東都門外注云祖道餞
行也供居共反張竹亮反劉屈氂傳云丞相為祖道送
至渭橋又景十三王傳云榮行祖於江陵北門注云祖
者送行之祭因設燕飲焉顔師古云祖者送行之祭因
饗飲也昔黃帝之子纍祖好逺游而死於道故後人以
為行神也又後漢荀彧傳云彧死帝哭之祖日為之廢
燕樂注云祖日謂祭祖神之日因為燕樂也應劭風俗
通曰案禮傳云共工氏之子曰修好逺游舟車所至足
跡所達靡不窮覽故祀以為祖神漢以午日祖又案字
説祖從示從且後所神事方來有繼行神謂之祖者祭
於行始方來有繼之意余案左氏傳云五行之官是謂
五官實列受氏姓封為上公祀為貴神重為勾芒該為
蓐收修及熈為𤣥冥犂為祝融勾龍為后土盖祭必有
神以主之故祖祭必用一神以為祖神也所謂方來有
繼者特言其意義如此耳然陳寵傳注云昔共工之子
好游嵗終死為祖神荀彧傳注云共工氏之子曰修好
逺游故祀以為祖神而顔氏又云昔黃帝之子纍祖好
逺游而死於道故後人以為行神三家之論自不同如
此
　　膢臘
揚子曰不膢臘也歟注云膢八月旦也今河東俗奉以
為大節祭祀先人也臘蜡也玉篇云膢力矦切飲食祭
也冀州八月楚俗二月臘力盍切説文云冬至後三戌
為臘祭百神也案禮記外傳云蜡祭即臘祭也夏曰清
暑殷曰嘉平周謂之蜡祭秦曰臘黃衣黃冠而祭休息
田夫也既蜡而後臘又云蜡與臘二祭也案史記始皇
本紀始皇三十一年十二月更名臘曰嘉平注云先是
其邑謡歌曰神仙得者茅初成帝若學之臘嘉平父老
具言此神仙之謡歌勸帝求長生之術於是始皇乃欣
然有尋仙之意因改臘曰嘉平則與外傳所載不同風
俗通云夏曰嘉平殷曰清祀周曰大蜡漢曰臘此云秦
曰臘盖漢仍之也余謂史遷不當有誤然史記外傳乃
後人所集故錯亂其名號竊意殷曰臘秦曰嘉平乃為
允當隋開皇中改周十二月為臘蜡又白氏六帖云夏
曰嘉平殷曰清祀周曰大蜡漢改為臘注云夏曰嘉平
出史記六案史記六所云始皇十二月始更名臘曰嘉
平即非夏后祭名疑六帖為誤
　
　靖康緗素雜記卷四
欽定四庫全書
　靖康緗素雜記卷五
　　　　　　　　　　　　宋　黃朝英　撰
　　祖臘
後漢陳寵傳云曾祖父咸成哀間以律令為尚書莽簒
位謝病不仕時三子參豐欽亦令解官父子相與歸閉
門不出猶用漢家祖臘人問其故咸曰我先人豈知王
氏臘乎注云應劭風俗通曰昔共工之子好遊嵗終死
為祖神漢家火行火盛於午故以午日為祖也臘者逺
近祭衆神之名臘接也新故交接夫祭以報功也漢火
行火衰於戌故臘用戌日也又案禮記外傳云漢則臘
而不蜡受命之王皆以王日為祖衰日為臘又云周木
德漢火德各以其五行之王日為祖其休廢日為臘也
火王午木王卯水王子金王酉而臘各用其衰日如魏
土行土衰於辰故魏臘用辰晉金行金衰於丑故晉臘
用丑五運相承莫不皆然秦靜曰古禮出行有祖祭嵗
終有蜡臘无正月必祖之祀
　　正陽
甞怪筆談論正陽為兩事正謂四月陽謂十月乃引日
月陽止為證又謂先儒以日食正陽之月止謂四月為
不然按爾雅月名十月為陽則謂十月為陽月可矣然
以正陽為兩事誤也余考舒王字説云已正陽也无隂
焉又詩七月新傳解四月秀葽處云四月正陽也秀葽
言月何也秀葽以言隂生也隂始於四月生於五月而
於四月言隂生者氣之先至者也又正月繁霜處云夏
之四月謂之正月又詩義云此所言皆夏時者盖夏時
據人所見所謂人正也由此觀之四月建巳之月巳為
正陽則正陽止謂四月明矣存中之説可不攻而自破
又案西京雜記云陽德用事則和氣皆陽建巳之月是
也故謂之正陽之月又歐公歸田録云景祐六年日蝕
四月朔以謂正陽之月自古所忌皆以四月為正陽之
月其理甚明
　　古昔
或謂古與昔有以異乎余案書之堯典於堯之時稱昔
於堯之前稱古則昔於古為近故日入至於星出亦謂
之昔昔近故時變未甚殊也若之宜矣古逺則庸有稽
焉故書於大誥言若昔朕其逝周官言若昔大猷微子
之命言惟稽古崇德象賢周官言唐虞稽古此古昔之
辨也又那之詩曰自古在昔先民有作新義引國語云
古曰在昔昔曰先民言嘉客如此非適今也其所由來
久矣然或謂之在昔或謂之昔在何也盖昔在者主其
人而言之在昔者主其時而言之以人言之者謂其人
昔在而今亡也以時言之者謂其在昔而非今也一説
人雖往矣其流風遺烈猶在也故謂之昔在其時往矣
其事必察而後見故謂之在昔
　　烏鬼
筆談甞論杜甫詩家家養烏鬼頓頓食黃魚世之説者
皆不解其義唯士人劉克按夔州圖經稱峽中人謂鸕
鷀為烏鬼蜀人臨水居者皆養鸕鷀繩繫其頸使之捕
魚則倒提出之至今如此予在蜀中見人家養鸕鷀使
捕魚信然但不知謂之烏鬼耳又按東齋記事云蜀之
漁家養鸕鷀十數者日得魚可數十斤以繩約其吭纔
通小魚大魚則不可食時呼而取出之乃復遣去甚馴
狎指顧皆如人意有得魚而不以歸者則押羣者啄而
使歸比之放鷹鶻無馳走之勞得利又差厚所載此而
已然范蜀公亦不知鸕鷀乃老杜所謂烏鬼也案夷貊
傳云倭國水多陸少以小鐶挂鸕鷀項令入水捕魚日
得百餘頭則此事信然
　　三伏
漢郊祀志秦德公立二年卜居雍子孫飲馬於河遂都
雍雍之諸祠自此興用三百羊於鄜畤作伏祠孟康云
六月伏日也周時无至此乃有之顔師古曰伏者謂隂
氣將起迫於殘陽而未得升故為藏伏因名伏日也立
秋之後以金代火金畏於火故至庚日必伏庚金也謂
金氣伏藏之日也又荆楚嵗時記案厯忌云四時代謝
皆以相生立春木代水水生木立夏火代木木生火立
秋金代火金畏火立冬水代金金生水故至庚日必伏
庚者金也是月之雨田家以為甘澤邑里相賀名曰嘉
雨穀雨嘉雨也曹植大暑賦云席季夏之二伏潘岳賦
云初伏啟新節案隂陽書曰夏至後第三庚為初伏第
四庚為中伏立秋後初庚為末伏
　　端午
李濟翁資暇集云端五者案周處風土記仲夏端五烹
鶩角黍端始也謂五月初五日也今人多書午字其義
無取焉余家元和中端五詔書並無作午字處而近見
醴泉縣尉㕔壁有故光福王相題鄭泉記處云端午日
豈三十年端午之義别有見邪所載此而已余案宗懔
荆楚嵗時記引周處風土記云仲夏端午烹鶩角黍乃
直用午字與濟翁所載不同以余意測之五與午字皆
通盖五月建午或用午字何害於理余嘗效西崑體作端
午詩云孟甞此日鍾英氣王鳳今朝襲慶源五色呈祥
文必顯丙時先誕位非尊蘭湯備浴傳荆俗冰馬浮江
弔屈魂却笑唐家公主騃預令馳驛剪祗洹
　　為詩
孔子曰人而不為周南召南其猶正墻面而立元澤謂
為學始於詩詩始於二南其意以為為者殆猶老子之為
學為道論語之為禮為樂之謂也沈存中筆談乃云周
南召南樂名也胥鼓南以雅以南是也關睢鵲巢二南
之詩而已有樂有舞焉學者之事其始也學周南召南
未至于舞大夏大舞所謂為周南召南者不獨誦其詩
而已何其牴牾耶案漢書王莽傳云初申屠建甞事崔
發為詩顔師古注云就發學詩也然則班固亦以學詩
為為詩則存中之説非經意明矣
　　緑竹
李濟翁甞論詩淇奥云菉竹猗猗按陸璣草木疏稱爾
雅云菉王芻郭璞注云菉蓐也今呼為鴟脚莎或云即
鹿蓐草也又爾雅云竹篇蓄注云似小棃赤莖節好生
道旁可食亦作筑韓詩作􁇂音篤亦云􁇂篇竹則明知
非笋竹矣今為辭賦皆引猗猗入竹事大誤也當時謝
莊竹賛云瞻彼中唐緑竹猗猗便襲其謬殊乖理趣茍
謝賛若佳何不預文選所以為昭明之棄也陸璣字從
王旁非士衡者余按舒王新傳解緑竹云虚而節直
而和疑當時亦指篇竹而云非笋竹也又任昉述
異記云衛有淇園出竹在淇水之上詩云瞻彼淇奥菉
竹猗猗是也又謂竹何耶
　　遷鶯
劉夢得嘉話云今謂進士登第為遷鶯者久矣葢自毛
詩伐木篇云伐木丁丁鳥鳴嚶嚶出自幽谷遷於喬木
又曰嚶其鳴矣求其友聲並無鶯字頃嵗省試早鶯求
友詩又鶯出谷詩别書固无證據斯大誤也余謂今人
吟咏多用遷鶯出谷事又曲名喜遷鶯者皆循襲唐人
之誤也故宋景文公詩云曉報谷鶯朋友動又云杏園
初日待鶯遷舒王云鶯猶尋舊友唯漢梁鴻東游作思
友人詩曰鳥嚶嚶兮友之期念高子兮僕懐思南史劉
孝標廣絶交論云嚶鳴相召星流電激是眞得毛詩之
意
　　踆鴟
貨殖傳云吾聞岷山之下沃野下有踆鴟至死不饑云
踆音蹲踆鴟謂芋也根可食以充糧故无饑年華陽國
志曰都安縣有大芋如踆鴟也東坡云岷山之下凶年
以蹲鴟為糧不復疫癘知此物之宜人也本草謂芋土
芝益氣充肌余案大唐新語載東宫衛佐馮光震入院
校文選解蹲鴟云今之芋子即是著毛蘿蔔也蕭嵩聞
之撫掌大笑又案顔氏家訓云江南有一權貴讀誤本
蜀都賦注解蹲鴟芋也乃為羊字人饋羊肉荅云捐惠
蹲鴟舉朝驚駭尤可嗤笑
　
　靖康緗素雜記卷五
欽定四庫全書
　靖康緗素雜記卷六
　　　　　　　　　　　　宋　黄朝英　撰
　　猗嗟
元度確論云猗倚也若曰猗嗟昌兮猗重較兮猗與漆
沮猗與那與皆中有所倚而生歎也至于猗彼女桑乃
以謂采而薪之則不可以言倚而猗之義不通矣故經
義以謂承彼女桑而猗之乃所以為倚盖詩人所記適
其條桑之事而已其論誠工然説猗重較兮以猗為嘆
辭恐于義未安盖亦不詳考舒王經義而誤為之説也
淇奥義云猗倚也重較者所以為愼固也猗自訓倚而
以為中有所倚而生嘆豈其誤歟
　　免爰
古語云麞無膽兎無脾鴇無舌其説信然何以知其如
此按字説云赤與白為章麞見章而惑者也以此知其
無膽脾属土土主信故詩以兔爰刺桓王之失信以此
知其無脾舌所以通語言無舌則無所告訴矣故詩以
鴇羽刺君子下從征役不得養其父母以此知其無舌
又許愼注淮南子云反舌百鳥舌也能反易其聲以效
百鳥之鳴也無聲者五月陽氣極于上微隂起于下百
舌無隂故無聲也
　　説猫
雜俎云猫目睛旦暮圓及午豎歛如綖其鼻端常冷唯
夏至日暖沈存中甞論歐陽公曽得一古畵牡丹叢其
下有一猫未知其精麄丞相吳正肅一見曰此正午牡
丹也何以明之其花披哆而色正燥此日中時花也猫
眼黑睛如線此正午猫眼也有帶露花則房歛而色澤
猫眼朝暮則睛圓逐漸狹長正午則如一線耳正肅公
雖曰善求古人之意然説猫處往往亦自於段氏云
　　武敏
詩生民篇云履帝武敏歆攸介攸止新傳云武足迹也
敏拇也拇謂之敏者行能先人故也乃引爾雅云履帝
武敏敏拇也列子曰后稷生乎巨跡盖所謂帝武敏者
巨跡之拇也姜嫄履巨跡之拇以祀郊禖之神助嚳祭
事事成而止則當以履帝武敏為斷句歆字連下句讀
之乃為允當今學者皆讀為履帝武敏歆殊無義旨不
然則爾雅所引何不連歆字邪
　　芍藥(握椒/附)
先儒説詩溱洧刺亂也其詩卒章言贈之以勺藥以為
男淫女葢勺藥破血令人無子贈之以勺藥者所以為
男淫女也又東門之詩疾亂也其詩卒章言貽我握椒
以為女淫男葢椒氣下達用以養陽貽我握椒者所以
為女淫男也其說雖近乎鄙俚然頗得詩人之深意故
誌之
　　太史
史記太史公自序云談為太史公又云太史公既掌天
官不治民有子曰遷遷生龍門又云太史公留滯周南
不得與從事故發憤且卒又云太史公執遷手而泣曰
余先周室之太史也予死汝必為太史無忘吾所欲論
著矣凡此以上所稱太史公者皆謂司馬談也又按本
傳云太史公曰先人有言自周公卒五百嵗而有孔子
又云太史公與上大夫壺遂對答又云太史公曰唯唯
否否又云七年而太史公遭李陵之禍凡此以上所稱
太史公者謂司馬遷也又文選報任少卿書云太史公
牛馬走司馬遷再拜言五臣注曰太史遷之父走僕也
言已為太史公牛馬之僕盖自卑之辭也又案孝武本
紀云有司與太史公祠官寛舒等議韋昭注曰説者以
談為太史公失之矣史記稱遷為太史公者是外孫楊
惲所稱余甞攷之史記自序前所指司馬談為太史公
者盖遷之辭也後所指司馬遷為太史公者盖後人所
定也案漢儀注太史公武帝置位在丞相上後宣帝以
其官為令行太史公文書而已而臣瓉又曰百官表無
太史公司馬談但以太史丞為太史令余案班固郊祀
志曰有司與太史令談班彪略論曰孝武之世太史令
司馬遷則談遷父子相繼為太史公明矣自序亦曰太
史公仍父子相續纂其職又云司馬氏世主史官故雖
為令而皆可以公稱之也遷尊其父故呼談為太史公
後人又尊遷故呼遷為太史公盖所稱公者如周公召
公太公廷尉吳公謁者僕射鄧公四皓有園公夏黃公
之類是也非必是其外孫所稱韋昭乃以司馬談為非
太史公又以遷為太史公者是楊惲所稱誤也
　　石鼓
倦游雜録云古之石刻存于今者唯石鼓也本露處于
野司馬池待制知鳳翔日輦置於府學之門廡下外以
木櫺護之其石質堅頑類今人為碓磑者古篆刻缺可
辨者幾希歐陽論石鼓元在岐陽初不見稱於前世至
唐人始盛稱之而韋應物以為周文王之鼓至宣王刻
詩爾韓退之直以為宣王之鼔在今鳳翔孔子廟中鼓
有十先時散棄于野鄭餘慶置于廟而亡其一皇祐四
年向傳師求於民間得之十鼓乃足其文可見者四百
八十五磨滅不可識者過半余所集録文之古者莫先
於此然其可疑者三四今世所有漢桓靈時碑往往尚
見在距今未及千嵗大書深刻而磨滅者十猶八九此
鼔案太史公年表自宣王共和元年至今嘉祐八年實
千有九百一十四年鼓文細而刻淺理豈得存此其可
疑者一也其字古而有法其言與雅頌同文而詩書所
傳之外三代文章眞蹟在者唯此而已然自漢以來博
古好奇之士皆略而不道此其可疑者二也隋氏藏書
最多其志所録秦皇帝刻石婆羅門外國書皆有而獨
無石鼓遺近録逺不宜如此此其可疑者三也前世所
傳古逺奇怪之事類多虚誕而難信況傳記不載不知
韋韓二君何據而知為文宣之鼓也隋唐古今書籍麄
備豈當時猶有所見而今不見之耶然退之好古不妄
者余姑取以為信耳至於字畫亦非史籕不能作也
　　慮囚
漢書何武傳云武為揚州刺史行部録囚又雋不疑為
京兆尹每行縣録囚徒還其母輒問有所平反活幾何
人顔師古注云省録之知其情狀有寃滯與不也今云
慮囚本録聲之去者耳音力具反而近俗不曉其意訛
其文為思慮之慮失其源矣又案後漢盧延傳云帝乃
臨御道之館親録囚徒又張奮傳云和帝幸洛陽獄録
囚徒又漢百官志云諸州常以八月巡行所部郡國録
囚徒胡廣凡縣邑囚徒皆閲録視叅考辭狀有侵究者
即時平理也又應奉為郡决曹史行部四十二縣録囚
徒數百十人又北史太和四年帝親録囚徒二十年幸
華林園親録囚徒隋開皇二年親録囚徒前漢書及南
北史皆謂之録囚徒而新唐書本紀云甲午慮囚或云
癸亥慮囚或以旱慮囚或遣使慮免汝州輕繫皆以録
為慮余案太𤣥云蹛于狴獄三嵗見録集韻云録音良
倨切寛省也盖唐亦循襲舊史語言以録為慮未之改
耳顔氏所謂近俗不曉其意訛其文為思慮之慮盖指
唐人言也故劉餗嘉話稱高祖平京師李靖見收太宗
慮囚見靖引與語奇之又王涯説通作慮此唐人用慮
字之明驗也
　
　
　
　
　
　
　
　
　
　
　
　
　
　靖康緗素雜記卷六
欽定四庫全書
　靖康緗素雜記卷七
　　　　　　　　　　　　宋　黄朝英　撰
　　固桑
新序云平公浮西河中流而歎曰嗟乎安得賢士與此
樂者乎固桑進曰君言過矣夫劒産于越珠産江漢玉
産崑山此三寶者皆無足而至平公曰固桑來吾門下
食客三千人朝食不足暮收市租暮食不足朝收市租
吾尚可謂不好士乎對曰今夫鴻鵠高飛冲天然其所
恃者六翮耳夫腹下之毳背上之毛增去一把飛不為
高下不知君之食客六翮邪將腹背之毛毳也平公黙
然不應余案説苑云趙簡子游于西河而樂之嘆曰安
得賢士而與處焉舟人古乗跪而對曰夫珠玉無足去
此數千里而所以能來者人好之也今士有足而不能
來者吾君其不好之乎簡子曰吾門左右客千人朝食
不足暮收市征暮食不足朝收市征吾尚可謂不好士
乎古乗對曰鴻鵠高飛逺翔其所恃者六翮也背上之
毛腹下之毳無尺寸之數去之滿把飛不能為之益卑
益之滿把飛不能為之益高不知門下左右客千人者
有六翮之用乎將盡毛毳也案新序説苑皆劉向所撰
也新序作平公説苑作趙簡子新序作固桑説苑作古
乗何異同如此又説苑第一卷載楚文王爵筦饒事而
新序文王作恭王筦饒作筦蘇又班固古人表云晋舩
人固來顔師古曰即固乗也又爾不同何邪
　　六璽
蔡邕獨斷曰皇帝六璽皆玉螭虎紐文曰皇帝行璽皇
帝之璽皇帝信璽天子行璽天子信璽天子之璽皆以
武都紫泥封之又國璽譜曰傳國璽是秦始皇初并天
下所刻其玉出藍田山丞相李斯所書其文曰受命于
天既壽永昌高祖至霸上秦皇子嬰獻之至王莽簒位
就元后求璽不與以威逼之乃出璽投地璽上螭一角
缺及莽敗李松持璽詣宛上更始更始敗璽入赤眉劉
盆子既敗以奉光武又西京雜記云中書以武都紫泥
為璽室加緑綈其上又吳書云孫堅前入雒陽令人入
井探得漢傳國璽方圓四寸上紐交玉龍上一角缺初
黃門張譲等作亂天子出奔左右分散掌璽者以投井
中袁術將僭號聞堅得璽乃拘堅夫人而奪之又太康
初孫皓送金璽六枚案傳國璽不在六璽之數應氏漢
官儀皇甫世紀其論六璽文義皆符漢官傳國璽文曰
受命于天既壽且康且康永昌二字為錯不知二家何
者為得吳時無能刻玉故天子以金為璽璽雖以金于
文不異曩所得六璽者乃古人遺印不可施用也
　　三臺
李濟翁資暇集云今之啐酒三十拍促曲名三臺何如
或曰昔鄴中有三臺石季倫常為游宴之地樂工倦怠
造此以促飲也一説蔡邕自侍書御史累遷尚書三日
之間周厯三臺樂府以邕曉音律製此説動邕心仰希
其厚遺亦近之又劉公嘉話云人以三臺送酒盖因北
齊高洋毁銅雀臺築三箇臺宫人拍手呼上臺因以送
酒案魏武帝建安十四年冬作銅雀臺十八年九月作
金虎臺古樂府云鑄銅為雀置于臺上因名焉又案北
史齊文宣帝發三十餘萬人營三臺于鄴因其舊基而
高博之大起宫室乃游豫焉至是三臺成改銅雀曰金
鳳金虎曰聖應冰井曰崇光冬十一月登三臺御乾象
殿朝宴羣臣則三臺所建舊矣但魏之冰井臺不知起
自何年至北齊但因其故基而高博之耳嘉話乃云北
齊高洋毁銅雀臺築三箇臺與北史所載不同以余意
測之曲名三臺者盖因北齊營三臺以朝宴羣臣得名
也
　　厠牏
漢書萬石君傳云竊問侍者取親中帬厠牏身自澣洒
蘇林云牏音投賈逵解周官云牏行圊也孟康曰厠行
圊牏中受黃函者東南人謂鑿木空中如槽謂之牏余
案説文以牏為築墻短板度矦切而玉篇集韻以牏行
圊字為从广从俞音投由是知中帬者謂其父之中衣
也厠牏者謂其父圊溷之板也是二物者建親自澣洒
以見事親孝謹如此而顔師古不從此説乃謂親身之
小衫若今言汗衫是也果如顔氏之説則汗衫謂之厠
牏有害于理而石建澣洒汗衫亦未足為孝謹之至也
盖其義當如蘇林孟康之説故後人循襲所以謂如厠
為厠牏其説良自于此余甞怪李濟翁資暇集云俗命
如厠為屋頭稱并州人咸鑿土為室厠在所居之上故
也一説北齊文宣帝怒其魏郡丞崔欽瓉以溷汁沃頭
後人或食或避親長不能正言溷因影為沃頭焉盖濟
翁當時著論亦不考究漢書厠牏之説但隨俗語謂為
屋頭或云沃頭誤也
　　樂部
楊文公談苑載伶人王感化少聰敏未甞執卷而多識
故實口諧捷急滑稽無窮會中主引李建勲嚴續二相
游苑中適見繫牛于株枿上令感化賦詩應聲曰曽遭
甯戚鞭敲角幾被田單火燎身獨向殘陽嚼枯草近來
問喘更何人因以譏二相也又中主徙豫章潯陽遇大
風中主不悦命酒獨酌指北岸山問舟人云皖公山愈
不懌感化獨前獻詩曰龍舟萬里架長風漢武潯陽事
正同珍重皖公山色好影斜不落夀杯中中主大悦賜
束帛余讀江南野録載李家明事當嗣主時為樂部頭
能滑稽善諷諫亦載二詩其詞大同小異詠牛詩曰曾
遭甯戚鞭敲角又被田單火燎身閒背斜陽嚼枯草近
來問喘更無人龍舟詩曰龍舟輕颭錦帆風正值宸遊
望逺空回首皖公山色翠影斜不到夀杯中嗣主因慟
俛首而過談苑以感化為建州人野録以家明為廬州
人談苑謂中主野録謂嗣主未詳孰是
　　寒鼈
唐李濟翁甞論文選曹植樂府云寒鼈炙熊蹯李氏云
今之湆肉謂之寒盖韓國事饌尚此法復引鹽鐵論羊
淹雞寒劉熈釋名韓羊韓雞為證寒與韓同又李以上
句云膾鯉臇胎鰕因注詩曰炰鼈膾鯉五臣兼見上句
云膾遂改寒鼈為炰鼈以就毛詩之句又子建七啟云
寒芳蓮之巢龜膾西海之飛鱗五臣亦改寒為搴搴取
也何以對下句之膾邪況此篇全説修事之意獨入此
搴字于理未安上句既改寒為搴即下句亦宜改膾為
取縱一聨稍通亦與諸句不相承接以此言之明子建
故用寒字豈可改為炰搴邪斯類篇篇有之學者幸留
意所載此而已余觀荆楚嵗時記云雞寒狗熱厯兹承
久乃引釋名云韓國之食又云崔植薄徒見史篇則作
寒字語言錯亂竟未詳其旨意然以此考之益信其使
寒字而五臣注解乃妄有改易明矣
　　懼税
南唐近事云金陵建國之初軍儲未實關市之利歛率
尤繁農商苦之而莫達于上時属近甸亢旱日久祈禱
無應上他日舉觴苑中宣示宰臣曰近京三五十里皆
報雨足獨京城不雨何邪得非獄市之間寃枉未伸乎
諸相未及對申漸高厯陛而進曰雨懼抽税不敢入京
上因是悟之翊日下詔停一切額外税信宿之間膏澤
告足故知優旃漆城那律瓦衣不為虚矣又江南野録
載李家明從嗣主游後苑登于臺觀盛望鍾山雨曰其
勢即至矣家明對曰雨雖來必不敢入城嗣主怪而問
之家明曰懼陛下重税嗣主曰不因卿言朕不知之遂
令榷務半而征之余甞攷二説大同小異然近事及國
初野録以為嗣主近事謂申漸高野録謂李家明其不
同如此孰謂書可信邪
　　一麾
筆談云今人守郡謂之建麾盖用顔延年詩一麾乃出
守此誤也延年謂一麾者乃指麾之麾如武王右秉白
旄以麾之麾非旌麾之麾也延年以阮始平詩云屢薦
不入官一麾乃出守者山濤薦咸為吏部郎三上武帝
不用後為荀朂一擠遂出始平故有此句延年被擯以
此自託耳自杜牧為登樂游原詩云擬把一麾江海去
樂游原上望昭陵始謬用一麾自此遂為故事凡此以
上皆存中之語以余意測之杜樊川之意則善矣而謂
之擬把則尤謬也盖自作太守而謂之一麾于理無礙
但不可以此言贈人作太守耳宋景文公詩云使麾得
請印垂要又云一封通奏領州麾又云乞得一麾行又
云竟獲一麾行是眞得延年之意未甞謬用也
　
　
　
　
　
　
　
　
　
　靖康緗素雜記卷七
欽定四庫全書
　靖康緗素雜記卷八
　　　　　　　　　　　　宋　黃朝英　撰
　　摟羅
酉陽雜俎云俗云摟羅因天寶中進士有東西堋各有
聲勢稍窘者多會于酒摟食畢羅故有此語予讀梁元
帝風人辭云城頭網雀摟羅人首則知摟羅之言起已
多時一云城頭網張雀摟羅會人著又蘇鄂演義云摟
羅幹了之稱也俗云騾之大者曰摟騾騾羅聲相近非
也又云婁敬甘羅亦非也盖摟者攬也羅者綰也言人
善當荷幹辦了事者遂謂之摟羅摟字从手旁作婁爾
雅云婁聚也此説近之然南史顧歡傳云蹲夷之儀婁
羅之辨又談苑載朱貞白詩云太婁羅乃止用婁羅字
又五代史劉銖傳云諸君可謂僂儸兒矣乃加人焉
　　阿奴
晉書周顗傳云顗弟嵩甞因酒瞋目謂顗曰君才不及
弟何乃橫得重名以所然蠟燭投之顗神色無忤徐曰
阿奴火攻固出下策耳又案絡秀傳云甞冬至置酒絡
秀舉觴謂三子曰吾本渡江託足無所不謂爾等並貴
列吾目前吾復何憂嵩起曰恐不如尊旨伯仁志大而
才短名重而識闇好乗人之弊此非自全之道嵩性抗
直亦不容于世唯阿奴碌碌當在阿毋目下耳阿奴謨
小字也觀世説所載正與此同注云阿奴周謨也然則
投燭之事當云阿嵩火攻固出下策耳其稱阿奴盖史
誤也(顗嵩俱為王敦所/殺謨終丹陽尹)
　　摸索
劉夢得嘉話云許敬宗性輕傲見人多忘或謂之不聰
敬宗曰卿自難記若遇何劉沈謝暗中摸索著亦可識
之而東坡雜記又云徐陵多忘每不識人人以此咎之
陵曰公自難識若曹劉沈謝輩暗中摸索亦合認得斯
二説大同小異然徐陵南朝人不知東坡得之于何書
或云非東坡議論案梁書何遜劉孝綽並見重于世世
謂之何劉又沈約謝朓亦有詩名朓从月不从目故字
𤣥暉故世祖論云多而能者沈約少而能者謝朓何遜
杜少陵醉歌曰何劉沈謝力未工皆用何劉沈謝而雜
記乃以敬宗為徐陵何劉為曹劉錯雜如此益知非東
坡之説
　　醞藉
漢書薛廣德傳云溫雅有醞藉顔師古注云醖言如醖
醸也藉言有所薦藉也又云寛博有餘也醖于問切藉
才夜切或用藴字而蘇鶚演義云藴藉者人雅度之稱
也蘊者蓄也藉者籍也籍者積也言蓄美積德之謂乃
引陸賈傳云聲名籍甚謂積累聲名之多也或曰聲名
籍甚謂狼籍甚盛也蘇鶚解狼籍者物雜亂之貌狼謂
豺狼也籍者藉也言狼起卧游戲多藉其草而草皆雜
亂遂成狼藉之名藉為籍者遂其語順也
　　臺烏
漢書朱博傳云御史府史舍百餘區井水皆竭又其府
中列栢樹常有野烏數千棲宿其上晨去暮來號朝夕
烏烏去不來者數月長老異之及觀顔氏家訓乃云漢
書御史府中列栢樹常有野鳥數千棲宿其上晨去暮
來號朝夕鳥而文士誤作烏鳶用之余案白氏六帖與
李濟翁資暇集其餘簡編所載及人所引用皆以為烏
鳶而獨家訓以為不然何哉余所未喻
　　鴝鵒
字説鴝从勾鵒从欲解云鴝鵒多欲尾而足勾焉余少
時讀字説而不解其義後因看段成式酉陽雜俎云鴝
鵒交時以足相勾促鳴如鼓翼相鬭狀往往墮地人或
就將掩之取其勾足為魅藥今觀鴝鵒羣集木上其間
或有雙墮地者以是驗成式之言果不妄而舒王于百
家小説之書無所不取也唐耜注字説但云鳥名引考
工記曰鸜鵒不踰濟而已其它無義葢唐公亦未見段
成式之説
　　鞦韆
許愼説文後序徐注云案詞人高無際作秋千賦序云
秋千漢武帝後庭之戲也本云千秋祝夀之詞也語訛
轉為秋千後人不知本意乃旁始加革為秋千字案秋千
非皮革所為又非車馬之用不合從革又古今藝術曰
秋千北方戎戲以習輕趫又開元遺事云天寶宫中至
寒食節皆戲秋千令宫嬪輩以為燕樂帝呼為半仙之
戲都下士民因而呼之
　　揚州
唐李濟翁甞謂揚州者以其土俗輕揚故名其州今作
楊柳之楊謬也又沈存中筆談云予奉使至古契丹界
見大薊樹如車盖中國無此大者其地名薊恐其因此
也如楊州宜楊荆州宜荆之類余案古本尚書及太史
公記班固漢書所載淮海惟揚州並無作楊字者乃知
濟翁所論為得經意而存中之説謬矣
　
　靖康緗素雜記卷八
欽定四庫全書
　靖康緗素雜記卷九
　　　　　　　　　　　　宋　黃朝英　撰
　　馬嵗
司馬温公考異云張萬嵗掌國馬唐統紀云萬嵗三代
典羣牧恩信行隴右故隴右人謂馬嵗為齒為張氏諱
也案公羊傳晉獻公謂荀息曰吾馬之齒亦已長矣然
則謂馬嵗為馬齒有自來矣豈為張氏諱哉
　　格五
漢吾丘夀王以善格五召待詔注云格五簺也説文曰
行棊相塞謂之簺鮑宏簺經曰簺有四采塞白乗五是
也乗五至五即格不得行故云格五簺先代反又世俗
有蹙融之戲謂以奕局取一道人各行五棊即所謂格
五也唐資暇集謂融宜作戎此戲生於黃帝蹙鞠意在
軍戎也殊非圓融之義又引庾元威著著座右方所言
蹙戎者即今之蹙融也其説甚佳然謂生於黃帝蹙鞠
則又誤矣案漢書枚臯傳云蹵鞠刻鏤又霍去病傳云
尚穿域躢鞠顔師古注云鞠以韋為之中實以毛蹵躢
為戲樂也則蹙鞠非蹙融明矣案西京雜記云漢成帝
好蹙鞠羣臣以蹙鞠為勞體非至尊所宜帝曰朕好之
可擇似而不勞者奏之家君作彈棊以獻又唐薛嵩好
蹙鞠劉鋼勸止之曰為樂甚衆何必乗危邀頃刻之歡
皆謂蹙鞠為勞動則明知非蹙戎也今人又以蹙鞠為
擊鞠盖蹵擊一也沈存中乃以擊鞠為擊木毬子故謂
與蹵鞠異反以為傳寫之誤非也故唐書所載但云擊
毬不謂之鞠其義甚明
　　餳粥
劉夢得嘉話云為詩用僻字須有來處宋考功詩云馬
上逢寒食春來不見餳徐盈切甞疑此字因讀毛詩鄭
箋説吹簫處云即今賣餳人家物六經唯此注中有餳
字後輩業詩即須有據不可學常人率焉而道也又本
朝宋子京寒食詩云草色引開盤馬路簫聲吹暖賣餳
天其亦用鄭箋吹簫賣餳之義然詞致騷雅勝考功逺
矣余常攷嘉話所載春來不見餳云是宋考功詩比因
閲沈雲卿詠驩州不作寒食詩云嶺外無寒食春來不
見餳洛陽新甲子何日是清明花柳爭朝發軒車滿路
迎帝鄉遥可念腸斷報親情是時沈謫驩州故有是詩
但未見宋全篇耳考其詞意似是雲卿之詩盖沈宋俱
仕武后朝故所傳容有訛謬所未詳也李義山詩云粥
香餳白杏花天省對流鶯坐綺筵又宋子京途中清明
詩云漠漠輕花著早桐客甌餳粥對禺中寒食清明多
用餳粥事
　　儲胥
揚雄甘泉賦云近則洪崖旁皇儲胥努阹又長楊賦云
木雍槍纍以為儲胥呂延濟云槍纍作木槍相纍為柵
也蘇林注云木擁柵其外又以竹槍纍為外儲也顔師
古云儲峙也胥須也以木擁槍及纍繩連結以為儲胥
言有儲蓄以待所須也漢武帝作儲胥館故李義山詩
云風雲長為護儲胥宋子京傷孟昭圖云密疏叩儲胥
又侍宴云秋色遍儲胥又思歸老云至今三籍在儲胥
又荅朱彭州云九番官樹老儲胥又續春詞云蒼龍驅
暖入儲胥盖儲胥猶言皇居也不必云有儲蓄以待所
胥也故張平子西京賦云既新作於迎風加露寒與儲
胥又沈約應敎詩云南瞻儲胥觀西望昆明池又南史
武帝諸子傳檄云偃師南望無復儲胥露寒河陽北臨
或有穹廬氈帳西京賦注云武帝先作迎風館後加露
寒儲胥二館
　　名讖
歸田録云宋鄭公庠初名郊字伯庠與其弟祁自布衣
時名動天下號為二宋其為知制誥仁宗驟加奬眷便
欲大用有忌其先進者譖之謂其姓符國號名應郊天
又曰郊音交交者替代之名也宋交其言不祥仁宗遽
命改之公怏怏不獲己乃改為庠字公序公後更踐二
府二十餘年以司空致仕兼享福夀而終而譖者竟不
見用以卒可以為小人之戒也又西清詩話云宋元
憲公始拜内相同列譖其姓宋而郊名非便公奉詔更
名庠意殊怏怏不滿會用新名移書葉道卿乃呼同年
葉戲荅公曰清臣宋郊牓第六中選徧閲小録無宋庠
者不知何許人公因寄一絶自解云紙尾勤勤問姓名
禁林依舊玷華纓莫驚書録題臣向只是當時劉更生
又楊文公談苑云太平興國四年北戎寇邊車駕幸大
名府方渡河有人持手版邀乗輿前驅斥之號呼道旁
自言獻封事太宗令接取視之乃臨河主簿宋捷上甚
喜即以為將作監此乃以姓名盜爵禄者也此與元憲
公姓同而事異良可嗤笑
　　江為
江南野録載江為者宋世淹之後先祖仕于建陽因家
焉世習儒素少游廬山白鹿洞師事處士陳貺酷好詩
句居二十餘年有風雅清麗之態所載此而已余觀南
史淹傳字文通濟陽考城人宋少帝時黜為建安吳興
令終於梁天監中左衞將軍子蒍嗣又案吳均傳云先
是有濟陽江洪工屬文為建陽令坐事死案江洪齊時
為太學生竟陵王子良開西邸招文學時王僧孺與太
學生虞義丘國賔蕭文琰丘令楷江洪劉孝孫以善辭
藻游焉而僧孺與高平徐夤俱為學林則洪仕於齊梁
間明矣淹與洪其系皆出於濟陽考城而又俱仕於齊
梁間淹甞為建安令其後它遷洪為建陽令而死於建
陽則江為之系實出於洪益明矣而野録云宋世淹之
後又云先祖仕于建陽因家焉彼乃不敢别白言之盖
未甞見吳均傳所載江洪之事乃妄臆度而為之説也
　　房喬
沈存中甞謂予家有閻博陵畫唐秦府十八學士各有
眞賛名字與史所載不同或以字為名或書名而不書
字者其論甚美然謂房眞齡字喬年舊史乃云房喬字
眞齡既而云唐書成于後人之手所傳容有訛謬甚非
也末云以舊史考之魏鄭公對太宗曰目如懸鈴者佳
則眞齡果名非字也何其謬歟盖所謂懸鈴者乃鈴鐸
之鈴而眞齡乃年齡之齡唯其為年齡之齡故字以喬
年此理甚明而存中乃不之省何也然房梁公名字大
抵不同眞賛云房眞齡字喬皆未詳也又韓愈集中有
王𢎞中神道碑云諱𢎞中字某案實録新舊傳皆名仲
舒字𢎞中愈又作燕喜亭記稱為王𢎞中然則𢎞中必
字也碑文誤耳政與房喬名字一同
　　高陽
太史公記沛公引兵過陳留酈生踵軍門上謁曰高陽
賤民酈食其時沛公方洗謂使者曰言我方以天下為
事未暇見儒人也酈生瞋目按劒叱使者曰走復入言
沛公吾高陽酒徒也非儒人也沛公遽雪足杖矛曰延
客入又世説載季倫每臨習郁池未甞不大醉常曰醉
我高陽池也㐮陽小兒為之歌曰山公時一醉逕造高
陽池劉義慶云高陽池在㐮陽案史記及漢書食其本
傳稱食其陳留高陽人也又云沛公略地陳留郊使人
召食其食其至入謁則高陽在陳留明矣又案晉書載
簡鎭㐮陽時諸習有佳園池簡每出游之池上置酒輒
醉名之曰高陽池然則㐮陽習池謂之高陽池者盖取
酈生高陽酒徒之義也
　
　
　
　
　
　
　
　
　
　
　
　靖康緗素雜記卷九
欽定四庫全書
　靖康緗素雜記卷十
　　　　　　　　　　　　宋　黃朝英　撰
　　和松
晉庾􁑹傳云􁑹有重名為縉紳所推而頗聚歛積實談
者譏之都官從事温嶠甞劾奏􁑹􁑹更器嶠曰嶠森森
如千丈松雖磊砢多節施之大厦有棟梁之用而温嶠
傳曰嶠為都官從事散騎常侍庾􁑹有重名而頗聚歛
嶠舉奏之京都振肅盖是時温嶠為都官從事􁑹為散
騎常侍二人同在朝廷是􁑹之所器者温嶠非和嶠明
矣及觀和嶠傳又云從事中郎庾􁑹見而嘆曰嶠森森
如千丈松雖礧砢多節目施之大厦有棟梁之用而世
説亦云子嵩目和嶠云云何其謬歟良由修史者雜出
於諸儒而非一人之筆故其謬戾如此今之學者至有
云和氏之松千丈益謬矣
　　顔介
北史載顔之推齊文宣時為黃門侍郎齊亡入周大象
末為御史上士隋開皇中太子召為文學深見禮重尋
以疾終而唐書又曰自高齊入周終隋黃門郎與北史
所載不同北史云之推在齊有二子長曰思魯次曰敏
楚盖示不忘本也而唐書云師古父思魯以儒學顯武
德初為秦王府記室叅軍事又云師古叔游秦武德初
累遷亷州刺史撰漢書决疑師古多資取其義又與北
史不同南史載顔協二子之儀之推並早知名則之儀
為長推為次明矣而北史載之推字介弟之儀字升則
以之推為兄之儀為弟其不同又如此何耶
　　貴學
顔氏家訓云夫讀書之人自羲農以來宇宙之下凡識
幾人凡見幾事世人不問愚智皆欲識人之多見事之
廣而不肯讀書是猶求飽而懶營饌欲暖而惰裁衣也
其説信然余案晉書虞嘯父仕孝武帝為侍中甞侍飲
宴帝從容問曰卿在門下初不聞有所獻替何耶嘯父
家近海謂帝有所求對曰天時尚温䱥魚蝦鮓未可致
尋當有所尚獻帝大笑唐蘇良嗣高宗時為荆州刺史
有河東寺本蕭詧為兄河東王所建良嗣曰江漢間何
與河東乎奏易之而當世恨其少學云又王元寶富而
無學識甞會賔客明日親友謂之曰昨日必多佳論元
寶曰但費錦纒頭耳良可嗤笑
　　刋詔
晉書劉邈傳云時孝武帝觴樂之後多賜侍臣文辭詔
義有不雅者邈輒焚毁之其它侍臣被詔或宣揚之故
誦者以此多邈又徐邈傳云帝宴集酣樂之後好為手
詔詩章以賜侍臣或文辭率爾所言穢雜邈輒應時收
歛還省刋削皆使可觀經帝重覧然後出之是時侍臣
被詔者或宣揚之故時議以此多邈
　　夢筆
梁江淹傳云淹甞宿於冶亭夢一丈夫自稱郭璞謂淹
曰吾有筆在卿處多年可以見還淹便探懐中得五色
筆一以授之爾後為詩絶無美句時人謂之才盡又紀
少瑜甞夢陸倕以一束青鏤管授之云我以此筆猶可
用擇其善者其文因此遒進又唐李嶠為兒時夢人遺
雙筆自是有文辭十五通五經薛元超稱之自梁至唐
夢筆者凡三人今世為文辭者多以江氏為夢筆之裔
然淹夢人取筆殆非佳語不知紀氏李氏亦自可稱夢
筆之裔尤為佳也然蒙求注引典略云江淹少夢人授
以五色筆因而有文章此一事又不載於本傳何耶
　　甘羅
史記甘羅者甘茂孫也茂既死甘羅年十二事秦相文
信矦吕不韋後因説趙有功始皇封為上卿未甞為秦
相也世之人見其事秦相吕不韋因相傳以為甘羅十
二為秦相大誤也唐資暇集又謂相秦者是羅祖名茂
以史記考之又不然茂得罪於秦王亡秦入齊又使於
楚楚王欲置相於秦范蜎以為不可故秦卒相向夀而
茂竟不得復入秦卒於魏以此觀之則茂亦未甞相秦
也杜牧之偶題云甘羅昔作秦丞相其亦不考其實而
誤為之説也
　　金根
劉公嘉話云昌黎生名父之子雖敎有義方而性頗暗
庸劣甞為集賢校理史傳中有説金根處皆臆斷之曰
豈其誤歟必金銀車也悉改根字為銀字至除拾遺果
為諫院不受又大唐新語云張由古素無學術厯官臺
省甞於衆中嘆班固文章不入文選或謂之曰兩都賦
燕山銘典引等並作文選中何云無由古曰此並班孟
堅文章何關班固事聞者莫不絶倒
　　枤杜(枤音/第)
舊唐書載明皇時宰相李林甫自無學術僅能秉筆有
才名於時者尤忌之林甫典選部時選人嚴迥判語枤
杜二字林甫不識謂吏部侍郎韋陟曰此謂杖杜何也
陟俛首不敢言又太常少卿姜度妻誕子林甫手書慶
之曰聞有弄麞之慶客視之掩口故東坡云甚欲去為
湯餅客唯愁錯寫弄麞書盖用此也惜乎新史不載其
事
　
　
　
　
　
　
　
　
　
　
　
　
　
　靖康緗素雜記卷十
