#+TITLE: 墨經-宋-晁貫一
#+DATE: 2016-06-11 12:23:29
#+SOURCE: github.com/kanripo/KR3i0011 master 416d9693                
欽定四庫全書
　墨經
　　　　　　　　　　　　宋　晁季一　撰
　　松
古用松煙石墨二種石墨自晉魏以後無聞松煙之製
尚矣漢貴扶風隃糜終南山之松蔡質漢官儀曰尚書
令僕丞郎月賜隃糜大墨一枚小墨一枚晉貴九江廬
山之松衛夫人筆陣圖曰墨取廬山松煙唐則易州潞
州之松上黨松心尤先見貴後唐則宣州黄山歙州黟
山松羅山之松李氏以宣歙之松類易水之松今兖州
泰山徂徕山島山嶧山沂州龜山蒙山密州九仙山登
州牢山鎮府五臺邢州潞州太行山遼州遼陽山汝州
竈君山随州桐栢山衛州共山衢州柯山池州九華山
及宣歙諸山皆産松之所兖沂登密之間山總謂之東
山鎮府之山則曰西山自昔東山之松色澤肥膩性質
沉重品惟上上然今不復有今其所有者纔十餘嵗之
松不可比西山之大松蓋西山之松與易水之松相近
乃古松之地與黄山黟山羅山之松品惟上上遼陽山
竈君山桐栢山可甲乙九華山品中共山柯山品下大
概松根生茯苓穿山石而出者透脂松嵗所得不過二
三株品惟上上根幹肥大脂出若珠者曰脂松品惟上
中可掲而起視之而明者曰掲明松品惟上下明不足
而紫者曰紫松品惟中上礦而挺直者曰籖松品惟中
中明不足而黄者曰黄明松品惟中下無膏油而漫若
糖苴然者曰糖松品惟下上無膏油而類杏者曰杏松
品惟下中其出歴青之餘者曰脂片松品惟下下其降
此外不足品第
　　煤
古用立窑髙丈餘其竈寛腹小口不出突於竈面覆以
五斗甕又益以五甕大小為差穴底相乗亦視大小為
差每層泥塗惟密約甕中煤厚住火以雞羽掃取之或
為五品或為二品二品不取最先一器今用卧窑疊石
累礦取岡嶺髙下形勢向背而或長百尺深五寸脊髙
三尺口大一尺小項八尺大項四十尺胡口二尺身五十
尺胡口亦曰咽口口身之末曰頭每以松三枝或五枝
徐爨之五枝以上煙暴煤麄以下則煙緩煤細枝數益
少益良有白灰去之凡七晝夜而成名曰一㑹候窑冷
採煤成磈成片頭煤深者曰逺火外者曰近火煤不堪
用凡煤貴輕舊東山煤輕西山煤重今則西山煤輕東
山煤重凡器大而輕者良器小而重者否凡振之而應
手者良擊之而有聲者良凡以手試之而入人紋理難
洗者良以物試之自然有光成片者良凡墨有穿眼者
謂之滲眼煤雜窑病也舊窑有蟲鼠等糞及窑衣露蟲
雜在煤中莫能揀辨唯硾多可弭之然終不能無
　　膠
凡墨膠為大有上等煤而膠不如法墨亦不佳如得膠
法雖次煤能成善墨且潘谷之煤人多有之而人製墨
莫有及谷者正在煎膠之妙凡膠鹿膠為上考工記曰
鹿膠青白馬膠赤白牛膠火赤鼠膠餌犀膠黄莫先於
鹿膠故魏夫人曰墨取廬山松煙代郡鹿膠凡鹿膠一
名白膠一名黄明膠墨法所稱黄明膠正謂鹿膠世人
多誤以為牛膠但鹿膠難得煎法用蠟及胡麻者皆不
入墨家之用案隱居白膠法先以淘米潘漬七日令軟
然後煮煎之如作阿膠法又一法細剉鹿角與一片乾
牛皮同煎即銷爛唐本草注曰糜角鹿角煮濃汁重煎
成膠今法取蜕角斷如寸去皮及赤觪以河水漬七晝
夜又一晝夜煎之將成以少牛膠投之加以龍麋鹿膠
之下當用牛膠牛用水牛皮作家所謂鄉掘皮最良
剔除去毛以水浸去塵汙浸不可太軟當須有性謂之
夾生煎火不可暴常以箆攪之不停手貴氣出不昏時
時揚起視之以候厚薄直至一條如帶為度其墨膠不
可單用或以牛膠魚膠阿膠參和之兗人舊以十月煎
膠十一月造墨今旋煎旋用殊失之故潘谷一見陳相
墨曰惜哉其用一生膠耳當以重煎者為良
　　羅
凡煤須用羅後魏賈思勰曰醇煙搗訖當以細絹篩堈
内此物至輕微不宜露篩喜飛去不可不謹
　　和
凡和煤當在净密小室内不可通風傾膠於煤中央良
久使自流然後衆力急和之貴潤澤而光明初和如麥
飯許搜之有聲乃良膠初取之和下等煤再取之和中
等煤最後取之和上等煤凡煤一斤古法用膠一斤今
用膠水一斤水居十二兩膠居四兩所以不善然賈思
勰墨法煤一斤用膠五兩葢亦未盡善也况膠多利乆
膠少利新匠者以其速售故喜用膠少觀易水奚氏
歙州李氏皆用大膠所以養墨時大膠墨紙黄小膠
墨紙㣲黄其力以是為差凡大膠必厚厚難於和和之
柔則善剛則裂若以漆和之凡煤一斤以生漆三錢
熟漆二錢取清汁投膠中打之勻和之如法
　　𢷬
凡𢷬不厭多魏韋仲將墨法鐵臼中𢷬三萬杵杵多益
愈後賈思勰法曰亦𢷬三萬杵杵多益善唐王君徳則
用石臼𢷬三二千杵蓋其𢷬無數其𢷬過黏後光不可
𢷬自從臼中緄出為度出臼納靜器内用紙封羃慢火
養之紙上作數穴以通氣火不可間斷為其畏寒然不
可暴暴則潼溶謂之熱黏不堪製作凡鹿膠𢷬成便丸
捍不可遲延稍遲乃皴裂不堪若牛膠𢷬之一日後膠
行力均再入臼𢷬千餘下乃可凡捍丸時用五人相次
人有錢砧椎三五百下舊語曰一椎一折鬭手㨗此其
法也初椎成為光劑為硬劑又過硬劑為熱劑每一劑
傳畢五人成熟劑乃入匠手丸捍
　　丸
凡丸劑不可不熟又病於熱熱不堪用雖成必不光澤
易碎裂凡急手為光劑緩手為皴劑一丸即成不利
於再
　　藥
凡墨藥尚矣魏韋仲將用真珠麝香二物後魏賈思勰
用梣木雞白真珠麝香四物唐王君徳用醋石榴皮水
犀角屑膽礬三物王又法梣木皮皂角膽礬馬鞭草四
物李廷珪用藤黄犀角真珠巴豆等十二物今兗人不
用藥為貴其説曰正如白麵清麵又如茶之不可雜以
外料亦自有理然不及藥者良舊有别集藥法一卷
　　印
凡底版貴乎直寧大不小平版上俯下平寧重不輕凡
底板銀為上面印牙為上尋常底版用棠手版用杞蓋
底板面印皆以松為良與煤為宜凡印大墨以水拭之
以紙按之然後用印凡印方直最難用用多裂易水張
遇印多方直者劑熟可知
　　様
凡墨樣當取則於古無大小厚薄之限而賈思勰曰墨
璽不得過二三兩寧小不大世人遂以薄小為貴謂從
前奚庭珪然宣府奚庭珪之類小墨在古品中為佳不
知雙脊龍之類大墨亦不可置在劣等要之無大小厚
薄醇煙法膠為本耳葢厚大利乆薄小利新厚大難工
薄小易善故匠人不喜於厚大者然太大則不便於用
太薄則囏於包當以厚而大者為佳
　　䕃
凡墨䕃用炭灰石灰麥糠三種炭灰為上石灰醋多烈
麥糠慢多曲惟炭灰為上凡用炭灰精篩弗雜弗溼其下
惟厚上之厚薄視墨之大小時之晴晦中以薄紙裹之
然置之不平亦曲見風亦裂若用石灰䕃當於新瓦器
中置灰灰上用紙紙上復加以灰不可厚若用麥糠䕃
以椽架葦縣室中其上糠底糠惟平惟均不可有逆
糠凡䕃室以靜密温小為貴晝夜不去火然火大則病
火暴亦病其晝夜候火随風日晴晦最為難又有不用
䕃者墨成曝於靜密室中聽自乾又有以衣被覆之使
乾者
　　事治
凡事治墨以水以兔皮以滑石以萊州石以錢以鏵頭以
漆以墨以墨最不佳餘錯用之皆良惟此數物不及弄
成如弄鞭弄茶瓢
　　研
凡硏墨不厭遲古語云硏墨如病凡硏直硏為上直硏
乃見真色不損墨若圓磨則假借重勢徃來有風以助
顔色乃非墨之真色惟售墨者圓硏若邪硏則水常
損其墨而其半不及先所用者惟俗人邪硏凡墨户不
工於製作而工於硏磨其所售墨則使自硏之常優一
暈凡煤細硏之乾遲煤麄硏之乾疾凡善墨硏之如硏
犀惡墨硏之如硏泥
　　色
凡墨色紫光為上黒光次之青光又次之白光為下凡
光與色不可廢一以乆而不渝者為貴然忌膠光古墨
多有色無光者以蒸溼敗之非古墨之善者其有善者
黯而不浮明而有艶澤而無漬是謂紫光凡以墨比墨
不若以紙比墨或以硏試之或以指甲皆不佳
　　聲
凡墨擊之以辨其聲醇煙之墨其聲清響雜煙之墨其
聲重滯若硏之以辨其聲細墨之聲膩麄墨之聲麄麄
謂之打硏膩謂之入硏
　　輕重
凡墨不貴輕舊語曰煤貴輕墨貴重今世人擇墨貴輕
甚非煤麄則輕煤雜則輕春膠則輕膠傷水則輕膠為
溼所敗則輕惟醇煙法膠善藥良時乃重而有體有體
乃能乆逺愈乆益堅溼則弗能敗自然成質非輕非重
　　新故
凡新墨不及故墨衛夫人曰墨取十年以上强之如石
者蓋其愈乆益堅且白物久斯變墨况其本黑之物煤
久而黑黑而紫膠久而固固而乃發光彩此古墨所以
重於世凡新墨不過三夏殆不堪用凡墨膠敗者末之
新煤再和殊善入膠久之乃可和然非大膠久䕃弗可
　　養蓄
大凡養新墨納輕器中縣風處每丸以紙封之惡溼氣
相博不可卧放卧放多曲凡蓄故墨亦利頻風日時以
手潤澤之時置於衣袖彌善
　　時
凡墨最貴及時韋仲將墨法不得過二月九月賈思勰
曰温時故臭寒時潼溶當以十一月十二月正月為上時
十月二月為下時餘月無益有害既得時須擇晴明無
風之日或當靜夜若燒煤之時當以二月三月四月為
上時八月九月五月十月六月七月水潦土溼十一月
十二月風髙水寒皆不利
　　工
凡古人用墨多自製造故匠氏不顯唐之匠氏惟聞祖
敏其後有易水奚鼐奚鼎鼐之子超鼎之子起易水又
有張遇陳贇江南則歙州李超超之子庭珪庭寛庭珪
之子承浩庭寛之子承晏承晏之子文用文用之子惟
處惟一惟益仲宣皆其世家也歙州舊有耿仁耿遂遂
之子文政文夀而耿德耿盛皆其世家也宣州則盛匡
道盛通盛真盛舟盛信盛浩又有柴珣柴承務朱君徳
兗州則陳朗朗弟逺逺之子惟進惟迨近世則京師潘
谷歙州張谷
　
　
　
　
　
　
　
　
　
　
　墨經
