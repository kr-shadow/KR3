#+TITLE: 傷寒舌鑑-清-張登
#+DATE: 2018-05-12 10:17:54
#+SOURCE: github.com/kanripo/KR3e0093 master 655bff12                
欽定四庫全書　　　　　子部五
　傷寒舌鑑　　　　　　　醫家類
　　提要
　　　　(臣/)等謹案傷寒舌鑑一卷
　　　國朝張登撰登字誕先長洲人璐之子是書備
　　　　列傷寒觀舌之法分白胎黒胎灰色紅色紫
　　　　色徽醬色藍色八種末附妊娠傷寒舌為圖
　　　　一百二十各有總論案舌白胎滑之説始見
　　　　張機傷寒論而其法不詳後金鏡録推至三
　　　　十六圖未為賅備觀舌心法衍至一百三十有
　　　　七圖又頗病繁蕪登以己所閲厯參證于二
　　　　書之間削繁正舛以成是編較之脉候隠微
　　　　尤易考騐固論傷寒者所宜參取也乾隆四
　　　　十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　傷寒舌鑑
　　　　　　　　　　　　　長洲　張登撰
　　白胎舌總論
傷寒邪在皮毛初則舌有白沬次則白涎白滑再次白
屑白疱有舌中舌尖舌根之不同是寒邪入經之微甚
也舌乃心之苗心屬南方火當赤色今反見白色者是
火不能制金也初則寒鬱皮膚毛竅不得疏通熱氣不
得外泄故惡寒發熱在太陽經則頭痛身熱項背強腰
脊痛等證傳至陽明經則有白屑滿舌雖證有煩躁如
脈浮緊者猶當汗之在少陽經者則白胎白滑用小柴
胡湯和之胃虚者理中湯温之如白色少變黄者大柴
胡大小承氣分輕重下之白舌亦有死證不可忽視也














　
　
　
　
　
　
　
　
　　黃胎舌總論
黄胎者裏證也傷寒初病無此舌傳至少陽經亦無此
舌直至陽明府實胃中火盛火乗土位故有此胎當分
輕重瀉之初則微黄次則深黄有滑甚則乾黄焦黄也
其證有大熱大渴便秘讝語痞結自利或因失汗發黄
或畜血如狂皆濕熱太盛小便不利所致若目白如金
身黄如橘宜茵蔯蒿湯五苓散梔子檗皮湯等如畜血
在上焦犀角地黄湯中焦桃仁承氣湯下焦代抵當湯
凡血證見血則愈切不可與冷水飲之必死大抵舌黄
證雖重若脈長者中土有氣也下之則安如脈弦下利
舌胎黄中有黑色者皆危證也








　　黑胎舌總論
傷寒五七日舌見黑胎最為危候表證皆無此舌如兩
感一二日間見之必死若白胎上漸漸中心黑者是傷
寒邪熱𫝊裏之候紅舌上漸漸黑者乃瘟疫𫝊變壊證
將至也盖舌色本赤今見黑者乃水來尅火水極似火
火過炭黑之理然有純黑有黑暈有刺有隔瓣有瓣底
紅瓣底黑者大抵尖黑猶輕根黑最重如全黑者縱神
丹亦難救療也






　
　
　
　
　
　
　
　
　　灰色舌總論
灰色舌有隂陽之異若直中隂經則即時舌便灰黑而
無積胎若熱傳三隂必四五日表證罷而胎變灰色也
有在根在尖在中者有渾舌俱灰黑者大抵傳經熱證
則有灰黑乾胎皆當攻下泄熱若直中三隂之灰黑無
胎者即當温經散寒又有畜血證其人如狂或瞑目讝語亦有
不狂不語不知人事而面黑舌灰者當分輕重以攻其
血切勿誤與冷水引領敗血入心而致不救也





　
　
　
　
　
　
　
　
　　紅色舌總論
夫紅舌者伏熱内畜於心胃自裏而達於表也仲景云
冬傷於寒至春變為温病至夏變為熱病故舌紅而赤
又有瘟疫疫癘一方之内老幼之病皆同者舌亦正赤
而加積胎也若更多食則助熱内蒸故舌紅面赤甚者
面目俱赤而舌瘡也然病有輕重舌有微甚且見於舌
之根尖中下左右瘡蝕脹爛􁁜細長短種種異形皆瘟
毒火熱藴化之所為也其所治亦不同當解者内解其
毒當砭者砭去其血若論湯液無過大小承氣黄連解
毒三黄石膏等比類而推可也












　
　
　
　
　
　
　
　
　　紫色舌總論
紫舌胎者酒後傷寒也或大醉露臥當風或已病而仍
飲酒或感冒不服藥而用葱薑熱酒發汗汗雖出而酒
熱留於心胞衝行經絡故舌見紫色而又有微白胎也胎
結舌之根尖長短厚薄涎滑乾焦種種不同當㕘其源
而治之






　　黴醬色胎舌總論
黴醬色胎者乃夾食傷寒一二日間即有此舌為寒傷
太隂食停胃府之證輕者胎色亦薄雖腹痛不下利桂
枝湯加橘半枳朴痛甚加大黄冷食不消加乾薑厚朴
其胎色厚而腹痛甚不止者必危舌見醬色乃黄兼黑
色為土邪𫝊水證必脣口乾燥大渴雖用下奪鮮有得
愈者

　　藍色胎舌總論
藍色胎者乃肝木之色發見於外也傷寒病久已經汗
下胃氣已傷致心火無氣胃土無依肺無所生木無所
畏故乗膈上而見純藍色是金木相併火土氣絶之候
是以必死如微藍或稍見藍紋猶可用温胃健脾調肝
益肺藥治之如純藍色者是肝木獨盛無畏雖無他證
必死
　
　
　
　
　
　
　
　
　　妊娠傷寒舌總論
妊娠傷寒邪入經絡輕則母病重則子傷枝傷果必墜
理所必然故凡治此當先固其胎氣胎安則子母俱安
面以候母舌以候子色澤則安色敗則斃面赤舌青者
子死母活面舌俱青沬出者母子俱死亦有面舌俱白
母子皆死者盖謂色不澤也



　
　
　
　
　
　
　
　
　
　
　
　
　
　
　
　傷寒舌鑑
