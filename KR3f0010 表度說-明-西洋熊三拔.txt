#+TITLE: 表度說-明-西洋熊三拔
#+DATE: 2016-06-11 12:23:17
#+SOURCE: github.com/kanripo/KR3f0010 master 45778404                
欽定四庫全書　　　　　子部六
　提要
　　表度説　　　　　　　天文算法類一(推歩之/屬)
　　　　(臣/)等謹案表度説一卷明萬厯甲寅西洋人
　　　　熊三拔撰三拔有泰西水法已著録是書大
　　　　㫖言表度起自土圭今更創為㨗法可以隨
　　　　意立表凡欲明表景之義者先須論日輪周
　　　　行之理及日輪大于地球比例彼法别有全
　　　　書此復舉其要略分為五體一謂日輪周天
　　　　上向天頂下向地平其轉于地面俱平行故
　　　　地體之景亦平行一謂地球在天之中若令
　　　　地球不在天中則在地之景必不能隨日周
　　　　轉且遲速不等矣今春秋二分日輪六時在
　　　　地平上為晝六時在地平下為夜非在正中
　　　　而何一謂地小于日輪從日輪視地球止于
　　　　一㸃若令地非一㸃則隨在地面不得見天
　　　　體之半必上半恒小下半恒大而為半地之
　　　　厚所礙矣一謂地本圓體故一日十二辰更
　　　　叠互見如正向日之處得午時其正背日之
　　　　處得子時處其東三十度得未時處其西三
　　　　十度得巳時若以地為方體則惟對日之下
　　　　者其時正處左處右者必長短不均矣一謂
　　　　表端為地心凡立表取景必于兩平面之上
　　　　求得兩種景其一立表平面上與地平成直
　　　　角其所得景直景也如山岳樓臺樹木等景
　　　　在地平者是也其一横表之景倒景也如向
　　　　日有墻于其平面横立一表于地平為平者
　　　　是也末言表式表度并節氣時刻推算之法
　　　　繪畫日晷術皆具有圖説指證確實夫立表
　　　　取影以知時刻節氣厯法中之至易至明者
　　　　然非明於天地之運行習于三角之算術則
　　　　不能得其確準是時地圓地小之説初入中
　　　　土驟聞而駭之者甚衆故先舉其至易至明
　　　　者以示其可信焉
　　簡平儀説　　　　　　天文算法類一(推歩之/屬)
　　　　(臣/)等謹案簡平儀説一卷明西洋人熊三拔
　　　　撰據卷首徐光啟序蓋常㕘證于利瑪竇者
　　　　也大㫖以視法取渾圓為平圓而以圓測量
　　　　渾圓之數凡名數十二則用法十三則其法
　　　　用上下兩盤天盤在下以取赤道經緯故有
　　　　兩極線赤道線節氣線時刻線地盤在上以
　　　　取地平經緯故有天頂有地平有髙度線有
　　　　地平分度線皆設人目自渾體外逺視其正
　　　　對大圓為平圓斜倚於内者為撱圓當圓心
　　　　者為直線其與大圏平行之距等小圏亦皆
　　　　為直線地盤空其平圓使可合視二盤中挾
　　　　樞紐使可旋轉用時依其地北極髙度安定
　　　　二盤則赤道地平兩經緯交錯分明凡節氣
　　　　時刻髙度偏度皆可互取其數天盤用方板
　　　　上設兩耳表以目測影地盤中心繫墜線以
　　　　視度分立用之可以得太陽髙弧度既得太
　　　　陽髙弧則本時諸數皆可取焉蓋是儀寫渾
　　　　於平如取影於燭雖云借象而實數可推弧
　　　　三角以量代算之法實本於此今復推于測
　　　　量法簡而用㨗亦可云數學之利器矣乾隆
　　　　四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　表度説(熊三抜/口譯)
　　　　　　　　　　　　　明　周子愚　撰
　　表度説五題
厯家有渾天儀有平儀有圭表有正方案以測七政星辰
髙下之分以察日至之景以審日月方位因而隨時隨地
可用測驗日輪髙下度分及午正初刻也有法於此任意
立表取景以表景度分得日髙度分甚為簡便第欲明表
景之義先須論日輪周行之理及日輪大于地球之比例
二論為説甚長俱有全書今特舉要畧作五題焉
　第一題
日輪周天上向天頂下向地平其轉于地面俱平行故地
　　　　　　體之景亦平行
　　　　　　解曰周天三百六十度分為四圏分毎分
　　　　　　九十度所謂周天象限也試如上圖午酉
　　　　　　子邜周天也午酉象限九十度也日輪自
夘向午毎刻行三度四十五分(八刻為/一時)毎時平行三十度
至午得三時自午向酉亦如之故一周得十二時終古如
此因知其終古平行也其所照物景周行地面亦平行也
令日輪在甲照乙地球其景必至丙日在甲向午上行一
度景在丙亦向子下行一度故景與日輪恒平行相等
也
　第二題
地球在天之中
　　　　　　解曰令地球不在天中在其一隅如上圖
　　　　　　丁為天中設地球在乙日輪在甲照乙地
　　　　　　球其景必至丙則地之景必不能隨日輪
　　　　　　而平行轉周盖日行從甲過戊至丙景必
從丙過己至甲是日輪行大半圏分而景行小半圏分遲
速不等甚矣依第一題日輪與景不得不平行相等故不
得言地球不在天中也又春秋二分日躔赤道晝夜平是
因地在天中故日輪六時在地平上為晝六時在地平下
為夜非在正中而何
　第三題
地球小于日輪從日輪視地球止於一㸃
　　　　　　此題全説見天地儀解今約畧論説以明
　　　　　　表景之理焉依第二題地在天中而分日
　　　　　　天為兩平分欲分圏界為兩平分其徑線
　　　　　　必過圏心如上甲乙丙線分圏于甲丙必
過乙心而為兩平分令不過心而過心之上或下如丁戊
己線過戊在圏心之上而兩分圏界于丁己則非兩平分
也今地球分日天為兩平分隨人所至地面恒得見天體
之半又春秋二分晝夜平故其大比日天當止一㸃令非
一㸃而為大如戊庚即人在戊地面不得見天體之半其
地平線平行至丁己亦不能分日天為兩平分也從日輪
視地既小如一㸃今從地視日乃大如小車輪者日輪本
大于地球一百六十倍故也此論見乾坤體義
　第四題
地本圜體
解曰凡物有本像焉地之本像圜體也世有云天圜地方
動静之義方圓之理耳今先論東西後論南北合証
地圜之㫖
日月諸星雖毎日出入地平一遍第天下國土非同時出
入盖東方先見西方後見漸東漸早漸西漸遲如有人居
東又一人居西東西直相去試七千五百里則東人見日為
午正初刻此際西人乃見日在禺中為己正初刻也周天
三百六十度毎度為地二百五十里若相去百八十度則
東方之午為西方之子相去九十度則東方之午為西方
之夘矣餘度俱依此推
　　　　　　　如上圖午酉子邜為日天甲乙丙丁為地
　　　　　　　球令日輪在午而人居甲即日正在其
　　　　　　　天頂得午時人居丙即得子時日在其
　　　　　　　天頂衝也東去甲九十度居丁得酉時
日既過其天頂将沒于地則午甲丙子為其地平也西
去九十度居乙即得邜時日向其天頂方出于地亦午甲
丙子為其地平也依此推筭令日輪出地平在邜人居丁
得午時居乙得子時矣此何以故地為圜體故日出于邜
因甲髙與乙障隔日光不照故丁之日中乙之半夜也若
　　　　　　　地為方體者如上甲乙丙丁則日出邜
　　　　　　　凡甲乙丁地面人宜俱得邜日入酉宜
　　　　　　　俱得酉不應東西相去二百五十里而
　　　　　　　差一度又七千五百里而差一時也故
明有時差者不能不信地圜也又丁乙與甲異地即異天
頂即異日中而又與甲同邜酉即丁之午前短午後長矣
乙之午前長午後短矣獨甲得午前後平耳而今之半晝
分天下皆同何也則明有半晝分者不能不信地圜也
或問曰此理甚明矣然于言兩地相逺一得午一得子晝
夜時刻天下各異何自驗之乎曰敝國諸儒多習厯象之學
推驗大地經緯度數皆與天應以為推筭七政測量地海
之用其推驗緯度稍易大抵用午正日晷或星髙及南
北二極取之其推驗經度稍難必于月食取之夫月食與
日食異日或食或不食或食而分數多寡時刻先後隨地
各異月之食限分數時刻天下皆同但入限有晝夜人有
見不見耳今以之推顯地度毎測得一處月食甚于子即
他處在其東者必食甚于丑矣在其西者必食甚于亥矣
可見此一方之子時乃東方之丑時西方之亥時也若兩
地相去九十度則東方見食于子者西方見食于酉矣若
相去百八十度則此方見食于子者彼方必于午不見食
矣盖月食有定而天下之見食各異又毎去九百三十七里
半而差一刻可見時刻天下各異各以日到本天頂為午
正初刻也又月平行自西而東一日大約十三度强毎一
時約一度五分度之一其所離列宿次舍毎時各異故西
土厯家欲知兩地東西相去道里之數即兩地相約于同
夜測月輪與某星同經度分為何時刻分如東方與此星
同度分為子而西方與同度分為丑相隔一時即東西相
去遠七千五百里也以此推之知天下時刻各因日輪所
至不可疑也即地為圜體又何疑焉
自南而北地為圜體亦可推也試如有人居廣東測北極
出地得二十二度北行二百五十里見北極稍髙測得二
十三度次毎行二百五十里皆如之至京都測北極出地
得四十度矣亦見北界星廣東不見者其在廣東亦見南
界星京師所未見者此由地為圜球人乃循球而行故南
北二極及附近諸星隨而漸次隱見也若地為平體隨人
所至恒見天星髙于地平若干度矣
　　　　　　　如上圖西南東北為周天甲乙丙為地
　　　　　　　之圜球丁戊己為地之方面若人在圜
　　　　　　　球之乙即見在南諸星從乙漸向丙即
　　　　　　　南諸星漸隱矣漸向甲者反是若人在
平面之丁即得俱見南北二極之星其在戊在巳亦如南
非極諸星何由得漸次隱見乎則地為圜體亦可證也
又地周三百六十度毎度二百五十里其周圍實獨有九
萬里令地為方四面其一面應得二萬二千五百里人居
一面地平之上其二萬二千五百里之内並宜見之乃今
目力所及極大畧能見三百里即於最髙山上未有能見
四五百里者則地之圜體突起于中能遮兩界故也不惟
髙山即空際之雲亦然試令兩方相去四五百里其一宻
雲甚雨其一日色晴霽此宻雲處不見日彼晴霽處不見
雲矣人聞雷聲而不見宻雲者恒有之盖雷聲所極可至
三百里以外故耳可得聞而雷起處必有宻雲而三百里
以外空際之雲人遂不能見之夫向所云平地不見四五
百里猶云目力有限乃空際之雲物在三百里以外者遂
不能見之則豈非地為圜體人所及見之面至於三百里
而止乎
以此地圜故若有二國東西相去四萬五千里得一百八
十度半地之周居西二人約往東國一向西一向東令同
時發行而以發行之第六日相遇於東國其同發時為月
之朔日則向東者遇之日為月之六日向西者遇之日為
月之五日此兩人行同至同所更厯時刻同而一為六日
一為五日何也盖東行者遡日而馳漸就於日故此人恒
先得見日出地而日先得至其天頂西行者與日俱馳漸
遠於日故此人恒後見日出地而日後至其天頂也今大
西洋估舶至小西洋嵗嵗有之若二船同日解維其一東
行其一西行後相遇於小西洋東行者若筭得月之六日
甲子即西行者必筭得月之五日癸亥
試如後圖甲乙二船俱從大西洋往小西洋同以三月初
一日午時解維甲船望西行至申即申為其天頂乙船望
　　　　　　　　　　　　　　東行至戍即戌為其
　　　　　　　　　　　　　　天頂因日輪自東而
　　　　　　　　　　　　　　西當先至戌後至申
　　　　　　　　　　　　　　戌在申東即日輪第
　　　　　　　　　　　　　　一周先至戌乙船以
　　　　　　　　　　　　　　戌為天頂是得午時
　　　　　　　　　　　　　　從昨開洋至此得一
　　　　　　　　　　　　　　日足甲船以申為天
　　　　　　　　　　　　　　頂日未至自戌至申
　　　　　　　　　　　　　　須二時則乙船之午
　　　　　　　　　　　　　　是甲船之辰扣至一
　　　　　　　　　　　　　　日足實少二時次乙
　　　　　　　　　　　　　　船至亥甲船必至未
　　　　　　　　　　　　　　各以亥未為其天頂
　　　　　　　　　　　　　　日輪第二周先至亥
　　　　　　　　　　　　　　後至未自亥至未隔
四時則東船先四時而得午正從開洋扣得二日足西船
更須四時乃得午為二日足也次乙船至子甲船必至午
而子午為其天頂日輪第三周先至子後至午東船在子
先得午時為三日足自子至午隔六時西船在午須六時
乃得午為三日足次至丑至己亦如之及東船至寅西船
宜至辰日輪自寅遶東至辰隔十時故十時之初東船先
得五日足而西船尚須十時乃適足故甲乙二船自開洋
至此際一得五日一得四日零二時既抵小西洋而夘為
其天頂日輪至邜即向東者實滿六日向西者實滿五日
是故雖同發俱至而先後差一日也此何以故地為圜體
人居東先得見日輪出地平居西後見故也五日六日假
説之實行者不論一年二年皆差一日其理同也
或問地果圜體則上下四旁皆生人所居不知在下者安
所佇其足哉曰地球之説其理甚廣西庠有專書備論今
獨舉一二端明徵此理其一曰天下萬物各有本所最上
本所為天之上最下本所則為地之中心也其二曰物之
體質有輕有重最輕玅者就最上所如火是也最重滯者
就最下所如土是也其三曰物重者各有體之重心此重
心者在重體之中試觀于衡均重則不欹物重之重心得
在其中故也其四曰既地中之心為諸重物各重心之本
所物之重心悉欲就之欲就之勢其下必為垂線也如人
上山山之陡面不能正佇人足如佇地平與其直角造室
立柱於山之陡面亦不能與為直角也何故乎人體之重
心所欲就者為地之心下就之勢作一地之心而垂線欲
垂線立柱亦然山之斜面與地中心非相對待如地平之
面故人體柱體與其峻面悉不能為直角也
　　　　　　　如上圖甲山欲立柱作直角于山之陡
　　　　　　　面如乙必傾矣其體之重心所願就者
　　　　　　　為丁地心非甲山之心也雖陡面必與
　　　　　　　地平為直角如丙乃安何故其體之重
心與丁相直耳故凡重物居地面之上各以地心為下以
天為上因其重心願就地心遂得安于地面能佇其足矣
因是可知上下之分凡謂下者逺于天而就地心也謂上
者就天而逺于地心也
是故地之圜球懸于空際居中無著常得安然盖四方土
物皆願降就于地心之本所東降欲就其心而遇西就者
南降欲就其心而遇北就者悉悉如此相遇之際皆能相
衝相逆故凝結于地之中心即不相及者以欲就故附離
不脱得令大地懸居空際也
如上圖丙為中心甲乙兩分各為地之半球甲東降就其
　　　　　　　心乙西降就其心其兩半球又各有本
　　　　　　　體之重心如丁如戊甲東降其本性必
　　　　　　　欲令本體之重心丁至于丙然後止而
　　　　　　　不可得何者乙西降亦欲其體之重心
戊至丙中心然後止也故兩半球相遇于丙中心甲不令
乙得西乙不令甲得東一衝一逆力勢均平遂兩不進亦
兩不能退而懸居空際安然永奠矣試于一門二人出入
其一在内其一在外在外者衝欲開之在内者逆欲閉之
若同衝同逆為力均平門必不動甲乙半球其理同也推
至四方八面一塵一土莫不皆然隤然下凝職由于此矣
　第五題
表端為地心
解曰地球之大比日天只止一㸃(本篇三/題解)况地上山岳樓
臺樹木及所立之表何足筭乎亦與大地共為一㸃而已
故雖人所立表表景隨日輪若在地面苐以一㸃論之則
表端之景與地心之景一也故表端不得不為地也欲徵
其實試作一赤道晷其法於平面作圏圏界平分三百六
十度每三度四十五分(毎一度/變四分)為一刻毎三十度為一時
立表于圏心候之即見表景平行毎刻三度四十五分(每/八)
(刻為/一時)毎時三十度與日輪旋轉地心度數相等設非表端
為地心安能日景平行且用此平行日景作日晷數十百
種一一合轍乎既明表端為地心因可隨地隨時立表取
景以得日行周天定度也
凡立表取景必于兩平面之上求得兩種景其一立表平
面上與地平為直角其所得景直景也如山岳樓臺樹木
等景在平地者是
　　　　　　如上圖甲乙為表丙乙丁為地平面戊為
　　　　　　日輪立甲乙表任意長短與丙乙丁地平
　　　　　　面為直角令日輪在戊為表東其光必過
　　　　　　甲表端表端景必在表西丁則乙丁為直
景
其一倒景者横表之景也如向日有墻于其平面横立一
表與地平為平行者是
　　　　　　如上圖甲乙為墻丙丁為表戊為日輪立
　　　　　　丙丁表于甲乙墻之平面為横表與地平
　　　　　　平行令日輪在戊其光過表端表端景必
　　　　　　在已而丁己為倒景
立表取景以表之度分量此二種景可得其短長以短長
之度數可得日軌離地平分秒又量得一種景推筭可得
别種但須先得二景之比例及表與二景相求之法乃悉
其立法所由今引説數條推明指義如左
其一曰日軌出地平從一度至九十度漸升上就天頂既
過一象限從九十度漸入地平下離天頂故表景因日上
下而得消長日上直景消倒景長日下倒景消直景長皆
至午正而復
其二曰直景與倒景之比例表與二景之比例皆在日輪
出入上下度分也令立二表相等取兩種景日出地平則
倒景表無景其端正對日光故也而直景之表有無窮景
　　　　　無數可量其景與地平平行故也如上
　　　　　二圖甲為表乙為日軌出地平于直景
　　　　　見甲表為無窮景與地平為平行線故
　　　　　不能交于地平(其故見幾何/原本卷之一)次見倒
　　　　　景之表甲正對日軌出地平之乙故無
　　　　　景
其三曰日軌既出地平漸向天頂而上至髙四十五
度此半象分内二景一消一長直景漸消顧大于表
倒景漸長顧小于表日過四十五度而上直景亦消而
小于表倒景亦長而亦大于表試如上圖甲為日軌
　　　　　在四十五度以下到丙而丙戊大于戊
　　　　　己表其到丁而丁戊小于戊己表也若
　　　　　乙為日軌在乙四十五度以上其直景
　　　　　到丁而丁戊小于戊己表倒景到丙而
　　　　　丙戊大于戊己表矣又日向天頂而上
　　　　　非獨所立表之直景漸消而山岳樓臺
　　　　　樹木之景亦然
　　　　　其四曰日軌髙四十五度為半象限即二
　　　　　景得相遇其長皆與表等如上甲為日軌
　　　　　髙四十五度即丙丁二景之表等因知二
　　　　　景與表皆等盖日軌在甲表景必在乙即
　　　　　顯乙丙直景倒景皆與丙丁兩表等矣諸
　　　　　物之景亦然故測得日髙四十五度此際
　　　　　量得山岳樓臺樹木之景度分即得物髙
　　　　　度分也
　　　　　其五曰日軌至天頂髙九十度(缺/)即直景
　　　　　表無景而倒景之表有無窮景試如日軌
　　　　　在甲天頂乙直景之表端正對于甲日軌
故無景乙表之倒景必與丙丁墻面平行故為無窮景
此與第二論同義也盖如直景因與地平為平行線故
不能交於地平倒景乃與墻面亦為平行線却不能交
於墻面也
其六曰日出地與日髙九十度二景之理既同即一
度至其間相反相對者理並同也試如日髙二度直
景得長倒景得短日髙八十九度倒景得長直景得
短則日髙二度之直景八十八度之倒景其長同也
其短反是以至日髙三四五度二景短長與日髙八
十七八十六八十五度並同也假如立二表相等各
十二平分之日髙五度直景之長為表之一百三十
七度即日髙八十五度倒景之長亦為表之一百三
十七度日髙五度倒景之短為表之一度日髙八十
五度直景之短亦為表之一度二景一消一長相反
相對無有不合故用日髙度分表景短長立法布筭
得一推二至為簡便也
　　　　表得分十二平分
　用日髙度分表景短長立筭







　
　用日髙度分直景倒景短長立筭
右各圖皆以直景倒景長短立筭而得日髙度分最上最
下各横書一行日髙之度也上行順筭自一度至九十度
用之因直景度分而得日髙之度下行逆筭自九十度起
筭至一度用之因倒景度分而得日髙之度盡左盡右直
書各一行日髙之分也右行從上起筭自一分至六十分
用之因直景而得日髙之分左行從下起筭自一分至六
十分用之因倒景而得日髙之分假如立竪表取直景若
量其長得表之五十五度四十分欲知此時日軌髙幾何
度分檢取圖中表景度分下五十五度四十分所在即直
視本行最上得十二度横視右行相對得一十分是為日
軌髙一十二度一十(缺/)分也若立横表取倒景而得表之
長五十五度四十分即下行日髙得七十七度左行相對
得五十分是為日髙七十七度五十分也
　分表之法
凢立表取景先定表長以表之長任意平分為若干度右
圖表度十有二故今以十二為法分表為十二平分以十
二平分之一為度毎度更六十平分之共得七百二十分
表長無定度愈長景則愈凖
　立表之法
凢立表必作垂線於平面而與為直角表偏其端則下而
景短立法若表長一尺法以内則以表之位為心從心作
一圏任意大小次三平分圏界作三立表于圏心用規從
界之一㸃量至表端為度用此度量第二三㸃皆至表端
　　　　　　則表正矣一不至表端者改之若表長數
　　　　　　尺至數丈者或四面八面各懸垂線正之
　　　　　　如周禮八繩附臬之法
　　　　　　試如上圖甲為表位以甲為心作丙丁戊
三平分圏界作丙丁戊三㸃用規從丙界㸃量向表端得
度用元度從丁從戊量至表端皆等則表正也
　　用法
　第一隨地隨時測日軌髙幾何度分
凢測候者欲定時成嵗也定嵗之最急者為隨地隨時測
日軌髙度分以知二至之日時刻分西儒多習厯造器以
測日髙其法甚衆立表是其一法特為簡便焉
欲以直景測日髙依法立表承日取景視表景于平面所
至依表之度分量其長既得景長為表之幾何度分檢上
圖得所求
假如立表取景以表之度分量景長得四十三度十六分
檢上圖表景度分下四十三度十六分所在此為直景視
上行日髙度得十五視右行日髙分得三十是日軌髙于
地平一十五度三十(缺/)分也(缺/)倒景測騐亦如之但檢圖
當視下行日髙度左行日髙分耳
　第二隨地隨時測午正初刻測本日日軌最髙度分及
　定方面正法
日輪自出地平至午正時漸近子午線而上過午正漸近
地平而下故日輪出地最髙之度為午正初刻欲得午正
初刻測本日何時太陽至子午線上及日行所至最髙之
度即是也依上法立表取景若直景者日軌漸上直景漸
消日軌漸下直景漸長故表景甚消之時即日軌最髙之
度視表景消極長初即得午正初刻
立表取景測午正初刻先於午前數刻視表景之末㸃識
之次用日晷或任意視景毎過一刻或半刻許俱如前累
識之若累短者法所謂景消為日升為午前也復依前法
累識之至表景得累長法所謂景長為日降為午後也次
檢表景識識中最短者得本日午正初刻依法量其長即
得本日日軌最髙度分又自表位至景末作線即得本地
子午線依子午作垂線得天元邜酉為定方面之正法
　第三隨地隨日測南北極出入地幾何度分
南北極出入隨地不同厯家測騐先須得此不然即晝夜
長短日月出入躔度髙下交食分數悉不可考悉不可論
故元太史郭守敬分道測騐以為厯凖然周行四極輶軒
錯出而所得止二十七處意其為術亦大艱難矣今用此
法但是人跡所至都會郡邑一測便得不勞餘力矣
依第二法立表測得本地午正初刻日軌髙幾何度分次
求本日日躔距赤道幾何度分次視日躔赤道南北筭之
若日躔赤道南則以距度加髙度得赤道至地平之髙以
赤道髙減周天象限度即得赤道離天頂度亦即本極出
地度日躔赤道北則以距度減髙度如法筭之亦得本極
出地度分
假如順天府於天正春分日依第二法立表測午正初刻
測得日軌髙五十度又依距度得本日日躔黄赤道之交
無距度即赤道髙于地平五十度減周天象限九十度得
四十度即赤道離天頂度也南北極出入地其度分與赤
道離天頂同故北極出地亦四十度又霜降日日躔赤道
南是日午正初刻測得日軌髙三十八度三十分次依距
度得十一度三十分以加日軌髙三十八度三十分亦得
赤道髙于地平五十度如上法筭得北極出地四十度又
立夏日日躔赤道北是日午正初刻測得日軌髙六十六
度四十分次依距度得十六度四十分以減日軌髙六十
六度四十分亦得赤道髙五十度如上法筭得北極出地
四十度
　第四隨地測節氣定日
二十四節氣者黄道二十四平分也日循黄道自西而東
毎日約行一度嵗行一周行至黄赤二道之交為天元春
秋分離南離北去赤道各二十三度半強是二道相距甚
逺之處為冬夏至厯家分黄道作四大限曰春秋冬夏日
自春分東陸至夏至北陸為九十日有竒六平分為六節
氣毎節氣得十五日有竒曰春分清明穀雨立夏小滿芒
種自夏至北陸至秋分西陸亦九十日有竒六平分為六
節氣曰夏至小暑大暑立秋處暑白露自秋分西陸至冬
至南陸亦如之為六節氣曰秋分寒露霜降立冬小雪大
雪自冬至南陸至春分東陸亦如之為六節氣曰冬至小
寒大寒立春雨水驚蟄共二十四節氣為黄道二十四平
分故曰節氣者黄道平分也諸節氣距赤道南北逺近毎
相反相對者度分皆同故得六距度即得二十四距度第
其髙下距地平不同故諸節氣各有測騐本法焉欲用此
法又先用各距赤道幾何度分及本地北極度分故具列
二圖如左
假如順天府北極出地四十度欲知夏至髙于地平度分
當以本日日距赤道二十三度半強求之凢北極出地度
分與赤道離天頂度分等即順天府赤道南離天頂四十
度又自地平至天頂恒為九十度今赤道離天頂南四十
度其至地平必五十度即赤道髙于地平五十度而夏至
日躔赤道北上二十三度半强以加五十度得七十三度
半强為夏至日午正日髙于地平度分也日髙七十三度
半強即表景長得表之三度三十三分故夏至前後各二
三日毎日立表取景視某日午正表景長得表之三度三
十三分為夏至
冬至日在南距赤道二十三度半强以減五十度為赤道
髙于地平二十六度半弱即冬至日午正日軌髙于地平
也依法得是日表景長得表之二十四度○四分若冬至
前後各二三日立表取景視某日午正表景長得表之二
十四度○四分為冬至
春秋分為黄赤二道之交無距度正得赤道髙于地平五
十度無加減日軌髙亦五十度表景長得表之十度○四
分春秋分前後各幾日立表取景視其日午正表景得表之
十度○四分為春秋分也凢黄道南北諸節氣相反相對者
筭法並同節氣在北即自春至秋分加其距度分于赤道
髙度分得各節氣髙于地平度分節氣在南即自秋至春分
減其距度分于赤道髙度分亦得各節氣髙于地平度分
以其髙于地平度分依法測表景長短得各節氣本日
　毎節氣本所及離赤道度分圖
春分日軌出赤道南入赤道北當二道之交無距度分本地
赤道髙于地平度分即日髙度分其宫為白羊之初無加減
清明距赤道北六度十九分其宫為白羊之中加
穀雨距赤道北十一度三十分其宫為金牛之初加
立夏距赤道北十六度四十分其宫為金牛之中加
小滿距赤道北二十度十二分其宫為雙昆之初加
芒種距赤道北二十二度四十六分其宫為雙昆之中加
夏至距赤道北二十三度半強其宫為巨蟹之初加
小暑距赤道北二十二度四十六分其宫為巨蟹之中加
大暑距赤道北二十度十二分其宫為獅子之初加
立秋距赤道北十六度四十分其宫為獅子之中加
處暑距赤道北十一度三十分其宫為室女之初加
白露距赤道北六度十九分其宫為室女之中加
秋分日軌出赤道北入赤道南當二道之交無距度分本
地赤道髙于地平度分即日髙度分其宫為天稱之初無
加減
寒露距赤道南六度十九分其宫為天稱之中減
霜降距赤道南十一度三十分其宫為天蝎之初減
立冬距赤道南十六度四十分其宫為天蝎之中減
小雪距赤道南二十度十二分其宫為人馬之初減
大雪距赤道南二十二度四十六分其宫為人馬之中減
冬至距赤道南二十三度半強其宫為磨羯之初減
小寒距赤道南二十二度四十六分其宫為磨羯之中減
大寒距赤道南二十度十二分其宫為寳瓶之初減
立春距赤道南十六度四十分其宫為寳瓶之中減
雨水距赤道南十一度三十分其宫為雙魚之初減
驚蟄距赤道南六度十九分其宫為雙魚之中減
　北極出地度數及春秋分冬夏至表景度分
　
北京四十強
南京三十二半
山東三十七
山西三十八
陜西三十六
河南三十五
浙江三十

右北極出地度數止南北二京及江西廣東已嘗測騐無
疑其餘據地圖約量之其確與否未能明也又北極出地
毎二百五十里差一度一省之中各郡邑各有本地度數
故諸方測騐者須先定本地北極出地度分方能行測
凢用右二圖當先知測騐法測騐之理畧有數端其一曰
自地平至天頂為九十度其二曰南北極不出入地者其
赤道正為天頂若北極出地南極入地其度分與赤道南
離天頂同也北極入地南極出地其度分亦與赤道北離
天頂同也其三曰北極出地度分以減地平至天頂九十
度即赤道髙于地平度分其四曰欲以表景測節氣本日
先考節氣髙于地平度分其五曰節氣在赤道北為在赤
道上而逺于地平欲得幾何度分當加其距赤道度分于
赤道離地平度分節氣在赤道南為在赤道下而近于地
平欲得幾何度分當減其距赤道度分于赤道離地平度分
　第五依表之度分物景之長得物之髙
日軌在四十五度直景倒景皆與表等故物在地平之景
與物之髙亦等在四十五度以下直景大于表則物之景
必大于物之髙在四十五度以上直景小于表則物之景
亦小于物之髙故量其景長即得其物髙試如依第一法
測得日髙度分以表之景度分便得物在地平之景度分
所據物景之度分及表度分推算便得物髙度分
假如依第一法量得日髙四十五度此際量物景之長或
山岳之景或樓臺之景或樹木之景其景或長三丈據上法
日髙四十五度物在地平之景與其物之髙等是物之髙
亦三丈不可疑矣次若日髙三十度物景之長五丈據上
法日在四十五度以下物景多于物之髙減其多必得其
物之髙也次檢前圖日髙三十度之景係二十度四十七
分内減表度十二餘八度四十七分為餘景今取五丈之
景亦分作二十度四十七分截去餘髙八度四十七分而
其餘即物之髙也若日髙五十度物景長二丈者據上法
日在四十五度以上景短于物當用加法查前圖景得十
度四分較表度十二不足一度五十六分即以二丈之景
分作十度四分外補一度五十六分得物之髙餘倣此
　第六日晷
日晷者定時之器也凡定時刻皆憑表景故造晷者先明
表景之法日晷定時凡數百種其理甚廣别有成書今因
表景及之止就用景而造者畧説一二器耳先論其理畧
有數端其一曰表景與日躔平行日出地而上或過午時
而下毎行三度四十五分得一刻行三十度得一時表景
亦然一長一消具有定度因其定度則可定時毎日行三
度四十五分而檢其表長定刻也毎日行三十度而檢其
表長則定時也午前則檢其直景之消倒景之長午後則
檢其直景之長倒景之消也
其二曰日愈髙直景愈短倒景愈長日之升于地平隨地
各異表景之長在地面亦隨地各異也所以然者日之髙
下於本地平隨南北極出入髙下也南北極之出入于本
地平其髙下也亦隨地各異也
其三曰赤道離天頂各與其極出地度分等如北極出地
三十度赤道離天頂亦三十度而髙于地平六十度盖地
平于天頂恒為九十度故北極出地四十度赤道離天頂
亦四十度而髙于地平五十度是故二分之日日躔赤道
而測午正初刻若本地所得北極出地三十度測即日躔
髙六十度本地所得北極出地四十度即日躔髙五十度
是知午正初刻日髙于地平隨地各異也
其四曰日躔赤道髙于地平既隨地各異即過此而躔赤道
北或南其髙其下亦隨地各異也故夏至測午正初刻本地所
得北極出地三十度即日髙八十三度半強若所得北極出
地四十度即日髙七十三度半強也冬至亦然諸節氣亦然
其五曰午正初刻之日軌髙既隨地隨節氣各異即諸時
諸刻之日軌髙亦隨地各異也假如二分日日躔赤道或
南或北測量己未二時其本處為北極出地三十度即日
軌髙于地平六十二度若北極出地四十度即日軌髙五
十九度諸時諸刻亦然是其表景亦隨日軌髙下而得長
消故日軌髙下隨地隨節氣隨時刻各異表景長短亦隨
地隨節氣隨時刻各異也故以表景測時刻當先得本地
及本節氣毎時毎刻日軌髙幾何度分也
其六曰既得每時毎刻日軌髙度分即可用表景定時刻
也假如順天府北極出地四十度夏至初日己未二時日
軌髙于地平五十九度即直景長得表之七度十三分倒
景長得表之十九度五十八分立表取直景候至景長七
度十三分即己未時也若取倒景候至景長十九度五十
八分亦己未時也其餘時刻推此類焉求各處各節氣毎
時毎刻日軌髙度分具見簡平儀説今舉一二處為例如左
　造柱晷
造圓柱晷法用堅木或銅作圜體如柱任意大小長短其
圜必中規而上下等次于兩端之圏界各十三平分之依
所分各界兩兩相對作直線俱平行各線與柱體亦平行
柱體之周為十三直線皆平行相等毎線直二節氣惟夏
冬二至各得一線名為二十四節氣線即任取一線為冬
至次右二曰小寒大雪右三曰大寒小雪右四曰立春立
冬右五曰雨水霜降右六曰驚蟄寒露右七曰春分秋分
右八曰清明白露右九曰穀雨處暑右十曰立夏立秋右
十一曰小滿大暑右十二曰芒種小暑右十三曰夏至
次作表表長短無定度約柱之長短而定其度既得其長
依前分表法十二平分之為表度毎度六十平分之凡十
二度七百二十分若表體小者毎度六平分之次依上圖
視毎節氣毎時刻表景長短幾何度分而移之柱晷之節
氣本線即得各時刻



假如甲乙丙丁為圜柱其甲乙等附柱十三直線則二十
四節氣線也戊己表度十二平分也若于夏至線欲定午
正檢上圖夏至倒景于午正得表之四十度三十一分即
規取戊己表之四十度三十一分於柱之夏至線上自乙
向丙移量之得午正初刻也午初未初倒景得三十度二
十八分亦如之諸時諸節氣俱如之
　安表之法
晷之上端為樞表體之長信其度長為空於餘表而入之
樞令表之度皆在晷體之外也表之末與樞之心為一直
線用時以晷與表各展轉就日而測之
　用法
視本日為某節氣第幾日轉表加于晷端界第幾日上次
轉晷承日景令表景與節氣線平行視表末所至得時刻
造方晷以倒景其法同也其節氣線以分黄道法為疎宻
　度畧見簡平儀説
用直景造圜晷及方晷其法並同但表為立體晷體則横
　安之
　
　
　
　
　
　
　
　
　
　
　
　
　
　
　表度説
