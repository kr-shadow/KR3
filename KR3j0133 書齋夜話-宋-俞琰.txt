#+TITLE: 書齋夜話-宋-俞琰
#+DATE: 2016-06-11 12:23:38
#+SOURCE: github.com/kanripo/KR3j0133 master 7a5e4f90                
欽定四庫全書　　　　　子部十
書齋夜話　　　　　　　　雜家類(雜説之屬/)
　提要
　　　(臣/)等謹案書齋夜話四卷宋俞琰撰琰有大
　　　　易集説已著録此書乃其平日讀書論文隨
　　　　所得而筆記者卷一皆辨論經義其斥孔安
　　　　國稱洛書錫禹之非確為有見于諸經字訓
　　　　正訛考異頗為該洽如謂論語富與貴章當
　　　　就不以其道為句孟子則慕少艾為慕愛少
　　　　衰之思當讀少字為上聲其説亦頗足資參
　　　　正二卷三卷皆推闡先儒之説多發明河圖
　　　　洛書及先天太極二圖葢陳摶所述以丹訣
　　　　通之于易其原本出道家琰所注隂符經參
　　　　同契皆詮釋黄老神仙之説所著席上腐談
　　　　易外别傅亦硏究爐火修煉之術故其註易
　　　　皆傳邵學是書反覆申明亦不出是義也末
　　　　一卷皆論文之語然頗乏精奥葢琰詞章之
　　　　學不及其易學之深觀所作林居山人集亦
　　　　可以概見云乾隆五十一年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　書齋夜話卷一　　　　　　　元　俞琰　撰
經傳字多舛誤如三歎作三嗅己亥作三豕三之作言
　旡作之害割為周烏焉成馬何可勝數今姑舉其畧
禮記字舛誤最多吉為告先為天九原為九京滹沱為
　惡池奠徹為塡池笄纚為鷄斯
大學云見賢而不能舉舉而不能先命也鄭氏注以命
　為慢朱晦菴以命為怠慢與命聲相近而訛也怠與
　命字相近而訛也
論語云南人有言曰人而無恒不可以作巫醫禮記緇
　衣云南人有言曰人而無恒不可以作卜筮巫與筮
　字之訛也醫與筮聲之訛也
書云其在髙宗時作其即位乃或亮隂三年不言其惟不
　言言乃雍禮記檀弓云子張問曰書云高宗三年不
　言言乃懽懽字之訛也
易云不耕穫不菑畬旡凶字記云不耕穫不菑畬凶有
　凶字無凶字者是有凶字者非
論語云鄉人儺朝服而立于阼階作儺字者是記云鄉
　人裼朝服而立於阼階裼字者非
樂記云易直子諒韓詩外傳云易直慈良非韓詩外傳
　則不知子諒之為慈良也論語云加我數年司馬氏
　史記云假我數年非史記則不知加我為假我也
易云直其正也方其義也記乃云直其政方其義以易
　下文君子敬以直内義以方外正之即是敬字敬訛
　為政政又轉為正記云體旡咎言記乃云履旡咎言
　以金縢公曰體王其罔害證之即是體字體訛為禮
　又轉而為履也
禮記云庻人之摯匹鄭氏注云說者以匹為䳱釋文云
　依注作䳱音木鴨愚按周禮大宗伯六摯庻人執䳱
　則鄭氏以匹為䳱無疑矣以此推之則孟子所謂力
　不能勝一匹雛亦當為䳱雛
周禮大司冦以兩劑禁民獄入鈞金三日乃止於朝然
　後聽之夫一鈞重三十斤貧者安得有三十斤之金
　鈞字當作鉤字之訛爾鉤金即孟子一鉤金之謂盖
　鉤金乃帶鉤之金也
周禮司烜氏掌以夫燧取明火于日鄭氏注云夫燧陽
　燧也釋文云夫方符反愚謂夫字當作木字内則有
　金燧木燧鄭氏注云金燧取火于日木燧鑽火也
周禮醢人箈菹鴈醢筍菹魚醢鄭氏注云箈箭萌與箈同
　愚謂箭萌即竹萌乃筍也箈當作菭從草不從竹當
　與䈚字同即今之海苔也苔菹而鴈醢筍䈌而魚醢
　各以時物為偶既有筍菹豈可又以菭為箭萌
禮器云束帛加璧尊徳也謂尊貴其徳郊特牲云束帛
　加璧徃徳也徃字疑是旌字謂旌表其徳或曰尊亦
　當作旌尊與旌聲相近也徃與旌字相近也
棺入土曰窆陵騐切土曰壟曰封方容切喪大記云几
　封用綍鄭氏注云封周禮作之窆窆下棺也此窆或
　皆作歛檀弓曰般謂以機封謂之歛然則棺之入坎
　為歛與歛尸相似愚謂記中言封多是窆字乃若馬
　鬛封之封却是如字與易不封樹之封同矣
檀弓云縣棺而封鄭氏注云封當作窆窆下棺也春秋
　作崩愚謂鄭氏以封為窆誠是以證已春秋之塴則
　非也釋文云封依注作窆彼騐反亦是己以為彼騐
　反則非也彼騐當作陂騐乃何切徐氏甫鄧反則又
　謬矣塴與窆義相近而音不同春秋昭公十二年𦵏
　鄭簡公左氏傳云日中而塴杜預注云塴下棺釋文
　云塴北鄭反禮家作窆徐騐反愚謂義同有音切有
　韻北鄭反則成音韻而可切彼騐反則不成音韻而
　不可切徐騐反則漸成音矣或曰窆字從穴鄭氏謂
　棺入坎是已塴字從土從崩當是既下棺而掩之以
　土也杜預以塴為下棺非也徳明以塴為窆亦非也
詩經天保云俾爾單厚鄭氏箋云單厚也釋文又音丹
　昊天有成命云單厥心亦當音丹謂盡其心矣毛公
　訓單為厚鄭氏箋云厚其心釋文乃音都但反徳明
　盖承康成之誤康成盖承毛公之誤
詩楚茨云先祖是皇神保是饗楚詞云思靈兮賢姱靈
　保即神保也朱晦菴詩傳謂神保是鬼神之嘉號或
　問云既說先祖又說神保似語義重複晦菴所云近
　見洪慶善說靈保是巫今詩中不說巫當便是尸却
　是向來解錯了此兩字余謂今之巫者言神巫其體
　盖猶古之尸故南方俚俗稱巫為大保又呼為師人
　師字即是尸字師與尸聲相近也
父之父生曰大父死曰祖祖者始也本也祖之為言狙
　也死則稱祖未死而祖宜歟
朽生出東漢魏伯陽參同契腐生出桓常紀朽與腐皆
　言其年老而形容其枯槁也
蒼生出書益稷注以為草木蒼蒼然出山濤謂王衍誤
　天下蒼生盧仝云百萬億蒼生命則謂人為蒼生
漢書云蒼頭謂小僮鬀髮則其頭青色也今稱老者為
　老蒼謂其蒼頭如艾色也乃若少女為少艾則謬矣
　豈有少年女面色乃如蒼艾也哉
孟子云人少則慕父母知好色則慕少艾上少字去聲
　下少字上聲謂幼少則戀父母之心甚切長則情竇
　開知好美色而慕戀之心少衰也荀子云妻子具而
　愛衰於親與此同㫖趙岐注孟子乃以美好誤矣詩
　庭燎云夜未艾毛詩訓久閟宫云俾爾耆而艾艾豭
　皆訓老未聞訓以美好也楚辭云竦長劍兮擁少艾
　注云長艾也猶言少長也亦不以幼艾為女子之美
　好或謂兩少字皆去聲艾字恐是女字之訛耳豈其
　然乎不若證以荀子之説為長矣
列子莊子鯤鵬之鵬即古篆􁀙鳳字說文云古文鳳象
　形鳳飛羣鳥從萬數故以為朋黨字愚按爾雅釋鳥
　有鳳無鵬字又按楚詞云尺澤之鯢豈能與鯤魚量
　江海之大藩籬之鷃豈能與鳳凰料天地之高哉楚
　辭與列莊皆鳳對鯤而言
老子云域中有四大而王處其一焉道大天大地大王
　大王字當作人字下文云人法地地法天天法道道
　法自然按祭義云天之所生地之所養無人為大謂
　無如人之大也此以證之則老子謂人亦大是已無
　錫尤氏老氏釋音謂河上公注以人為王古本王作
　人字
罪即古辠字秦始王辠字象皇字乃改辠為罪古對字
　從口漢文帝以言多為非誠乃去口從土
古疉字從三日新室以三日太盛乃改三日作三田隋
　乃改隨字隨漢東之國也隨文帝以周齊不遑寧處
　故去之作隋以之為走故也
武則天諱曌即照也
􁧜即騧字宋明帝以騧象禍字乃改騧為􁧜唐太宗有
　馬拳毛􁧜
詩美目盼兮之昐匹莧切孟子盻然之盻說文作五禮
　反佩觹集作不計反或讀盻為盼誤矣
書云惟斆學半盤庚斆于民孔氏皆訓斆為教禮記學
　世子學士春夏學干戈秋冬學羽籥之類竝戸教反
　教也與學字通用
書云亂而敬又云亂臣十人亂乃治也詩云薄汙我私
　汙潔也書云擾而毅禮云擾萬民左氏傳云擾龍
　氏擾乃順也孟子云深耕易耨易乃治田而為力艱
　也論語曰喪與其易也寧戚易乃治喪而為力艱也
　易字疑是具字按檀弓云喪具君子恥具具俱易葢
　相似也又按檀弓云與其哀不具而禮有餘也不若
　禮不足而哀有餘也亦與此同㫖耳
書云若之何其詩云夜如何其記云何居其居皆音箕
　語助也
經傳之結以與字即是歟字耳即而已爾即如是諸即
　之乎兩聲合為一聲葢省文也
孟子云景子曰禮曰父召無諾君命召不俟駕固將朝
　也聞王命而遂不果宜與夫禮若不相似然愚謂與
　音歟古者歟字皆作與字如禮與何如是也宜與即
　何乎之類當以與字絶句不當連下文
朱晦庵曰王介甫㸃書如矧惟若疇圻父薄違農父若
　保宏父定辟古注從父字絶句介甫則就違保辟絶
　句夐出諸儒之表東坡解吕刑王享國百年耄作一
　句荒度作刑作一句甚有理又曰禮記方馬二解儘
　有好處如君賜衣服服以拜賜絶句以辟之勤大命
　施于丞彛鼎舊㸃以辟之為句極無義禮辟乃君也
　以君之命銘彛鼎是
檀弓云季康子之母死般請機封公肩假曰般爾以人
　之母嘗巧則豈不得以其母以嘗巧者乎公輸般魯
　人之伎巧者也欲設機以下棺公肩假責之曰爾以
　他人之母試爾之伎何不自以汝之母自試其巧乎
　語意甚明鄭氏乃以豈不得以句㸃又以以字為已
　字母字音無誤矣近見方慤禮記解予說正與之合
　因語生徒云意到理到異世而同符微方氏則予為
　臆脫矣方慤正和時人也
儒行云今衆之命儒也妄常以儒相詬葢言當時衆人
　之所謂儒乃妄名為儒非真儒也劉子云魯人縫掖
　實非儒行愚謂既非儒行故常以儒招戱真儒如孔
　子則莫之敢戱愚論如此及讀方氏解亦如此當依
　方氏從妄字句㸃鄭氏連常字為句誤矣哉
論語云富與貴是人之所欲也不以其道得之不處也
　貧與賤是人之所惡也不以其道得之不去也當就
　不以其道㸃如説之不以道亦當就道㸃夫富貴貧
　賤是人所欲所惡也處富貴而不以其道則吾之得
　富貴也寧捨之不處也貧賤而不以其道則吾之得
　貧賤也寧受之不去也然則得富貴何以處富貴必
　以其道也得貧賤者何以去貧賤亦必以其道也若
　就不以其道得之㸃則富貴固有以其道得之者亦
　有不以其道得之者若貧賤則安有以其道得之者
　哉大抵如生于公侯家素富貴是以其道而得之生
　于閭閻之中而素貧賤亦豈不以其道得之不以其
　道不以其道葢謂處富貴去貧賤不以其道非謂得
　富貴得貧賤不以其道也猶記至元庚寅秋雨雲間
　衞山齊夜話及此山齊之論亦然
中庸云君子之道費而隱朱晦庵注云費用之廣也愚
　謂費字當作府味反乃費用之費與注意合今作
　符味反則符味反兩字母子相同而切成味字與注
　意不合矣以府為符此乃傳寫之訛爾
大學云厭然揜其不善而著其善鄭氏注云厭讀為厭
　靨閉藏貌愚謂厭字當作入聲于葉反藏伏也乃與
　注意合鄭氏讀厭為靨恐則是靨字於葉反訛而為
　壓也不然古者黶靨通亦不可知按荀子所謂厭然
　一涉反詩厭浥行露之厭亦作入聲俚謂語厭羞藏
　厭皆是入聲
曽子曰吾日三省吾身三如字下文云為人謀而不忠
　乎與朋友交而不信乎傳不習乎曽子每日以三者
　省察其身也與季文子三思而後行之三不同
中庸云宗廟之禮所以序昭穆也晉諱昭故以昭音為
　韶朱晦庵經觧並如字
舜典正月上日正音政秦始皇名政遂以正為征喪記
　云子夏喪其子孔氏不喪出母孝經云孝子之喪親
　也不過三年喪字皆當作平聲
詩云不我過論語曰過位色勃如也又云楚狂接輿歌
　而過孔子孟子云禹三過其門而不入又云過我門
　而不入我室皆經過之過當作平聲
莆陽鄭氏曰尚書秦之官名也今之謂亦尚書至今秦
　人謂尚為常此聲之異古今不變也
經書中慶字皆作平聲韻觀詩可見易坤卦彖傳與諸
　卦爻傳皆然
周易爻傳皆叶韻坤六三以時發也叶知光大也愼不
　害也發字作去聲詩云飄風發發與害字叶亦去聲
蒙六四獨逺實也實字作去聲叶順字巽字未濟初六
　亦不知極也極字作去聲叶正字或改正字作直字
　以叶極字非也
闗雎序告於神明之告釋文古毒反其餘告字無音非
　無音也音其一以例其餘耳如葛覃言告師氏小旻
　不我告猶四月維以告哀十月之交日月告凶楚茨
　工祝致告江漢告厥于王泮水不告于訩抑告之話
　言大東以告病焉讀者皆作去聲考槃永矢弗告之
　告作入聲何也曰皆去聲也北音陸軸宿其實皆是
　去聲叶告字南音則以陸軸宿作入聲遂以告字作
　入聲與陸軸宿叶陸徳明南人也諸經告字徳明皆
　因此音谷如易凟則不告之告本只是去聲釋文乃
　亦音告乃若瀆與句讀之讀同不作去聲大扺北音
　入聲皆作去聲未嘗以去聲為入聲也
詩云侯作侯祝作側慮反今之詛字祝周救反今之咒
　字也莆陽鄭氏曰鄭康成謂咒為注齊音也
周司約注云約言語之約束也約於妙反束詩注反陳
　平封曲逆侯曲音去逆音遇又如録囚為慮囚安作
　為安做贖為樹嚼為噍織為志肉為授應吉甫宴射
　詩過則有失叶韻失音試潘岳西征賦伯恬靜以無
　欲叶韻欲音喻皆以入聲作去聲
國語云勾踐親為夫差洗馬或作洗音銑今謂洗馬為
　浴馬誤矣荀子云扶輿洗馬楊倞自導馬也前漢書
　云太師太傅太保屬官有洗馬洗音銑如淳曰前驅
　也
禮記綸綍之綍即拂字或作勃也左傳蕞爾之蕞言其
　小也徂外反或讀為撮非也莊子逕庭之庭勅定反
　勅字閩音為惕
賈誼過秦論云招八州而朝同列韓愈諌臣論云招其
　君之過招字並祈堯反舉也葢出莊子有虞氏招仁
　義以撓天下招音翹揭也
周虢州亦謂之郭州韓滅而子孫分散江淮間為何氏
　郭忠恕曰虢郭韓何此隨音而生變也愚謂閩音王
　為黄越音武為姥吳音余為奚徐為齊杭州人金為
　斤陰為因齊人鷄為賫喫為抉皆鄉音也哉
西漢書張騫傳身毒國在大夏東南佛郎國也李奇曰
　一名天篤則浮屠胡是也顔師古曰今曰天竺葢身
　毒聲轉為天竺省文作竺又轉為竹音
東漢書浮屠即佛佗也伊蒲塞即優婆塞西方之言如
　此者衆若以華言字面求其義理不可得矣
監本畧長字上聲丁丈切當作轉西切劉字丁角反當
　作側角切又如􁀙合之􁀙當作明粉切與泯字同音
　若作武粉切則與憤字同音矣又與昊珉二字皆音
　作民若作武巾切則與憤字同音矣毛晃韻畧始改
　正其失
　
　
　
　
　書齋夜話卷一
欽定四庫全書
　書齋夜話卷二　　　　　　元　俞琰　撰
張横渠曰人多以老成則不肻下問故終身不知又為
　人以道義先覺處之不肻復謂有所不知故亦不肻
　下問遂生百端欺妄之心人我寧終身不知予於至
　元丁丑冬毗陵道中邂逅文純心同航閑話咸淳間
　時文因語余曰卿為麗澤書院山長試諸生以經疑
　云宣王中興之賢主平王東周之始王詩記宣王而
　不紀平王書紀平王而不紀宣王何也予對曰詩書
　刪定皆出於夫子之筆詩既載宣王矣不必又載之
　書也書既載平王矣不必又載之詩也猶易之六爻
　一言初則知上為終何必復言終六言上則知初為
　下何必復言下純心以為然又言利貞者性情也孰
　為性孰為情予率爾對曰是利而貞情復乎性純心
　㣲笑曰未也予是時年少倔强自以為是遂不叩其
　詳未免耿耿于懐十餘年矣厯考諸儒易解乃得其
　說葢元亨利貞四字文王本意只是大亨而利于正
　夫子分為四德以象四時則元乃動之始亨乃動之
　極利乃靜之始貞乃靜之極靜極則復動貞盡則又
　元乾道之所生也生不窮也此也向使夫子不曰性
　情而曰情性則是利而貞自動而靜謂之情復乎性
　亦可今不曰情性而特曰性情葢發明貞下起元靜
　中有動四時循環終而復始之義若但情復乎性則
　終於貞而不元靜而不動生意或幾乎熄矣豈易之
　㫖哉嗚呼年少而倔强矣而不思問是自誤也戒之
　戒之純心蜀人本心樞相之弟
大衍之數五十其用四十有九談者紛紛朱漢上業說
　備言之矣先儒皆謂虛一不用以存太極之本體誠
　是已其用四十有九則自秦漢至宋濓洛諸君子及
　乾淳諸公並無至論何也予嘗遊鄱陽見一書乃臨
　江黎氏所著其說曰太極一也太極生兩儀陽一陰
　二衍而三也兩儀生四象太陽一少陰二少陽三太
　陽四衍而十也四象生八卦乾一兌二離三震四巽
　五坎六艮七坤八衍而三十六也通太極兩儀四象八
　卦之數衍而五十也蓍注合合五十而為一虛一而
　用四十九虛一者太極體數也用四十九者所以生
　六十四卦極天地萬物之數盡天下之變也黎公名
　立武咸淳戊辰廷試第二名及第
至元癸未秋予與新安王太古同宿商巖夫道院聽其
　説易儘有好處如改正先天方圖移西北乾一置于
　東南而十二辟卦皆正此一改極有理但陽虛陰實
　之說未免為或者所譏譏之者豈其所學過太古哉
　女無媺惡入宫見妬士無賢不肖入朝見嫉昔者揚
　子雲作太𤣥經張衡以為是劉歆以為非從古如斯
　何况于今我軰當今之時閉門讀書談天地論古今
　如觀嶺上白雲只可自怡悅而已太古乃以易説進
　呈幾乎得罪葢以其說反先儒也賴有識者囘䕶不
　然危矣太古遂以此憤懣而死惜哉
伏羲時不有文字始因洛書河圖之文以畫卦故曰河
　出圖洛出書聖人則之又曰仰則觀象于天俯則觀法于
　地觀鳥獸之文與地之宜近取諸身遠取諸物於是
　始作八卦葢不特取法于河圖洛書二物而已
劉向父子班固軰皆循孔安國之謬以為河圖授羲洛
　書錫禹如此則伏羲時止有河圖而無洛書也夫孔
　子以圖書並言而安國之徒乃岐而二之何昉哉
河圖之說自易之外吾於論語禮運見之矣洛書之說
　自易之外它經無所見也按禹貢但言導洛不曽言
　出書果有書則禹孔言之矣孔安國注洪範乃為洛
　書者禹治水時神龜負文而列於背有數至九禹遂
　因而第之以成九疇吁以洪範之九疇認為洛書則
　中庸之九經亦可以為洛書矣何其謬哉
闗朗以五十五為河圖四十五為洛書亦循安國之謬
　劉牧又兩易之以謬攻謬耳
天一至地十凡五十五此五行生成數也葢孔子未嘗
　指此為河圖洛書
戴九履一之數凡四十五蘇東坡斷之曰非易數也
　實是緯書九宫之數耳子華子言之大戴孔言之乾
　鑿度言之張衡言之彼亦未嘗指此為河圖洛書
太極圖五行下一圏注云乾道成男坤道成女又下一
　圏注云萬物化生此男女謂乾坤所生六子乃日月
　雷風山澤非人之男女也若以為人之男女則人之
　男女僅能生人豈能生萬物也哉
周濓溪太極圖說云無極之真二五之精妙合而凝乾
　道成男坤道成女二氣交感化生萬物萬物化生而
　變化無窮焉此循序而言也遡而言之則曰一陰陽
　也陰陽一太極也太極本無極也始則無極終則無
　窮故下舉易以結之曰原始反終故知生死之說大
　哉易也斯其至矣篇首一句以無極太極並言終篇
　則以無窮與無極對説辭意前後甚貫穿人能原始
　而知所以生反終而知所以死則知周子之所謂無極
　無窮矣今人論太極圖說但㸔無極而太極兩箇極
　字竟不問無極無窮兩箇無字何耶
邵康節曰天依形地附氣其形也有涯其氣也無涯愚
　謂論理則濓溪無極無窮之說最好論氣形則康節
　無涯有涯之說亦好合理與氣形並言斯明備矣
漢張衡曰八極之維位二億二萬二千三百里南北則
　短减千里東西則廣博千里自地至天半於八極則
　地之深亦如之通而度之則是渾已將覆其數用重
　鉤股懸天之景薄地之義皆移千里而差一寸得之
　過此以往未之或知也未之或知者宇宙之謂也張
　衡葢以天之在上為宇地之在下為宙尸子則曰天
　地四方曰宇往古來今曰宙淮南子亦曰上下四方
　曰宇往古來今曰宙余以俯仰之間言之地居天之
　中央地之上皆天也仰觀之則蒼蒼無極地之下亦
　天也俯察之則窈窈無窮四表皆然是之謂宇以既
　往未來言之則自昨前日去年前年十年百年千年
　千古萬年萬萬古浩浩無極自明日後日明年後年
　十年百年千年千世萬年萬萬世綿綿無窮是之謂
　宙夫人之生也寓形宇内宇内之事可得而見之者
　且不能儘曉何况自天地開闢萬萬古以至如今巧
　厯所不能算又焉能究極其始哉既不能究極其始
　而欲窮竟其終厥亦難矣春秋緯謂開闢至獲麟凡
　三百二十七萬六千歲吾固未之信若邵康節十二
　萬九千六百年之數吾亦未敢以為然也
先儒謂天開於子地闢于丑人生于寅故斗柄建此三
　辰皆可以為歲首而三代迭用之愚謂堯舜禹三聖
　相授守一道故皆以寅月為歲首湯黜夏命故不用
　寅而攙先一月用丑周革殷命故不用丑而攙先一
　月用子不過定一代之制而於是月受羣臣之朝賀
　所以新天下之耳目覘人心之從違耳秦之繼周朝
　㑹不用子而用亥豈有他哉是攙先一月而已不然
　何以寅而丑丑而子子而亥耶唐子西常闢三綂之
　說矣然不究古人所以改正朔易服色之本意但力
　辨殷亦用寅而不用丑葢謂建子尚有謂建丑實無
　謂耶不思秦建亥是又何謂耶
漢高祖承秦之制而不改正朔至武帝建太初厯始用
　寅月為歲首新莽曹魏明帝皆嘗建丑矣未幾而復
　建寅唐太宗亦嘗建子矣未幾而復建寅愚謂三代
　歲首惟夏遵堯厯為正若子若丑若亥四時皆不正
　此孔子顔子所以皆有取於夏時也
二十四氣之名義鄱陽洪氏有說齊節初衍而正之云
　十月純陰屬坤非無陽也陽生於其中故謂之陽月
　自小雪積至大雪則已滿十五分矣老陰始怒欲拒
　其來故氷堅地坼易曰龍戰于野其血𤣥黄正此時
　也逮冬至則陽已戰勝而復矣小寒十二月節寒則
　陰慘矣不在十月之前而在十一月之後者陰陽進
　退各六位象卦之六畫下二畫地位中二畫人位上
　二畫天位陽長於下陰為所廹漸出地上所以為寒
　故臨之二陽長纔及半則曰小寒臨之二陽體已完
　則曰大寒醫書言寒脉洪大陽在内故也春蚕也蚕
　蟄虫始振也義立謂太史奉天子命而立之厯也立
　夏立秋立冬亦然雨水之雨與詩雨我公田之雨同
　當讀為去聲前或雨雪雨霰天地既泰則雨而已古
　厯于雨水驚蟄易次非也合從今厯月令於二月言
　雷乃發聲蟄虫啟戸驚蟄之謂也春分與秋分皆以
　晝夜長短通平而得名清明三月節屬大壯則五陽
　盛矣天地間陰氣消且盡安得不清且明哉故晉人
　亦於三月言天朗氣清榖雨之雨亦讀為去聲謂農
　播百榖如雨之雨於空中也夏假也假大也猶書言
　滿假崇丘言萬物之高大是也立夏四月節六陽以
　極易乾上九爻傳曰盈不可久謂其滿也陽言小滿
　猶陰言小雪小雪陰極而陽初生小滿陽極而陰初
　生漢時以芒種為大滿後世厯者改之戒其亢也芒
　種五月節種從去聲讀老農云秧根過芒種生數輙
　倍子固種之所以芒也周禮稻人草澤種以芒種從
　上聲讀謂種之芒者稻麥之類也與此異之極也堯
　典云日永日短夏景晝六十刻冬景晝四十刻葢永
　與之極也暑生於陽之燥醫書云人暑脉微弱陰在
　内故也小暑大暑義如小寒大寒觀彼可以知此彼
　屬臨此屬遯也秋揫也揫欲也萬物皆收歛就實故
　堯典言西成六月為伏稚金畏火之炎而伏也立秋
　則金氣伸矣此火之所以返其故處也天地間無兩
　大之理昔也金伏今也火伏理固然爾張行成曰母
　生處即是子生處未為中央土土生金而水以肇矣
　火安得不病易言坤正立秋後也致如致事之致亦
　處暑之義坤土生金至秋則旺金白故露亦白易曰
　巽為白巽入也又為風風入露為霜入雨為雪入水
　為氷其色皆白本于金也四時皆有露獨秋稱白主
　金明矣氣冽曰寒陰伏地下為寒泉陰浮地下為寒
　露詩云白露為霜寒所至月令霜始降乃命有司曰
　寒氣總至民力不堪然則霜降以寒爾冬終也故終
　字之半為冬冬言藏終也立冬十月節小雪十月終
　是時天將雨雪而未至乎大水始氷而壯地始凍而
　坼較之十一月大雪則有間矣節初名夢龍鄱陽人
　登咸淳戊辰第
十月小雪而言小春何也曰此易十月為陽之義是時
　霜晴日暖則桃杏發榮亦有春色故謂之小春者也
　
　
　
　
　
　
　
　
　書齋夜話卷二
欽定四庫全書
　書齋夜話卷三　　　　　　元　俞琰　撰
井泉冬温夏冷何也曰知渾天之説則知之渾天者何
　天體渾渾淪淪如雞卵狀地在天中如雞卵中之黄
　也知渾天之說如此又不可不知天輪之斜轉太陽
　之遠近與夫南北二極之高下黄赤二道之偏正豈
　一語所能盡哉天有南北二極在北而高者曰北極
　出地上三十六度如杵柄之倚壁在南而下者曰南
　極入地下三十六度如杵頭之著地天有黄赤二道
　赤道横絡天腹正當南北二極之間黄道斜絡天腹
　上偏於赤道之北而近北極下偏於赤道之南而近
　南極赤道之在天也上偏于南下偏于北黄道之在
　天也正當地之東西上下故謂之中道仲夏之日晝
　在人之頂上夜則偏于北仲冬之日夜在人之足下
　晝偏于南葢因天輪之斜轉也日行常在虛空之中
　謂入水者妄也謂入地者猶妄也人孰不見午時大
　明當天高懸于太虛去地遼絶如此不知朝夕出没
　于東西皆在虛空中去地遼絶亦如此夜半子時去
　地遼絶亦莫不然但人處地上不能見之耳隋書謂
　日入水而所經焦竭甚可笑也日之行于虛空晝夜
　不離乎黄道黄道者天之黄道也如隋書云則黄道
　不在天而在水中矣抑何不思之甚歟夫行黄道譬
　之絲纒緯車纒向上則如仲夏之日纒向下則如仲
　冬之日經于中作於春秋二分之日同春分之日出
　卯入酉而晝夜均漸而北則日晷漸漸長逮仲夏出
　寅入戌則長之極矣故曰日長至更不北矣故曰日
　北至秋分之日亦出卯入酉而晝夜均漸漸向南則
　日晷漸漸短逮冬至出辰入申則短之極矣故曰日
　短至更不南矣故曰日南至天之北陸晝夜所以有
　長短者實因天輪之斜轉也天輪惟其斜轉是以日
　行黄道有冬夏遠近之殊也春秋二分日在黄道之
　東南則與地之東西正相值又當赤道之交處無南
　北高下之偏是以寒暑平日行南陸時偏于赤道之
　北隨天輪轉而至午則去北極近太陽之氣蒸于下
　也仲夏井泉所以冷也夜半之日乃在地底虛空之
　北而太陽氣之去地遠也天雖高地雖厚日雖遠葢
　可以理推理在是則事事物物皆可推之以理豈但
　井泉之温冷哉
邵康節曰本一氣也生則為陽消則為陰故二者一而已
　矣朱晦庵曰陰陽只是一氣陽之退便是陰之生不
　是陽退了又别有陰生愚謂天地間陽氣即太陽之
　氣凡太陽所及處便是陽不及處便是陰非别有所
　謂陰也請以四時觀之春秋太陽去遠近均故寒暑
　平夏則太陽之在人頂上直射于地故熱陰雨則稍
　凉冬則太陽在大海之南去地遠故寒雨雪則極寒
　四時之温凉寒暑葢皆由太陽之遠近而然也更以
　晝夜觀之盛夏晝熱而夜稍蘇隆冬晝寒而夜尤甚
　者太陽晝則見夜則没而不見也
人之生也氣在内而體温死則氣絶而體冷温者陽也
　冷者陰也本亦二氣耳陽盡則為陰也
陽入陽中則不見入陰中則見陰在陰中則不見在陽
　中則見是以人之呵氣盛夏不見隆冬可見氷之見
　日隆冬不氣出盛夏則氣出
邵康節曰冬至之月所行如夏至之日夏至之月所行
　如冬至之日愚謂黄道之南北遠近不同故日月所
　行春秋皆然若獨論月行之進退長短則一月之間
　具日行一年之二分二至月行葢一月一周天也康
　節所云不過謂仲夏仲冬望日之月耳
新安王晦叔曰以周天度數合配十二宫各有分數百
　秒為分百分為度歲必三百六十五日零三時而交
　春是合周天之度月必三十日零五時而交節是合
　一宫之度
一日百刻以十二時分之每時八刻十二時計九十六
　刻餘四刻安在或謂散在十二時之交或謂之甲丙
　庚壬四時此二說孰是曰皆非也其實歲有三百六
　十五日四分日之一故厯家立此百分之法則其餘
　四分之一為二十五分葢易于布算也
堯典云朞三百六旬有六日以閏月定四時成歲今不
　閏之年止有三百五十四日者何也邵康節曰朞
　三百六旬有六日去日之餘盈六則月之餘縮亦六
　若去日月之餘十二則有三百五十四乃日之行數
　也
厯法三年一閏五年再閏何也曰一年有日月之餘十
　二三年則三十六而贏六又二年二十四而虧六以
　三年而贏補二年之虧故又閏也
冬至復餘一日則知來年則知來閏正月餘兩日則閏
　二月餘十二日則閏十二月若餘十三日則不閏矣
東漢書云至朔同日謂之章一章七閏凡十九年是年
　閏必十月是以至朔必同日此定法也咸淳庚午厯
　官誤閏十一月而是年至朔不同廷臣劾之旋復改
　正後十九年為至元己丑閏十二月而至朔同日又
　復十九年為至大戊申亦當閏十月而至朔同日乃
　閏十一月而至朔不同日其誤與咸淳庚午同不知
　此後十九年丁卯為復何也如周禮有保章氏至今
　厯官稱為保章者正為十九年至朔必同日而不差
　也不然何以取其為保章也哉
禮運云五行四時十二月還相為本也五聲六律十二
　管還相為宫也葢為五聲迭奏更相為宫猶五行運
　轉更相為始也
　
　
　
　
　
　
　書齋夜話卷三
欽定四庫全書
　書齋夜話卷四　　　　　　元　俞琰　撰
桓譚少好文見揚子雲工賦頌欲從學子雲曰能讀千
　賦則善之矣董遇曰讀書百遍其意自見愚謂少年
　時果能如董遇所云則聖經之義何患乎不通果能
　如揚子雲所云則為文何患乎不工
管子云思之思之又重思之思之不通鬼神將通非鬼
　神之力也精誠之極也予矻矻三十年周易集說方
　脫藁初十年自以為了次十年心目俱亂後十年黒
　白始分思之力也其初未嘗不思思之不審耳
先儒作文皆有所本六經是也試畧舉東坡之文言之
　如祭統云天子有善讓徳於天諸侯有善歸之天子
　東坡喜雨亭記乃云太守不有歸之天子天子不有
　歸之太虛其說盖本祭統又樂記云夫物之感人無
　窮而人之好惡無節則是物至而人化物也東坡王
　君寶繪堂記乃云君子可以寓意於物而不可以留
　於物其說盖本樂記
有學詩於黄山谷者山谷云公治何經且熟讀經書其
　人未逹退而問人有答之者云不明經㫖則不識是
　非不知輕重何以為詩
李挺之云邵康節云科舉之外有義理之學義理之外
　有物理之學物理之外有性命之學程伊川曰古之
　學者三異端不與焉一曰文章之學二曰訓詁之學
　三曰儒者之學盖文章之學即科舉之學訓詁之學
　即義理物理之學儒者之學即性命之學性命為上
　物理義理次之科舉之學末也學吟詩又其末也
張子韶云學者專意時文不知研窮經史則舉業之外
　叩之空空如也亦可耻也前軰乆不以古今灌溉胸
　中試引鏡自照面目必可憎對人言語無味謂此也
愚謂㓜習科舉之學十六歳而三塲粗通輙應咸淳癸
　酉鄉貢進士舉嘗手編省監時文効選賦格前韻編
　造句幹意後兩韻與論策皆編立說主意并字面乃
　今思之儷花鬭葉破碎大道雕蟲篆刻小技而已然
　當時以此取士為士者盖不得不然也哉
三塲時文雖拘以格律然亦套括之學耳其功全是編
　節猶記作勸學講義如何論破題云吾儒分内之事
　而致勤上之人勉焉亦可以自愧矣盖倣上詳孝宣
　舉亷得眞其破題云以士夫律己之常而致勤人主
　之責實可以觀世變矣予用其主意用其字面不用
　其句法鄉先生陳通齋云子之文何其妥且熟也予
　以實對通齋云一年編可敵十年讀書功夫近日學
　者無所用心皆學唐詩等語生徒云欲工唐律須編
　唐人諸家詩茍能觸類而長之當有脫胎換骨之妙
　如四六之學亦然不然不能進也
司馬温公自言不善四六或謂其倦於屬對非也四六
　獻諛失實故温公不肯為也
屬對雖小技然亦不昜如三才天地人四詩風雅頌四
　時春夏秋冬三徳剛柔正直迅雷風烈烈風雷雨絶
　地天通通天地人夫子天尊大士頭上不同官家宦
　者宫人身中各别皆以為巧對又如劉蕡下第我軰
　何慚雍齒且封吾屬無患勸君更盡一杯酒與汝同
　消萬古愁娶妻不用求良媒書中有女顔如玉有名
　何在鐫頑石路上行人口是碑古今未嘗無對但我
　軰讀書不多尋思不到爾至如街談巷語亦莫不有
　對良將手下無弱兵死人身邊有活鬼老手舊肐膊
　窮嘴餓舌頭胡猻入布袋鮎魚上竹竿皆巧對也
駢四儷六抽黄對白自是一家之學向之習舉業者皆
　不暇及此然有時乎應用則又有不學容不為之予
　於元貞乙未自呉江囘復入王本齋書院有一啟劄
　謝本齋之叔中齋宣慰起聯云揀盡寒枝常歎秋鴻
　之獨徃還尋故壘何如來燕之相依本齋姊夫黄春
　谷語云子嘗謂不善四六此聯並用古詞語而又切
　當何也予對生平於此甚疎偶然有此聯耳盖實說
　也小女許束敬齋總管之侄予囘敬齋禮書云喬木
　森森憩園林之如舊夭桃灼灼喜男女之及時句雖
　不工束氏所居乃予故廬也因以語生徒云大抵應
　用之文須是切當雖工亦奚以為作詩亦然
唐人鷺詩中間兩聯云立當青草人先見行傍白蓮魚
　不知兩足獨拳寒雨裏數聲相呌晚秋時雖掩其題
　目皆知其為咏鷺予疑秋字當作烟字尤切當盖相
　失於晚烟中是以相呌若晚秋相呌則無意味矣
嘗記詩壘元戎云尋常一様垂楊栁種入宮墻自不同
　杜北山變之則為尋常一様窓前月纔有梅花便不
　同孔方平云楊栁不遮春色斷一枝紅杏出墻來又
　如朱希貞曰佳人不奈冷重疊着春衣僧北澗云漁
　翁不奈冷重㳫着簔衣後作皆響於前作
杜少陵詩云夜闌更秉燭相對如夢寐晏小山之詞乃
　云今宵剩把銀缸照猶恐相逢是夢中談者但稱晏
　詞之美不知其出於杜詩也
文子云所以亡社稷身死人手為天下笑者未嘗非欲
　也賈誼過秦論末句葢用文子語
京房後之視今猶今之視前也王羲之蘭亭詩序葢用
　京房語又如絲竹管絃四字陳遯齋謂其重複葢亦
　用漢書語張雨傳云後堂理絲竹管絃他如死生亦
　大矣放浪形骸之外齊彭殤為妄作皆莊子語
黄山谷云凡為文字作語最難老杜作詩退之作文無
　一字無來處葢後人讀書少故謂韓杜自作此語爾
　古人之能為文者真能陶冶萬物雖取古人之陳言
　入于翰墨如靈丹一粒㸃鐵成金也
范文正公虀賦中間一聨云陶家瓮裏釀成碧綠青黄
　措大口中嚼出宫商徴羽予幼作海􁀙賦詩云生以
　鰕為目來從水母宫堆槃凝凍結停筯便消融瑩潔
　玻瓈白㻞瓓瑪瑙紅酒邊嘗此味牙頰響秋風句雖
　粗率響字葢從范文正公虀賦中來
毗陵向簡齋諱公桂咸淳末為無錫宰酒酣即雜咏上
　庠乾為圓賦送聨云惟其不圓乃所以見其圓安得
　圓機而與語至元戊寅長洲縣學試儒游六經道最
　高賦簡齋代其子作一篇懷其卷問予云汝第二韻
　押甚麽字予對曰押最字云道非百氏之侔高惟此
　最葢用上庠乾天下之至健押至之格又問第四韻
　如何形容最高予對曰非天之天不可堦而升非墻
　之牆得其門者寡美難幾及誰居孟氏之隣登必自
　卑皆出子思之下又問第七第八如何發意予對曰
　第七句徼云此道學愈高厯更世道之萬變葢人心
　之中自有聖人之六經葢倣上庠六經綂天地之心
　第七韻發意第八韻送聯云惟其不自高所以見其
　最高深造六經之道閫葢依叔丈酒邊見教乾為圓
　之格簡齋撫予背云可惜可惜早生數年定當博青
　衫予亦自謂我生不辰惟有長吟老杜詞賦工無益
　之句亦浩嘆耳
窮措大常談云詩文熟便着綠猶漢儒明經取朱紫然
　有一生勤苦而無成名者是有命焉不可幸而致也
　或疑兩人共試而甲之文工於乙反被黜乙之文不
　如甲反中選何也殊不知考試官每房分若干卷限
　定各取幾名甲所以被黜者文雖工更有高於甲者
　葢分於某房衆好卷之中也乙之文雖不如甲幸而
　分於某房無好卷之中未免短中求長是以中選甲
　勝於乙而被黜乙不如甲而中選茲非命也歟
先師紀梅臞先生赴咸淳庚午舉自謂必中選而謄錄
　所失其第三場及揭榜後拆席屋有一卷挿於笆辮
　間乃其第三場䇿卷也
劉之傑赴省第三場策已冩第一道俄而腹疼挾卷奏
　厠挿卷於厠屈出則徑行不記取卷復囘尋之則無
　矣及揭牓後乃登第後累遷置制使有邑宰以公事
　稽緩追至庭下邑宰白云昔者濫登末第幸與公同
　年輙有一語奉告稟公曰得非省闈中事乎曰然乃
　延入屏後問其故對曰因奏厠見策卷欠第二第三
　遂拙作補足而納之公曰某一生仕宦皆所賜公何
　不早見訪語其故遂呼妻子羅拜堂下而語之云生
　我者父母成我者公也於是厚報邑宰予向見先軰
　云爾不記邑宰姓名
里人陸蘭坡名逸長予一歲論咸淳末郡庠月試陸之
　論每居予前予之賦每居陸前是時教官乃三山董
　先生名師謙咸淳辛未别省院試賦魁也陸謂予云
　子之論自冐頭題下講腹至結尾必作四叚我則一
　片成文俾董公畫斷不得予亦云子之賦是原韻至
　八韻皆用賦體我則不用皆弄巧也予嘗對蘭坡至
　論縝宻吾不如子蘭坡云賦工緻吾不如子彼此皆
　相觀而善自科舉之學廢後生晚進之學皆矜已傲
　物吟數句詩便以為髙於李杜寫數行字便以為過于
　羲獻是可笑也亦可憐也笑之者何笑其小器易盈
　也憐之者何憐其未聞君子之大道也
昔在林屋山中寄橘入城與先師紀先生問月試拆榜
　如何先生荅云策第九名則亦在前列雖小試亦見
　斯文之驗也更免旃則不患不成予是時方年十八
　雖擾攘間未嘗一日輟筆後三十年偶閱故篋見先
　生手帖遂裝成小軸孟能靜于曉山蒲梅月心諸公
　皆有題跋梅自今又為古人矣予近年假館江村離
　羣索居獨學無友惟以易説自娛屈指城中先軰能
　有幾人良可為之嘆息
至元間嘗為道友作𤣥牝之門賦晦朔之間如何論對
　策問丹經之疑雖文場掃地之餘聊作此丹學之三
　塲以見窮措大疇昔燈忩刻苦之末技爾連江術者
　林復齋抄予賦嚴呈何潛齋終篇潛齋批㸃與一道
　者後數年蜀人向玉忩自湖南囘吳云潭州見一道
　誦子之賦矣問其全篇何在乃秘因以為奇貨可笑
　可笑愚曰近在饒州時有紫極宫道士取予此賦予
　即手書以贈之彼亦見示一賦忘其作者姓氏朋友
　問聞一好說話得一好文字彼此而相與亦是樂處
　吾知潭州道者必無此樂也或謂朱晦庵云有朋自
　遠方來不亦樂乎程子以為以善及人而信從者衆
　故樂何謂以善及人晦庵荅曰如傳得師友說如好
　說話得好文字歸好與朋友亦喚及人如有好説話
　得好文字𦂳𦂳藏在籠篋中如何做得及人愚謂近
　來有一等朋友見人有好朋友見人有好文字必設
　計取之乃名自已聞得些善言則緘黙而不肻語人
　寫得些好文字則藏而不肻示人鄙哉誠可惡也
予幼愛雜覽聞朋友間有奇書必告借抄錄以至㤀寢
　食而成疾忽一日先師語先人書封鎻其書厨留經
　史與先儒性理之書省鑑時文在外自此不敢雜覽
　惟專心舉業業成而時異事殊平日勤苦竟為畫餅
　因思對漢武帝先帝好老而臣尚少陛下好少而臣
　已老時不我逢奈之何哉
德祐喪之餘我軰無所用心但閉門靜坐讀易而已近
　邂追黄淵道間話月試題出天地數五予不覺技癢
　遂破云理寓乎數陽奇者天地有五以合也位相參
　於自然再破云數焉有十五為陽五者為陰兩而配
　諸一則曰天一則曰地淵道曰諸卷並無此作葢天
　數五地數五凡兩五以為一十五則非易之㫖也易
　題最難下筆其造語用事自是一樣格調非知易而
　精於賦者不能也文章天下之公器安可誣哉因語
　安道曰予自此賦絶筆矣徒費思作此無用之文不
　若留氣以煖臍也淵道曰選塲開則有用矣予笑曰
　何代無美錦繡但恐從來花樣不同翻謄别有新置
　有如我軰陳人之陳言决不復用矣淵道亦以為然
　淵道閩人也今亡已竊謂義熈遺老貞元朝士一日
　無一日至元間學官如淵道者今亦落落如晨星之
　稀悲夫
　
　
　
　書齋夜話卷四
