#+TITLE: 宣和畫譜-宋-闕名
#+DATE: 2018-05-12 10:18:02
#+SOURCE: github.com/kanripo/KR3h0025 master 805610c9                
欽定四庫全書　　　　　子部八
　宣和畫譜　　　　　　　藝術類一(書畫之屬/)
　　提要
　　　　(臣/)等謹案宣和畫譜二十卷不著撰人名氏
　　　　記宋徽宗朝内府所蔵諸畫前有宣和庚子
　　　　御製序然序中稱今天子云云乃類臣子之
　　　　頌詞疑標題誤也所載共二百三十一人計
　　　　六千三百九十六軸分為十門一道釋二人
　　　　物三宫室四蕃族五龍魚六山水七鳥獸八
　　　　花木九墨竹十蔬果考趙彦衞雲麓漫鈔載
　　　　宣和畫學分六科一曰佛道二曰人物三曰
　　　　山川四曰鳥獸五曰竹花六曰屋木與此大
　　　　同小異葢後又更定其條目也蔡絛鐵圍山
　　　　叢談曰崇寧初命宋喬年值御前書畫所喬
　　　　年後罷去繼以米芾輩迨至末年上方所藏
　　　　率至千計吾以宣和癸卯嵗常得見其目云
　　　　云癸卯在庚子後三年當時書畫二譜葢即
　　　　就其目排比成書歟徽宗繪事本工米芾又
　　　　稱精鑒故其所録收藏家據以為徵非王黼
　　　　等所輯博古圖動輒舛謬者比絛又稱御府
　　　　所秘古來丹青其最髙逺者以曹不興元女
　　　　授黄帝兵符圖為第一曹髦卞莊子刺虎圖
　　　　第二謝稚烈女貞節圖第三自餘始數顧陸
　　　　僧繇而下與今本次第不同葢作譜之時乃
　　　　分類排纂其收藏之目則以時代先後為差
　　　　也又卞莊子刺虎圖今本作衞協不作曹髦
　　　　則併標題名氏亦有所考正更易矣王肯堂
　　　　筆麈曰畫譜采薈諸家記録或臣下撰述不
　　　　出一手故有自相矛盾者如山水部稱王士
　　　　元兼有諸家之妙而宫室部以皂𨽻目之之
　　　　類許道寧條稱張文懿公深加歎賞亦非徽
　　　　宗御撰葢亦未詳繹序文然所指牴牾之處
　　　　則固切中其失也乾隆四十六年六月恭
　　　　校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官　(臣/)　陸　費　墀
欽定四庫全書
　宣和畫譜卷一
　　道釋敘論
志於道據於徳依於仁游於藝藝也者雖志道之士所
不能忘然特游之而已畫亦藝也進乎妙則不知藝之
為道道之為藝此梓慶之削鐻輪扁之斲輪昔人亦有
所取焉於是畫道釋像與夫儒冠之風儀使人瞻之仰
之其有造形而悟者豈曰小補之哉故道釋門因以三
教附焉自晉宋以來還迄於本朝其以道釋名家者得
四十九人晉宋則顧陸梁隋則張展輩葢一時出乎其
類拔乎其萃者矣至於有唐則呉道元遂稱獨步殆將
前無古人五代如曹仲元亦駸駸度越前輩至本朝則
繪事之工凌轢晉宋間人物如道士李得柔畫神仙得
之於氣骨設色之妙一時名重如孫知微輩皆風斯在
下然其餘非不善也求之譜系當得其詳姑以著者槩
見於此若趙裔髙文進輩於道釋亦籍籍知名者然裔
學朱繇如婢作夫人舉止羞澀終不似真文進蜀人世
俗多以蜀畫為名家是虚得名此譜所以黜之
　道釋一(三教鍾馗/氏鬼神附)
　　晉
　　　顧愷之
　　宋
　　　陸探㣲
　　梁
　　　張僧繇
　　隋
　　　展子䖍　　　　　董伯仁
　　唐
　　　閻立徳　　　　　閻立本
　　　張孝師　　　　　范長夀
　　　何長夀　　　　　尉遲乙僧
顧愷之字長康小字虎頭晉陵無錫人義熈中為散騎
常侍愷之博學有才氣丹青亦造其妙而俗傳謂之三
絶畫絶癡絶才絶方時為謝安知名以謂自生民以來
未之有也愷之毎畫人成或數年不㸃目睛人問其故
荅曰四體妍蚩本亡闗於妙處傳神寫照正在阿堵中
嘗圖裴楷像頰上加三毛觀者覺神明殊勝又為謝鯤
像在石巖裏云此子宜置在丘壑中欲圖殷仲堪仲堪
有目病固辭愷之曰明府正為眼耳若明㸃瞳子飛白
拂上使如輕雲之蔽月豈不美乎仲堪乃從之嘗於瓦
官寺北殿畫維摩詰將畢欲㸃眸子乃謂寺僧曰不三
日觀者所施可得百萬已而果如之杜甫題瓦官寺詩
云虎頭金粟影者謂此愷之世以謂天材傑出獨立無
偶妙造精㣲雖荀衞曹張未足以方駕也謝赫以謂蹟
不逮意聲過於實豈知愷之者惜今罕見其畫葢愷之
深自祕惜如嘗以一厨畫寄桓温家而後為温竊取則
愷之之畫所以傳於世者宜罕見之也今御府所藏九
　　　浄名居士圖一　　三天女美人圖一
　　　夏禹治水圖一　　黄初平牧羊圖一
　　　古賢圖一　　　　春龍出蟄圖一
　　　女史箴圖一　　　斲琴圖一
　　　牧羊圖一
陸探㣲呉人也善畫事明帝在左右丹青之妙衆所推
稱其名略見於宋書人謂畫有六法自古鮮能足之探
㣲得法為備窮理盡性事絶言象包前孕後古今獨立
真萬代之蓍龜衡鑑也議者率以顧陸僧繇為之品第
或譬之論書顧陸則鍾張僧繇則逸少也是知書畫同
體又曰張得其肉陸得其骨顧得其神言肉則淺言骨
則深言神則妙深淺神妙不有間乎探㣲雖介於二者
然摭古今之説若兼有之但得骨則精深可知矣豈非
顧在前愈於已則陸當居後獨言陸則可以絶人耶探
㣲平生所畫者多愛圖古聖賢像不為無意近時米芾
喜論畫嘗謂明白易辨者唯顧陸與呉生詎不信夫二
子綏洪綏肅以家學傳授作畫亦工不墜素習綽有父
風而終不近也張彦逺謂體運遒舉風力頓挫一㸃一
拂動筆新竒固自不凡矣然能之而不從事於此故傳
世者極少嘗於麻紙畫釋迦像為時所珍葢麻紙緩膚
飲墨不受推筆亦丹青家所難宜得譽云洪肅亦紹箕
裘見聞習尚往往有不待學而能者名載譜錄而所畫
不傳豈非為父兄之所掩乎今御府所藏一十
　　　無量夀佛像一　　佛因地圖一
　　　降靈文殊像一　　浄名居士像一
　　　托塔天王圖一　　北門天王圖一
　　　天王圖一　　　　王獻之像一
　　　五馬圖一　　　　摩利支天菩薩像一
張僧繇呉人也天監中歴官至右將軍呉興太守以丹
青馳譽于時方梁武帝以諸王居外毎想見其面目即
遣僧繇乘傳寫之以歸對之如見其人江陵天皇寺有
柏堂僧繇畫盧舍那及孔子像明帝見之怪以孔子參
佛氏以問僧繇僧繇對曰他日賴此無恙耳又嘗於金
陵安樂寺畫四龍不㸃目睛謂㸃即騰驤而去人以謂
誕固請㸃之因為落墨才及二龍果雷電破壁徐視畫
已失之矣獨二龍未㸃睛者在焉世謂僧繇畫骨氣竒
偉規模宏逸六法精備當與顧陸並馳爭先僧繇畫釋
氏為多葢武帝時崇尚釋氏故僧繇之畫往往從一時
之好今御府所藏十有六
　　　佛像一　　　　　文殊菩薩像三
　　　大力菩薩像一　　維摩菩薩像一
　　　佛十弟子圖一　　十六羅漢像一
　　　十髙僧圖一　　　九曜像一
　　　鎮星像一　　　　天王像一
　　　神王像一　　　　掃象圖一
　　　摩利支天菩薩像一
　　　五星二十八宿真形圖一
展子䖍歴北齊周隋至隋為朝□大夫而所畫臺閣雖
一時如董展不得以窺其妙寫江山逺近之勢尤工故
咫尺有千里趣僧琮謂子䖍觸物留情備皆絶妙是能
作難寫之狀略與詩人同者也今御府所藏二十
　　　北極巡海圖二　　石勒問道圖一
　　　維摩像一　　　　法華變相圖一
　　　授墖天王圖一　　摘𤓰圖一
　　　按鷹圖一　　　　故實人物圖二
　　　人馬圖一　　　　人騎圖一
　　　挾彈遊騎圖一　　十馬圖一
　　　北齊後主幸晉陽圖六
董展字伯仁汝南人也以才藝稱鄉里號為智海官至
光禄大夫殿内將軍尤長於畫雖無祖述不愧前賢夙
徳名流見者失色但地處平原而無江山之助與戎馬
為鄰而無中朝冠冕之儀非其不至也葢風聲地氣之
所習爾伯仁與展子䖍齊名于時然董造其㣲展得其
駿展於董之臺閣則不及董於展之車馬則乏所長焉
是則董之視展葢亦猶詩家之李杜也展作道經變相
尤為世所稱賞自非畫外有情參靈酌妙入華胥之夢
與化人同遊何以臻此今御府所藏一
　　　道經變相圖
閻立徳歴官工部尚書父毗在隋以丹青得名與弟立
本家學俱造其妙唐貞觀中東蠻謝元深入朝顔師古
奏言昔周武時逺國歸欵乃集其事為王㑹圖今卉服
烏章俱集蠻邸實可圖寫因命立徳等圖之其序位之
際折旋規矩端簮奉笏之儀與夫鼻飲頭飛人物詭異
之狀莫不備該毫末故李嗣真云大安博陵難兄難弟
謂立徳立本也今御府所藏九
　　　採芝太上像一　　七曜像二
　　　遊行天王圖二　　莊生馬知圖一
　　　右軍㸃翰圖一　　沈約湖雁詩意二
閻立本總章元年以司平太常伯拜右相有應務之才
與兄立徳以善畫齊名立本尤工於形似初唐太宗與
侍臣泛舟春苑池見異鳥容與波上喜見顔色詔坐者
賦詩召立本寫焉閣外傳呼畫師閻立本時立本已為
主爵郎中俯伏池左研吮丹粉顧視坐者愧與汗下歸
戒其子曰吾少讀書文辭不減儕輩今獨以畫見名遂
與厮役等若曹慎毋習然性所好欲罷不能也及為右
相而姜恪以戰功擢左相故時人有左相宣威沙漠右
相馳譽丹青之嘲嘗奉詔寫太宗真容後有善畫者傳
於元都觀以鎮九五岡之氣猶可以仰神武之英威也
又寫秦府十八學士凌煙閣功臣等悉皆輝映前古時
人咸稱其妙嘗作醉道圖或以張僧繇醉僧圖比立本
嘗至荆州視僧繇畫曰定虚得名耳明日又往曰猶是
近代佳手明日又往曰名下定無虚士坐卧觀之留宿
其下十日不能去是猶歐陽詢之見索靖碑也且立本
以閣外傳呼畫師至戒其子弟毋習而張彦逺正以魏
明帝起凌雲臺勑韋誕題榜竊比其事是豈知言也哉
且戴安道碎琴不為王門之伶人而阮千里終日應客
不倦議者以安道不如千里之達也然漁陽參撾果可
以辱彌衡耶今御府所藏四十有二
　　　三清像一　　　　元始像二
　　　行化太上像一　　傳法太上像一
　　　巖居太上像一　　四子太上像一
　　　太上西昇經一　　拱極圖一
　　　玉晨道君像一　　延夀天尊像一
　　　木紋天尊像一　　北帝像一
　　　十二真君像一　　維摩像二
　　　孔雀明王像一　　觀音感應像一
　　　五星像二　　　　太白像一
　　　房宿像一　　　　十二神符一
　　　宣聖像一　　　　步輦圖一
　　　王右軍真一　　　竇建徳圖一
　　　寫李思摩真一　　凌煙閣功臣圖一
　　　魏徵進諫圖一　　飛錢騐符圖一
　　　取性圖二　　　　西域圖二
　　　職貢圖二　　　　異國鬬寳圖一
　　　職貢獅子圖一　　掃象圖一
　　　紫㣲北極大帝像一
　　　混元上徳皇帝像一
張孝師為驃騎尉善畫嘗死而復生故畫地獄相為尤
工是皆㝠游所見非與想像得之者比也呉道𤣥見其
畫因効為地獄變相畫評謂孝師衆制有功未為盡善
而地獄變相羣雄推服宜道𤣥之肯摹倣也然怪力亂
神聖人所不語宜孝師以㝠游特紀於畫而不為傳也
今御府所藏一
　　　傳法太上像
范長夀不知何許人學張僧繇畫然能知風俗好尚作
田家景候人物皆極其情至於山川形勢屈曲向背分
布逺近各有條理而其間室廬放牧之所在牛羊雞犬
齕草飲水動作態度生意具焉人謂可以企及僧繇也
當時得名甚著官止司人挍尉今御府所藏二
　　　醉道圖一　　　　醉真圖一
何長夀與范長夀同師法故所畫多相類然一源而異
派論者次之至於並駕齊驅得名則均也初何與范俱
作醉道圖傳於世好事者以僧繇名之葢必有能辨之
者云今御府所藏二
　　　辰星像一　　　　五嶽真官像一
尉遲乙僧吐火羅國胡人也(唐朝名畫録作土火羅國/歴代名畫記作于闐國人)
父跋質那乙僧貞觀初其國以善畫薦中都授宿衞官
封郡公時人以跋質那為大尉遲乙僧為小尉遲葢父
子皆擅丹青之妙人故以大小尉遲為之别也乙僧嘗
於慈惠寺塔前畫千手眼降魔像時號竒蹤然衣冠物
像略無中都儀形其用筆妙處遂與閻立本為之上下
也葢立本畫外國妙于前古乙僧畫中國人物一無所
聞由是評之優劣為之遂分今御府所藏八
　　　彌勒佛像一　　　佛鋪圖一
　　　佛從像一　　　　外國佛從圖一
　　　大悲像一　　　　明王像二
　　　外國人物圖一
　
　
　
　
　
　
　
　
　
　
　
　
　
　宣和畫譜卷一
欽定四庫全書
　宣和畫譜卷二
　道釋二
　　唐
　　　呉道𤣥　　　　　翟　琰
　　　楊庭光　　　　　盧楞伽
　　　趙徳齊　　　　　范　瓊
　　　常　粲　　　　　孫　位
　　　張南本　　　　　辛　澄
　　　張素卿　　　　　陳若愚
　　　姚思元
呉道𤣥字道子陽翟人也舊名道子少孤貧客游洛陽
學書於張顛賀知章不成因工畫未冠深造妙處若悟
之於性非積習所能致初為兖州瑕丘尉明皇聞之召
入供奉更今名復以道子為字由此名振天下大率師
法張僧繇或者謂為後身焉至其變態縱横與造物相
上下則僧繇疑不能及也且畫有六法世稱顧愷之能
備愷之畫鄰女以棘刺其心而使之呻吟道子畫驢於
僧房一夕而聞有踏藉破迸之聲僧繇畫龍㸃睛則聞
雷電破壁飛去道子畫龍則鱗甲飛動毎天雨則煙霧
生且顧冠於前張絶於後而道子乃兼有之則自視為
如何也開元中將軍裴旻居母喪請道子畫鬼神於天
宫寺資母㝠福道子使旻屏去縗服用軍裝纒結馳馬
舞劒激昻頓挫雄傑竒偉觀者數千百人無不駭慄而
道子解衣䃲礴因用其氣以壯畫思落筆風生為天下
壯觀故庖丁解牛輪扁斲輪皆以技進乎道而張顛觀
公孫大娘舞劍器則草書入神道子之於畫亦若是而
已況能屈驍將如此氣槩而豈常者哉然毎一揮毫必
須酣飲此與為文章何異正以氣為主耳至於畫圓光
最在後轉臂運墨一筆而成觀者喧呼驚動坊邑此不
幾於神耶且貴耳賤目者人之常情在當時猶取重若
是況於傳逺乎議者謂有唐之盛文至於韓愈詩至於
杜甫書至於顔真卿畫至於呉道𤣥天下之能事畢矣
世所共傳而知者惟地獄變相觀其命意得隂隲陽授
陽作隂報之理故畫或以金胄雜於桎梏固不可以體
與迹論當以情攷而理推也其它種種妙筆雜見於小
説傳記此得以畧姑紀其大槩勝絶者云道𤣥供奉時
為内教博士非有詔不得畫官止寧王友今御府所藏
九十有三
　　　天尊像一　　　　木紋天尊像一
　　　列聖朝元圖一　　佛㑹圖一
　　　熾盛光佛像一　　阿彌陁佛像一
　　　三方如來像一　　毗盧遮那佛像一
　　　維摩像二　　　　孔雀明王像四
　　　寳檀花菩薩像一　觀音菩薩像二
　　　思維菩薩像一　　寳印菩薩像一
　　　慈氏菩薩像一　　大悲菩薩像三
　　　等覺菩薩像一　　如意菩薩像一
　　　二菩薩像一　　　菩薩像一
　　　地藏像一　　　　帝釋像二
　　　太陽帝君像一　　辰星像一
　　　太白像一　　　　熒惑像一
　　　羅㬋像二　　　　計都像一
　　　五星像五　　　　五星圖一
　　　二十八宿像一　　托塔天王圖一
　　　䕶法天王像二　　行道天王像一
　　　雲葢天王像一　　毗沙門天王像一
　　　請塔天王像一　　天王像五
　　　神王像二　　　　大䕶法神十四
　　　善神像九　　　　六甲神像一
　　　天龍神將像一　　摩那龍王像一
　　　和修吉龍王像一　温鉢羅龍王像一
　　　跋難陀龍王像一　徳义伽龍王像一
　　　檀相手印圖二　　雙林圖一
　　　南方寳生如來像一
　　　北方妙聲如來像一
翟琰早師呉道𤣥毎道𤣥畫落墨已即去多命琰布色
葢人物精神只在約畧穠淡間而道𤣥輒許可故知琰
自不凡琰布色落墨與道□真贗故未易辨也今御府
所藏四
　　　天尊聖像一　　　太上像一
　　　孔雀明王像一　　天王圖一
楊庭光與呉道𤣥同時善寫釋氏像與經變相㫄工雜
畫山水等皆極其妙時謂頗有呉生體但行筆差細以
此不同要之行筆細則所以劣於呉生也今御府所藏
十有四
　　　藥師佛像一　　　五祕密如來像一
　　　觀音像二　　　　如意輪菩薩像一
　　　思定菩薩像一　　思惟菩薩像一
　　　仁王菩薩像一　　長夀菩薩像一
　　　菩薩像一　　　　五星像一
　　　星官像一　　　　明星攜行圖一
　　　寫武后真一
盧楞伽長安人學畫於呉道𤣥但才力有所未及尤喜
作經變相入蜀名益著雖一時名流莫不歛衽乾元初
嘗於大聖慈寺畫行道僧顔真卿為之題名時號二絶
又嘗畫莊嚴寺三門竊自比道𤣥總持壁一日道𤣥忽
見之驚嘆曰此子筆力常時不及我今乃相類是子也
精爽盡於此矣居一月楞伽果卒楞伽所畫類皆佛像
故知道𤣥之賞歎以為類已非虚得名也今御府所藏
一百五十
　　　獻芝真人像一　　成道釋迦佛像一
　　　釋迦佛像四　　　大悲菩薩像一
　　　觀音菩薩像一　　文殊菩薩像一
　　　普賢菩薩像一　　七俱胝菩薩像一
　　　羅漢像四十八　　十六尊者像十六
　　　羅漢像十六　　　小十六羅漢像三
　　　智嵩笠渡僧像一　渡水僧圖二
　　　髙僧像二　　　　髙僧圖二
　　　孔雀明王像一
　　　十六大阿羅漢像四十八
趙徳齊父温以畫稱於世徳齊遂能世其家竒蹤逸筆
雅為時輩推許光化中詔許王建於成都置生祠命徳
齊畫西平王儀仗車輅旌旂森衞嚴整形容備盡及朝
真殿上畫后妃嬪御皆極精妙昭宗喜之遷翰林待詔
今御府所藏一
　　　過海天王像一
范瓊不知何許人也寓居成都與陳皓彭堅同時俱以
善畫人物道釋鬼神得名三人同手於諸寺圖畫佛像
甚多咸通中於聖興寺大殿畫東北方天王并大悲像
名動一時有烏瑟摩像設色未半而罷筆蹤超絶後之
名手莫能補完是猶杜甫詩曰身輕一鳥過初傳之者
偶闕一過字而當時詞人墨客補之終不能到故知筆
端造化至超絶處則脱落筆墨畦徑矣今御府所藏九
　　　天地水三官像三　南斗星君像一
　　　維摩像一　　　　文殊菩薩像一
　　　降塔天王像一　　寫飛亷神像一
　　　髙僧圖一
常粲長安人咸通中路巗侍中牧蜀日粲入蜀雅為巖
賔禮甚厚粲善畫道釋人物尤得時名喜為上古衣冠
不墮近習衣冠益古則韻益勝此非畫工專形似之學
者所能及也當時有伏犧畫卦神農播種陳元達鎖諫
等圖皆傳世之妙也曲眉豐臉燕歌趙舞耳目所近玩
者猶不見之而粲於筆下獨取播種鎖諌等事備之形
容則亦詩人主文而譎諫之義也宜後世之有傳焉今
御府所藏十有四
　　　伏羲畫卦像圖一　神農播種像一
　　　佛因地圖一　　　陳元達鎖諫圖一
　　　寫懿宗射兔圖一　星官像一
　　　十才子圖二　　　驗丹圖一
　　　故實人物圖五
孫位㑹稽人也僖宗幸蜀位自京入蜀稱㑹稽山人舉
止疎野襟韻曠達喜飲酒罕見其醉樂與幽人為物外
交光啟中畫應天寺東壁位因潤州髙座寺張僧繇戰
勝天王本筆之畫成矛㦸森嚴鼓吹戞擊若有聲在縹
緲間至於鷹犬馳突雲龍出沒千狀萬態勢若飛動非
筆精墨妙情髙格逸其能與於此耶其後改名遇卒不
知所在今御府所藏二十有七
　　　説法太上像一　　天地水三官像三
　　　維摩圖一　　　　三教圖一
　　　星官圖一　　　　㑹仙圖一
　　　神仙故實圖四　　髙士圖一
　　　四皓奕碁圖一　　王波利圖一
　　　寫馬融像一　　　寫畢卓圖一
　　　髙逸圖一　　　　取性圖二
　　　草堂圖三　　　　圍碁圖一
　　　掃象圖一　　　　番部博易圖一
張南本不知何許人畫佛像鬼神甚工尤喜畫火火無
常體世俗罕有能工之者獨南本得之嘗於成都金華
寺大殿畫八明王時有一僧遊禮至寺整衣升殿壁間
見所畫火勢焰逼人驚怛幾仆時孫位以畫水得名世
之論畫水火之妙者獨推二子葢水幾於道而火應於
神非筆端深造理窟未易於形容也又嘗為寳歴寺圖
佛事曲盡其妙後為人模寫竊換而去多散落荆湖間
當時有勘書詩㑹髙麗王行香等圖盛傳於世今御府所
藏三
　　　寫觀音圖一　　　文殊部從圖一
　　　勘書圖一
辛澄不知何許人多游蜀中見於益州名畫錄工畫西
方像不聞其他葢專門之學也大抵釋氏貌像多作慈
悲相趺坐即結跏埀臂則袒肉目不髙視首不軒舉淡
然如枯木死灰便同設教故自為一家所以海州觀音
泗州僧伽畫工之精者擅名一方以資衣食而不必兼
善也澄嘗於蜀中大聖寺畫僧伽及諸變相士女傾城
邑往觀焉後至者無地以容蜀人傳之為佳話且築室
於道議者無不二三兹乃衆目所歸不待較而可得矣
今御府所藏二十有五
　　　佛像一　　　　　佛鋪圖一
　　　寳生佛像一　　　甘露如來像一
　　　大悲菩薩像二　　觀音像二
　　　白衣觀音像一　　如意輪菩薩像一
　　　慈氏菩薩像一　　仁王菩薩像一
　　　寳印菩薩像二　　寳檀花菩薩像一
　　　文殊菩薩像一　　思維菩薩像一
　　　思念菩薩像一　　樂音菩薩像一
　　　不空釣菩薩像一　侍香菩薩像一
　　　獻花菩薩像一　　蓮花菩薩像一
　　　香花菩薩像一
張素卿簡州人也少孤貧作道士好畫道像僖宗時遣
使封丈人山為希夷公素卿上表言丈人山在五嶽之
上五嶽封王則此不當稱公詔可其請因賜紫其後作
十二真君像各寫其賣卜貨丹書符導引之意人稱其
妙安思謙因偽蜀主王氏誕辰獻之命翰林學士歐陽
炯作讚黄居寳以八分書題之今御府所藏十有四
　　　天官像一　　　　三官像一
　　　九曜像一　　　　夀星像一
　　　容成真人像一　　董仲舒真人像一
　　　嚴君平真人像一　李阿真人像一
　　　馬自然真人像一　葛元真人像一
　　　長夀仙真人像一　黄初平真人像一
　　　竇子明真人像一　左慈真人像一
道士陳若愚左蜀人師張素卿得丹青之妙於成都精
思觀作青龍白虎朱雀𤣥武四君像聲譽益著畫東華
帝君像尤工葢東華帝君應位乎震自乾再索而得震
震帝出以應物之地若愚非道家者流何以知此宜前
此未有寫之者也今御府所藏一
　　　東華帝君像
姚思元林泉人也畫道釋一時知名作紫㣲二十四化
皆所以警悟世俗非止於逰戲丹青而自娯悦者也畫
佛亦多取因地為之圖所傳於世者故自罕見之今御
府所藏三
　　　佛㑹圖一　　　　孔雀佛鋪圖一
　　　紫微二十四化圖一
　
　
　
　
　宣和畫譜卷二
欽定四庫全書
　宣和畫譜卷三
　道釋三
　　五代
　　　王　商　　　　　燕　筠
　　　支仲元　　　　　左　禮
　　　朱　繇　　　　　李　昇
　　　杜子瓌　　　　　杜齯龜
　　　張　元　　　　　曹仲元
　　　陸　晃　　　　　貫　休
王商不知何許人也工畫道釋士女尤精外國人物與
胡翼同時並為都尉趙嵓所厚嵓筆法髙妙方時謂一
經品目即便為名流所以致嵓之厚者豈虚名哉商有
職貢逰春士女等圖及佛像傳於世今御府所藏十有
一
　　　老子度闗圖一　　職貢圖二
　　　貢奉圖五　　　　􁁊林風俗圖一
　　　􁁊林士女圖一　　􁁊林婦女圖一
燕筠不知何許人也工畫天王筆法以周昉為師頗臻
其妙然不見他畫獨天王傳於世豈非當五代兵戈之
際事天王者為多亦時所尚乎至於輔世遺烈見於澶
淵則天王功徳亦不誣矣宜為世所崇奉焉筠以名家
亦可貴也今御府所藏二
　　　行道天王圖一　　天王圖一
支仲元鳯翔人畫人物極有工隨其所宜見於動作態
度多畫道家與神仙像意其亦物外人也又喜作碁圖
非自能碁則無由知布列變易之勢至於松下林間對
碁者莫不率有思致焉今御府所藏二十有一
　　　太上傳法圖一　　大上誡尹喜圖一
　　　太上度闗圖一　　三教像一
　　　五星圖一　　　　三仙圖一
　　　七賢圖二　　　　商山四皓
　　　四皓圍碁圖一　　圍碁圖一
　　　㑹碁圖一　　　　松下奕碁圖二
　　　勘書圖一　　　　堯民擊壤圖二
　　　林石碁㑹圖二　　碁㑹圖二
左禮不知何許人也工寫道釋像與張南本同時故筆
法近相類葢道釋雖非鬼神之狀為難知若近習而易
工者然氣貌亦自殊體道家則仙風道骨要非世俗抗
塵之狀釋氏則慈悲枯槁與世淡泊無貪生奔競之態
非有得於心者詎能以筆端形容所及哉禮專以道釋
為工其亦技進乎妙者也有二十四化圖十六羅漢三
官十真人等像傳於世今御府所藏三
　　　天官圖一　　　　地官圖一
　　　水官圖一
朱繇唐末長安人也工畫道釋妙得呉道𤣥筆法人未
易優劣也雒中廣愛寺河中府金真觀皆有繇所畫壁
工道釋未有不以道𤣥為法者然升堂入室世罕其人
獨繇不唯妙造其極而時出新意千變萬態動人耳目
國朝武宗元嘗在雒見其所畫壁云文殊隊中舊有善
財童子予酷愛其筆法玩之月餘不忍去今遂失其童
子所在信其畫亦神矣弟子趙裔亦知名一時今御府
所藏八十有三
　　　元始天尊像一　　天地水三官像三
　　　金星像一　　　　木星像二
　　　水星像二　　　　火星像三
　　　土星像一　　　　天蓬像二
　　　南北斗星真像一　釋迦佛像四
　　　無量夀佛像二　　藥師佛像二
　　　問疾維摩圖二　　五方如來像一
　　　佛像二　　　　　兜率佛鋪圖一
　　　文殊菩薩像四　　降靈文殊像一
　　　普賢菩薩像三　　降靈普賢像一
　　　維摩像二　　　　觀世音菩薩像三
　　　行道菩薩像五　　大悲像二
　　　香花菩薩像一　　寳檀菩薩像一
　　　菩薩像二　　　　帝釋圖一
　　　金剛手菩薩像一　西方圖一
　　　揭帝神像四　　　䕶法神像六
　　　善神像七　　　　天王像二
　　　北門天王像二　　捧塔天王像一
　　　髙僧像一　　　　地獄變相一
李昇唐末成都人也初得李思訓筆法而清麗過之一
日得唐張璪山水一軸凝玩久之輒舍去後乃心師造
化脱略舊習命意布景視前輩風斯在下猶韓幹視廏
中萬馬曰真吾師也故能度越曹霸輩數等昇之於畫
葢得之矣蜀人亦呼為小李將軍葢當時李昭道乃思
訓子也思訓號大李將軍昭道號小李將軍今昇與昭
道聲聞並馳故以名云昇筆意幽閑人有得其畫者往往
誤稱王右丞者焉今御府所藏五十有二
　　　採芝太上像一　　太上度闗圖一
　　　六甲神像六　　　葛洪移居圖一
　　　仙山圖一　　　　仙山故實圖一
　　　天王像一　　　　行道天王像二
　　　渡海天王像一　　呉王避暑圖一
　　　滕王閣宴㑹圖一　滕王閣圖五
　　　姑蘇集㑹圖一　　避暑宫圖五
　　　江上避暑圖一　　故實人物圖二
　　　江山清樂圖一　　出峽圖一
　　　逺山圖一　　　　山水圖一
　　　象耳山大悲真相一
　　　十六羅漢像十六
杜子瓌華隂人也精意道釋因畫圓光自謂得意非丹
青家所及毎詫於流輩曰我作圓光時心游海上遐想
日出扶桑滄滄涼涼其狀若此故脱略筆墨使妍淡無
迹宜他人所不能到也論者以為信然子瓌研吮丹粉
尤得其術故綵繪特異今御府所藏十有六
　　　毗盧遮那佛像一　釋迦文佛像一
　　　彌勒佛像一　　　大悲佛鋪圖一
　　　大悲像二　　　　大力明王像二
　　　五如來像一　　　觀音像一
　　　白衣觀音像一　　文殊菩薩像一
　　　如意輪菩薩像一　寳印菩薩像一
　　　寳檀像一
杜齯龜其先秦人也避地居蜀事王衍為翰林待詔博
學强識無不兼能至丹青之習妙出意外畫佛相人物
尤工始師常粲後捨舊學自成一家故筆法凌轢輩流
粲亦莫得接武也成都僧舍所畫壁名葢一時今御府
所藏十有四
　　　天地水三官像三　佛因地圖一
　　　釋迦佛像一　　　大悲像二
　　　孔雀明王像一　　慈氏菩薩像一
　　　普賢菩薩像一　　淨名居士圖一
　　　托塔天王像一　　善神像二
張元簡州金水石城山人善畫釋氏尤以羅漢得名世
之畫羅漢者多取竒怪至貫休則脱略世間骨相竒怪
益甚元所畫得其世態之相故天下知有金水張元羅
漢也今御府所藏八十有八
　　　大阿羅漢三十二　釋迦佛像一
　　　羅漢像五十五
曹仲元建康豐城人江南李氏時為翰林待詔畫道釋
鬼神初學呉道𤣥不成棄其法别作細密以自名家尤
工傅彩遂有一種風格嘗於建業佛寺畫上下座壁凡
八年不就李氏責其緩命周文矩較之文矩曰仲元繪
上天本様非凡工所及故遲遲如此越明年乃成李氏
特加恩撫焉杜甫詩謂十日一水五日一石能事不受
相促迫信不誣也此與左思十年三賦何異故古之畫
工率非俗士其模寫物象多與文人才士思致相合以
其㝠搜相類耳當時江左言道釋者稱仲元為第一不
為過焉今御府所藏四十有一
　　　九曜像一　　　　三官像三
　　　佛㑹圖三　　　　地藏圖一
　　　釋迦佛像二　　　無量夀佛像一
　　　彌勒佛像二　　　五十三佛像一
　　　五方如來像一　　觀音像十二
　　　白衣觀音像三　　慈氏菩薩像一
　　　文殊菩薩像二　　摩利支天菩薩像二
　　　如意輪菩薩像一　玩蓮菩薩像一
　　　孔雀明王像一　　大悲像二
　　　普賢像一
陸晃嘉禾人也善人物多畫道釋星辰神仙等而又喜
為數稱者如三仙四暢五老六逸七賢與山隂㑹仙五
王避暑之類是也或言晃尤工田家人物落筆便成殊
不搆思古人所不到葢田父村家或依山林或處平陸
豐年樂歳與牛羊雞犬熈熈然至於追逐婚姻鼓舞
社下率有古風而多見其真非深得其情無由命意然
擊壤鼓腹可寫太平之像古人謂禮失而求諸野時有
取焉雖曰田舍亦能補風化耳今御府所藏五十有二
　　　玉皇大帝像一　　太上像一
　　　天官像一　　　　星官像一
　　　散聖圖一　　　　列曜圖二
　　　道釋像一　　　　孔聖像一
　　　四暢圖四　　　　五老圖一
　　　六逸圖一　　　　明王宴樂圖一
　　　按樂圖一　　　　烹茶圖一
　　　繡線圖一　　　　開元避暑圖三
　　　五王避暑圖三　　火龍烹茶圖一
　　　山隂㑹仙圖四　　神仙事迹圖一
　　　故實人物圖一　　春江漁樂圖二
　　　田戲人物圖一　　水仙圖三
　　　勘書圖一　　　　古木圖一
　　　三仙圍棊圖一
　　　葛仙翁飛錢出井圖二
　　　長生保命真君像一
　　　九天定命真君像一
　　　天曹益筭真君像一
　　　天曹掌禄真君像一
　　　天曹解厄真君像一
　　　九天司命真君像一
　　　九天度厄真君像一
　　　天曹賜福真君像一
　　　天曹掌筭真君像一
僧貫休姓姜字徳隱婺州蘭溪人初以詩得名流布士
大夫間後入兩川頗為偽蜀王衍待遇因賜紫衣號禪
月大師又善書時人或比之懐素而書不甚傳雖曰能
畫而畫亦不多間為本教像唯羅漢最著偽蜀主取其
本納之宫中設香燈崇奉者踰月乃付翰苑大學士歐
陽炯作歌以稱之然羅漢狀貌古野殊不類世間所傅
豐頥慼額湥目大鼻或巨顙槁項黝然若夷䝤異類見
者莫不駭矚自謂得之夢中疑其託是以神之殆立意
絶俗耳而終能用此傳世太平興國初太宗詔求古畫
偽蜀方歸朝乃獲羅漢今御府所藏三十
　　　維摩像一　　　　須菩提像一
　　　髙僧像一　　　　天竺髙僧像一
　　　羅漢像二十六
　
　
　
　
　
　
　宣和畫譜卷三
欽定四庫全書
　宣和畫譜巻四
　道釋四
　　宋
　　　孫夢卿　　　　　孫知㣲
　　　句龍爽　　　　　陸文通
　　　王齊翰　　　　　顔徳謙
　　　侯　翌　　　　　武洞清
　　　韓　虬　　　　　楊　棐
　　　武宗元　　　　　徐知常
　　　李得柔
孫夢卿字輔之東平人也工畫道釋學呉生而未能少
變其後傳移呉本大得妙處至數丈人物本施寛濶者
縮移狹隘則不過數寸悉不失其形似如以鑑取物見
大小逺近耳覽者神之號稱孫脱壁又云孫呉生以此
可見其精絶但施於卷軸者殊少葢塔廟歲久不能皆
存也今御府所藏三
　　　太上像一　　　　葛仙翁像一
　　　松石問禪圖一
孫知微字太古眉陽人也世本田家天機頴悟善畫初
非學而能清淨寡慾飄飄然真神仙中人不茹婦人所
饌食有密以驗之者皆不可逃所知喜畫道釋用筆放
逸不蹈襲前人筆墨畦畛嘗於成都夀寧院壁圖九曜
落墨已乃令童仁益輩設色侍從中有持水晶缾者因
増以蓮花知㣲既見謂缾所以鎮天下之水吾得之道
經今増以花失之逺矣故知知微之妙豈俗畫所能到
也蜀人尤加禮之得畫則珍藏十襲知㣲多客寓寺觀
精黄老瞿曇之學故畫道釋益工而蜀中寺觀尤多筆
跡焉今御府所藏三十有七
　　　天蓬像二　　　　天地水三官像六
　　　九曜像三　　　　填星像一
　　　亢星像一　　　　火星像一
　　　十一曜像一　　　歳星像一
　　　五星像一　　　　星官像二
　　　伏犧像一　　　　長夀仙像一
　　　葛仙翁像一　　　寫孫先生像一
　　　維摩像一　　　　文殊降靈圖一
　　　智公真一　　　　過海天王圖一
　　　行道天王圖一　　遊行天王圖一
　　　羅漢像一　　　　衲衣僧一
　　　掃象圖一　　　　戰沙虎圖一
　　　虎鬬牛圖一　　　牛虎圖一
　　　寫李八百妹産黄庭經像一
　　　寫彭祖女禮北斗像一
句龍爽蜀人敦厚慎重不妄語言好丹青喜為古衣冠
多作質野不媚之狀觀之如鼎彛間見三代以前篆畫
也便覺近習為凡陋而使人有還淳反朴之意好畫故
事人物世多傳其本今御府所藏一
　　　紫府仙山圖
陸文通江南人畫山水道釋樓臺得名于時山水學董
元巨然作羣峰雪霽圖覽之使人有登髙作賦之思畫
道釋尤工作㑹仙圖皆出乎風塵物表飄飄然有凌雲
之意是其筆端不凡者今御府所藏十有四
　　　神仙圖四　　　　仙山故實圖四
　　　㑹仙圖二　　　　羣峯雪霽圖四
王齊翰金陵人事江南偽主李煜為翰林待詔畫道釋
人物多思致好作山林丘壑隱巖幽卜無一㸃朝市風
埃氣開寳未煜銜璧請命步卒李貴者入佛寺中得齊
翰畫羅漢十六軸為商賈劉元嗣髙價售之載入京師
質於僧寺後元嗣償其所貸願贖以歸而僧以過期拒
之元嗣訟于官府時太宗尹京督索其畫一見大加賞
嘆遂留畫厚賜而釋之閲十六日太宗即位後名應運
羅漢今御府所藏一百十有九
　　　傳法太上圖一　　三教重屏圖一
　　　太陽像一　　　　太隂像一
　　　金星像一　　　　水星像一
　　　火星像一　　　　土星像一
　　　羅㬋像一　　　　計都像一
　　　北斗星君像一　　元辰像一
　　　長生朝元圖一　　寫南斗星像六
　　　㑹仙圖三　　　　仙山圖一
　　　佛像一　　　　　因地佛圖一
　　　佛㑹圖一　　　　釋迦佛像二
　　　藥師佛像一　　　大悲像二
　　　觀音菩薩像一　　勢至菩薩像一
　　　自在觀音像一　　寳陁羅觀音像一
　　　巖居觀音圖一　　慈氏菩薩像一
　　　白衣觀音像一　　須菩提像二
　　　十六羅漢像十六　十六羅漢像十
　　　色山羅漢圖二　　羅漢像二
　　　玩蓮羅漢像二　　巖居羅漢像一
　　　賔頭盧像一　　　玩泉羅漢像一
　　　髙僧圖一　　　　智公像一
　　　花巖髙僧像一　　巖居僧一
　　　髙士圖二　　　　藥王像二
　　　髙賢圖二　　　　逸士圖一
　　　重屏圖一　　　　古賢圖五
　　　圍碁圖一　　　　琴㑹圖一
　　　琴釣圖二　　　　垂綸圖一
　　　水閣圖一　　　　髙閒圖一
　　　靜釣圖一　　　　龍女圖一
　　　海岸圖二　　　　秀峯圖一
　　　陸羽煎茶圖一　　陵陽子明圖一
　　　支許閒曠圖一　　林壑五賢圖一
　　　林亭髙㑹圖一　　海岸琪木圖一
　　　江山隱居圖一　　金碧潭圖一
　　　設色山水圖一　　林汀遥岑圖一
　　　林泉十六羅漢圖四
　　　楚襄王夢神女圖一
顔徳謙建康人也善畫人物多喜寫道像此外雜工動
植論者謂王維不能過雖疑其與之太甚然在江南時
偽唐李氏亦云前有愷之後有徳謙雖不及王顧亦居
常品之上矣其最著者有蕭翼取蘭亭横軸風格特異
可證前説但流落未見今御府所藏二十有一
　　　太上像一　　　　太上度闗圖一
　　　太上圖一　　　　太上採芝像一
　　　四子太上像一　　採芝圖一
　　　仙跡圖二　　　　十二溪女圖三
　　　洞庭靈姻圖二　　渡水牧牛圖二
　　　牧牛圖二　　　　乳牛圖一
　　　竹穿魚圖一　　　野鵲圖一
　　　蟬蝶圖一
侯翌字子沖安定人善畫端拱雍熈之際聲名藉甚學
呉道元作道釋落墨清駛行筆勁峻峭拔而秀絢麗而
雅亦畫家之絶藝也始年十三師郭巡官郭忘其名越
四年所學過郭逺甚慮掩郭名徙寓秦川往往秦川僧
舍畫壁尚有存者今御府所藏十有六
　　　行化太上像一　　天蓬像一
　　　九曜像一　　　　釋迦像一
　　　維摩文殊像一　　地藏菩薩像一
　　　長夀王菩薩像一　問病維摩圖一
　　　智公傳真像一　　獻花菩薩像一
　　　淨名居士像一　　天王像一
　　　鬼子母像一　　　漢殿論功圖一
　　　避暑士女圖一　　賦詩士女圖一
武洞清長沙人也工畫人物最長於天神道釋等像布
置落墨廣狹大小横斜曲直莫不合度而坐作進退向
背俛仰皆有思致尤得人物名分尊嚴之體獲譽於一
時至有市鄽人以刋石著洞清姓名而求售者然其它
畫則未聞傳於世者亦少獨十一曜具在今御府所藏
二十有一
　　　太陽像二　　　　太隂像二
　　　金星像二　　　　木星像一
　　　水星像二　　　　火星像一
　　　土星像二　　　　羅㬋像一
　　　計都像一　　　　水仙像一
　　　智積菩薩像一　　侍香金童像一
　　　散花玉女像一　　藥王像一
　　　詩女對吟圖二
韓虬(一作/求)陜人也與李祝同學呉道元後聲譽並馳人
以韓李稱尤長於道釋嘗在陜郊龍興寺作畫壁其骨
相非世間形色葢深得於道元者也道元之於道釋世
謂絶筆學者稍窺其藩籬則便為名流況虬專門之學
宜其進於妙也今御府所藏十有三
　　　寫太隂像一　　　水星像一
　　　星官像一　　　　觀音像一
　　　慈氏菩薩像一　　行道菩薩像二
　　　獻花菩薩像二　　獻香菩薩像二
　　　天王圖一
　　　東華司命晉陽真人像一
楊棐京師人也客游江浙後居淮楚善畫釋典學呉生
能作大像嘗於泗濵普照佛刹為二神率踰三丈質幹
偉然凛凛可畏又作鍾馗亦工按鍾馗近時畫者雖多
考其初或云明皇病瘧夢鍾馗舞於前以遣瘧癘其後
傳寫形似於世世始有鍾馗然臨時更革態度大同而
小異唯丹青家緣飾之如何耳又説嘗得六朝古碣於
墟墓間上有鍾馗字似非始於開元也卒無考據今御
府所藏二
　　　立像觀音一　　　鍾馗氏圖一
文臣武宗元字總之河南白波人官至虞曹外郎家世
業儒而宗元特喜丹青之學尤長於道釋筆法備曹呉
之妙父道與故相王隨為布衣之舊隨見宗元竒之因
妻外甥女以隨廕補太廟齋郎嘗於西京上清宫畫三
十六天帝其間赤明和陽天帝潛寫太宗御容以宋火
徳王故以赤明配焉真宗祀汾隂還道由洛陽幸上清
宫忽見御容驚曰此真先帝也遽命焚香再拜歎其精
妙竚立久之張士遜有詩云曽此焚香動聖容葢謂是
也祥符初營玉清昭應宫召募天下名流圖殿廡壁衆
逾三千幸有中其選者才百許人時宗元為之冠故名
譽益重輩流莫不歛衽今御府所藏十有五
　　　天尊像一　　　　天帝釋像一
　　　朝元仙仗圖一　　北帝像一
　　　真武像一　　　　火星像一
　　　土星像一　　　　天王圖一
　　　觀音菩薩像一　　渡海天王像一
　　　李得一衝雪過魯陵岡圖四
道士徐知常字子中建陽人也能詩善屬文凡道儒典
教與夫制作無不該曉脱略時輩蕭然老成有士君子
之風方闡道教首預選掄挍讎琅函玉笈之書無不精
確居閒則鼓琴瀹茗以自娯真方外之士畫神仙事蹟
明其本末位置有序仙風道骨飄飄凌雲葢善命意者
也舊嘗有痼疾遇異人得修煉之術却藥謝醫以至引
年白髮紅顔真有所得今為沖虚大夫蘂珠殿侍晨今
御府所藏一
　　　寫神仙事蹟一
道士李得柔字勝之本河東晉人後徙居西洛得柔祖
宗固嘗守漢州日有道士尹可元者犯法當死因緩之
以免可元頗妙丹青臨羽化日自念云願生李族為男
子以報厚徳是夕得柔母夢一黄冠來扣門既寤果生
子今得柔是也得柔幼喜讀書工詩文至於丹青之技
不學而能益騐其夙世之餘習焉寫貌甚工落筆有生
意寫神仙故實嵩岳寺唐呉道元畫壁内四真人像其
眉目風矩見之使人遂欲仙去設色非畫工比所施朱
鉛多以土石為之故世俗之所不能知也方國家闡道
之初讎挍瓊文蘂芨得柔首被其選議論品藻莫不中
理今為紫虚大夫凝神殿挍籍今御府所藏二十有六
　　　大茅仙君像一　　二茅仙君像一
　　　三茅仙君像一　　鍾離權真人像一
　　　南華真人像一　　韋善俊真人像一
　　　吕巖仙君像一　　蘇仙君像一
　　　欒仙君像一　　　陶仙君像一
　　　封仙君像一　　　冦仙君像一
　　　張仙君像一　　　譚仙君像一
　　　孫思邈真人像一　王子喬真人像一
　　　朱桃椎真人像一　浮丘公像一
　　　劉根真人像一　　天師像一
　　　太上浩劫圖一　　沖虚至徳真人像一
　　　寫呉道元真人像四
　
　
　
　
　
　
　
　
　
　
　
　
　
　
　
　宣和畫譜卷四
欽定四庫全書
　宣和畫譜卷五
　　人物敘論
昔人論人物則曰白晳如瓠其為張蒼眉目若畫其為
馬援神姿髙徹之如王衍閑雅甚都之如相如容儀俊
爽之如裴楷體貌閑麗之如宋玉至於論美女則蛾眉
皓齒如東隣之女瓌姿豔逸如洛浦之神至有善為妖
態作愁眉啼籹墮馬髻折腰步齲齒笑者皆是形容見
於議論之際而然也若夫殷仲堪之眸子裴楷之頰毛
精神有取於阿堵中髙逸可置之丘壑間者又非議論
之所能及此畫者有以造不言之妙也故畫人物最為
難工雖得其形似則往往乏韻故自呉晉以來號為名
手者才得三十三人其卓然可傳者則呉之曹弗興晉
之衞協隋之鄭法士唐之鄭䖍周昉五代之趙岩杜霄
本朝之李公麟彼雖筆端無口而尚論古之人至於品
流之髙下一見而可以得之者也然有畫人物得名而
特不見於譜者如張昉之雄簡程坦之荒閑尹質維真
元靄之形似非不善也葢前有曹衞而後有李公麟照
映數子固已奄奄是知譜之所載無虚譽焉
　人物一(前代帝王/等寫真附)
　　呉
　　　曹弗興
　　晉
　　　衞　協　　　　　謝　稚
　　隋
　　　鄭法士
　　唐
　　　楊　寧　　　　　楊　昇
　　　張　萱　　　　　鄭　䖍
　　　陳　閎　　　　　周古言
曹弗興呉興人也以畫名冠絶一時孫權命畫屏誤墨
成蠅狀權疑其真至於手彈之時呉有八絶弗興預一
焉又嘗溪中見赤龍夭矯波間因寫以獻孫皓皓賞激
珍藏之至宋文帝時累月旱暵祈禱無應於是取弗興
畫龍置水傍應時雨足且南齊去呉為未逺而謝赫謂
弗興之迹殆不復見祕閣之内獨有所畫龍頭又況後
南齊數百歳耶嘗畫兵符圖極工然不見諸傳記者豈
非一時祕而不出故得以傳逺不坐豐狐文豹之厄也
今御府所藏一
　　　兵符圖
衞協以畫名于時作道釋人物冠絶當代嘗畫七佛圖
不㸃目睛人或疑而有請協謂不爾即恐其騰空而去
世以協為畫聖名豈虚哉顧愷之以丹青自名獨慎許
可亦謂七佛與烈女圖偉而有情勢毛詩北風圖巧密
於情思而自以所畫為不及協有烈士圖卞莊子刺虎
圖舊傳於代歴世既逺罕見其本今所存者有卞莊子
刺虎圖髙士圖皆横披短軸而髙士圖恐因傳流之誤
而為之名豈古烈士圖耶姑因之而不復易今御府所
藏三
　　　卞莊子刺虎圖一　髙士圖二
謝稚陳郡陽夏人也初為晉司徒主簿入宋為寜朔將
軍善畫多為賢母孝子節婦烈女之圖有補於風教雖
䑛筆和墨不無意也今御府所藏二
　　　烈女正節圖一　　三牛圖一
鄭法士不知何許人也在周為大都督員外侍郎建中
將軍入隋授中散大夫善畫師張僧繇當時已稱髙弟
其後得名益著尤長於人物至冠瓔佩帶無不有法而
儀矩丰度取像其人雖流水浮雲率無定態筆端之妙
亦能形容論者謂江左自僧繇已降法士獨步焉法士
弟法輪亦以畫稱雖精密有餘而不近師匠以此失之
子徳文孫尚子皆傳家學尚子睦州建徳尉尤工鬼神
論者謂優劣在父祖之間又善為顫筆見於衣服手足
木葉川流者皆勢若顫動此葢深得法士遺範應之於
心者然耳故他人欲學莫能髣髴今御府所藏十
　　　遊春苑圖四　　　遊春山圖二
　　　讀碑圖四
楊寧善畫人物與楊昇張萱同時皆以寫真得名開元
間寫史館像風神氣骨不止於求似而已畫至人物為
難楊寧獨工其難而遂擅畫人物專門之習豈易得哉
今御府所藏三
　　　出遊人馬圖一　　劉聰對戎圖一
　　　庖廚圖一
楊昇不知何許人也開元中為史館畫真有明皇與肅
宗像深得王者氣度後世模倣多矣畫明皇者不知儀
範偉麗有非常之表但止於秀目長鬚之態而已又恐
覽者不能辨則制衣服冠巾以别之此衆人所能者不
足道也昇以寫照專門又當時親見竒表宜乎傳之甚
精郭若虚見聞志謂昇嘗作禄山像今亡矣宜若不足
取誠使其人尚在衆必臠食而糞弃雖有遺像亦唾穢
不顧昇獨為之者豈非著戒於往昔歟今御府所藏四
　　　唐明皇真一　　唐肅宗真一
　　　望賢宫圖一　　髙士圖一
張萱京兆人也善畫人物而於貴公子與閨房之秀最
工其為花蹊竹榭㸃綴皆極妍巧以金井梧桐秋葉黄
之句畫長門怨甚有思致又能寫嬰兒此尤為難葢嬰
兒形貌態度自是一家要於大小歳數間定其面目髫
稚世之畫者不失之於身小而貌壯則失之於似婦人
又貴賤氣調與骨法尤須各别杜甫詩有小兒五歳氣
食牛滿堂賔客皆回頭此豈可以常兒比也畫者宜於
此致思焉舊稱萱作貴公子夜遊宫中乞巧乳母抱嬰
兒按羯鼓等圖今御府所藏四十有七
　　　明皇納涼圖一　　整籹圖一
　　　乳母抱嬰兒圖一　搗練圖一
　　　執炬宫騎圖一　　唐后行從圖五
　　　挾彈宫騎圖一　　宫女圖二
　　　衞夫人像一　　　按羯鼓圖一
　　　按樂士女圖一　　日本女騎圖一
　　　賞雪圖二　　　　扶掖士女圖一
　　　五王博戲圖二　　四暢圖一
　　　織錦回文圖三　　元辰像一
　　　􁁊林圖一　　　　横笛士女圖二
　　　鼓琴士女圖二　　遊行士女圖一
　　　藏謎士女圖一　　樓觀士女圖一
　　　烹茶士女圖一
　　　明皇鬬雞射烏圖二
　　　寫明皇擊梧桐圖二
　　　虢國夫人夜逰圖一
　　　虢國夫人逰春圖一
　　　七夕祈巧士女圖三
　　　寫太真教鸚鵡圖一
　　　虢國夫人踏青圖一
鄭䖍鄭州滎陽人也善畫山水好書常苦無紙䖍於慈
恩寺貯柿葉數屋逐日取葉𨽻書歳久殆遍嘗自寫其
詩并畫以獻明皇明皇書其尾曰鄭䖍三絶畫陶潛風
氣髙逸前所未見非醉卧北窻下自謂羲皇上人同有
是況者何足知若人哉此宜見畫於鄭䖍也䖍官止著
作郎今御府所藏八
　　　摩騰三藏像一　　陶潛像一
　　　峻嶺溪橋圖四　　杖引圖一
　　　人物圖一
陳閎㑹稽人為永王府長史傳寫兼工人物鞍馬其得
意處輩流見之莫不歛衽開元中明皇召入供奉毎令
寫御容玅絶當時又嘗於太清宫寫肅宗不惟龍顔鳳
姿日角月宇之狀逼真而筆力英逸真與閻立本並馳
爭先故一時人多從其學韓幹亦以畫馬進明皇怪其
無閎筆法使令師之其器重故可知也今御府所藏十
有七
　　　寫唐列聖像一　　寫唐帝真一
　　　公子圖一　　　　明皇擊梧桐圖一
　　　李思摩真一　　　六祖禪師像六
　　　揭帝神像一　　　寫内廏龍駒圖二
　　　人馬圖一　　　　呈馬圖一
　　　入草圖一
周古言不知何許人也善畫人物於婦人為尤工多畫
宫禁歳時行樂之勝世稱名筆然摹寫形似未為竒特
至於布景命思則意在筆外惟覽者得於丹青之所不
到則知非常工所能為也今御府所藏三
　　　明帝夜逰圖二
　　　鵓鴿士女圖一
　
　
　
　
　宣和畫譜卷五
欽定四庫全書
　宣和畫譜卷六
　人物二
　　唐
　　　周　昉　　　　　王　胐
　　　韓　滉　　　　　趙温其
　　　杜庭睦　　　　　呉　侁
　　　鍾師紹
　　五代
　　　趙　嵓(本名/霖)　　　杜　霄
　　　丘文播　　　　　丘文曉
　　　阮　郜　　　　　童　氏
周昉字景元長安人也傳家閥閲以世胄出處貴游間
寓意丹青頗馳譽當代兄皓善騎射因戰功授執金吾
徳宗召皓謂曰卿弟昉善畫欲令畫章欽寺神卿可特
言之經數月帝又諭之方就畫其珍重如此初昉落墨
時徹去幄帟使往來縱觀之又寺接國門賢愚畢至或
言妙處或指擿未至衆目助其得失昉隨所聞改定月
餘是非語絶遂下筆成之無復瑕纇當時推為第一其
後郭子儀壻趙縱嘗令韓幹寫照衆謂逼真及令昉畫
又復過之一日子儀俱列二畫於壁竢其女歸寧詢所
畫謂誰女曰趙郎也問幹所寫曰此得形似問昉所畫
曰此兼得精神姿制爾於是優劣顯然昉於諸像精意
至於感通夢寐示現相儀傳諸心匠此殆非積習所能
致故俗畫摹臨莫克髣髴至於傳寫婦女則為古今之
冠其稱譽流播往往見於名士詩篇文字中昉生平圖
繪甚多而散逸為不少貞元來已有新羅國人於江淮
間以善價求昉畫而去世謂昉畫婦女多為豐厚態度
者亦是一蔽此無他昉貴游子弟多見貴而美者故以
豐厚為體而又闗中婦人纎弱者為少至其意穠態逺
宜覽者得之也此與韓幹不畫痩馬同意今御府所藏
七十有二
　　　天地水三官像六　五星真形圖一
　　　五星圖一　　　　五曜圖一
　　　四方天王像四　　降塔天王圖三
　　　托塔天王像四　　星官像一
　　　天王像二　　　　授塔天王圖一
　　　六丁六甲神像四　九子母圖三
　　　寫金徳像一　　　北極大帝聖像一
　　　行化老君像一　　明皇騎從圖一
　　　楊妃出浴圖一　　三楊圖一
　　　織錦回文圖一　　豫遊圖一
　　　五陵逰俠圖一　　蠻夷職貢圖二
　　　烹茶圖一　　　　宫女圖二
　　　宫騎圖一　　　　逰春士女圖一
　　　烹茶士女圖一　　凭欄士女圖一
　　　横笛士女圖一　　舞鶴士女圖一
　　　紈扇士女圖一　　避暑士女圖一
　　　覽照士女圖一　　逰行士女圖一
　　　吹簫士女圖一　　遊戲士女圖一
　　　圍棊繡女圖一　　天竺女人圖一
　　　􁁊林圖二　　　　寫武后真一
　　　按舞圖三　　　　藥欄石林圖一
　　　妃子教鸚鵡圖一
　　　寳塔出雲天王像一
　　　北方毗沙門天王像一
　　　明皇鬭雞射烏圖一
　　　白鸚鵡踐雙陸圖一
　　　北齊髙歡帝幸晉陽宫圖一
王朏太原人官止劍州刺史喜丹青之習師周昉然精
密則視昉為不及一時如趙博文皆昉髙弟也然朏過
博文逺甚今御府所藏十
　　　明皇燕居圖一　　明皇斫膾圖三
　　　寫唐帝后真一　　太真禁牙圖一
　　　寫卓文君真一　　避暑士女圖一
　　　士女家景圖二
韓滉字太冲官止撿挍左僕射同中書門下平章事退
食之暇好鼔琴書得張顛筆法畫與宗人韓幹相埒其
畫人物牛馬尤工昔人以謂牛馬目前近習狀最難似
滉落筆絶人然世罕得之葢滉嘗自言不能定筆不可
論書畫以非急務故自晦不傳於人今御府所藏三十
有六
　　　李徳裕見客圖一　七才圖一
　　　才子圖二　　　　孝行圖二
　　　醉學士圖一　　　田家風俗圖一
　　　田家移居圖一　　髙士圖一
　　　村社圖一　　　　豐稔圖三
　　　村社醉散圖一　　風雨僧圖一
　　　逸人圖一　　　　堯民擊壤圖二
　　　醉客圖一　　　　瀟湘逢故人圖一
　　　村夫子移居圖一　村童戲蟻圖一
　　　雪獵圖一　　　　漁父圖一
　　　集社鬬牛圖二　　歸牧圖五
　　　古岸鳴牛圖一　　乳牛圖三
趙温其成都人也父公祐以畫稱温其幼而頴秀家學
益工温其子徳齊亦以畫世其家時名不減父祖大中
初温其於大聖慈寺繼父之蹤畫天王帝釋筆法臻妙
世稱髙絶今御府所藏二
　　　焚誦士女圖一　　烹酩士女圖一
杜庭睦不知何許人也以畫傳於世道釋人物最為世
目之近習者而工之為尤難自呉道元號為絶筆學者
隨其所得各自名家庭睦復喜寫故實畫明皇斫膾圖
人物品流見之風神氣骨間非有得於心者何以臻妙
至此今御府所藏一
　　　明皇斫膾圖
呉侁不知何許人也作泉石平逺溪友釣徒皆有幽致
傳其蕭翼蘭亭圖人品輩流各有風儀披圖便能想見
一時行記歴歴在目信乎書畫之並傳有所自來也今
御府所藏一
　　　蕭翼蘭亭圖
鍾師紹蜀人也妙丹青畫道釋人物犬馬頗工三代而
下禮儀綿蕝至唐盛時雖房杜不敢議師紹乃能作尚
齒圖豈無激而然所謂禮失而求諸野今於師紹見之
今御府所藏一
　　　尚齒圖
梁駙馬都尉趙嵓本名霖後改今名喜丹青尤工人物
格韻超絶非尋常畫工所及有漢書西域傳彈棊診脈
等圖傳于世非胸次不凡何能遂脱筆墨畛域耶今御
府所藏六
　　　調馬圖一　　　　臂鷹人物圖一
　　　五陵按鷹圖四
杜霄善畫得周昉筆法為多尤工蜂蝶及曲眉豐臉之
態有秋千撲蝶呉王避暑等圖傳於世葢蜂蝶之畫其
妙在粉筆約略間故難得者態度非風流藴藉有王孫
貴公子之思致者未易得之故蛺蝶圖唐獨稱滕王要
非鐵石心腸者所能作此婉媚之妙也今御府所藏十
有二
　　　撲蝶圖八　　　　撲蝶士女圖一
　　　撲蝶士女圖二　　遊行士女圖一
丘文播廣漢人也又名潛與弟文曉俱以畫得名初工
道釋人物兼作山水其後多畫牛齕草飲水卧與犇
乳牸放牧皆曲盡其狀嘗為銜果䑕一時稱為竒絶今
已散逸莫知所在今御府所藏二十有五
　　　文㑹圖四　　　　豐稔圖一
　　　六逸圖四　　　　七才子圖二
　　　維摩化身圖一　　維摩示疾圖一
　　　松下逍遥圖一　　田家移居圖一
　　　渡水僧圖一　　　驪山老母像一
　　　三笑圖一　　　　牧牛圖三
　　　逸牛圖一　　　　乳牛圖二
　　　水牛圖一
丘文曉廣漢人文播弟也工道釋一時與文播齊名山
水亦工要皆髙世之習道家之仙風釋氏之慈相山川
之神秀其非有得於心則未有能到其妙也今成都廣
漢間文曉筆蹟尤多亦喜畫牧牛葢釋氏以觀性此所
以見畫於文曉焉今御府所藏四
　　　渡水羅漢像一　　故實人物圖一
　　　牧牛圖二
阮郜不知何許人也入仕為太廟齋郎善畫工寫人物
特於士女得意凡纎穠淑婉之態萃於毫端率到閫域
作女仙圖有瑶池閬苑風景之趣而霓旌羽葢飄飄凌
雲萼綠雙成可以想像衰亂之際尤不可得但傳於世
者甚少今御府所藏四
　　　女仙圖一　　　　逰春士女圖三
婦人童氏江南人也莫詳其世系所學出王齊翰畫工
道釋人物童以婦人而能丹青故當時縉紳家婦女往
往求寫照焉有文士題童氏畫詩曰林下材華雖可尚
筆端人物更清妍如何不出深閨裏能以丹青寫外邊
後不知所終今御府所藏一
　　　六隱圖一
　
　
　
　
　
　
　
　
　
　宣和畫譜卷六
欽定四庫全書
　宣和畫譜卷七
　人物三
　　宋
　　　周文矩　　　　　石　恪
　　　李景道　　　　　李景逰
　　　顧閎中　　　　　顧大中
　　　郝　澄　　　　　湯子昇
　　　李公麟　　　　　楊日言
周文矩金陵句容人也事偽主李煜為翰林待詔善畫
行筆痩硬戰掣有煜書法工道釋人物車服樓觀山林
泉石不墮呉曹之習而成一家之學獨士女近類周昉
而纎麗過之昇元中煜命文矩畫南莊圖覽之歎其精
備開寳間煜進其圖藏於祕府有逰春擣衣熨帛繡女
等圖傳於世今御府所藏七十有六
　　　天蓬像一　　　　北斗像一
　　　許仙巖遇仙圖三　㑹仙圖一
　　　佛因地圖一　　　神仙事跡圖二
　　　文殊菩薩像一　　盧舍那佛像一
　　　觀音像一　　　　金光明菩薩像一
　　　寫偽主李煜真三　明皇取性圖二
　　　明皇㑹棊圖一　　五王避暑圖四
　　　寫謝女真一　　　法眼禪師像一
　　　阿房宫圖二　　　寫李季蘭真一
　　　斫膾圖二　　　　火龍烹茶圖四
　　　四暢圖一　　　　問禪圖一
　　　春山圖一　　　　重屏圖一
　　　聽説圖一　　　　魯秋胡故實圖一
　　　鍾馗氏小妹圖五　髙閑圖一
　　　文㑹圖一　　　　鍾馗圖二
　　　金步摇士女圖一　煎茶圖一
　　　謝女寫真圖二　　玉步摇士女圖二
　　　詩意繡女圖一　　寫真士女圖一
　　　按樂士女圖三　　合藥士女圖四
　　　理鬟士女圖一　　按樂宫女圖一
　　　按舞圖一　　　　玉妃遊仙圖一
　　　宫女圖一　　　　遊行士女圖一
　　　琉璃堂人物圖一　慈氏菩薩像二
　　　長生保命天尊像一
　　　兜率宫内慈氏像一
　　　李徳裕見劉三復圖一
石恪字子專成都人也喜滑稽尚談辯工畫道釋人物
初師張南本技進益縱逸不守繩墨氣韻思致過南本
逺甚然好畫古僻人物詭形殊狀格雖髙古意務新竒
故不能不近乎譎怪孟蜀平至闕下被㫖畫相國寺壁
授以畫院之職不就力請還蜀詔許之今御府所藏二
十有一
　　　太上像一　　　　鎮星像一
　　　羅漢像一　　　　四皓圍棊圖一
　　　山林七賢圖三　　遊行天王像一
　　　女孝經像八　　　青城遊俠圖二
　　　社饗圖二　　　　鍾馗氏圖一
李景道偽主昇之親屬景道其一焉金陵號佳麗地山
川人物之秀至于王謝子弟其風流氣習尚可想見景
道喜丹青而無貴公子氣葢亦餘膏賸馥所沾丐而然
作㑹友圖頗極其思故一時人物見於燕集之際不減
山隂蘭亭之勝今御府所藏一
　　　㑹友圖
李景逰亦偽主昇之親屬與景道其季孟行也一時雅
尚頗與景道同好畫人物極勝作談道圖風度不凡飄
然有仙舉之狀璟嗣昇而諸昆弟皆王獨景遊不見顯
封其畫世亦罕得其本今御府所藏一
　　　談道圖
顧閎中江南人也事偽主李氏為待詔善畫獨見於人
物是時中書舍人韓熙載以貴游世胄多好聲伎専為
夜飲雖賔客揉雜歡呼狂逸不復拘制李氏惜其才置
而不問聲傳中外頗聞其荒縱然欲見樽俎燈燭間觥
籌交錯之態度不可得乃命閎中夜至其第竊窺之目
識心記圖繪以上之故世有韓熙載夜宴圖李氏雖僣
偽一方亦復有君臣上下矣至於寫臣下私褻以觀則
泰至多竒樂如張敞所謂不特畫眉之説已自失體又
何必令傳於世哉一閲而弃之可也今御府所藏五
　　　明皇擊梧桐圖四　韓熙載夜宴圖一
顧大中江南人也善畫人物牛馬兼工花竹嘗於南陵
巡捕司舫子卧屏上畫杜牧詩南陵水面漫悠悠風緊
雲繁欲變秋正是客心孤迥處誰家紅袖凭江樓殊有
思致見者愛之而人初不知其名未甚加重後為過客
宿舫中因竊去乃更歎息然其他畫在世者不多有顧
閎中亦善畫疑其族屬也今御府所藏一
　　　韓熙載縱樂圖
郝澄字長源金陵句容人也得人倫風鑒之術故於畫
尤長傳寫葢傳寫必於形似而畫者往往乏神氣澄於
形外獨得精神氣骨之妙故落筆過人澄力學逮二十
年而筆墨乃工聲譽益進作道釋人馬世多傳其本清
勁善設色今御府所藏一十有四
　　　寫北極像一　　　神仙事跡一
　　　出獵圖三　　　　人馬圖二
　　　渲馬圖六　　　　牧放散馬圖一
湯子昇蜀人也畫山水人物頗工志慕髙逸多繪方外
事作文蕭彩鸞圖飄飄然仙風道骨與夫煙雲縹緲之
狀便覺西山爽氣恍然在目有鑄鑑圖傳於世至理所
寓妙與造化相參非徒為丹青而已者今御府所藏二
　　　文蕭彩鸞㝠㑹圖　鑄鑑圖
文臣李公麟字伯時舒城人也熈寧中登進士第父虚
一嘗舉賢良方正科任大理寺丞贈左朝議大夫喜藏
法書名畫公麟少閲視即悟古人用筆意作真行書有
晉宋楷法風格繪事尤絶為世所寳博學精識用意至
到凡目所覩即領其要始畫學顧陸與僧繇道𤣥及前
世名手佳本至䃲礴胸臆者甚富乃集衆所善以為己
有更自立意專為一家若不蹈襲前人而實隂法其要
凡古今名畫得之則必摹臨蓄其副本故其家多得名
畫無所不有尤工人物能分别狀貌使人望而知其廊
廟館閣山林草野閭閻臧獲臺輿皁𨽻至於動作態度
顰伸俯仰小大美惡與夫東西南北之人才分㸃畫尊
卑貴賤咸有區别非若世俗畫工混為一律貴賤妍醜
止以肥紅痩黒分之大抵公麟以立意為先布置緣飾為
次其成染精緻俗工或可學焉至率略簡易處則終不
近也葢深得杜甫作詩體制而移於畫如甫作縛雞行
不在雞蟲之得失乃在於注目寒江倚山閣之時公麟
畫陶潛歸去來兮圖不在於田園松菊乃在於臨清流
處甫作茅屋為秋風所拔歎雖衾破屋漏非所恤而欲
大庇天下寒士俱歡顔公麟作陽闗圖以離别慘恨為
人之常情而設釣者於水濵忘形塊坐哀樂不闗其意
其他種種類此唯覽者得之故創意處如吳生瀟灑處
如王維謂華嚴㑹人物可以對地獄變相龍眠山莊可
以對輞川圖是也此皆摭前輩精絶處㑹之在已宜出
塵表然所傳於世者甚多人人得以考究公麟初喜畫
馬大率學韓幹略有損増有道人教以不可習恐流入
馬趣公麟悟其㫖更為道佛尤佳嘗寫騏驥院御馬如
西域于闐所貢好頭赤錦膊騘之類寫貌至多至圍人
懇請恐并為神物取去由是先以畫馬得名仕宦居京
師十年不遊權貴門得休沐遇佳時則載酒出城拉同
志二三人訪名園䕃林坐石臨水翛然終日當時富貴
人欲得其筆跡者往往執禮願交而公麟靳固不荅至
名人勝士則雖昧平生相與追逐不厭乘興落筆了無
難色又畫古器如圭璧之類循名考實無有差謬從仕
三十年未嘗一日忘山林故所畫皆其胸中所藴晚得
痺疾呻吟之餘猶仰手畫被作落筆形勢家人戒之笑
曰餘習未除不覺至此其篤好如此病少間求畫者尚
不已公麟歎曰吾為畫如騷人賦詩吟咏情性而已奈
何世人不察徒欲供玩好耶後作畫贈人往往薄著勸
戒於其間與君平賣卜諭人以禍福使之為善同意歿
後畫益難得至有厚以金帛購之者由是夤緣摹倣偽
以取利不深於畫者率受其欺然不能逃乎精鑒官至
朝奉郎致仕卒于家至今四方士大夫稱之不名以字
行又自號龍眠居士王安石取人慎許可與公麟相從
於鍾山及其去也作四詩以送之頗被稱賞考公麟平
生所長其文章則有建安風格書體則如晉宋間人畫
則追顧陸至於辨鍾鼎古器博聞强識當世無與倫比
頃時段義得玉璽來上衆未能辨公麟先識之士論莫
不歎服以沈於下僚不能聞達故止以畫稱今故詳載
以明其出處云今御府所藏一百有七
　　　寫大梵天像二　　揭帝神像一
　　　不動尊變相一　　䕶法神像五
　　　觀音像三　　　　瑞像佛一
　　　華嚴經相六　　　金剛經相一
　　　維摩居士像一　　無量夀佛像一
　　　禪㑹圖一　　　　釋迦佛像一
　　　菩薩像一　　　　寫摩耶夫人像一
　　　緇衣圖一　　　　親近菩薩像二
　　　寫王維看雲圖一　寫十國圖二
　　　寫義之書扇圖一　寫盧鴻草堂圖一
　　　寫王維歸嵩圖一　蔡琰還漢圖一
　　　寫王維像一　　　寫職貢圖二
　　　山莊圖一　　　　書裙圖一
　　　歸去來兮圖二　　陽闗圖一
　　　四皓圍棊圖一　　織錦囘文圖一
　　　女孝經相二　　　醉僧圖一
　　　玉津訪石圖一　　孝經相一
　　　寫三石圖一　　　玻璃鑑圖一
　　　寫生折枝花二　　杏花白鷴圖一
　　　天育驃騎圖一　　寫唐九馬圖一
　　　昭君出塞圖一　　姑射圖一
　　　五王醉歸圖一　　豢龍氏圖一
　　　寫玉蝴蝶圖一　　御風真人圖一
　　　遊騎圖一　　　　小筆逰戲圖一
　　　弄驕人馬圖一　　習馬圖一
　　　二馬圖一　　　　馬性圖一
　　　寫韓幹馬圖二　　調習人馬圖一
　　　北岸贈行馬圖一　寫東丹王馬圖一
　　　天馬圖一　　　　人馬圖二
　　　呈馬圖一　　　　番騎圖一
　　　九歌圖一　　　　祖師傳法授衣圖一
　　　彌陀觀音勢至像一
　　　寫摩奴舍夫人像一
　　　五星二十八宿像一
　　　寫十大弟子像十
　　　摹呉道𤣥䕶法神像二
　　　摹唐李昭道海岸圖一
　　　摹呉道𤣥四䕶法神像四
　　　摹唐李昭道摘瓜圖一
　　　王安石定林蕭散圖一
　　　丹霞訪龎居士圖一
　　　寫徐熙四面牡丹圖一
　　　摹北塞贊華蕃騎圖一
内臣楊日言字詢直家世開封人日言幼而有立喜經
史尤得於春秋之學吐辭涉事雖詞人墨卿皆願從之
游作篆𨽻八分可以追配古人尤於小筆妙得其趣其
寫貌益精方仕宦未達而神考識之拔擢為左右之漸
於殿廬傳寫古昔君臣賢哲繪像欽聖憲肅及建中靖
國以欽慈皇太后寫真顧畫史無有髣髴其儀容者命
日言追寫既落墨左右環觀皆以手加額繼之以泣歎
其儼然如生其精絶有至於是者作山林泉石人物荒
逺蕭散氣韻髙邁非世俗之畫得以擬倫也官至中亮
大夫晉州觀察使致仕贈昭化軍節度使謚莊簡今御
府所藏四
　　　秋山平逺圖一　　溪橋髙逸圖一
　　　士女圖二
　
　
　
　
　
　
　
　
　
　宣和畫譜卷七
欽定四庫全書
　宣和畫譜卷八
　　宫室敘論
上古之世巢居穴處未有宫室後世有作乃為宫室臺
榭户牖以待風雨人不復營巢窟以居葢嘗取易之大
壯故宫室有量臺門有制而山節藻棁雖文仲不得以
濫也畫者取此而備之形容豈徒為是臺榭户牖之壯
觀者哉雖一㸃一筆必求諸繩矩比他畫為難工故自
晉宋迄于梁隋未聞其工者粤三百年之唐歴五代以
還僅得衞賢以畫宫室得名本朝郭忠恕既出視衞賢
輩其餘不足數矣然忠恕之畫髙古亦未易世俗所能
知其不見而大笑者亦鮮焉若夫刳木為舟剡木為楫
與其車輿之制凡涉於度數而近類夫宫室者因附諸
此自唐五代而至本朝畫之傳者得四人信夫畫之中
規矩凖繩者為難工㳺規矩凖繩之内而不為所窘如
忠恕之髙古者豈復有斯人之徒歟後之作者如王瓘
燕文貴王士元等輩故可以皁𨽻處因不載之譜
　宫室(舟車附/)
　　唐
　　　尹繼昭
　　五代
　　　胡　翼　　　　　衞　賢
　　宋
　　　郭忠恕
尹繼昭不知何許人工畫人物臺閣冠絶當世葢専門
之學耳至其作姑蘇臺阿房宫等不無勸戒非俗畫所
能到而千棟萬柱曲折廣狹之制皆有次第又隱算學
家乘除法於其間亦可謂之能事矣然考杜牧所賦則
不無太過者騷人著戒尤深逺焉畫有所不能既也今
御府所藏四
　　　漢宫圖一　　　　姑蘇臺圖二
　　　阿房宫圖一
胡翼字鵬雲工畫道釋人物至於車馬樓臺種種臻妙
趙嵓都尉以畫著名一時見翼禮遇加厚喜臨摹古今
名筆目之曰安定鵬雲記有秦樓呉宫盤車等圖傳於
世今御府所藏八
　　　秦樓呉宫圖六　　盤車圖二
衞賢長安人江南李氏時為内供奉長於樓觀人物嘗
作春江圖李氏為題漁父詞於其上至其為髙崖巨石
則渾厚可取而皴法不老為林木雖勁挺而枝梢不稱
其本論者少之然至妙處復謂唐人罕及要之所取為
多焉今御府所藏二十有五
　　　黔婁先生圖一　　楚狂接輿圖一
　　　老萊子圖一　　　王仲孺圖一
　　　於陵子圖一　　　梁伯鸞圖一
　　　羅漢圖一　　　　溪居圖一
　　　雪宫圖一　　　　山居圖一
　　　閘口盤車圖一　　雪岡盤車圖一
　　　竹林髙士圖一　　雪江髙居圖一
　　　雪景樓觀圖一　　雪景山居圖二
　　　渡水羅漢像一　　神仙事跡圖二
　　　嵓僧圖一　　　　蜀道圖二
　　　盤車圖二
郭忠恕字國寳不知何許人柴世宗朝以明經中科第
歴官迄國朝太宗喜忠恕名莭特遷國子博士忠恕作
篆𨽻凌轢晉魏以來字學喜畫樓觀臺榭皆髙古置之
康衢世目未必售也頃錢塘有沈姓者收忠恕畫每以
示人則人輒大笑歴數年而後方有知音者謂忠恕筆
也如韓愈之論文以謂時時應事作下俗文章下筆令
人慙及示人以為好惜古文之難知也如此今於忠恕
之畫亦云忠恕隱於畫者其謫官江都踰旬失其所在
後閲數歳陳搏㑹于華山而不復聞葢亦仙去矣今御
府所藏三十有四
　　　尹喜問道圖一　　明皇避暑宫圖四
　　　避暑宫殿圖四　　山隂避暑宫圖四
　　　飛仙故實圖一　　九曜像一
　　　雪山佛刹圖一　　山居樓觀圖一
　　　織錦璇璣圖三　　湖天夏景圖二
　　　車棧橋閣圖一　　水閣晴樓圖一
　　　行宫圖二　　　　吹簫圖一
　　　樓觀士女圖三
　　　滕王閣王勃揮毫圖四
　　番族敘論
解縵胡之纓而斂衽魏闕袖操戈之手而思禀正朔梯
山航海稽首稱藩願受一㕓而為氓至有遣子弟入學
樂率貢職犇走而來賔者則雖異域之逺風聲氣俗之
不同亦古先哲王所未嘗或弃也此番族所以見於丹
青之傳然畫者多取其佩弓刀挾弧矢遊獵狗馬之玩
若所甚貶然亦所以陋蠻夷之風而有以尊華夏化原
之信厚也今自唐至本朝畫之有見於世者凡五人唐
有胡瓌胡䖍至五代有李贊華之流皆筆法可傳者葢
贊華系出北番是為東丹王故所畫非中華衣冠而悉
其風土故習是則五方之民雖器械異制衣服異宜亦
可按圖而考也後有髙益趙光輔張戡與李成輩雖馳
譽於時然光輔以氣骨為主而格俗戡成全拘形似而
乏氣骨皆不兼其所長故不得入譜云
　　番族(番獸附/)
　　　唐
　　　胡　瓌　　　　　胡　䖍
　　五代
　　　李贊華　　　　　王仁夀
　　　房從真
胡瓌范陽人工畫番馬鋪敘巧密近類繁冗而用筆清
勁至於穹廬什器射獵部屬纎悉形容備盡凡畫驝駞
及馬等必以狼毫製筆疏染取其生意亦善體物者也
有隂山七騎下程盜馬射鵰等圖傳于世其後以筆法
授子䖍梅堯臣嘗題瓌畫胡人下馬圖其略云氊廬鼎
列帳幕圍鼓角未吹驚塞鴻又云素紈六幅筆何巧胡
瓌妙畫誰能通則堯臣之所與故知瓌定非淺淺人也
今御府所藏六十有五
　　　卓歇圖二　　　　牧馬圖十
　　　番部驝駞圖一　　番騎圖六
　　　秋陂牧馬圖一　　番部盜馬圖一
　　　番部早行圖二　　番部牧馬圖一
　　　番族獵射騎圖一　射騎圖一
　　　報塵圖一　　　　起塵番馬圖一
　　　番部下程圖七　　番部卓歇圖三
　　　番部射鵰圖二　　卓歇番族圖一
　　　射鵰雙騎圖一　　轉坡番騎圖一
　　　沙堈牧駞圖一　　出獵番騎圖一
　　　獵射圖六　　　　牧駞圖一
　　　番部按鷹圖一　　毳幕卓歇圖一
　　　番族牧馬圖一　　番部汲泉圖一
　　　牧放平逺圖一　　牧馬番卒圖一
　　　按鷹圖二　　　　對馬圖一
　　　平逺番部卓歇圖二
　　　獵射番族人馬圖一
　　　平逺射獵七騎圖一
胡䖍范陽人學父瓌畫番馬得譽世以謂䖍丹青之學
有父風葢瓌以七騎下程射鵰盜馬等圖傳於世故知
䖍家學之妙殆未可分真贗也今御府所藏四十有四
　　　番部下程圖八　　番族下程圖一
　　　番部卓歇圖五　　番部起程圖一
　　　番族起程圖三　　番族卓歇圖四
　　　平逺獵騎圖一　　番部盜馬圖一
　　　番部牧放圖三　　射鵰番騎圖一
　　　汲水番騎圖一　　射獵番族圖一
　　　牧放番族圖一　　番族按鷹圖一
　　　射鵰圖一　　　　獵騎圖二
　　　番騎圖四　　　　番馬圖一
　　　簇帳番部圖一　　番族獵騎圖二
　　　平逺射獵七騎圖一
李贊華北番東丹王初名突欲保機之長子唐同光中
從其父攻渤海扶餘城下之改為東丹國以突欲為東
丹王避嗣主徳光之逼逐遂越海抵登州而歸中國時
唐明宗長興六年十二月也明宗賜與甚厚仍賜姓東
丹名慕華以其來自遼東乃以瑞州為懐化軍拜懐化
軍節度使瑞慎等州觀察使又賜姓李更名贊華始汎
海歸中國載書數千卷自隨尤好畫多寫貴人酋長至
於袖戈挾彈牽黄臂蒼服用皆縵胡之纓鞍勒率皆瓌
竒不作中國衣冠亦安於所習者也然議者以謂馬尚
豐肥筆乏壯氣其確論歟今御府所藏十有五
　　　雙騎圖一　　　　獵騎圖一
　　　雪騎圖一　　　　番騎圖六
　　　人騎圖二　　　　千角鹿圖一
　　　吉首並驅騎圖一　射騎圖一
　　　女真獵騎圖一
王仁夀汝南宛人石晉時作待詔倣呉生畫為佛廟鬼
神及馬等嘗於相國寺淨土院畫八菩薩人輒謂之呉
生不復有辨之者以此知其所學之淺深也既作浮屠
氏畫則多在屋壁堂殿間歳月浸久隨以隳壊故存者
絶少今御府所藏一
　　　駞
房從真成都人工畫人物番騎嘗於蜀宫幛壁間作諸
葛亮引兵渡瀘布置甲馬恍若生動近時張戡番馬所
以精者以戡朔方人耳今從真蜀人而能番馬族帳非
其所見亦不易得至於幛壁仍異縑楮皆其難者尤宜
賞激焉惜乎緘櫝不能祕隨時湮沒也今御府所藏八
　　　番族卓歇圖一　　寫西域人馬圖一
　　　卓歇圖二　　　　調馬打毬圖一
　　　薛濤題詩圖一　　捕魚圖一
　　　寫唐明皇真一
　
　
　
　
　
　
　
　
　
　
　
　
　
　宣和畫譜卷八
欽定四庫全書
　宣和畫譜卷九
　　龍魚敘論
易之乾龍有所謂在田在淵在天以言其變化超忽不
見制畜以比夫利見大人詩之魚藻有所謂頒其首莘
其尾依其蒲以言其游深泳廣相忘江湖以比夫難致
之賢者曰龍曰魚作易刪詩前聖所不廢則畫雖小道
故有可觀其魚龍之作亦詩易之相為表裏者也龍雖
形容所不及然葉公好之而真龍乃至則龍之為畫其
傳久矣呉曹弗興嘗於溪中見赤龍出水上寫以獻孫
皓世以為神後失其傳至五代才得傳古其放逸處未
必古人所能到本朝董羽遂以龍水得名于時實近代
之絶筆也魚雖耳目之所玩宜工者為多而畫者多作
庖中几上物乏所以為乘風破浪之勢此未免絓乎世
議也五代袁㠖専以魚蠏馳譽本朝士人劉寀亦以此
知名然後知後之來者世未乏也悉以時代繫之自五
代至本朝得八人凡水族之近類者因附其末若徐白
徐臯等輩亦以畫魚得名于時然所畫無涵泳噞喁之
態使人但埀涎耳不復有臨淵之羨宜不得傳之譜也
　龍魚(水族附/)
　　五代
　　　袁　㠖　　　　　僧傳古
　　宋
　　　克　夐　　　　　叔　儺
　　　董　羽　　　　　楊　暉
　　　宋永錫　　　　　劉　寀
袁㠖河南登封人為侍衞親軍善畫魚窮其變態得噞
喁游泳之狀非若世俗所畫作庖中物特使饞獠生涎
耳今御府所藏十有九
　　　遊魚圖六　　　　戲魚圖一
　　　羣魚圖一　　　　竹穿魚圖一
　　　魚蟹圖一　　　　魚蝦圖二
　　　寫生鱸魚圖一　　筍竹圖三
　　　竹石圖一　　　　蟹圖一
僧傳古四明人天資頴悟畫龍獨進乎妙建隆間名重
一時垂老筆力益壯簡易髙古非世俗之畫所能到也
然龍非世目所及若易為工者而有三停九似蜿蜒升
降之狀至于湖海風濤之勢故得名於此者罕有其人
傳古獨專是習宜為名流也皇建院有所畫屏風當時
號為絶筆今御府所藏三十有一
　　　衮霧戲波龍圖二　穿石戲浪龍圖二
　　　吟霧戲水龍圖二　踴霧出波龍圖二
　　　吟霧躍波龍圖一　爬山躍霧龍圖二
　　　踴霧戲水龍圖一　穿石出波龍圖二
　　　穿山弄濤龍圖二　出水戲珠龍圖一
　　　戲雲雙龍圖一　　戲水龍圖四
　　　出洞龍圖一　　　翫珠龍圖二
　　　出水龍圖一　　　祥龍圖一
　　　吟龍圖一　　　　戲龍圖一
　　　戲水龍圖一　　　坐龍圖一
宗室克夐佳公子也戲弄筆墨不為富貴所埋沒畫遊
魚盡浮沈之態然惜其不見湖海洪濤巨湍之勢為毫
端壯觀之助所得止京洛池塘間之趣耳官止右武衞
大將軍漳州團練使累贈保康軍節度使追封髙密侯
今御府所藏一
　　　逰魚圖一
宗室叔儺善畫多得意於禽魚毎下筆皆黙合詩人句
法或鋪張圖繪間景物雖少而意常多使覽者可以因
之而遐想昔王安石有絶句云汀洲雪漫水溶溶睡鴨
殘蘆晻靄中歸去北人多憶此毎家圖畫有屏風叔儺
所畫率合於此等詩亦髙致也官至濮州防禦使累贈
少師今御府所藏十有七
　　　鮮鱗戲荇圖二　　荷花遊魚圖二
　　　羣蠡圖二　　　　遊魚圖四
　　　桃溪珍禽圖一　　秋江宿禽圖一
　　　戲荇圖一　　　　弄萍游魚圖一
　　　蓮塘灌水圖一　　雪汀驚鴈圖一
　　　穿荇羣魚圖一
董羽字仲翔毗陵人善畫魚龍海水不為汀濘沮洳之
陋濡沫涸轍之游喜作禹門砥柱乘長風破萬里浪驚
雷怒濤與之為出沒盡魚龍超忽覆却之狀其筆端所
得豈惟壯觀而已耶事偽主李煜為待詔後隨煜歸京
師即命為圖畫院蓺學今金陵清涼寺有李煜八分題
名蕭逺草書羽畫海水為三絶羽語吃時以董啞子稱
方太宗嘗令畫端拱樓壁觀者畏懾因以杇鏝羽亦終
不偶頃畫水於玉堂北壁其洶湧瀾飜望之若臨煙江
絶島間雖咫尺汗漫莫知其涯涘也宋白為時聞人一
見擊節稱賞因賦以詩其警句謂回眸已覺三山近滿
壁潛驚五月寒則羽之得名豈虚矣哉今御府所藏十
有四
　　　騰雲出波龍圖一　踴霧戲水龍圖二
　　　出山子母龍圖一　龍圖二
　　　戰沙龍圖二　　　翫珠龍圖三
　　　出水龍圖一　　　穿山龍圖一
　　　江叟吹笛圖一
楊暉江南人善畫魚得其揚鬐鼓鬛之態蘋蘩荇藻映
帶清淺浮沈鼓躍曲盡其性今人畫魚者多拘鱗甲之
數或貫柳或在陸奄奄無生意惟暉則不拘世習吹柳
絮漾桃花於魚得計時往往見之筆下覽之者如在濠
梁間然未免畫家者流所指摘也今御府所藏一
　　　遊魚圖一
宋永錫蜀人也畫花竹禽鳥魚蟹學梁廣善傳色大抵
兩蜀丹青之學尤盛而工人物道釋者為多自刁光處
士入蜀而始以其學授黄荃而花竹禽鳥學者因以専
門然終不能望荃之兼能也永錫亦後來之秀遂能以
名家今御府所藏四
　　　寫生荷花圖二　　魚蟹圖二
文臣劉寀字宏道少時流寓都下狂逸不事事放意詩
酒間亦能為長短句與貴游少年相從無虚日善畫魚
深得戲廣浮深相忘於江湖之意葢畫魚者鬐鬛鱗刺
分明則非水中魚矣安得有涵泳自然之態若在水中
則無由顯露寀之作魚有得於此他人作魚皆出水之
鱗葢不足貴也由是專門頗為士人所推譽漂泊不得
志曳裾侯門一夕大雪擁九衢闔户不出平時過從謂
寀舊雪來今雪不來後數日友生候之意其僵仆矣因
大叫出戶謂友生曰我阻雪不死與若曹罷酒不出許
時擁褐壊屋下無所為得封事一通可獻天子或有遇
合自此遂吐胸中霓矣同輩皆笑之俄而上所陳事神
考嘉歎而官之後厯任州縣今為朝奉郎今御府所藏
三十
　　　戲藻羣魚圖一　　羣鮊戲茭圖一
　　　泳萍戲魚圖一　　倒竹戲魚圖一
　　　羣魚戲荇圖一　　羣鯉逐蝦圖一
　　　戲荇鯚魚圖一　　游魚圖九
　　　魚藻圖五　　　　魚蟹圖一
　　　戲荇魚圖一　　　戲水遊魚圖一
　　　龜魚圖一　　　　在藻魚圖二
　　　牡丹遊魚圖一　　落花遊魚圖一
　
　
　
　
　
　
　
　
　
　宣和畫譜卷九
欽定四庫全書
　宣和畫譜卷十
　　山水敘論
嶽鎮川靈海涵地負至于造化之神秀隂陽之明晦萬
里之逺可得之於咫尺間其非胸中自有丘壑發而見
諸形容未必知此且自唐至本朝以畫山水得名者類
非畫家者流而多出於縉紳士大夫然得其氣韻者或
乏筆法或得筆法者多失位置兼衆妙而有之者亦世
難其人葢昔人以泉石膏盲煙霞痼疾為幽人隱士之
誚是則山水之於畫市之於康衢世目未必售也至唐
有李思訓盧鴻一王維張璪輩五代有荆浩闗仝是皆不
獨畫造其妙而人品甚髙若不可及者至本朝李成一
出雖師法荆浩而擅出藍之譽數子之法遂亦掃地無
餘如范寛郭熙王詵之流固已各自名家而皆得其一
體不足以窺其奥也其間馳譽後先者凡四十人悉具
于譜此不復書若商訓周曾李茂等亦以山水得名然
商訓失之拙周曾李茂失之工皆不能造古人之兼長
譜之不載葢自有定論也
　山水一(窠石附/)
　　唐
　　　李思訓　　　　　李昭道
　　　盧鴻一　　　　　王　維
　　　王　洽　　　　　項　容
　　　張　詢　　　　　畢　宏
　　　張　璪　　　　　荆　浩
　　五代
　　　闗　仝　　　　　杜　楷
李思訓唐宗室也弟姪之間凡妙極丹青者五人思訓
最為時所器重官止左武衞大將軍畫皆超絶尤工山
石林泉筆格遒勁得湍瀨潺湲煙霞縹渺難寫之狀天
寳中明皇召思訓畫大同殿壁兼掩陣夜聞有水聲而
明皇謂思訓通神之佳手詎非技進乎道而不為富貴
所埋沒則何能得此荒逺閒暇之趣耶其子昭道同時
于此亦不凡故人云大李將軍小李將軍者大謂思訓
小謂昭道也今人所畫著色山往往多宗之然至其妙
處不可到也今御府所藏十有七
　　　山居四皓圖二　　春山圖一
　　　江山漁樂圖三　　羣峰茂林圖三
　　　神女圖一　　　　無量夀佛圖一
　　　四皓圖一　　　　五祚宫女圖一
　　　踏錦圖三　　　　明皇御苑出遊圖一
李昭道思訓之子父子俱以畫齊名官至中書舍人時
人以小李將軍稱智思筆力視思訓為未及然亦翩翩
佳公子也能不墮於裘馬筦絃之習而戲弄翰墨為一
時妙手顧不偉歟武后時殘虐宗支為宗子者亦皆惴
恐不獲安處故雍王賢作黄臺瓜辭以自況冀其感悟
而昭道有摘瓜圖著戒不為無補爾今御府所藏六
　　　春山圖一　　　　落照圖二
　　　摘瓜圖一　　　　海岸圖二
盧鴻一字浩然本范陽人山林之士也隱嵩山開元間以
諌議大夫召固辭賜隱居服草堂一所令還山頗喜寫
山水平逺之趣非泉石膏肓煙霞痼疾得之心應之手
未足以造此畫草堂圖世傳以比王維輞川草堂葢是
所賜一丘一壑自己足了此生今見之筆乃其志也今
御府所藏三
　　　窠石圖一　　　　松林㑹真圖一
　　　草堂圖一
王維字摩詰開元初擢進士官至尚書右丞唐史自有
傳其出處之詳此得以略也維善畫尤精山水當時之
畫家者流以謂天機所到而所學者皆不及後世稱重
亦云維所畫不下呉道𤣥也觀其思致髙逺初未見於
丹青時時詩篇中已自有畫意由是知維之畫出於天
性不必以畫拘葢生而知之者故落花寂寂啼山鳥楊
柳青靑渡水人又與行到水窮處坐看雲起時及白雲
回望合青靄入看無之類以其句法皆所畫也而送元
二使西安詩者後人以至鋪張為陽闗曲圖且往時之
士人或有占其一蓺者無不以蓺掩其徳若閻立本是
也至人以畫師名之立本深以為耻若維則不然矣乃
自為詩云夙世謬詞客前身應畫師人卒不以畫師歸
之也如杜子美作詩品量人物必有攸當時猶稱維為
髙人王右丞也則其他可知何則諸人之以畫名於世
者止長於畫也若維者妙齡屬辭長而擢第名盛於開
元天寳間豪英貴人虚左以迎寧薛諸王待之若師友
兄弟乃以科名文學冠絶當代故時稱朝廷左相筆天
下右丞詩之句皆以官稱而不名也至其卜築輞川亦
在圖畫中是其胸次所存無適而不瀟灑移志之於畫
過人宜矣重可惜者兵火之餘數百年間而流落無幾
後來得其髣髴者猶可以絶俗也正如唐史論杜子美
謂殘膏賸馥霑丐後人之意況乃真得維之用心處耶
今御府所藏一百二十有六
　　　太上像二　　　　山莊圖一
　　　山居圖一　　　　棧閣圖七
　　　劍閣圖三　　　　雪山圖一
　　　喚渡圖一　　　　運糧圖一
　　　雪岡圖四　　　　捕魚圖二
　　　雪渡圖三　　　　漁市圖一
　　　騾綱圖一　　　　異域圖一
　　　早行圖二　　　　村墟圖二
　　　度闗圖一　　　　蜀道圖四
　　　四皓圖一　　　　維摩詰圖二
　　　髙僧圖九　　　　渡水僧圖三
　　　山谷行旅圖一　　山居農作圖二
　　　雪江勝賞圖二　　雪江詩意圖一
　　　雪岡渡闗圖一　　雪川羈旅圖一
　　　雪景餞别圖一　　雪景山居圖二
　　　雪景待渡圖三　　羣峰雪霽圖一
　　　江臯㑹遇圖二　　黄梅出山圖一
　　　淨名居士像三　　渡水羅漢圖一
　　　寫須菩提像一　　寫孟浩然真一
　　　寫濟南伏生像一　十六羅漢圖四十八
王洽不知何許人善能潑墨成畫時人皆號為王潑墨
性嗜酒疎逸多放傲於江湖間毎欲作圖畫之時必待
沈酣之後解衣䃲礴吟嘯鼓躍先以墨潑圖幛之上迺
因似其形像或為山或為石或為林或為泉者自然天
成倐若造化已而雲霞卷舒煙雨慘淡不見其墨汚之
迹非畫史之筆墨所能到也宋白喜題品嘗題洽所畫
山水詩其首章云疊巘層巒一潑開細情髙興互相催
此則知洽潑墨之畫為臻妙也今御府所藏二
　　　嚴光釣瀨圖　　　喬松圖
項容不知何許人當時以處士名稱之善畫山水師事
王黙作松峰泉石圖筆法枯硬而少温潤故昔之評畫
者譏其頑澀然挺特巉絶亦自是一家今御府所藏二
　　　松峰圖　　　　　寒松漱石圖
張詢南海人不第後流寓長安以畫自適後至蜀中因
假館於昭覺寺為僧夢休作早午晚三景圖於壁間率
取呉中山水氣象用以落筆焉唐僖宗幸蜀見之歎賞
彌日葢早晚之景今昔人皆能為之而午景為難狀也
譬如詩人吟詠春與秋冬則著述為多而夏則全少耳
其後蜀偽主王氏乃欲遷於所居與棟相連移之則損
於是遂止詢嘗畫雪峰危棧圖極工意其入蜀之所見
也然亦所以著戒有臨㴱履薄之遺風云今御府所藏二
　　　雪峰危棧圖二
畢宏不知何許人善工山水乃作松石圖於左省壁間
一時文士皆有詩稱之其落筆縱横皆變易前法不為
拘滯也故得生意為多葢畫家之流嘗有諺語謂畫松
當如夜义臂鸛鵲啄而㴱坳淺凸又所以為石焉而宏
一切變通意在筆前非繩墨所能制宏大歴間官至京
兆少尹今御府所藏一
　　　松石圖
張璪(一作/藻)字文通呉郡人官止撿挍祠部員外郎衣冠
文行為一時名流善畫松石山水自撰繪境一篇言
畫之要訣畢庶子宏擅名於當代一見驚異之葢璪嘗
以手握雙管一為生枝一為枯枿而四時之行遂驅筆
得之所畫山水之狀則髙低秀絶咫尺深重幾若斷取
一時號為神品唐兵部員外郎李約好畫成癖聞有家
藏璪松石幛者迺詣購其家妻已練為衣故知世間尤
物遭不幸者豈特是而已乎孫何嘗有詩詠呉興而卒
章曰誰如張璪工松石擬裂鮫綃畫作圖此則知璪之
所畫而為一時稱賞今御府所藏六
　　　松石圖二　　　　寒林圖二
　　　太上像一　　　　松竹髙僧圖一
荆浩河内人自號為洪谷子博雅好古以山水專門頗
得趣向嘗謂呉道𤣥有筆而無墨頃容有墨而無筆浩
兼二子所長而有之葢有筆無墨者見落筆蹊徑而少
自然有墨而無筆者去斧鑿痕而多變態故王洽之所
畫者先潑墨於縑素之上然後取其髙低上下自然之
勢而為之今浩介二者之間則人以為天成兩得之矣
故所以可悦衆目使覽者易見焉當時有闗仝號能畫
猶師事浩為門弟子故浩之所能為一時之所器重後
乃撰山水訣一卷遂表進藏之袐閣梅堯臣嘗觀浩所
畫山水圖曽有詩其略曰上有荆浩字持歸翰林公之
句而又曰范寛到老學未足李成但得平逺工此則所
以知浩所學固自不凡而堯臣之論非過也今御府所
藏二十有二
　　　夏山圖四　　　　蜀山圖一
　　　山水圖一　　　　瀑布圖一
　　　秋山樓觀圖二　　秋山瑞靄圖二
　　　秋景漁父圖三　　山隂讌蘭亭圖三
　　　白蘋洲五亭圖一
　　　寫楚襄王遇神女圖四
闗仝(一名/穜)長安人畫山水早年師荆浩晚年筆力過浩
逺甚尤喜作秋山寒林與其村居野渡幽人逸士漁市
山驛使其見者悠然如在灞橋風雪中三峽聞猿時不
復有市朝抗塵走俗之狀葢仝之所畫其脱略毫楮筆
愈簡而氣愈壯景愈少而意愈長也而深造古淡如詩
中淵明琴中賀若非碌碌之畫工所能知當時郭忠恕
亦神仙中人也亦師事仝授學故筆法不墮近習仝於
人物非所長於山間作人物多求胡翼為之故仝所畫
村堡橋彴色色備有而翼因得以附名於不朽也今御
府所藏九十有四
　　　秋山圖二十二　　秋晚煙嵐圖二
　　　江山漁艇圖二　　江山行船圖二
　　　春山蕭寺圖一　　秋山霜霽圖四
　　　闗山老木圖一　　秋山樓觀圖四
　　　秋山楓木圖一　　秋山漁樂圖四
　　　秋江早行圖二　　秋峰聳秀圖二
　　　羣峰秋色圖三　　竒峰髙寺圖二
　　　山舍謳歌圖一　　山隂行人圖一
　　　崦嵫待月圖一　　林藪逍遥圖一
　　　巖隈髙偃圖一　　嘯傲煙霞圖一
　　　岸曲醉吟圖一　　霧鎖重闗圖四
　　　窠石平逺圖一　　楓木峭壁圖一
　　　石岸古松圖一　　松木髙士圖一
　　　故實山水圖一　　夏雨初晴圖二
　　　山隂讌蘭亭圖四　仙山圖四
　　　闗山圖一　　　　溪山圖一
　　　崇山圖一　　　　山水圖一
　　　山城圖一　　　　巨峰圖一
　　　竒峰圖一　　　　晴峰圖一
　　　函闗圖一　　　　危棧圖一
　　　雲巖圖一　　　　石淙圖一
　　　平橋圖一　　　　峻極圖三
杜楷(一作/措)成都人善工山水極妙作枯木斷崖雲崦煙
岫之態思致頗逺又圖寫昔人詩句為之亦可以想見
其胸次耳今御府所藏一
　　　翠屏金沙圖
　
　
　
　
　
　
　
　
　
　
　
　宣和畫譜卷十
欽定四庫全書
　宣和畫譜卷十一
　山水二
　　宋
　　　董　元　　　　　李　成
　　　范　寛　　　　　許道寧
　　　陳用志　　　　　翟院㴱
　　　髙克明　　　　　郭　熙
　　　孫可元　　　　　趙　幹
　　　屈　鼎　　　　　陸　瑾
　　　王士元　　　　　燕　肅
董元(一作/源)江南人也善畫多作山石水龍然龍雖無
以考按其形似之是否其降陞自如出蟄離洞戲珠吟
月而自有喜怒變態之狀使人可以遐想葢常人所以
不識者止以想像命意得於𡨕漠不可考之中大抵元
所畫山水下筆雄偉有嶄絶峥嶸之勢重巒絶壁使人
觀而壯之故於龍亦然又作鍾馗氏尤見思致然畫家
止以著色山水譽之謂景物富麗宛然有李思訓風格
今考元所畫信然葢當時著色山水未多能傚思訓者
亦少也故特以此得名于時至其出自胸臆冩山水江
湖風雨溪谷峰巒晦明林霏煙雲與夫千岩萬壑重汀
絶岸使鑒者得之真若寓目於其處也而足以助騷客
詞人之吟思則有不可形容者今御府所藏七十有八
　　　夏山圖二　　　　　江山髙隱圖二
　　　設色春山圖二　　　羣峰霽雪圖一
　　　夏景窠石圖二　　　夏山牧牛圖一
　　　林峰圖三　　　　　夏山早行圖二
　　　秋山圖一　　　　　江山漁艇圖一
　　　山麓漁舟圖一　　　江山盪槳圖一
　　　萬木竒峰圖一　　　著色山圖二
　　　窠石人物圖一　　　水墨竹禽圖三
　　　晴峰圖一　　　　　山居圖三
　　　山彴圖一　　　　　松峰圖三
　　　長夀真人像一　　　寫孫真人像一
　　　江堤晚景圖一　　　重溪煙靄圖一
　　　冬晴逺岫圖二　　　雪浦待渡圖二
　　　密雪漁歸圖一　　　寒林重汀圖一
　　　寒林鍾馗圖二　　　雪陂鍾馗圖二
　　　寒江窠石圖一　　　寒林圖一
　　　松檟平逺圖一　　　水石吟龍圖一
　　　風雨出蟄龍圖二　　山洞龍圖一
　　　戲龍圖二　　　　　昇龍圖一
　　　跨龍圖一　　　　　跨牛圖一
　　　飲水牧牛圖一　　　鍾馗氏一
　　　巖中羅漢像一　　　牧牛圖一
　　　瀟湘圖一　　　　　漁舟圖一
　　　漁父圖一　　　　　海岸圖一
　　　採菱圖二　　　　　寒塘宿鴈圖三
　　　夏景山口待渡圖一
　　　水墨竹石栖禽圖二
　　　孔子見虞丘子圖二
李成字咸熙其先唐之宗室五季艱難之際流寓於四
方避地北海遂為營丘人父祖以儒學吏事聞於時家
世中衰至成猶能以儒道自業善屬文氣調不凡而磊
落有大志因才命不偶遂放意於詩酒之間又寓興于
畫精妙𥘉非求善唯以自娯於其間耳故所畫山林藪
澤平逺險易縈帶曲折飛流危棧斷橋絶澗水石風雨
晦明煙雲雪霧之状一皆吐其胸中而冩之筆下如孟
郊之鳴於詩張顛之狂於草無適而非此也筆力因是
大進于時凡稱山水者必以成為古今第一至不名而
曰李營丘焉然雖畫家素喜譏評號為善褒貶者無不
斂衽以推之嘗有顯人孫氏知成善畫得名故貽書招
之成得書且憤且歎曰自古四民不相雜處吾本儒生
雖游心藝事然適意而已奈何使人羈致入戚里賔
館研吮丹粉而與畫史冗人同列乎此戴逵之所以碎
琴也卻其使不應孫忿之隂以賄厚賂營丘之在仕相
知者冀其宛轉以術取之也不踰時而果得數圖以歸
未幾成隨郡計赴春官較藝而孫氏卑辭厚禮復招之
既不獲已至孫館成廼見前之所畫張於謁舍中成作
色振衣而去其後王公貴戚皆馳書致幣懇請者不絶
於道而成漫不省也晚年好遊江湖間終於淮陽逆旅
子覺以經術知名踐歴館閣孫宥嘗為天章閣待制尹
京故出金帛以購成之所畫甚多悉歸而藏之自成歿
後名益著其畫益難得故學成者皆摹倣成所畫峰巒
泉石至於刻畫圖記名字等庶幾亂真可以欺世然不
到處終為識者辨之第名之不可揜而使人慕之如是
信公議所同焉或云又兼善畫龍水亦竒絶也但所長
在於山水之間故不稱云今御府所藏一百五十有九
　　　重巒春曉圖　　　煙嵐春曉圖二
　　　夏山圖二　　　　夏景晴嵐圖二
　　　夏雲出谷圖四　　秋山圖三
　　　秋山静釣圖一　　冬晴行旅圖二
　　　秋嶺遙山圖二　　山鎖秋風圖二
　　　冬景遙山圖二　　密雲待渡圖二
　　　江山密雪圖三　　林石雪景圖三
　　　羣山雪霽圖三　　雪麓早行圖一
　　　雪溪圖二　　　　雪峰圖一
　　　愛景晴嵐圖三　　愛景寒林圖三
　　　寒林圖八　　　　寒林獨玩圖一
　　　竒石寒林圖二　　巨石寒林圖四
　　　嵐煙晚晴圖三　　煙嵐曉景圖七
　　　晴嵐曉景圖八　　嵐光清曉圖二
　　　曉嵐平逺圖二　　曉景雙峰圖二
　　　闊渚晴峰圖二　　曉嵐圖一
　　　晴嵐圖二　　　　晴巒圖二
　　　晴巒平逺圖三　　晴巒蕭寺圖二
　　　晴峰霽靄圖二　　晴江列岫圖二
　　　横峰曉霽圖三　　峻峰茂林圖一
　　　喬木蕭寺圖一　　長山平逺圖二
　　　古木遙岑圖四　　霧披遙山圖三
　　　山隂磨溪圖二　　髙山圖三
　　　平逺圖一　　　　雙峰圖三
　　　山腰樓觀圖三　　讀碑窠石圖二
　　　煙峰行旅圖二　　逺浦遙岑圖一
　　　煙波漁艇圖一　　江山漁父圖一
　　　亭泉松石圖一　　秀峰圖一
　　　平逺窠石圖一　　起蟄圖一
　　　大寒林圖四　　　小寒林圖二
　　　山谷晴嵐圖二　　江臯羣峰圖三
　　　老筆層峰圖二　　羣峰灌木圖二
　　　春山早行圖三　　春雲出岫圖二
范寛(一名/中正)字中立華原人也風儀峭古進止疎野性嗜
酒落魄不拘世故常往來於京洛喜畫山水始學李成
既悟乃歎曰前人之法未嘗不近取諸物吾與其師於
人者未若師諸物也吾與其師於物者未若師諸心於
是捨其舊習卜居於終南太華岩隈林麓之間而覽其
雲煙慘淡風月隂霽難状之景黙與神遇一寄于筆端
之間則千巖萬壑恍然如行山隂道中雖盛暑中凜凜
然使人急欲挾纊也故天下皆稱寛善與山傳神宜其
與關李竝馳方駕也蔡卞嘗題其畫云關中人謂性緩
為寛中立不以名著以俚語行故世傳范寛山水今御
府所藏五十有八
　　　四聖搜山圖一　　春山圖二
　　　春山平逺圖三　　春山老筆圖二
　　　夏山圖十　　　　夏峰圖三
　　　夏山煙靄圖三　　秋山圖四
　　　秋景山水圖二　　煙嵐秋曉圖二
　　　冬景山水圖二　　雪景寒林圖一
　　　雪山圖二　　　　雪峰圖二
　　　寒林圖十二　　　山隂蕭寺圖二
　　　海山圖一　　　　崇山圖三
　　　煉丹圖一
許道寧長安人善畫山林泉石甚工初市藥都門時時
戲拈筆而作寒林平逺之圖以聚觀者方時聲譽已著
而筆法葢得於李成晩遂脱去舊學行筆簡易風度益
著而張士遜一見賞詠久之因贈以歌其略云李成謝
世范寛死唯有長安許道寧時以為榮今御府所藏一
百三十有八
　　　茅亭賞雪圖一　　春山曉渡圖二
　　　春龍出蟄圖二　　江山捕魚圖一
　　　春雲出谷圖一　　山林春煙圖一
　　　三敎野渡圖一　　夏山圖七
　　　煙溪夏景圖一　　風雨驚牛圖一
　　　秋山晴靄圖二　　秋江喚渡圖一
　　　秋山詩意圖二　　秋山晚渡圖一
　　　秋山圖六　　　　秋江閒釣圖一
　　　秋江早行圖一　　嵐鎖秋峰圖三
　　　雪霽行舟圖三　　雪峰僧舎圖一
　　　雪滿羣峰圖三　　雪滿危峰圖三
　　　羣峰密雪圖三　　羣山密雪圖一
　　　雪江漁釣圖二　　雪山樓觀圖一
　　　寒林圖十三　　　大寒林圖三
　　　小寒林圖五　　　寒雲戴雪圖一
　　　愛景晴巒圖三　　晴峰漁浦圖一
　　　晴嵐曉峰圖二　　晴峰晚景圖三
　　　晴巒圖三　　　　晴峰圖三
　　　雲出山腰圖三　　煙鎖山腰圖三
　　　晴峰漁釣圖一　　羣峰秀嶺圖三
　　　羣峰雙澗圖二　　林樾遙岑圖一
　　　江山積雪圖一　　窠石戲龍圖二
　　　山路早行圖一　　霜秋晴巒圖一
　　　江山歸鴈圖三　　行觀華嶽圖一
　　　曉挂輕帆圖一　　層巒漁浦圖一
　　　雲山圖一　　　　林石圖二
　　　窠石圖六　　　　雙松圖二
　　　捕魚圖一　　　　牧牛圖一
　　　臨㴱圖一　　　　履薄圖一
　　　夏雲欲雨圖一　　山觀蕭寺圖一
　　　夏山風雨圖四　　溪山風雨圖一
　　　春嵐曉靄圖一　　春山行旅圖一
　　　冩李成夏峰平逺圖二
陳用志潁川郾城人居小窰因而時人皆呼為小窰陳
初為圖畫院祗候已而告歸於家在鄉里中工畫道釋
人馬山林等雖詳悉精微但疎放全少而拘制頗嚴故
求之於規矩之外無飄逸處也大抵所學不能恢廓耳
今御府所藏一
　　　秋山圖
翟院㴱北海人工畫山水而學李成與成同郡也院㴱
年少時為本郡伶人一日郡守宴㑹方在庭執樂忽游
目若有所寓頓失鼓節樂工舉其過而劾之守詰其故
院㴱具以其情對曰性本善畫操撾之次忽見浮雲在
空宛若竒峰絶壁真可以為畫範目不两視因失鼓節
守歎而釋之此與賈島吟詩騎驢衝京尹何異古人謂
用志不分乃凝於神院㴱近之矣院㴱摹傚李成畫則
可以亂真至自為多不能創意於成之外亦有所未至
爾使擴而充之不已其可量也耶今御府所藏一
　　　冩李成澄江平逺圖
髙克明絳州人端愿謙厚不事矜持喜游佳山水間搜
竒訪古窮幽探絶終日忘歸心期得處即歸燕坐静室
沈屏思慮幾與造化者游於是落筆則胸中丘壑盡在
目前祥符中以蓺進入圖畫院試之便殿圖畫壁遷待
詔守少府監主簿賜紫克明亦善工道釋人馬花鳥鬼
神樓觀山水等皆造髙妙也時人有以勢利求者未必
荅朋友間有願得者即欣然與之疏財好義畫流輩中
未易得也今御府所藏十
　　　春波吟龍圖二　　夏山飛瀑圖二
　　　窠石野渡圖二　　煙嵐窠石圖二
　　　村學圖二
郭熙河陽溫縣人為御畫院蓺學善山水寒林得名于
時初以巧贍致工既久又益精㴱稍稍取李成之法布
置愈造妙處然後多所自得至攄發胸臆則於髙堂素
壁放手作長松巨木回溪斷崖岩岫巉絶峰巒秀起雲
煙變滅䁆靄之間千態萬状論者謂熙獨步一時雖年
老落筆益壮如隨其年貌焉熙後著山水畫論言逺近
淺㴱風雨明晦四時朝暮之所不同則有春山淡(一作/􁦞)
冶而如笑夏山蒼翠而如滳秋山明浄而如籹冬山慘
淡而如睡之説至於溪谷橋彴漁艇釣竿人物樓觀等
莫不分布使得其所言皆有序可為畫式文多不載至
其所謂大山堂堂為衆山之主長松亭亭為衆木之表
則不特畫矣葢進乎道歟熙雖以畫自業然能教其子
思以儒學起家今為中奉大夫管勾成都府蘭湟秦鳳
等州茶事兼提舉陜西等買馬監牧公事亦㴱於論畫
但不能以此自名今御府所藏三十
　　　子猷訪戴圖二　　竒石寒林圖二
　　　詩意山水圖二　　古木遙山圖二
　　　巧石雙松圖二　　江臯圖一
　　　遙峰圖一　　　　睛巒圖一
　　　煙雨圖一　　　　雲岩圖一
　　　秀松圖一　　　　春山圖一
　　　㠋嶺圖一　　　　瀑布圖一
　　　幽谷圖一　　　　濺撲圖一
　　　平逺圖一　　　　寒峰圖一
　　　斷崖圖一　　　　秀巒圖一
　　　古木圖一　　　　茂峰圖一
　　　逺山圖一　　　　山觀圖一
　　　谿谷圖一
孫可元不知何許人好畫呉越間山水筆力雖不至豪
放而氣韻髙古喜圖髙士幽人巖居漁隱之趣嘗作春
雲出岫觀其命意則知其無心於物聊游戲筆墨以玩
世者所以非陶潛綺皓之流不見諸筆下今御府所藏
十有二
　　　陶潜歸去來圖一　滕王閣圖一
　　　商山四皓圖二　　山麓漁歌圖一
　　　髙隱圖一　　　　春雲山岫圖一
　　　江山蕭散圖一　　山水圖二
　　　山觀圖一　　　　牧牛圖一
趙幹江南人善畫山林泉石事偽主李煜為畫院學生
故所畫皆江南風景多作樓觀舟船水村漁市花竹散
為景趣雖在朝市風埃間一見便如江上令人褰裳欲
涉而問舟浦漵間也今御府所藏九
　　　春林歸牧圖一　　夏山風雨圖四
　　　夏日玩泉圖一　　煙靄秋涉圖一
　　　冬晴漁浦圖一　　江行初雪圖一
屈鼎開封府人善畫山水仁宗朝為圖畫院祗候學燕
貴作山林四時風物之變態與夫煙霞慘舒泉石凌礫
之状頗有思致雖未能極其精妙視等輩故已駸駸度
越矣今畫譜姑取之葢使學之者有進於是而已今御
府所藏三
　　　夏景圖三
陸瑾江南人善畫江山風物落筆瀟灑殊無塵埃作四
時圖繪春則山隂曲水夏則茂林泉石秋則風雨溪壑
冬則雪橋野店鋪張㸃綴歴歴可觀至於捕魚運石水
閣僧舎布置物像無不精確可以追蹤名手但傳于世
不多耳今御府所藏二十有二
　　　山隂髙㑹圖一　　溪山僧舎圖一
　　　水閣閒棊圖一　　夏山圖四
　　　雪橋圖一　　　　運石圖一
　　　磨溪圖二　　　　溪山風雨圖三
　　　漁家風景圖三　　捕魚圖二
　　　乘龍圖一　　　　仙山圖二
王士元仁夀之子也止於郡推官襟韻蕭爽喜作丹青
遂能兼有諸家之妙人物師周昉山水師關仝屋木師
郭忠恕凡所下筆者無一筆無來處故皆精微山水中
多以樓閣臺榭院宇橋徑務為人居處牕牖間景趣耳
乏㴱山大谷煙霞之氣議者以此病之然求其風韻則
髙於闗仝其筆力則老於商訓今御府所藏一
　　　山閣圖
文臣燕肅字穆之其先本燕薊人也後徙居曹南祖𦵏
於陽翟今為陽翟人文學治行縉紳推之其胸次瀟灑
毎寄心於繪事尤喜畫山水寒林與王維相上下獨不
為設色舊傳太常與玉堂屏等皆肅之真蹟而肅嘗寓
於景寧坊所居亦有其畫今皆湮沒焉獨睢潁洛佛寺
尚存遺墨肅心匠甚巧不特善畫山水凡創物足以驚
世絶人且如徐州之蓮花漏是也又嘗有造鼓既畢而
忘易鐶者無因可以使釘腳拳於鼓之腹遂造肅請術
肅乃呼鍜者命作一大鎖簧入之衆皆服其智由是知
肅畫之妙皆類於此也而王安石於人物慎許可獨題
肅之所畫瀟湘山水圖詩云燕公侍書燕王府王求一
筆終不與奏論讞死誤當赦全活至今何可數燕王葢
元儼也為元儼僚屬不肯下之有以見肅之操守焉至
其抗章論獻天下疑案奏讞自肅始也全活至今何啻
億萬計故安石又曰仁人義士埋黄土只有粉墨歸囊
楮則歎息於斯不亦宜乎歴官至龍圖閣直學士以尚
書禮部侍郎致仕子孫既顯贈太師天下止稱燕公今
御府所藏三十有七
　　　春岫漁歌圖一　　春山圖四
　　　夏溪圖二　　　　秋山逺浦圖一
　　　冬晴釣艇圖二　　雪滿羣山圖三
　　　寒林圖一　　　　大寒林圖二
　　　小寒林圖二　　　履冰圖一
　　　江山蕭寺圖二　　古岸遙山圖三
　　　送寒衣女圖一　　状牛頭山望圖一
　　　渡水牛圖一　　　雙松圖二
　　　松石圖一　　　　冩李成履薄圖二
　　　雪浦人歸圖四　　寒雀圖一
　
　
　
　
　
　
　
　
　宣和畫譜卷十一
欽定四庫全書
　宣和畫譜卷十二
　山水三
　　宋
　　　宋　道　　　　　宋　廸
　　　王　榖　　　　　范　坦
　　　黄　齊　　　　　李公年
　　　李時雍　　　　　王　詵
　　　童　貫　　　　　劉　瑗
　　　梁　揆　　　　　羅　存
　　　馮　覲　　　　　巨　然
　　　日本國
文臣宋道字公逹洛陽人以進士擢第為郎善畫山水
閒淡簡逺取重于時但乘興即寓意非求售也其畫故
傳于世者絶少弟廸亦能畫今御府所藏一
　　　松竹圖
文臣宋廸字復古洛陽人道之弟以進士擢第為郎性
嗜畫好作山水或因覽物得意或因冩物創意而運思
髙妙如騷人墨客登髙臨賦當時推重往往不名以字
顯故謂之宋復古又多喜畫松而枯槎老枿或髙或偃
或孤或雙以至于千株萬株森森然殊可駭也聲譽大
過於兄道今御府所藏三十有一
　　　晴巒漁樂圖二　　煙嵐漁浦圖一
　　　扁舟輕泛圖一　　古岸遙岑圖一
　　　羣峯逺浦圖一　　對岸古松圖二
　　　闊浦逺山圖一　　闊浪遙岑圖一
　　　瀟湘秋晩圖一　　江山平逺圖一
　　　長江晩靄圖一　　遙山松岸圖二
　　　雙松列岫圖二　　老松對南山圖一
　　　崇山茂林圖二　　逺浦征帆圖二
　　　秋山圖一　　　　遙山圖二
　　　逺山圖二　　　　雪山圖一
　　　八景圖一　　　　萬松圖一
　　　小寒林圖一
文臣王榖字正叔潁川郾城人有吏才於儒學之外又
寓興丹青多取今昔人詩詞中意趣冩而為圖繪故鋪
張布置率皆瀟灑居郾城邑之南城有小亭下臨㶏水
榜曰㶏景亭南通淮蔡北望箕潁川原明秀甚類江鄉
景物呉處厚曾有詩云亂鶯啼處栁飛花拍拍春流漲
曉沙正是江南梅子熟年年離恨寄天涯榖常遊其上
得助甚多時發其妙於筆端間耳榖頃佐京尹後又為
大理寺卿今御府所藏三
　　　洞庭曉照圖一　　雪晴漁浦圖一
　　　雪江旅思圖一
文臣范坦字伯履洛陽人以䕃補入官長於吏事所至
皆以明辨稱善丹青作山水其筆法學闗仝李成至於
摹冩花鳥則幾近之也雖寓意於此甚久然人罕知之
葢其不出以求知耳在洛中閒居之日為多得游蓺繪
事下筆益老徤世之論畫者謂學人規矩多失之拘或
柔弱無骨鯁坦既老健則拘與弱皆非所病焉今以承
議郎徽猷閣待制致仕今御府所藏六
　　　太上渡闗圖一
　　　冩李成江山梵刹圖四
　　　冩徐崇嗣杏花對果圖一
文臣黄齊字思賢建陽人游太學有時名挍蓺毎在髙
等後擢進士第調官都下僦居必擇閒曠逺市聲處官
曹暮歸闔户不出多寓興丹青遂作風煙欲雨圖非隂
非霽如梅天霧曉霏微晻靄之状殊有㴱思使他人想
像於微茫之間若隱若顯不能窮也此殆與詩人騷客
命意相表裏齊歴官至大司成今任朝散大夫兵部侍
郎致仕今御府所藏四
　　　風煙欲雨圖一　　晴江捕魚圖一
　　　山荘自樂圖一　　雪滿羣峰圖一
文臣李公年不知何許人善畫山水運筆立意風格不
下於前輩冩四時之圖繪春為桃源夏為欲雨秋為歸
棹冬為松雪而所布置者甚有山水雲煙餘思至於冩
朝暮景趣作長江日出疎林晩照真若物象出沒於空
曠有無之間正合騷人詩客之賦詠若山明望松雪寒
日出霧遲之類也公年嘗為江浙提㸃刑獄公事今御
府所藏十有七
　　　桃溪春山圖一　　夏溪欲雨圖一
　　　秋江歸棹圖一　　秋霜漁浦圖一
　　　松峯積雪圖一　　欲雨寒林圖一
　　　雲生列岫圖一　　逺煙平野圖一
　　　日出長江圖一　　疎林晩照圖一
　　　秋江静釣圖二　　江山漁釣圖二
　　　對岸古松圖二　　長江秋望圖一
文臣李時雍字致堯成都人天章閣待制大臨之孫朝
奉大夫隲之子也自大臨至時雍三世皆以書名于時
時雍讀書刻意翰墨初從事舉子屢以行蓺中鄉里選
終不第遂以祖䕃補入仕崇寧中以書名藉甚方建書
學首擢為書學諭因獻頌遷博士喜作詩或寓意丹青
間皆不凡作墨竹尤髙遂將與文同竝馳官至承議郎
殿中丞今御府所藏一
　　　渭川晩晴圖
駙馬都尉王詵字晉卿本太原人今為開封人㓜喜讀
書長能屬文諸子百家無不貫穿視青紫可拾芥以取
嘗袖其所為文謁見翰林學士鄭獬獬歎曰子所為文
落筆有竒語異日必有成耳既長聲譽日益藉甚所從
遊者皆一時之老師宿儒於是神考選尚秦國大長公
主詵博雅該洽以至奕棊圖畫無不造妙冩煙江逺壑栁溪
漁浦晴嵐絶澗寒林幽谷桃溪葦村皆詞人墨卿難状
之景而詵落筆思致遂將到古人超軼處又精於書真
行草𨽻得鐘鼎篆籀用筆意即其第乃為堂曰寶繪藏
古今法書名畫常以古人所畫山水寘於几案屋壁間
以為勝玩曰要如宗炳澄懐卧遊耳如詵者非胸中自
有丘壑其能至此哉喜作詩嘗以詩進呈神考一見而
為之穪賞至其奉秦國失歡以疾薨神考親筆責詵曰
内則朋淫縱慾而失行外則狎邪罔上而不忠抑以見
神考取捨人物示天下之至公不以好惡為己私也然
詵卒能奉詔以自新雖牢落中獨以圖書自娯其風流
蘊藉真有王謝家風氣若斯人之徒顧豈易得哉歴官
至定州觀察使開國公駙馬都尉贈昭化軍節度使謚
榮安今御府所藏三十有五
　　　幽谷春歸圖一　　晴嵐曉景圖一
　　　煙嵐晴曉圖三　　煙江疊嶂圖一
　　　松路入仙山圖一　客帆挂瀛海圖一
　　　風雨松石圖一　　長江風雨圖一
　　　漁鄉曝網圖一　　栁溪漁浦圖一
　　　江山漁樂圖一　　江亭寓目圖一
　　　漁村小雪圖一　　江山平逺圖一
　　　房次律宿因圖一　㑹稽三賢圖一
　　　連山絶澗圖一　　老松野岸圖一
　　　金碧潺湲圖一　　名山卧遊圖一
　　　秀峯逺壑圖二　　千里江山圖一
　　　屏山小景圖一　　冩李成寒林圖二
　　　子猷訪戴圖一　　山居圖二
　　　松石圖二　　　　長春圖一
　　　逺景圖一
内臣童貫字道輔(一作/道通)京師人性簡重寡言而御下寛
厚有度量能容喜慍不形于色然能節制兵戎率有紀
律父湜雅好藏畫一時名手如易元吉郭熙崔白崔慤
輩往往資給于家以供其所需貫侍其父獨取其尤者
有得于妙處胸次磅礴間發其祕或見筆墨在傍則㺯
翰遊戲作山林泉石隨意㸃綴興盡則止人有收去者
往往復取而壊之左右毎因其興來揮毫落墨之時或
在退紙背或於斷幅間乃亟藏之不復出皆以為珍玩
也故因其少而尤貴之大抵命思瀟灑落筆簡易意足
得之自然耳若宿習而非求合取悦也自古之用兵者
如諸葛孔明亦能畫故八陣圖之形勢見于分布粲然
可觀如馬援聚米為山川亦有畫意豈非方寸明於規
畫不期乎能而能耶貫於此亦然貫䇿功湟鄯與夫西
鄙拔城而俘馘夷醜體貌鎮重不嚴而威凡進退賞罰
初不見運動之迹故莫得以窺之貫獨寛惠慈厚人率
歸心至號為著脚赦書葢言其所至推恕有恩惠以及
物也其於出處勲庸自有正史詳載此得以略也今貫
歴官任太傅山南東道節度使領樞密院事陜西河東
等路宣撫使封涇國公今御府所藏四
　　　窠石四
内臣劉瑗字伯玉京師人持身端慤初終無玷時人謂
五十餘年在仕而喜怒不形于色為两朝從龍未嘗自
矜父有方平日性喜書畫家藏萬卷牙籖玉軸率有次
第自晉魏隋唐以來竒書名畫無所不有故能考覈真
偽論辨古今推其人世次逺近各有攸當故世所言書
畫者皆率心服之凡中外之人有得繪畫而莫知主名
者必以求瑗辨之瑗雖未敢誰何然論之皆有所歸也
瑗亦能放筆作雲林泉石頗復瀟灑昔桓譚以謂能誦
千賦自可為之與此相類然適意而止所傳乃不多非
若專門積累於歲月者也今瑗官至通侍大夫武勝軍
(一作清/逺軍)承宣使贈少師謚忠簡今御府所藏三
　　　臨李成小寒林圖一
　　　秋景平逺圖一　　秋雲欲雨圖一
　　　色山髙士圖一　　竹石小景圖一
　　　小景墨竹圖二　　墨竹圖一
　　　竹石圖一
内臣梁揆字仲敘京師人以䕃補入仕自齠齔之時便
喜刻雕及繪事矣及長因所閲甚多往往一見而便能
似其宿習花竹人物凡可賦象者一一能之率取其名
流髙古之畫各擇其一以資衆善冀兼備焉揆齒方壮
若更加討論使就繩撿則有加而無已揆今官任左武
大夫達州防禦使直睿思殿今御府所藏二
　　　春山霽靄圖一　　蓮溪漁父圖一
内臣羅存字仲通開封人性喜畫作小筆雖身在京國
而浩然有江湖之思致不為朝市風埃之所汩沒落筆
則有煙濤雪浪扁舟翻舞咫尺天際坡岸髙下人騎出
沒披圖便如登髙望逺悠然與魚鳥相往還此人後生
若其學駸駸未已他日豈可量哉存官任武徳大夫文
州團練使充殿中省尚食局奉御今御府所藏二
　　　秋江歸騎圖一　　雪霽歸舟圖一
内臣馮覲字遇卿開封人少好丹青作江山四時隂晴
旦暮煙雲縹緲之状至於林樾樓觀頗極精妙畫金風
萬籟圖怳然如聞笙竽于木末其間思致㴱處殆與秋
聲賦為之相參焉惜乎覲性習未寧但恐他日參差耳
覲今任武翼大夫永㤗陵都監今御府所藏十有三
　　　雨餘春曉圖一　　江山春早圖一
　　　膏雨乍晴圖一　　薰風樓觀圖一
　　　清夏潺湲圖一　　霽煙長景圖一
　　　南山茂松圖一　　江山晩興圖一
　　　金風萬籟圖一　　霜霽凝煙圖一
　　　霜秋漁浦圖一　　江山密雪圖一
　　　雪霽羣山圖一
僧巨然鍾陵人善畫山水㴱得佳趣遂知名于時毎下
筆乃如文人才士就題賦詠詞源衮衮出於毫端比物
連類激昻頓挫無所不有葢其胸中冨甚則落筆無窮
也巨然山水於峯巒嶺竇之外下至林麓之間猶作卵
石松柏疎筠蔓草之類相與映發而幽溪細路屈曲縈
帶竹籬茅舎斷橋危棧真若山間景趣也人或謂其氣
質柔弱不然昔嘗有論山水者乃曰儻能於幽處使可
居於平處使可行天造地設處使可驚嶄絶戲嶮處使
可畏此真善畫也今巨然雖瑣細意頗類此而曰柔弱
者妄以是論評之耳又至於所作雨腳如有爽氣襲人
信哉昔人有畫水挂於壁間猶曰波濤洶湧見之皆毫
髪為立况於煙雲變化乎前蹤迹一出於已畫録稱之
不為過矣今御府所藏一百三十有六
　　　夏景山居圖六　　夏日山林圖一
　　　夏雲欲雨圖一　　秋江晚渡圖二
　　　夏山圖三　　　　九夏松峯圖三
　　　秋山圖二　　　　秋江漁浦圖四
　　　溪山蘭若圖六　　溪山漁樂圖六
　　　溪山林藪圖二　　溪橋髙隱圖一
　　　重溪疊嶂圖四　　山溪水閣圖一
　　　江山逺興圖二　　江山静釣圖一
　　　江山晚景圖一　　江村捕魚圖一
　　　江山旅店圖一　　江山晚興圖一
　　　江山歸棹圖六　　江左醒心圖一
　　　江山平逺圖一　　江山行舟圖二
　　　松峯髙隱圖二　　煙浮逺岫圖六
　　　山林歸路圖一　　山林小筆圖一
　　　曉林野艇圖一　　茂林疊嶂圖一
　　　林汀逺渚圖一　　林石小景圖一
　　　煙闗小景圖一　　雲横秀嶺圖二
　　　雲嵐清曉圖三　　松路仙巖圖一
　　　松巖蕭寺圖一　　晴冬晻靄圖六
　　　嵐鎖羣峰圖四　　寒溪漁舎圖一
　　　小寒林圖二　　　遙山漁浦圖二
　　　山隂蕭寺圖二　　遙山濶浦圖三
　　　松吟萬壑圖三　　萬壑松風圖二
　　　羣峯茂林圖二　　晥口山圖一
　　　山居圖一　　　　松巖山水圖二
　　　煙江晩渡圖一　　山水圖四
　　　層巒圖一　　　　秀峰圖三
　　　金山圖一　　　　鍾山圖一
　　　廬山圖一　　　　松嶺圖二
　　　柏泉圖一　　　　遙山圖一
　　　逺山圖一　　　　松峯圖三
　　　髙隱圖一　　　　歸牧圖一
　　　長江圖一　　　　窠石圖一
日本國古倭奴國也自以近日所出故改之有畫不知
姓名傳冩其國風物山水小景設色甚重多用金碧考
其真未必有此第欲綵繪粲然以取觀美也然因以見
殊方異域人物風俗又蠻陬夷貊非禮義之地而能留
意繪事亦可尚也抑又見華夏之文明有以漸被豈復
較其工拙耶舊有日本國官告傳至於中州比之海外
他國已自不同冝其有此太平興國中日本僧與其徒
五六人附商舶而至不通華語問其風土則書以對書
以𨽻為法其言大率以中州為楷式其後再遣弟子奉
表穪賀進金塵硯鹿毛筆倭畫屏風今御府所藏三
　　　海山風景圖一　　風俗圖二
　
　宣和畫譜卷十二
欽定四庫全書
　宣和畫譜卷十三
　　　畜獸敘
乾象天天行健故為馬坤象地地任重而順故為牛馬
與牛者畜獸也而乾坤之大取之以為象若夫所以任
重致逺者則復見取於易之隨於是畫史所以状馬牛
而得名者為多至虎豹鹿豕獐兔則非馴習之者也畫
者因取其原野荒寒跳梁犇逸不就羈􁁍之状以寄筆
間豪邁之氣而已若乃犬羊貓貍又其近人之物最為
難工花間竹外舞䄄綉幄得其不為搖尾乞憐之態故
工至於此者世難得其人粤自晉迄于本朝馬則晉有
史道碩唐有曹霸韓幹之流牛則唐有戴嵩與其弟戴
嶧五代有厲歸真本朝有朱義輩犬則唐有趙博文五
代有張及之本朝有宗室令松羊則五代有羅塞翁虎
則唐有李漸本朝有趙邈齪貓則五代有李靄之本朝
有王凝何尊師凡畜獸自晉唐五代本朝得二十有七
人其詳具諸譜姑以尤者槩舉焉而包鼎之虎裴文睍
之牛非無時名也氣俗而野使包鼎之視李漸裴文睍
之望戴嵩豈不縮手於袖間耶故非譜之所宜取
　畜獸一
　　晉
　　　史道碩
　　唐
　　　漢王元昌　　　　江都王緒
　　　韋無忝　　　　　曹　霸
　　　裴　寛　　　　　韓　幹
　　　韋　鑒　　　　　韋　偃
　　　趙博文　　　　　戴　嵩
　　　戴　嶧　　　　　李　漸
　　　李仲和　　　　　張　符
史道碩不知何許人兄弟四人皆以善畫得名而道碩
尤工人馬及鵝等初與王微竝師荀朂衛協技能上下
二人優劣未判而謝赫謂王得其意史傳其似若是則
微之所得者神道碩之所冩者形耳意與神超出乎丹
青之表形與似未離乎筆墨蹊徑宜用此辨之今御府
所藏三
　　　三馬圖一　　　　八駿圖一
　　　牛圖一
漢王元昌髙祖第七子少博學善畫李嗣真謂元昌曰
天人之姿博綜伎藝頗得風韻自然超舉有畫鞍馬鷹
鶻傳于時雖閻立徳立本不得以季孟其間畫馬尤工
非胸中有千里駸駸欲度驊騮前者豈能得之心而應
之手耶今御府所藏三
　　　羸馬圖一　　　　獵騎圖二
江都王緒唐霍王元軌之子太宗姪也能書畫最長於
鞍馬以此得名官至金州刺史嘗謂士人多喜畫馬者
以馬之取譬必在人材駑驥遲疾隱顯遇否一切如士
之遊世不特此也詩人亦多以託興焉是以畫馬者可
以倒指而數杜子美嘗觀曹霸畫馬而有詩曰國初已
來畫鞍馬神妙獨數江都王則緒為一時之所重其可
知歟今御府所藏三
　　　冩拳毛騧圖一　　人馬圖一
　　　呈馬圖一
韋無忝京兆人與其弟無縱亦以畫稱無忝在明皇朝
以畫馬及異獸擅名時外國有以師子來獻者無忝一
見落筆酷似其真百獸皆望而辟易明皇嘗游獵一發
中两豝於元武北門當時命無忝傳冩之遂為一時英
妙之極且百獸之性與形相表裏而有雄毅而駿者亦
有馴擾而良者故其足距毛鬛有所不同怒張妥帖亦
從之而辨他人未必知此而獨無忝得之當時稱無忝
畫四足之獸者無不臻妙豈虚言哉無忝官至左武衛
大將軍今御府所藏九
　　　習馬圖一　　　　散馬圖一
　　　牧笛歸牛圖一　　山石戲貓圖一
　　　葵花戲貓圖一　　戲貓圖一
　　　勝遊圖一　　　　寧王醉歸圖一
　　　傾心圖一
曹霸髦之後髦以畫稱於魏霸在開元中已得名天寶
末毎詔冩御馬及功臣像官至左武衛大將軍杜子美
丹青引以謂丹青不知老將至富貴於我如浮雲者謂
霸也子美真知畫者退之嘗謂苟可以寓其智巧使機
應於心不挫於氣則神完而守固其論似是夫外慕徙
業者皆不造其堂不嚌其胾信矣葢霸暮年飄泊於干
戈之際而卒不徙業此子美所謂富貴於我如浮雲者
見乎此矣今御府所藏十有四
　　　逸驥圖二　　　　玉花騘圖一
　　　下槽馬圖二　　　内廏調馬圖一
　　　老驥圖二　　　　九馬圖三
　　　牧馬圖一　　　　人馬圖一
　　　羸馬圖一
裴寛絳州聞喜人季父漼有聞于時寛粗以文詞進多
從辟舉所至皆有能穪明皇朝為范陽節度使兼採訪
使頗受眷知唐史有傳不言寛能畫惟云騎射彈碁投
壺特妙以此推之能畫可知大抵唐人多能書畫特著
不著耳由是所畫傳於世者不多故為傳記譜録不載
今御府所藏一
　　　小馬圖
韓幹長安人王維一見其畫遂推奨之官止左武衛大
將軍天寶初明皇召幹入為供奉時陳閎乃以畫馬榮
遇一時上令師之幹不奉詔他日問幹幹曰臣自有師
今陛下内廏馬皆臣之師也明皇於是益竒之杜子美
丹青引云弟子韓幹早入室謂幹師曹霸也然子美何
從以知之且古之畫馬者有周穆王八駿圖閻立本畫
馬似模展鄭多見筋骨皆擅一時之名開元後天下無
事外域名馬重譯累至内廏遂有飛黄照夜浮雲五方
之乘幹之所師者葢進乎此所謂幹唯畫肉不畫骨者
正以脱落展鄭之外自成一家之妙也忽一夕有人朱
衣𤣥冠扣幹門者稱我鬼使也聞君善圖良馬欲賜一
疋幹立畫焚之他日有送百縑來致謝而卒莫知其所
謂鬼使者也建中初有人牽一馬訪醫者毛色骨相醫
所未嘗見忽值幹幹驚曰真是吾家之所畫馬遂摩挲
久之怪其筆意㝠㑹如此俄頃若蹶因損前足幹異之
於是歸矣米芾畫史載嘉祐中有使江南者渡采石牛
渚磯風大作不可渡於是禱中元水府祠是夕夢神告
留馬當相濟既寤遂獻所藏幹馬已而風止乃渡至今
典廟中米芾乃以玉樓成必李賀記竊比諸此誠哉是
言葢才難也久矣不唯世間少天上亦少今御府所藏
五十有二
　　　明皇觀馬圖一　　文皇龍馬圖一
　　　寧王調馬圖一　　八駿圖一
　　　奚官習馬圖四　　六馬圖一
　　　明皇試馬圖一　　五陵游俠圖一
　　　三馬圖一　　　　呈馬圖五
　　　五王出遊圖一　　内廏御馬圖三
　　　騎從圖一　　　　散驥圖三
　　　按鷹圖一　　　　寫三花御馬圖一
　　　圉人調馬圖一　　調馬圖三
　　　習馬圖二　　　　遊騎圖二
　　　遊俠人馬圖二　　李白封官圖二
　　　老驥圖一　　　　騎習人馬圖一
　　　玉花白馬圖一　　下槽馬圖四
　　　内廏圖一　　　　鑿馬圖一
　　　明皇射鹿圖二　　戰馬圖二
韋鑒長安人善畫龍馬弟鑾工山水松石鑾之子偃亦
畫馬松石名于時鑒實鼻祖且行天者莫如龍行地者
莫如馬而鑒獨以龍馬得名豈非升降自如脱略羈控
挾風雲犇逸之氣與夫躡景追電一秣千里得於心術
之妙者足以知之所傳於世者不多今御府所藏三
　　　七賢圖二　　　　呈馬圖一
韋偃父鑾善畫山水松石時名雖已籍籍而未免墮於
古拙之習偃雖家學而筆力遒健風格髙舉煙霞風雲
之變與夫輪囷離竒之状過父逺甚然世唯知偃善畫
馬葢杜子美嘗有題偃畫馬歌所謂戲拈禿筆掃驊騮
倐見騏驎出東壁者是也然不止畫馬而亦能工山水
松石人物皆極精妙豈非世之所知特以子美之詩傳
耶乃如黄四娘家花公孫大娘舞劍器此皆因之以得
名者也今御府所藏二十有七
　　　牧放人馬圖一　　三驥圖一
　　　三馬圖一　　　　莫江五馬圖一
　　　牧馬圖九　　　　散馬圖三
　　　牧牛圖一　　　　沙牛圖一
　　　牧放羣驢圖一　　早行圖二
　　　讀碑圖二　　　　松石圖三
　　　松下髙僧圖一
趙博文尚書左丞相趙涓之子世業儒喜丹青而於士
女兎犬為尤工然士女犬兎皆目前近習易於形似而
一時如王朏周昉皆有盛名于世博文遂能相後先則
是必有得之於筆外而不止於世俗區區形似之習也
今御府所藏一
　　　兎犬圖
戴嵩不知何許人也初韓滉晉公鎮浙右時命嵩為巡
官師滉畫皆不及獨於牛能窮盡野性乃過滉逺甚至
於田家川原皆臻其妙然自是廊廟間安得此物宜滉
於此風斯在下矣世之所傳畫牛者嵩為獨步其弟嶧
亦以畫牛得名今御府所藏三十有八
　　　春陂牧牛圖一　　春景牧牛圖一
　　　牧牛圖十　　　　渡水牛圖一
　　　歸牛圖二　　　　飲水牛圖二
　　　出水牛圖二　　　乳牛圖七
　　　戲牛圖一　　　　犇牛圖三
　　　鬭牛圖二　　　　犢牛圖一
　　　逸牛圖一　　　　水牛圖二
　　　白牛圖一　　　　渡水牧牛圖一
戴嶧嵩之弟嵩以畫牛名髙一時葢用志不分乃凝於
神苟致精于一者未有不進乎妙也如津人之操舟梓
慶之削鐻皆所得于此於是嵩之畫牛亦致精于一時
也然嶧學嵩遂能接武其後然喜作犇逸之状未免有
所制畜其亦使觀者知所戒耶今御府所藏五
　　　松石牧牛圖一　　平坡乳牛圖一
　　　逸牛圖一　　　　鬬牛圖一
　　　犇牛圖一
李漸不知何許人也官任忻州刺史善畫番馬人物至
於牧放川原尤盡其妙筆迹氣調當時號為無儔子仲
和能繼其蓺而筆力有所不及今御府所藏七
　　　川原牧馬圖二　　三馬圖一
　　　逸驥圖一　　　　牧馬圖二
　　　虎鬬牛圖一
李仲和忻州刺史漸之子善畫番馬人物有父之遺風
但筆力有所不逮也而相國令狐綯奕代為相家有小
畫人馬幛是尤得意者憲宗嘗取置於禁中今御府所
藏一
　　　小馬圖
張符不知何許人也善畫牛頗工筆法有得於韓滉亦
韓之𣲖也畫放牛圖獨取其村原風煙荒落之趣兒童
横吹藉草之状其一簑一笠殆將人牛相忘自非妙造
其理有進於技者何以得之於筆端耶今御府所藏五
　　　渡水牛圖一　　　牧牛圖三
　　　水牛圖一
　
　
　
　宣和畫譜卷十三
欽定四庫全書
　宣和畫譜卷十四
　畜獸二
　　五代
　　　羅塞翁　　　　　張及之
　　　厲歸真　　　　　李靄之
　　宋
　　　令　松　　　　　趙邈齪
　　　朱　義　　　　　朱　瑩
　　　甄　慧　　　　　王　凝
　　　祁　序　　　　　何尊師
羅塞翁乃錢塘令隱之子為呉中從事喜丹青善畫羊
精妙卓絶世罕見其筆隱以詩名于時而塞翁獨寓意
於丹青亦詞人墨客之所致思今御府所藏二
　　　牧牛圖　　　　　海物圖
張及之京兆人畫犬馬花鳥頗工作犬得其敦厖無搖
尾乞憐之状世或傳其騎射圖擎蒼牽黄挽强馳驅筆
力豪逸極妙然所得特犬馬之習方五代干戈之際風
聲氣俗葢有自而然今御府所藏一
　　　寫犬圖
道士厲歸真莫知其鄉里善畫牛虎兼工竹雀鷙禽雖
號道士而無道家服餙唯衣布𫀆徜徉闤闠視酒壚旗
亭如家而歸焉人或問其出處乃張口茹拳而不言所
以人莫之測也一日朱梁太祖詔而問曰卿有何道理
歸真對曰臣衣單愛酒以酒禦寒用畫償酒此外無能
梁祖然之推是語以究其所得必非常人此與除睡人
間總不知之意何異真寓之於畫耳南昌信果觀中有
聖像甚工毎苦雀鴿糞穢而歸真為畫一鷂於壁間自
此遂絶亦頗竒怪要其至非術則幾神矣今御府所藏
二十有八
　　　雲龍圖一　　　　乳虎圖一
　　　牧牛圖七　　　　渡水牧牛圖二
　　　渡水牛圖一　　　牧放顧影牛圖一
　　　江堤牧放圖一　　荀竹乳兎圖一
　　　柏林水牛圖一　　乳牛圖五
　　　貓竹圖一　　　　宿禽圖一
　　　鵲竹圖二　　　　筍竹圖一
　　　蜂蝶鵲竹圖一　　蔓𤓰圖一
李靄之華隂人善畫山水泉石尤喜畫貓雅為羅紹威
所厚建一亭為靄之援毫之所名曰金波時以號靄之
為金波處士妙得幽人逸士林泉之思致故一寄於畫
則無復朝市車塵馬足肩磨轂擊之狀真胸中自有丘
壑者也畫貓尤工葢世之畫貓者必在於花下而靄之
獨畫在藥苖間豈非幽人逸士之所寓果不為紛華盛
麗之所移耶今御府所藏十有八
　　　藥苖戲貓圖一　　醉貓圖三
　　　藥苖雛貓圖一　　子母戲貓圖三
　　　戲貓圖六　　　　小貓圖一
　　　子母貓圖一　　　蠆貓圖一
　　　貓圖一
宗室令松字永年與其兄令穰俱以丹青之譽竝馳工
畫花竹無俗韻以水墨作花果為難工而令松獨於此
不凡然巧作朽蠧太多論者或病之而畫犬尤得名于
時昔人謂畫虎不成反類於狗今令松故直作狗豈無
意乎官至右武衛將軍隰州團練使贈徐州觀察使追
封彭城侯今御府所藏四
　　　瑞蕉獅犬圖一　　花竹獅犬圖一
　　　秋菊相屬圖二
趙邈齪亡其名朴野不事修飾故人以邈齪穪不知何
許人也善畫虎不惟得其形似而氣韻俱妙葢氣全而
失形似則雖有生意而徃往有反類狗之状形似備而
乏氣韻則雖曰近是奄奄特為九泉下物耳夫善形似
而氣韻俱妙能使近是而有生意者唯邈齪一人而已
今人多穪包鼎為上游者亦猶井蛙澤鯢何足以語滄
溟之渺瀰也今御府所藏八
　　　叢竹虎圖三　　　出山虎圖一
　　　戰沙虎圖一　　　伏虎圖一
　　　馴虎圖一　　　　虎圖一
朱義江南人與朱瑩其族屬也皆以畫牛得名作斜陽
芳草牧笛孤吹村落荒閒之景而無市朝犇逐之趣雖
望戴嵩為不及而亦後來名家今御府所藏六
　　　牧牛圖三　　　　横笛牧牛圖一
　　　飲水牛圖一　　　乳牛圖一
朱瑩江南人與朱義同族亦善畫牛馬得名尤工人物
作牧牛圖極臻其妙然飲水齕草葢牛之真性非筆端
㴱造物理而徒為形似則人人得以專門矣獨瑩與義
殆若知之者今御府所藏五
　　　牧牛圖四　　　　牛圖一
甄慧睢陽人善畫佛像帝釋脱落世間形相具天人之
威儀故以此得名于時亦工畫牛馬而留意甚精至於
穿絡真性固已失之矣而鞭繩之所制畜亦有見於警
策者也畫雖末技而意之所在故有進於妙者今御府
所藏一
　　　牧童卧牛圖一
王凝不知何許人也嘗為畫院待詔工畫花竹翎毛下
筆有法頗得生意又工為鸚鵡及師貓等非山林草野
之所能不唯責形象之似亦兼取其富貴態度自是一
格苟不能焉終不到也今御府所藏一
　　　繡墪獅貓圖
祁序(一作/嶼)江南人善工畫花竹禽鳥又工畫牛人或謂
有戴嵩遺風至於畫貓近世亦罕有其比貓與牛者皆
人之所常見毎難為工昔人有畫鬭牛者衆穪其精獨
有一田夫在傍乃指其瑕既而問之乃曰我見鬭牛多
擫尾今掲其尾非也畫者惘然因服其不到序亦有鬭
牛甚竒今御府所藏四十有四
　　　倒影牛圖一　　　渡水乳牛圖二
　　　四皓奕碁圖三　　夾竹桃花圖二
　　　長江漁樂圖一　　瀟湘逢故人圖二
　　　冩生鷄冠花圖一　牧牛圖二十二
　　　乳牛圖三　　　　鬭牛圖二
　　　水牛圖一　　　　牧羊圖一
　　　詩客圖二　　　　虎圖二
何尊師不知何許人也龍徳中居衡岳不顯名氏常往
來於蒼梧五嶺僅百餘年人嘗見之顏貌不改或問其
氏族年夀但云何何或問其郷里亦云何何時人因此
遂號曰何尊師不見他技但喜戲弄筆墨工作花石尤
以畫貓專門為時所穪凡貓寝覺行坐聚戲散走伺䑕
捕禽澤吻磨牙無不曲盡貓之態度推其獨步不為過
也嘗謂貓似虎獨有耳大眼黄不相同焉惜乎尊師不
充之以為虎但止工於貓似非方外之所習亦意其寓
此以遊戲耳今御府所藏三十有四
　　　戎葵太湖石圖一　葵石戲貓圖六
　　　山石戲貓圖一　　葵花戲貓圖二
　　　葵石羣貓圖二　　子母戲貓圖一
　　　莧菜戲貓圖一　　子母貓圖一
　　　薄荷醉貓圖一　　羣貓圖一
　　　戲貓圖五　　　　貓圖一
　　　醉貓圖十　　　　石竹花戲貓圖一
　
　
　
　
　
　
　
　
　
　宣和畫譜卷十四
欽定四庫全書
　宣和畫譜卷十五
　　花鳥敘論
五行之精粹於天地之間隂陽一嘘而敷榮一吸而揫
斂則葩華秀茂見於百卉衆木者不可勝計其自形自
色雖造物未嘗庸心而粉飾大化文明天下亦所以觀
衆目協和氣焉而羽蟲有三百六十聲音顔色飲啄態
度逺而巢居野處眠沙泳浦戲廣浮㴱近而穿屋賀厦
知歲司晨啼春噪晩者亦莫知其幾何此雖不預乎人
事然上古采以為官穪聖人取以配象類或以著為冠
冕或以畫於車服豈無補於世哉故詩人六義多識於
鳥獸草木之名而律歴四時亦記其榮枯語黙之候所
以繪事之妙多寓興于此與詩人相表裏焉故花之於
牡丹芍藥禽之於鸞鳳孔翠必使之富貴而松竹梅菊
鷗鷺鴈鶩必見之幽閒至於鶴之軒昂鷹隼之擊搏楊栁
梧桐之扶疎風流喬松古柏之歲寒磊落展張於圖繪
有以興起人之意者率能奪造化而移精神遐想若登臨
覽物之有得也今集自唐以來迄于本朝如薛鶴郭鷂
邊鸞之花至黄荃徐熙趙昌崔白等其俱以是名家者
班班相望共得四十六人其出處之詳皆各見于傳淺
㴱工拙可按而知耳若牛戩李懐衮之徒亦以畫花鳥
為時之所知戩作百雀圖其飛鳴俛啄曲盡其態然工
巧有餘而殊乏髙韻懐衮設色輕薄獨以柔婉鮮華為
有得若取之於氣骨則有所不足故不得附名于譜也
　花鳥一
　　唐
　　　滕王元嬰　　　　薛　稷
　　　邊　鸞　　　　　于　錫
　　　梁　廣　　　　　蕭　悦
　　　刁　光　　　　　周　滉
　　五代
　　　胡　擢　　　　　梅行思
　　　郭乾暉　　　　　郭乾祐
滕王元嬰唐宗室也善丹青喜作蜂蝶朱景元嘗見其
粉本謂能巧之外曲盡精理不敢第其品格唐王建作
宫詞云傳得滕王蛺蝶圖者謂此也今御府所藏一
　　　蜂蝶圖
薛稷字嗣通乃河東汾隂人收之從子也少有才藻為
流輩所推外祖魏正家藏書畫甚多至於表疏之類無
所不有皆虞世南褚遂良真蹟稷既飫觀遂鋭意學之
而書畫竝進善花鳥人物雜畫而尤長於鶴故言鶴必
穪稷以是得名且世之飬鶴者多矣其飛鳴飲啄之態
度宜得之為詳然畫鶴少有精者凡頂之淺㴱氅之黳
淡喙之長短脛之細大膝之髙下未嘗見有一一能冩
生者也又至於别其雄雌辨其南北尤其所難雖名手
號為善畫而畫鶴以托爪傳地亦其失也故稷之於此
頗極其妙宜得名于古今焉昔李杜以文章妙天下而
李太白有稷之畫讚杜子美有稷之鶴詩皆傳于世葢
不識其人視其所與信不誣矣稷在睿宗朝歴官至太
子少保封晉國公唐史自有傳今御府所藏七
　　　啄苔鶴圖一　　　顧步鶴圖一
　　　鶴圖五
邊鸞長安人以丹青馳譽于時尤長於花鳥得動植生
意徳宗時有新羅國進孔雀善舞召鸞寫之鸞於賁飾
彩翠之外得婆娑之態度若應節奏又作折枝花亦曲
盡其妙至于蜂蝶亦如之大抵精于設色如良工之無
斧鑿痕耳然以技困窮卒不獲用轉徙於澤潞間隨時
施宜乃畫帶根五參亦極工巧近時米芾論畫花者亦
謂鸞畫如生今御府所藏三十有三
　　　躑躅孔雀圖一　　鷓鴣藥苖圖一
　　　孔雀圖一　　　　木瓜雀禽圖一
　　　梨花鵓鴿圖一　　木筆鵓鴿圖一
　　　金盆孔雀圖一　　木瓜花圖一
　　　花鳥圖一　　　　菜蝶圖二
　　　木瓜圖一　　　　葵花圖一
　　　鷙禽圖一　　　　鵲鷂圖一
　　　冩生鵓鴿圖一　　花苖鵓鴿圖一
　　　芭蕉孔雀圖二　　李子花圖一
　　　折枝李實圖一　　梅花鶺鴒圖一
　　　牡丹圖一　　　　牡丹白鷴圖一
　　　牡丹孔雀圖一　　梨花圖一
　　　千葉桃花圖一　　冩生折枝花圖一
　　　花竹禽石圖二　　鷺下蓮塘圖二
　　　石榴猴鼠圖一
于錫不知何許人也善畫花鳥最長于鷄極臻其妙有
牡丹雙鷄雪梅雙雉二圖鷄家禽故作牡丹雉野禽故
作雪梅莫不有理焉今御府所藏二
　　　牡丹雙雞圖一　　雪梅雙雉圖一
梁廣不知何許人也善畫花鳥名載譜録為一時所穪
故鄭谷作海棠詩有梁廣丹青㸃筆遲之句也谷以詩
名家不妄許可谷既穪道廣之畫可見矣今御府所藏
五
　　　四季花圖一　　　夾竹來禽圖一
　　　海棠花圖三
蕭悦不知何許人也時官為協律郎人皆以官稱其名
謂之蕭協律唯喜畫竹㴱得竹之生意名擅當世白居
易詩名擅當世一經題品者價增數倍題悦畫竹詩云
舉頭忽見不似畫低耳静聴疑有聲其被推穪如此悦
之畫可想見矣今御府所藏五
　　　烏節照碧圖二　　梅竹鶉鷯圖一
　　　風竹圖一　　　　筍竹圖一
刁光長安人自天復初入蜀善畫湖石花竹貓兎鳥雀
之類慎交游所與者皆一時之佳士如黄荃孔嵩皆師
事之議者以謂孔類升堂黄得入室其知言哉年踰八
十益不廢所學今蜀郡僧寺中壁間花竹往往尚有存
者今御府所藏二十有四
　　　花禽圖五　　　　芙蓉鸂鶒圖一
　　　引雛鷯子圖一　　蜂蝶茄菜圖一
　　　桃花戲貓圖一　　鷄冠草蟲圖一
　　　雛雀圖一　　　　萱草百合圖一
　　　折枝花圖一　　　竹石戲貓圖二
　　　藥苖戲貓圖二　　子母貓圖二
　　　子母戲貓圖一　　羣貓圖一
　　　貓竹圖一　　　　夭桃圖一
　　　兒貓圖一
周滉不知何許人也善畫水石花竹禽鳥頗工其妙作
逺江近渚竹溪蓼㟁四時風物之變攬圖便如與水雲
鷗鷺相追逐葢工畫花竹者往往依帶欄楯務為華麗
之勝而滉獨取水邊沙外故出於畫史輩一等也今御
府所藏十有二
　　　荷花鸂鶒圖一　　秋荷鸂鶒圖二
　　　蓼岸鷺鷥圖一　　芙蓉雜禽圖一
　　　水石雙禽圖一　　水石鷺鷥圖二
　　　水鷺圖一　　　　秋塘圖一
　　　秋景竹石圖一　　鸂鶒圖一
胡擢不知何許人也博學能詩氣韻超邁飄飄然有方
外之志嘗謂其弟曰吾詩思若在三峽之間聞猿聲時
其髙情逸興如此一遇難狀之景則寄之於畫乃作草
木禽鳥亦詩人感物之作也今御府所藏六
　　　木瓜錦棠圖一　　折枝花圖一
　　　冩生折枝花圖一　單葉月季花圖一
　　　雜花圖一　　　　桃花圖一
梅行思不知何許人也能畫人物牛馬最工於鷄以此
知名世號曰梅家鷄為鬭鷄尤精其赴敵之狀昻然而
來竦然而待磔毛怒癭莫不如生至於飲啄閒暇雌雄
相將衆雛散漫呼食助呌態度有餘曲盡赤幘之妙冝
其得譽焉鷄者庖厨之物初不足貴昔人謂畫犬馬為
難工以其日夕近人唯鷄亦如此故作鬭鷄不無意也
行思唐末人接五代家居江南為南唐李氏翰林待詔
品目甚髙今御府所藏四十有一
　　　牡丹鷄圖一　　　蜀葵子母鷄圖三
　　　萱草鷄圖二　　　鷄圖十三
　　　引雛鷄圖五　　　子母鷄圖三
　　　野雞圖一　　　　籠鷄圖六
　　　負雛鷄圖一　　　鬭鷄圖六
郭乾暉北海營丘人世呼為郭將軍善畫草木鳥獸田
野荒寒之景鍾隱者亦一時名流變姓名執弟子禮師
事久之方授以筆法乾暉常於郊居畜其禽鳥毎澄思
寂慮玩心其間偶得意即命筆格律老勁曲盡物性之
妙今御府所藏一百有四
　　　藂竹柘鷂圖二　　柘條鵲鷂圖一
　　　老木禽鷂圖二　　古木鷹鵲圖一
　　　竹石伯勞圖二　　鷂搦伯勞圖一
　　　藂棘伯勞圖二　　柘竹雜禽圖一
　　　柘竹鷂子圖一　　柘竹野鵲圖二
　　　柘竹噪鵲圖一　　柘條鵪鷂圖三
　　　柘條鷂子圖一　　柘林鵲鷂圖四
　　　柘條鶉鷂圖一　　鶻鷂圖一
　　　梨花鷂禽圖一　　蘆棘鶉鷂圖一
　　　架上鷂子圖十六　野鷄鵪鶉圖一
　　　枯枿鷄鷹圖四　　竹木鷄鷹圖二
　　　冩生鵪鶉圖一　　古木鷓鴣圖四
　　　俊禽犇兎圖二　　蒼鷹捕貍圖二
　　　鵲鷂圖四　　　　古木鷂子圖一
　　　鷙禽圖一　　　　鷄鷹圖六
　　　棘兎圖二　　　　棘鶉圖一
　　　棘蘆圖一　　　　秋兎圖一
　　　棘雉圖三　　　　噪禽圖一
　　　鶉鷂圖八　　　　鷓鷂圖六
　　　蒼鷹圖一　　　　鵪鶉圖一
　　　鷄圖一　　　　　鷹圖一
　　　野雞圖一　　　　鷂子圖一
　　　貓圖一　　　　　鶻圖一
　　　野鴨圖一
郭乾祐青州人兄乾暉有畫名乾祐善工花鳥名雖不
顯如其兄然所學同門亦相上下耳其漸染所及自然
近之耶如畫鷹隼使人見之則有擊摶之意然後為工
故杜子美想像其拏攫則曰何當擊凡鳥毛血灑平蕪
是畫之精絶能興起人意如此豈不較其善否哉至俊
爽風生非筆端之造化何可以言傳也又能畫貓雖非
專門亦有足采今御府所藏四
　　　野鶻圖一　　　　秋棘俊禽圖二
　　　顧蜂貓圖一
　
　
　宣和畫譜卷十五
欽定四庫全書
　宣和畫譜卷十六
　花鳥二
　　五代
　　　鍾　隱　　　　　黄　筌
　　　黄居寶　　　　　滕昌祐
　　宋
　　　宗　漢　　　　　孝　穎
　　　仲　佺　　　　　仲　僴
　　　士　腆　　　　　士　雷
　　　曹　氏
鍾隱天台人善畫鷙禽榛棘能以墨色淺㴱分其向背
初欲師郭乾暉知乾暉祕其術不以授人隱乃變姓名
託館寓食於其家甘從服役逮逾時乾暉弗覺也隱隂
伺其畫而心得之一日乗興作鷂於壁間乾暉知亟就
觀之驚歎不已乃謂子得非鍾隱乎遂善遇之益論畫
道為詳因是馳譽噫百工技巧有心好之而欲㴱造其
妙者雖得其術於艱難之中猶且堅壁不退况進於道
者乎隱居江南所畫多為偽唐李煜所有煜皆題印以
祕之近時有米芾論畫言鍾隱者葢南唐李氏道號為
鍾山之隱者耳固非鍾隱也因以辨之今御府所藏七
十有一
　　　寒蘆鶉鷂圖二　　古木鷄鷹圖三
　　　田犬逐兎圖二　　藂棘寒鶉圖一
　　　秋汀鶉鷂圖二　　藂棘伯勞圖一
　　　柘枿鶉鷂圖一　　霜林鶉鷂圖四
　　　柘條􁁊鵲圖一　　棘兎伯勞圖一
　　　柘條雙禽圖一　　柘條山鵲圖一
　　　柘條伯勞圖一　　遊仙松石圖二
　　　鷂子竹石圖二　　古木竹梢圖一
　　　鷂子伯勞圖一　　棗棘鶉鷂圖一
　　　架上鷹圖二　　　子母兎圖一
　　　竹石小兎圖一　　鷄鷹圖四
　　　馴雉圖二　　　　㑹禽圖一
　　　鶺鴒圖一　　　　架􁁊圖一
　　　噪禽圖二　　　　雙禽圖四
　　　架鷂圖三　　　　鷹兎圖一
　　　躍兎圖一　　　　柘雀圖一
　　　鶉鷂圖四　　　　竹兎圖一
　　　鷙禽圖一　　　　飛鷂圖一
　　　鷂子圖二　　　　雙鷂圖二
　　　柘鵲圖一　　　　顧兎圖一
　　　小兎圖一　　　　秋兎圖一
　　　棘雀圖一　　　　鶻圖一
　　　古木鷂圖一
黄筌字要叔成都人以工畫早得名于時十七歲事蜀
後主王衍為待詔至孟昶加撿挍少府監累遷如京副
使後主衍嘗詔筌於内殿觀呉道元畫鍾馗乃謂筌曰
呉道元之畫鍾馗者以右手第二指抉鬼之目不若以
拇指為有力也令筌改進筌於是不用道元之本别改
畫以拇指抉鬼之目者進焉後主怪其不如㫖筌對曰
道元之所畫者眼色意思俱在第二指今臣所畫眼色
意思俱在拇指後主悟乃喜筌所畫不妄下筆筌資諸
家之善而兼有之花竹師滕昌祐烏雀師刁光山水師
李昇鶴師薛稷龍師孫遇然其所學筆意豪贍脱去格
律過諸公為多如世穪杜子美詩韓退之文無一字無
來處所以筌畫兼有衆體之妙故前無古人後無來者
今筌於畫得之凡山花野草幽禽異獸溪岸江島釣艇
古槎莫不精絶廣政癸丑歲嘗畫野雉於八卦殿有五
方使呈鷹於陛殿之下誤認雉為生掣臂者數四時蜀
主孟昶嗟異之梅堯臣嘗有詠筌所畫白鶻圖其畧曰
畫師黄筌出西蜀成都范君能自知范云筌筆不敢恣
自飬鷹鸇觀所宜以此知筌之用意為至悉取生態是
豈蹈襲陳迹者哉范君葢蜀郡公范鎮也鎮亦蜀人故
知筌之詳細其子居寶居寀亦以畫傳家學今御府所
藏三百四十有九
　　　桃花雛雀圖一　　桃竹鸂鶒圖一
　　　桃竹湖石圖二　　桃竹錦雞圖二
　　　海棠鵓鴿圖一　　海棠鸚鵡圖一
　　　牡丹鵓鴿圖七　　牡丹圖二
　　　山石牡丹圖一　　牡丹鶴圖二
　　　芍藥家鴿圖一　　瑞芍藥圖一
　　　芍藥黄鶯圖一　　芍藥鳩子圖二
　　　入莧黄鶯圖一　　牡丹戯貓圖三
　　　春龍出蟄圖一　　梨花鴝鵒圖一
　　　夏陂乳牛圖一　　夏山圖二
　　　秋山詩意圖四　　荷花鷺鷥圖一
　　　芙蓉鸂鶒圖三　　秋塘鸂鶒圖四
　　　水石鷺鷥圖一　　芙蓉鳩子圖一
　　　芙蓉雙禽圖三　　萱草野雉圖三
　　　筍竹野鷄圖一　　萱草山鷓圖一
　　　水葒鸂鶒圖一　　蘆花鸂鶒圖二
　　　戲水鸂鶒圖一　　竹石鳩子圖二
　　　竹石黄鸝圖一　　花石錦鷄圖一
　　　冩瑞榮荷圖一　　躑躅戴勝圖一
　　　筍竹碧青圖一　　芙蓉鷺鷥圖一
　　　霜林鷄鴈圖二　　湖灘煙鷺圖二
　　　藥苖雙雀圖一　　湖灘水石圖三
　　　太湖石牡丹圖一　戲貓桃石圖一
　　　竹堤雙鷺圖一　　筍竹鶉雀圖一
　　　筍竹雛雀圖一　　雪竹文禽圖二
　　　雪竹雙禽圖二　　雪竹鳩子圖一
　　　雪竹錦鷄圖二　　雪竹雙雉圖一
　　　雪禽雙雉圖二　　雪景花禽圖二
　　　雪竹山鷓圖二　　雪雀鴛鴦圖一
　　　雪景噪雀圖一　　雪景鵪鶉圖一
　　　雪雀啄木圖一　　雪景柘雀圖一
　　　雪景雀兎圖一　　雪山圖二
　　　雪景宿禽圖一　　雪禽圖二
　　　雪雉圖二　　　　雪雀圖四
　　　雪兎圖四　　　　寒鷺圖一
　　　寒禽圖一　　　　竹石鴛鴦圖一
　　　竹鶴圖三　　　　六鶴圖二
　　　雙鶴圖一　　　　獨鶴圖一
　　　梳翎鶴圖一　　　紅蕉下水鶴圖二
　　　山茶鶉雀圖一　　寒菊蜀禽圖一
　　　寫生錦鷄圖一　　寫生雜禽圖一
　　　躑躅義燕兒圖一　躑躅錦鷄圖三
　　　柘竹鷯子圖一　　躑躅山鷓圖一
　　　蜂蝶花禽圖一　　雲出山腰圖二
　　　鷂子鵪鶉圖一　　瑪瑙盆鵓鴿圖一
　　　沒骨花枝圖一　　捕雀貓圖一
　　　柘條鷯子圖一　　逐雀貓圖一
　　　引雛雀圖一　　　冩生山鷓圖一
　　　柘竹雀蝶圖一　　鸂鶒竹燕圖一
　　　竹石繡纓圖一　　鷓鷂伯勞圖一
　　　詩意山水圖五　　架上鶻圖三
　　　架上角鷹圖二　　架上皁鵰圖一
　　　雪景鶉雀圖一　　竹石雙禽圖二
　　　蘆花鸂鶒圖二　　水石雙鷺圖二
　　　山茶雪雀圖二　　白山鷓圖二
　　　架上御鷹圖一　　皁鵰圖二
　　　鷄鷹圖五　　　　錦棠圖一
　　　秋鷺圖一　　　　老鶴圖一
　　　雀鴨圖一　　　　鶻兎圖三
　　　銜花鹿圖一　　　鵰狐圖一
　　　雙鷺圖一　　　　竹石寒鷺圖三
　　　水禽圖三　　　　鷓鴣圖一
　　　野雉圖三　　　　蟬蝶圖一
　　　折枝花圖一　　　鷹圖一
　　　鳩雀圖一　　　　角鷹圖二
　　　白鴿圖一　　　　白鶻圖一
　　　禽雀圖一　　　　鵪鶉圖一
　　　㝛雀圖一　　　　野鶉圖一
　　　鷄圖一　　　　　鵰圖二
　　　蜀禽圖一　　　　秋鴨圖一
　　　竹鴨圖二　　　　竹雀圖三
　　　錦鷄圖一　　　　白鷹圖一
　　　鵓鴿圖三　　　　御鷹圖一
　　　三清像三　　　　星官像二
　　　夀星像三　　　　南極老人像一
　　　冩十真人像一　　秋山夀星圖一
　　　真官像一　　　　出山佛像一
　　　觀音菩薩像一　　自在觀音像二
　　　葛洪移居圖二　　勘書圖二
　　　勘書人物圖一　　袁安卧雪圖三
　　　荘惠觀魚圖二　　長夀仙圖一
　　　七才子圖一　　　搜山天王像一
　　　山居圖一　　　　春山圖七
　　　春日羣山圖二　　秋岸圖二
　　　秋陂躍兎圖二　　秋景山水圖二
　　　雲水秋山圖四　　竹石圖四
　　　竹蘆圖一　　　　冩瑞白兎圖一
　　　冩生玳瑁圖三　　冩生碎金圖一
　　　冩生龜圖一　　　冩鍾馗氏圖一
　　　玉步搖圖二　　　山石貓犬圖一
　　　竹石小貓圖一　　螻蟈戲貓圖一
　　　藥苗小兎圖一　　子母戲貓圖一
　　　藥苗戴勝圖一　　溪山垂綸圖一
　　　出陂龍圖一　　　雲龍圖一
　　　獵犬圖一　　　　汀石圖一
　　　騎從圖一　　　　墨竹圖一
　　　雲巖圖一　　　　躍犬圖一
　　　昇龍圖一　　　　醉仙圖一
　　　歸山圖一　　　　出水龜圖一
　　　天台圖一　　　　草堂圖二
　　　躍水龍圖一　　　桃石圖一
　　　子母貓圖一　　　歸牧圖一
　　　溪石圖一　　　　草蟲圖一
　　　閣道圖一　　　　山橋圖一
　　　食魚貓圖一　　　雙鹿圖一
　　　碎金圖二　　　　貓圖一
　　　貓犬圖一　　　　靈草圖一
　　　太湖石海棠鷂子圖一
　　　水墨湖灘風竹圖三
　　　冩李思訓踏錦圖三
　　　許真君拔宅成仙圖一
　　　夾竹海棠錦鷄圖二
　　　竹石金盆鵓鴿圖三
　　　冩薛稷雙鶴圖一
　　　鵓鴿引雛雀竹圖一
黄□寶字辭玉成都人筌之次子以工畫得傳家之妙
兼喜作字當時以八分書知名與父筌同事蜀主為待
詔後累遷至水部員外郎書畫本出一體葢蟲魚鳥迹
之書皆畫也故自科斗而後書畫始分是以夏商鼎彜
間尚及見其典刑焉宜居寶之以書畫名于世也今御
府所藏四十有一
　　　竹岸鴛鴦圖一　　桃竹鵓鴿圖一
　　　杏花戴勝圖二　　牡丹貓雀圖一
　　　牡丹太湖石圖一　錦棠竹鶴圖二
　　　躑躅錦鷄圖一　　紅蕉山鵲圖一
　　　折枝芙蓉圖一　　雀竹雙鳬圖一
　　　柘竹山鷓圖一　　荀石雙鶴圖一
　　　荀竹湖石圖一　　山居雪霽圖一
　　　江山宻雲圖一　　山石小禽圖一
　　　夾竹桃花圖一　　牡丹雙鶴圖二
　　　荷花鷺鷥圖一　　架上角鷹圖一
　　　架上銅觜圖一　　架上鶻圖一
　　　雪兎圖一　　　　春山圖二
　　　千春圖一　　　　秋江圖一
　　　顧步鶴圖一　　　梳翎鶴圖一
　　　竹鶴圖一　　　　重屏圖一
　　　雙鶴圖一　　　　雛貓圖一
　　　寒菊圖一　　　　竹石金盆戲鴿圖三
　　　夾竹桃花鸚鵡圖一
滕昌祐字勝華本呉郡人也後遊西川因為蜀人以文
學從事初不㛰宦志趣髙潔脱畧時態卜築于幽閒之
地栽花竹把菊以觀植物之榮悴而寓意焉久而得其
形似於筆端遂畫花鳥蟬蝶更工動物觸類而長葢未
嘗專於師資也其後又以畫鵝得名復精於芙蓉茴香
兼為夾紵果實隨類傅色宛有生意也其為蟬蝶草蟲
則謂之㸃畫為折枝花果謂之丹青以此自别云大抵
昌祐乃隱者也直託此遊世耳所以夀至八十五然年
髙其筆猶强健意其有得焉今御府所藏六十有五
　　　牡丹睡鵝圖二　　芙蓉睡鵝圖一
　　　芙蓉雙鶉圖一　　芙蓉雙禽圖一
　　　拒霜鶺鴒圖一　　芙蓉貓圖一
　　　拒霜花鵝圖二　　拒霜花鴨圖二
　　　慈竹芙蓉圖一　　蟬蝶芙蓉圖一
　　　芙蓉川禽圖一　　湖石牡丹圖一
　　　龜鶴牡丹圖四　　太平雀牡丹圖一
　　　茴香睡鵝圖一　　鸂鶒圖一
　　　藂竹百合圖一　　古木雙雉圖一
　　　􁉧竹山鷓圖一　　茴香戲貓圖一
　　　山茶家鷯圖一　　卧枝芙蓉圖一
　　　藥苖鵝圖一　　　茴香鵝圖一
　　　梳翎鵝圖一　　　水際鵝圖一
　　　冩生折枝花圖二　夾竹梨花圖一
　　　百合花川禽圖一　竹穿魚圖五
　　　戲蓼魚圖一　　　竹枝牽牛圖一
　　　梅花鵝圖二　　　戲水魚圖一
　　　拒霜圖三　　　　冩生芙蓉圖二
　　　竹鶴圖一　　　　家鵝圖一
　　　芙蓉花圖二　　　牡丹圖一
　　　萱草兎圖一　　　梨花龜圖二
　　　梅花圖一　　　　寒菊圖一
　　　􁉧竹拒霜圖一　　鵝圖三
嗣濮王宗漢字戲甫太宗之曾孫濮安懿王之㓜子宗
漢博雅該洽人皆不見其有冨貴驕矜之氣又無沈酣
於筦絃犬馬之玩而唯詩書是習法度是守平居無事
雅以丹青自娯屢以畫進毎加賞激又嘗為八鴈圖氣
韻蕭散有江湖荒逺之趣識者謂不减於古人歴官至
秦寜軍節度使兖州管内觀察處置等使撿挍太尉開
府儀同三司判大宗正事提舉宗子學事嗣濮王贈太
師追封景王謚孝簡今御府所藏八
　　　水墨荷蓮圖一　　水墨蓼花圖一
　　　榮荷小景圖一　　榮荷宿鴈圖一
　　　水葒蘆鴈圖二　　聚沙㝛鴈圖二
宗室孝穎字師純端獻魏王之第八子也翰墨之餘雅
善花鳥毎優游藩邸脱畧紈綺寄興粉墨頗有思致凡
池沼林亭所見猶可以取像也至於模冩陂湖之間物
趣則得之遐想有若目擊而親遇之者此葢人之所難
然所工尚未已將復有加焉宣和元年十一月冬祀圓
壇前二日㝛大慶殿宗室宿衛於皇城司宗正㕔事孝
穎在焉嘗賜所畫鶺鴒圖以報其所進課畫又以示詩
人兄弟之意實異眷也孝穎今為徳慶軍節度使今御
府所藏二十有二
　　　四景花禽圖一　　水墨花禽圖一
　　　水墨雙禽圖一　　和鳴鸂鶒圖一
　　　蓮陂戲鵝圖一　　蓮塘水禽圖一
　　　窺魚翠碧圖一　　映水珍禽圖一
　　　秋灘雙鷺圖一　　蓼岸鶺鴒圖一
　　　水葒鶺鴒圖一　　雪汀宿鴈圖二
　　　水禽花果圖一　　雪竹五色兒圖一
　　　設色花禽圖一　　設色禽果圖一
　　　萱草紅頷兒圖一　小景圖一
　　　冩生花圖一　　　薦夀四清圖一
　　　木瓜烏頭白頰圖一
宗室仲佺字隱夫太宗元孫仲佺明敏無他嗜好獨愛
漢晉人之文章至于品藻人物通貫義理雖老師巨儒
皆與其進作詩平易効白居易體不沉酣於綺紈犬馬
而一意於文詞翰墨間至于冩難状之景則寄興于丹
青故其畫中有詩至其作草木禽鳥皆詩人之思致也
非畫史極巧力之所能到其亦翩翩佳公子耶歴官至
潤州管内觀察使持節潤州諸軍事潤州刺史贈開府
儀同三司追封和國公謚惠孝今御府所藏十有四
　　　杏花繡纓圖一　　秋荷鷺鷥圖一
　　　蓼岸鷺鷥圖一　　戎葵鶻燕圖一
　　　葵竹鸓鴨圖一　　筍竹戀鳩圖一
　　　冩生雜禽圖四　　冩生牡丹圖一
　　　乳牛圖一　　　　鵲竹圖二
宗室仲僴字存道長於宫邸不以塵俗汩其意雅好繪
畫雖寒暑不捨既久益加進既進自得無所往而不經
營畫思毎歲都城士大夫有園圃者花開時必縱人遊
觀仲僴乃載酒行樂初無緣飾汎然於遊人中以筆簏
粉墨自隨遇興來見髙屏素壁隨意作畫率有佳趣或
求則未必應也嘗於華陽郡主王憲家林亭間作鴛鴦
浦漵頃刻而就至於設色唯輕淡㸃綴而已往來觀者
無不賞激也有題詩於其後曰睡足鴛鴦各欲飛水花
欹岸两三枝多情公子因乗興冩出江春日暖時其為
人穪譽如此官至保康軍節度觀察留後開府儀同三
司追封榮國公謚和惠今御府所藏七
　　　照水杏花圖一　　飛鷺戲晴圖一
　　　雪天曉鴈圖一　　翠竹新凉圖一
　　　五客熙春圖一　　竹汀水禽圖二
宗室士腆善畫寒林晴浦得雲煙明晦之状怳若憑髙
覽物寓目於空曠有無之間甚多思致往時蘇舜欽有
寒雀喧喧滿竹枝輕風淅瀝玉花飛之句今士腆遂畫
寒雀畏雪圖者類此也其竹石等亦穪是官任武節郎
今御府所藏五
　　　煙浦幽禽圖一　　寒禽畏雪圖一
　　　寒林圖一　　　　晴浦圖一
　　　竹石圖一
宗室士雷以丹青馳譽于時作鴈鶩鷗鷺溪塘汀渚有
詩人思致至其絶勝佳處往往形容之所不及又作花
竹多在於風雪荒寒之中葢胸次洗盡綺紈之習故幽
尋雅趣落筆便與畫工背馳官任襄州觀察使今御府
所藏五十有一
　　　春岸初花圖一　　桃溪鷗鷺圖一
　　　春江落鴈圖一　　春晴雙鷺圖一
　　　桃溪圖一　　　　暖水戲鵝圖一
　　　春江小景圖一　　春岸圖一
　　　蓮塘羣鳬圖一　　花溪㑹禽圖一
　　　夏塘戲鴨圖一　　夏溪鳬鷺圖一
　　　初夏晴江圖一　　夏景㑹禽圖一
　　　夏浦珍禽圖一　　栁岸鸂鶒圖一
　　　蓮塘雙禽圖一　　夏溪圖一
　　　秋岸江禽圖一　　秋蘆羣鴈圖一
　　　秋渚圖一　　　　江干早秋圖一
　　　初秋浦漵圖一　　蓼岸游禽圖一
　　　蓼岸羣鳬圖一　　蘆渚㑹禽圖一
　　　秋芳圖一　　　　寒江雪岸圖一
　　　寒江梅雪圖一　　寒汀雪鴈圖一
　　　雪汀羣鴈圖一　　寒汀雙鷺圖一
　　　林雪聚鴉圖二　　雪汀百鴈圖一
　　　雪溪圖一　　　　梅汀落鴈圖一
　　　五客羣居圖一　　寒林雪鴈圖一
　　　湘浯晴望圖一　　松溪㑹禽圖一
　　　葵芳圖一　　　　雪鴈圖一
　　　戲鶩圖一　　　　澄江圖二
　　　湘鄉小景圖一　　桞浦圖一
　　　栁溪圖一　　　　岸芳圖一
　　　芳洲圖一
宗婦曹氏雅善丹青所畫皆非優柔軟媚取悦兒女子
者真若得於遊覽見江湖山川間勝槩以集於毫端耳
嘗畫桃溪蓼岸圖妙有品題者曰詠雪才華穪獨秀回
紋機杼更誰如如何鸞鳳鴛鴦手畫得桃溪蓼岸圖由
此益顯其名于世但所傳者不多耳然婦人女子能從
事於此豈易得哉今御府所藏五
　　　桃溪圖一　　　　栁塘圖一
　　　蓼岸圖一　　　　雪鴈圖一
　　　牧羊圖一
　
　
　
　
　
　
　
　
　
　宣和畫譜卷十六
欽定四庫全書
　宣和畫譜卷十七
　花鳥三
　　宋
　　　李　煜　　　　　黄居寀
　　　丘慶餘　　　　　徐　熙
　　　徐崇嗣　　　　　徐崇矩
　　　唐希雅　　　　　唐忠祚
江南偽主李煜字重光政事之暇寓意于丹青頗到妙
處自穪鍾峯隱居又略其言曰鍾隱後人遂與鍾隱畫
溷淆穪之然李氏能文善書畫書作顫筆樛曲之状遒
勁如寒松霜竹謂之金錯刀畫亦清爽不凡别為一格
然書畫同體故唐希雅初學李氏之錯刀筆後畫竹乃
如書法有顫掣之状而李氏又復能為墨竹此互相取
備也其畫雖傳於世者不多然推類可以想見至於畫
風虎雲龍圖者便見有霸者之略異於常畫葢不期至
是而志之所之有不能遏者自非吾宋以徳服海内而
率土歸心者其孰能制之哉今御府所藏九
　　　自在觀音像一　　雲龍風虎圖一
　　　柘竹雙禽圖一　　柘枝寒禽圖一
　　　秋枝披霜圖一　　冩生鵪鶉圖一
　　　竹禽圖一　　　　棘雀圖一
　　　色竹圖一
黄居寀字伯鸞蜀人也筌之季子筌以畫得名居寀遂
能世其家作花竹翎毛妙得天真冩怪石山景往往過
其父逺甚見者皆争售之唯恐後故居寀之畫得之者
尤冨初事西蜀偽主孟昶為翰林待詔遂圖畫墻壁屏
幛不可勝紀既隨偽主歸闕下藝祖知其名尋賜真命
太宗尤加眷遇仍委之搜訪名畫詮定品目一時等輩
莫不斂衽筌居寀畫法自祖宗以來圖畫院為一時之
標凖較藝者視黄氏體製為優劣去取自崔白崔慤呉
元瑜既出其格遂大變今御府所藏三百三十有二
　　　春山圖六　　　　春岸飛花圖二
　　　竹石春禽圖一　　夾竹桃花圖二
　　　桃竹山鷓圖二　　桃花竹鸂鶒圖三
　　　杏花鸚鵡圖一　　桃竹鵓鴿圖一
　　　桃花御鷹圖二　　桃竹野鷂圖一
　　　桃花鷯子圖二　　海棠錦鷄圖二
　　　海棠竹鶴圖二　　海棠家鴿圖二
　　　海棠山鷓圖二　　海棠鸚鵡圖一
　　　夾竹海棠圖一　　筍竹錦鷄圖一
　　　牡丹圖三　　　　牡丹雀貓圖二
　　　牡丹鸚鵡圖一　　牡丹竹鶴圖六
　　　牡丹錦鷄圖五　　牡丹山鷓圖四
　　　牡丹鵓鴿圖八　　牡丹黄鶯圖二
　　　牡丹雀鴿圖一　　牡丹戲貓圖三
　　　蜂蝶戲貓圖一　　芍藥圖一
　　　萱草鸂鶒圖二　　戲蝶貓圖一
　　　葵花錦鷄圖一　　桃竹銅觜圖一
　　　冩生椶竹圖一　　冩蜀葵花圖三
　　　冩生鸂鶒圖一　　竹鶴湖石圖二
　　　竹石青鶻圖三　　竹石雙鶴圖二
　　　竹石錦鳩圖一　　竹石鶉雀圖一
　　　竹石山鷓圖三　　竹石雛雀圖一
　　　竹石野雉圖一　　竹石貓雀圖一
　　　竹石圖四　　　　竹石黄鸝圖一
　　　竹石白鶻圖三　　竹石貓圖一
　　　水石鸂鶒圖二　　水石鷺鷥圖三
　　　戲水鸂鶒圖一　　雛雀鸂鶒圖一
　　　鸂鶒圖一　　　　筍竹雀兎圖一
　　　雀竹圖一　　　　雀竹鸂鶒圖二
　　　竹鶴圖二十一　　筍竹圖一
　　　詩意山水圖一　　竹禽圖一
　　　辛夷湖石圖一　　湖灘墨竹圖一
　　　筍竹鸂鶒圖二　　引雛鸂鶒圖一
　　　隴禽圖一　　　　湖灘煙禽圖一
　　　藥苗圖一　　　　雜禽圖一
　　　折枝花圖一　　　雜花圖四
　　　子母貓圖一　　　竹筍雛雀圖一
　　　冩生貓圖一　　　捕雀貓圖一
　　　蓮塘鸂鶒圖一　　獵騎圖二
　　　躑躅雙雉圖一　　躑躅鵓鴿圖四
　　　躑躅山鷓圖一　　躑躅雉雞圖一
　　　錦棠竹鶴圖二　　冩真士女圖一
　　　冩生盆池圖一　　冩生龜圖一
　　　冩瑞兎圖一　　　捕魚霜鷺圖一
　　　山水鷺鷥圖二　　溪石雙鷺圖二
　　　捕魚雙鷺圖一　　望仙躑躅圖一
　　　漁鷺圖一　　　　鷺鷥圖二
　　　山鷓棘雀圖一　　古木山鷓圖一
　　　棘雀圖一　　　　鷙禽穴狐圖三
　　　六鶴圖一　　　　柘棘翎毛圖一
　　　夀松雙鶴圖一　　雙鶴圖二
　　　架上鷹圖六　　　御鷹圖四
　　　架上鷂子圖一　　架上鸚鵡圖一
　　　鷹狐圖二　　　　鷄鷹圖三
　　　皁鵰圖六　　　　白鶻圖二
　　　鵰狐圖十二　　　俊禽逐鷺圖一
　　　灘石繡纓圖二　　碎金圖一
　　　桃花鶻圖一　　　秋景芙蓉圖八
　　　芙蓉鷺鷥圖二　　芙蓉鸂鶒圖一
　　　芙蓉雙鷺圖一　　拒霜圖四
　　　翠碧芙蓉圖一　　湖灘鷺鷥圖一
　　　鷺鶻圖四　　　　紅蕉湖石圖一
　　　水葒鷺鶻圖三　　鷄冠花圖一
　　　髙秋鷙禽圖三　　秋山圖一
　　　秋岸圖三　　　　秋禽圖三
　　　寒菊鷺鷥圖一　　寒菊鸂鶒圖二
　　　蘆菊圖一　　　　寒菊鷯子圖一
　　　寒菊雙鷺圖二　　寒菊圖一
　　　雪竹鷯子圖二　　雪雀圖五
　　　雪景鷯子圖一　　雪鷺寒雀圖一
　　　山茶雪兎圖一　　山茶雪雀圖一
　　　雪禽圖二　　　　雪兎圖二
　　　雪竹野雉圖二　　摹七十二賢圖一
　　　水月觀音像一　　自在觀音像一
　　　寒林才子圖一　　水墨竹石鶴圖一
　　　藥苖引雛鴿圖一　夏景筍竹圖三
　　　湖石牡丹圖五　　山隂避暑宫殿圖二
　　　冩生金瓶魏花圖一
　　　湖石金盆鵓鴿圖一
　　　牡丹金盆鷓鴣圖二
　　　牡丹太湖石雀圖二
　　　順風牡丹黄鸝圖一
　　　小景竹石水禽圖一
　　　水石山鷓鷺鷥圖三
　　　蘆花寒菊鷺鷥圖四
丘慶餘本西蜀人文播之子善畫花竹翎毛等物最工
而兼長於草蟲凡設色者已逼於動植至其草蟲獨以
墨之淺深映發亦極形似之妙風韻髙雅為世所推初
師滕昌祐及晩年遂過之人謂其得意處不减徐熙也
因事江南偽主李氏後隨李氏歸朝今御府所藏四十
有三
　　　夾竹桃花圖一　　湖石海棠圖一
　　　忘憂圖一　　　　四時花禽圖四
　　　竹木五禽圖一　　月季玳瑁圖一
　　　月季貓圖一　　　竹石戲貓圖一
　　　梅花戴勝圖一　　折枝花圖一
　　　葵花竹鶴圖一　　牽牛夾竹圖一
　　　山茶花兎圖二　　折枝芙蓉圖二
　　　芙蓉禽兎圖一　　芙蓉山鷓圖二
　　　猿雀芙蓉圖一　　秋蘆鴈鵝圖三
　　　湖石山茶圖一　　山茶鸂鶒圖一
　　　雪梅山茶圖一　　古木雙兎圖一
　　　胡桃猿圖一　　　棘雀霜兎圖一
　　　朝雞圖一　　　　鴈鵝圖二
　　　鶻鴨圖一　　　　竹禽圖一
　　　拒霜圖四　　　　冩生花圖一
　　　寒菊圖一
徐熙金陵人世為江南顯族所尚高雅寓興閒放畫草
木蟲魚妙奪造化非世之畫工形容所能及也嘗徜徉
遊於園圃間毎遇景輒留故能傳冩物態蔚有生意至
於芽者甲者華者實者與夫濠梁噞喁之態連昌森束
之状曲盡真宰轉鈞之妙而四時之行葢有不言而傳
者江南偽主李煜銜壁之初悉以熙畫藏之於内帑且
今之畫花者往往以色暈淡而成獨熙落墨以冩其枝
葉蘂蕚然後傅色故骨氣風神為古今之絶筆議者或
以謂黄筌趙昌為熙之後先殆未知熙者葢筌之畫則
神而不妙昌之畫則妙而不神兼二者一洗而空之其
為熙歟梅堯臣有詩名亦慎許可至詠熙所畫夾竹桃
花等圖其詩曰花留蜂蝶竹有禽三月江南看不足徐
熙下筆能逼真繭素畫成纔六幅又云年深粉剝見墨
縱描冩工夫始驚俗至卒章乃曰竹真似竹桃似桃不
待生春長在目以此知熙畫為工矣熙之孫崇嗣崇勲
亦頗得其所傳焉今御府所藏二百四十有九
　　　長春圖一　　　　折枝紅杏圖一
　　　杏花海棠圖一　　海棠圖二
　　　折枝繁杏圖一　　折枝海棠圖一
　　　夭桃圖二　　　　海棠銅觜圖二
　　　冩生海棠圖一　　夾竹海棠圖二
　　　照水海棠圖一　　來禽緋桃圖一
　　　躑躅海棠圖二　　竝枝來禽花圖一
　　　海棠梨花圖一　　海棠練鵲圖一
　　　桃竹山鷓圖三　　梨花木瓜花圖一
　　　桃杏花圖二　　　水林禽花圖一
　　　紅棠梨花圖一　　折枝梨花圖三
　　　來禽圖五　　　　装堂桃花圖一
　　　装堂海棠圖一　　装堂躑躅花圖二
　　　装堂折枝花圖一　牡丹圖十三
　　　牡丹梨花圖一　　牡丹杏花圖一
　　　牡丹海棠圖一　　牡丹山鷓圖二
　　　牡丹戲貓圖一　　牡丹鵓鴿圖二
　　　牡丹遊魚圖二　　牡丹湖石圖四
　　　紅牡丹圖一　　　折枝牡丹圖一
　　　冩生牲丹圖二　　冩瑞牡丹圖一
　　　牡丹夭桃圖一　　牡丹桃花圖三
　　　風吹牡丹圖二　　蜂蝶牡丹圖一
　　　牡丹芍藥圖一　　芍藥杏花圖一
　　　芍藥圖九　　　　湖石芍藥圖三
　　　蜂蝶芍藥圖一　　芍藥桃花圖一
　　　木瓜花圖八　　　綠李圖一
　　　落花遊魚圖一　　瑞蓮圖一
　　　冩生花甕圖一　　折枝花圖四
　　　冩生折枝花圖五　千葉白蓮圖一
　　　冩生花果圖二　　冩瑠璃花甕圖二
　　　冩生菜圖一　　　冩生禽果圖一
　　　錦𢃄蜂蝶圖一　　冩生家蔬圖二
　　　玫瑰花圖一　　　翠瓶揷果圖一
　　　琅玕獨秀圖一　　單葉刺紅花圖一
　　　朱櫻圖一　　　　枇杷圖一
　　　蟬蝶鵓鴿圖一　　蜂蝶戲貓圖一
　　　藥苗戲蝶圖一　　梅竹雙禽圖一
　　　蟬蝶茄菜圖一　　寶相花圖一
　　　雛鴿藥苗圖一　　莧菜戲貓圖一
　　　戲荇鯚魚圖一　　藻荇遊魚圖一
　　　穿荇魚圖一　　　子母鷄圖一
　　　引雛雀圖一　　　小景野鴨圖一
　　　錦繡堆圖一　　　邵圃圖一
　　　魚藻圖一　　　　竝禽圖六
　　　宿禽圖三　　　　金杏圖一
　　　花鴨圖一　　　　蟬蝶圖一
　　　藥苗圖一　　　　錦棠圖二
　　　秋芳圖一　　　　茄株圖一
　　　茄菜圖一　　　　戲貓圖三
　　　菜圖一　　　　　木筆花圖一
　　　魚蝦圖一　　　　遊魚圖六
　　　鶺鴒圖一　　　　籜竹圖一
　　　冩生芙蓉圖一　　冩生葱茄圖一
　　　木瓜鳩子圖一　　黄葵花圖一
　　　寫生草蟲圖一　　茄菜草蟲圖一
　　　紅藥石鴿圖二　　竹木秋鷹圖一
　　　湖石百合圖一　　蓼岸龜蟹圖一
　　　草蟲圖二　　　　敗荷秋鷺圖一
　　　傾心圖一　　　　宿鴈圖一
　　　古木山鷓圖二　　古木鷓鷂圖一
　　　古木棲禽圖一　　雙禽圖一
　　　五禽圖一　　　　六禽圖一
　　　八禽圖一　　　　寒菊月季圖一
　　　雙鴨圖二　　　　寒塘晚景圖二
　　　寒蘆雙鷺圖三　　雪塘鴨鷺圖三
　　　密雪宿禽圖三　　雪汀宿禽圖二
　　　雪梅宿禽圖一　　寒蘆雙鴨圖二
　　　蘆鴨圖二　　　　雜禽圖一
　　　雪竹圖三　　　　雪竹鷯子圖一
　　　雪梅㑹禽圖二　　雪禽圖三
　　　雪鴈圖五　　　　暮雪雙禽圖二
　　　果子圖一　　　　遊荇魚圖一
　　　繡纓圖一　　　　蟬蝶錦𢃄折枝圖一
徐崇嗣熙之孫也長於草木禽魚綽有祖風如蠶繭之
屬皆世所罕畫而崇嗣輒能之又有墜地果實亦少能
作者崇嗣亦喜摹冩見其博習耳然考諸譜前後所畫
率皆富貴圖繪謂如牡丹海棠桃竹蟬蝶繁杏芍藥之
類為多所乏者丘壑也使其展拓縱横何所不至今御
府所藏一百四十有二
　　　春芳圖二　　　　桃溪圖二
　　　桃竹水禽圖三　　夾竹桃雀圖三
　　　蘸水碧桃圖三　　繁杏折枝圖一
　　　碧壺桃花圖一　　海棠桃花圖一
　　　繁杏圖一　　　　紅杏圖二
　　　冩生桃圖一　　　海棠㑹禽圖二
　　　海棠遊魚圖二　　沒骨海棠圖一
　　　冩生海棠圖一　　遊魚圖三
　　　戲魚圖二　　　　牡丹圖五
　　　千葉桃花圖一　　牡丹鵓鴿圖一
　　　牡丹鳩子圖一　　寫生牡丹圖一
　　　榮牡丹圖一　　　牡丹芍藥圖一
　　　芍藥戲貓圖一　　冩生芍藥圖二
　　　冩生析枝花圖二　冩生葵花圖一
　　　折枝雜果圖一　　梅竹鷯子圖二
　　　芍藥圖一　　　　臨流叢竹圖三
　　　夾竹桃花圖一　　躑躅圖一
　　　蜂蝶牡丹圖一　　梨花圖二
　　　夏葵圖一　　　　蟬蝶花禽圖一
　　　錦鷄躑躅圖二　　水禽圖一
　　　蜀葵鳩子圖一　　黄葵花圖一
　　　錦棠圖二　　　　木瓜圖二
　　　折枝木瓜圖一　　蜂蝶茄菜圖一
　　　藥苖鵓鴿圖一　　蟬蝶藥苖圖一
　　　藥苗草蟲圖一　　藥苗鶺鴒圖三
　　　藥苗茄菜圖四　　藥苗圖一
　　　蟬蝶茄菜圖一　　蟬蝶鶺鴒圖一
　　　野鶉藥苗圖一　　茄菜錦鳩圖二
　　　茄菜草蟲圖一　　叢竹鷙禽圖三
　　　木筆雙燕圖一　　金沙水禽圖一
　　　茄菜圖二　　　　冩生茄菜圖一
　　　冩生瓜圖一　　　冩生菜圖二
　　　冩生鷄冠花圖三　茄鼠圖一
　　　沙汀野鴨圖一　　冩生果實圖四
　　　折枝果實圖三　　晴江小景圖一
　　　竹貫魚圖一　　　荀竹雙兎圖一
　　　雀竹圖二　　　　四禽圖二
　　　芙蓉圖二　　　　雙鳬圖二
　　　八鴨圖二　　　　　白兔圖一
　　　蘆鴨圖二　　　　　雙鴨圖一
　　　雙鵲圖一　　　　　羣鷺圖二
　　　繡纓圖一　　　　　寒鴨圖二
　　　草花戲貓圖一　　　雪浦宿禽圖三
　　　雪竹雙禽圖一　　　雪江宿禽圖一
徐崇矩鍾陵人熙之孫也崇嗣崇勲其季孟焉畫克有
祖之風格熙畫花竹禽魚蟬蝶蔬果之類極奪造化之妙一
時從其學者莫能窺其藩也崇矩兄弟遂能不墜所學作士
女盆工曲眉豐臉葢冩花蝶之餘思也今御府所藏十有四
　　　夭桃圖一　　　　　折枝桃花圖一
　　　採花士女圖二　　　剪牡丹圖四
　　　木筆花圖一　　　　紫燕藥苗圖二
　　　萱草貓圖一　　　　花竹捕雀貓圖一
　　　寫生菜圖一
唐希雅嘉興人妙于畫竹作翎毛亦工初學南唐偽主
李煜金錯書有一筆三過之法雖若甚瘦而風神有餘
晚年變而為畫故顫掣三過處書法存焉喜作荆檟林
棘荒野幽尋之趣氣韻蕭疎非畫家之繩墨所能拘也
徐鉉亦謂羽毛雖未至而精神過之其確論歟今御府
所藏八十有八
　　　梅竹雜禽圖一　　梅竹伯勞圖一
　　　梅竹五禽圖二　　梅雀圖一
　　　桃竹㑹禽圖二　　桃竹湖石圖三
　　　桃竹鷯兒圖一　　噪雀樷篠圖二
　　　叢篁集羽圖二　　茄芥蜂蝶圖一
　　　竹石禽鷂圖一　　冩生宿禽圖一
　　　古木鷄鷹圖三　　柘竹㑹禽圖二
　　　柘竹宿禽圖三　　柘竹雜禽圖八
　　　柘竹雙禽圖一　　柘竹山鷓圖一
　　　柘竹野鴨圖一　　柘竹錦鷄圖一
　　　柘竹花雀圖一　　栁梢宿雀圖一
　　　雪竹噪禽圖一　　雙雉圖一
　　　雙禽圖一　　　　竹石圖一
　　　竹禽圖四　　　　風竹圖一
　　　竹鹿圖一　　　　雪竹圖一
　　　蘆鴨圖二　　　　㑹禽圖五
　　　筠雀圖一　　　　竝禽圖二
　　　噪雀圖二　　　　宿禽圖二
　　　鷓鷂圖一　　　　雪禽圖六
　　　鷹猴圖一　　　　雪鴨圖四
　　　横竹圖三　　　　柘雀圖一
　　　竹雀圖八
唐忠祚宿之從弟希雅之孫也善畫羽毛花竹皆世傳
之妙而王公豪右争相延揖故户外之屨常滿而得其
畫者遂為珍寶葢忠祚之畫不特冩其形而曲盡物之
性花則美而艷竹則野而閒禽鳥羽毛精迅超逸殆亦
技進乎妙者矣今御府所藏二十
　　　蟠桃脩竹圖一　　柘枝宿禽圖三
　　　柘枝銅觜圖一　　柘條白頭翁圖一
　　　羣禽噪貍圖三　　鷄鷹圖四
　　　寒林圖四　　　　雀行圖二
　　　五禽圖一
　
　
　
　
　
　
　
　
　
　
　宣和畫譜卷十七
欽定四庫全書
　宣和畫譜卷十八
　花鳥四
　　宋
　　　趙　昌　　　　　易元吉
　　　崔　白　　　　　崔　慤
　　　艾　宣　　　　　丁　貺
　　　葛守昌
趙昌字昌之廣漢人善畫花果名重一時作折枝極有
生意傅色尤造其妙兼工於草蟲然雖不及花果之為
勝葢晚年自喜其所得往往深藏而不市既流落則復
自購以歸之故昌之畫世所難得且畫工特取其形耳
若昌之作則不特取其形似直與花傳神者也又雜以
文禽貓兔議者以謂非其所長然妙處正不在是觀者
可以略也今御府所藏一百五十有四
　　　夾竹桃鴿圖一　　春花圖一
　　　桃竹雙鳩圖一　　桃竹鵓鴿圖一
　　　夾竹海棠圖一　　錦棠月季圖一
　　　海棠鳩子圖一　　青梅含桃圖一
　　　海棠鵓鴿圖一　　錦棠鳩禽圖一
　　　錦棠圖四　　　　杏花圖一
　　　牡丹圖六　　　　牡丹錦鷄圖一
　　　牡丹鵓鴿圖二　　牡丹貓圖一
　　　牡丹戲貓圖一　　冩生牡丹圖一
　　　芍藥圖二　　　　海棠芍藥圖一
　　　萱草小貓圖一　　萱草圖一
　　　萱草榴花圖一　　萱草戲貓圖一
　　　石榴芍藥圖一　　石榴蒲萄圖一
　　　躑躅鷯子圖一　　李實枇杷圖一
　　　石榴梨圖一　　　蒲萄枇杷圖二
　　　萱草蜀葵圖一　　李實緋杏圖一
　　　梅杏圖一　　　　冩生梨實圖一
　　　瓜桃圖一　　　　榴花戲貓圖二
　　　朱櫻碧李圖一　　躑躅戲貓圖二
　　　繡纓長春圖一　　黄葵鸂鶒圖二
　　　躑躅雀竹圖一　　拒霜鷺鷥圖二
　　　拒霜野雉圖一　　拒霜圖四
　　　拒霜錦鷄圖三　　芙蓉野鷄圖一
　　　冩生芙蓉圖一　　芙蓉竹鷄圖一
　　　拒霜寒菊圖二　　芙蓉銅觜圖一
　　　葵花引禽圖一　　葵花戴勝圖一
　　　葵雉圖一　　　　蓼岸秋兎圖一
　　　牽牛繡纓圖一　　冩生花兎圖一
　　　荔子霜橘圖一　　冩生紅薇圖一
　　　蒲萄栗蓬圖一　　木瓜寒菊花圖一
　　　梅花雙鶉圖一　　梅花山茶圖一
　　　山茶繡纓圖一　　山茶花兎圖一
　　　栗蓬木瓜圖一　　山茶雙鶉圖一
　　　山茶圖一　　　　山茶小兎圖一
　　　山茶竹兎圖二　　早梅山茶圖一
　　　早梅錦鷄圖一　　冩生折枝花圖六
　　　梅雀圖一　　　　梨柿圖一
　　　柿栗圖一　　　　果子圖一
　　　秋兎圖一　　　　冩生果實圖一
　　　二色山茶圖一　　太平花圖一
　　　月季花圖一　　　萱葵圖二
　　　竹石戲貓圖一　　四季藂花圖四
　　　折枝花圖七　　　冩生六花圖一
　　　雜果圖二　　　　羣花圖四
　　　雜花圖十四　　　冩生花圖三
　　　海棠拒霜花圖一　醉貓圖一
　　　冩生雜花圖一　　四季相屬圖一
　　　鸂鶒圖一　　　　乳貓圖一
　　　四季花引雛鷯兒圖一
　　　葵花引雛鷯子圖一
易元吉字慶之長沙人天資穎異善畫得名于時初以
工花鳥專門及見趙昌畫乃曰世未乏人要須擺脱舊
習超軼古人之所未到則可以謂名家於是遂遊於荆
湖間搜竒訪古名山大川毎遇勝麗佳處輒留其意幾
與猿狖鹿豕同游故心傳目擊之妙一冩於毫端間則
是世俗之所不得窺其藩也又嘗於長沙所居之舍後
開圃鑿池間以亂石叢篁梅菊葭葦多馴飬水禽山獸
以伺其動静游息之態以資於畫筆之思致故冩動植
之状無出其右者治平中景靈宫迎釐御扆詔元吉畫
花石珍禽又於神遊殿作牙獐皆極臻其妙未幾復詔
畫百猿圖而元吉遂得伸其所學今御府所藏二百四
十有五
　　　牡丹鵓鴿圖一　　芍藥鵓鴿圖二
　　　梨花山鷓圖一　　冩生折枝花圖四
　　　夏景戲猿圖一　　夏景猿獐圖三
　　　夏景戲猴圖二　　太湖石孔雀圖二
　　　缾花孔雀圖二　　盜果子母猿圖一
　　　秋景獐猿圖四　　秋景戲猿圖一
　　　秋景鷺鷥圖一　　湍流雙猿圖二
　　　娑羅花孔雀圖一　蘆花羣猿圖一
　　　山茶馬鹿圖一　　山茶孔雀圖二
　　　山茶戲猿圖二　　衆禽噪虎圖二
　　　花枝翎毛圖一　　四獸羣居圖二
　　　三生羣戲圖二　　羣猿戲蜂圖二
　　　四生䕶雛圖四　　獾猿羣戲圖二
　　　獐猿羣戲圖一　　窠石獐猿圖二
　　　窠石猿圖二　　　窠石雜猿圖二
　　　引雛戲獐猿圖二　窠石山鷓圖二
　　　寫生蒲萄圖一　　寫生太平花圖一
　　　寫生石榴圖二　　寫瑞牡丹圖一
　　　寫生雜菜圖三　　寫生枇杷圖二
　　　寫生南果圖一　　寫生菜圖二
　　　寫生木瓜花圖一　寫生芍藥圖一
　　　寫生藤墪貓圖一　寫生月季圖一
　　　寫生雙鶉圖一　　寫生花圖一
　　　寫生鶴圖一　　　寫生籠鵪圖一
　　　寫生獐圖一　　　寫生戲貓圖三
　　　小景獐猿圖一　　寫生麋圖一
　　　小景獐鹿圖二　　小景戲猿圖四
　　　栗蓬猿圖一　　　小景羣獐圖二
　　　猿猴驚顧圖二　　小景圖二
　　　子母戲貓圖一　　戲猿視猴圖二
　　　子母猴圖四　　　子母戲猴圖二
　　　子母獐圖二　　　子母戲猿圖二
　　　子母犬圖一　　　枇杷戲猿圖二
　　　山林物性圖二　　引雛獐圖二
　　　竹石獐禽圖二　　栗枝山鷓圖一
　　　鷄冠戲貓圖一　　竹石雙獐圖二
　　　青菜鼠狼圖一　　竹梢小禽圖一
　　　雙猿戲蜂圖二　　藤墪睡貓圖一
　　　四生圖二　　　　五瑞圖一
　　　百猿圖八　　　　百禽圖四
　　　羣獐圖八　　　　雙獐圖二
　　　四猿圖六　　　　雙猿圖二
　　　羣猿圖二　　　　戲猴圖二
　　　戲猿圖二十　　　獐猿圖六
　　　狨猿圖二　　　　老猿圖一
　　　獐猴圖三　　　　獐石圖三
　　　戲貓圖一　　　　猿猴圖四
　　　戲獐圖三　　　　獾猿圖二
　　　槲獐圖一　　　　碎金圖四
　　　堆金圖一　　　　俊禽圖一
　　　鷄鷹圖三　　　　折枝花圖一
　　　孔雀圖四　　　　金絲猿圖一
　　　雛鴨圖一　　　　猿圖二
　　　架鷂圖一　　　　睡貓圖一
　　　花雀圖一　　　　梅花圖一
　　　山槲雀鹿圖一　　竹石獐猿圖一
　　　寫生山茶圖一　　寫生紫丁香花圖一
　　　寫生紫竹戲猿圖一
　　　寫生玻璃盤時果圖一
　　　寫生木瓜山鷓圖一
　　　海棠花山茶戲獐圖二
崔白字子西濠梁人善畫花竹羽毛芰荷鳬雁道釋鬼
神山林飛走之類尤長於冩生極工於鵝所畫無不精
絶落筆運思即成不假於繩尺曲直方圓皆中法度熙
寧初被遇神考乃命白與艾宣丁貺葛守昌共畫垂拱
御扆夾竹海棠鶴圖獨白為諸人之冠即補為圖畫院
藝學白性疎逸力辭以去恩許非御前有㫖毋與其事
乃勉就焉葢白恃才故不能無利鈍其妙處亦不减於
古人嘗作謝安登東山子猷訪戴二圖為世所傳非其
好古博雅而得古人之所以思致於筆端未必有也祖
宗以來圖畫院之較藝者必以黄筌父子筆法為程式
自白及呉元瑜出其格遂變今御府所藏二百四十有
一
　　　春林山鷓圖一　　蟠桃山鷓圖一
　　　杏花鵝圖四　　　杏竹家鵝圖二
　　　杏花雙鵝圖二　　杏竹黄鶯圖三
　　　杏花春禽圖一　　擁花鵝圖三
　　　杏花圖一　　　　牡丹戲貓圖二
　　　湖石風牡丹圖一　落花雙鵝圖二
　　　飛鷹雙鵝圖二　　榮荷鷺鷥圖二
　　　落花流水圖四　　荷花家鵝圖一
　　　榮荷家鵝圖二　　秋塘雙鵝圖二
　　　江山風雨圖三　　白蓮雙鵝圖二
　　　秋陂鶻兔圖二　　秋峯野渡圖三
　　　秋塘羣鵝圖三　　秋塘雙鴨圖二
　　　秋荷羣鴨圖一　　秋荷雙鷺圖二
　　　秋荷野鴨圖四　　秋塘鴨鷺圖三
　　　秋鷹奔兎圖二　　秋荷圖二
　　　秋兎圖一　　　　竹兎圖一
　　　秋浦家鵝圖二　　蓼岸龜鴨圖一
　　　煙汀曉雁圖四　　敗荷羣鳬圖三
　　　敗荷竹鴨圖二　　煙波鷺鶻圖二
　　　蘆塘野鴨圖二　　風煙鷺鷥圖一
　　　蘆岸遊鵝圖二　　蘆鴨圖二
　　　蓼汀羣鳬圖一　　水葒鷺鷥圖二
　　　槲窠山鷓圖一　　叢竹伯勞圖二
　　　秀竹畫眉圖二　　秀竹圖二
　　　竹圖二　　　　　筍竹圖二
　　　煙波羣鷺圖二　　風竹圖二
　　　菡蓞雙鵝圖一　　槲竹鷯子圖二
　　　藂竹圖二　　　　柘竹鷯子圖一
　　　竹石圖二　　　　古木戴勝圖二
　　　籜竹戴勝圖二　　修竹圖四
　　　紫竹圖二　　　　側石叢竹圖一
　　　竹梅鳩兎圖一　　墨竹圖二
　　　墨竹鴝鵒圖四　　墨竹猴石圖二
　　　墨竹野鵲圖二　　水墨雀竹圖一
　　　水墨野鵲圖一　　林樾獐猴圖三
　　　臨水羣猴圖一　　俊禽逐兎圖二
　　　山林沐猴圖二　　皂鵰圖一
　　　宿鶻圖二　　　　十雁圖三
　　　六雁圖二　　　　雪蘆雙雁圖三
　　　林獐圖一　　　　戲水鵝圖一
　　　松獐圖一　　　　戲猿圖一
　　　蒼兎圖一　　　　雙獐圖一
　　　冩生鷄圖二　　　獐猿圖一
　　　竹石槐穿兒圖二　風波煙嵐圖三
　　　雪景才子圖一　　密雪鶻兎圖一
　　　雪蘆寒雁圖三　　雪竹山鷓圖三
　　　雪塘鸓鴨圖二　　雪雁圖十三
　　　雪荷雙鵝圖二　　雪竹雙禽圖二
　　　雪竹雙鷯圖二　　雪景山青圖二
　　　脩竹雪鴨圖二　　雪禽圖二
　　　雪兎圖一　　　　雪鷹圖一
　　　雪鴨圖一　　　　梅竹雪禽圖二
　　　雪塘荷蓮圖二　　梅竹寒禽圖二
　　　雪竹圖二　　　　寒塘雪霽圖二
　　　觀鵝山水圖一　　採蓮圖二
　　　觀音菩薩像一　　渡海天王圖二
　　　羅漢像六　　　　惠荘觀魚圖一
　　　謝安東山圖二　　子猷訪戴圖一
　　　襄陽早行圖一　　水石獐猿圖二
　　　秋荷家鵝圖一　　賀知章遊鑑湖圖一
　　　垂拱御扆夾竹海棠鶴圖一
崔慤字子中崔白弟也官至左班殿直工畫花鳥推譽
于時其兄白尤先得名慤之所畫筆法規模與白相若
凡造景寫物必放手鋪張而為圖未嘗瑣碎作花竹多
在於水邊沙外之趣至於冩蘆汀葦岸風鴛雪雁有未
起先改之意殆有得於地偏無人之態也尤喜作兔自
成一家大抵四方之兎賦形雖同而毛色小異山林原
野所處不一如山林間者往往無毫而腹下不白平原
淺草則毫多而腹白大率如此相異也白居易曾作宣
州筆詩謂江南石上有老兎食竹飲泉生紫毫此大不
知物之理聞江南之兎未嘗有毫宣州筆工復取青齊
中山兎毫作筆耳畫家雖游藝至於窮理處當須知此
因慤畫兎故及之云至如翰林圖畫院中較藝優劣必
以黄筌父子之筆法為程式自慤及其兄白之出而畫
格乃變今御府所藏六十有七
　　　桃竹鷺鷥圖二　　杏竹山鷓圖二
　　　杏竹野雉圖一　　榴花黄鶯圖四
　　　梨花錦雞圖三　　夾竹海棠圖二
　　　梔子野雞圖二　　秀竹黄鸝圖二
　　　榴花白鷴圖三　　黄榴雙兎圖一
　　　花竹伯勞圖二　　渚蓮圖一
　　　夏溪圖四　　　　葵花雙兎圖一
　　　葵花䑕狼圖一　　槿花圖一
　　　秋鷹摶兎圖二　　蘆雁圖三
　　　秋荷野鴨圖三　　秋荷家鵝圖一
　　　雙禽秋兎圖二　　拒霜野鴨圖四
　　　槲竹雙兎圖　　　梅竹雙禽圖三
　　　雪竹寒雁圖一　　雪鴨山鷓圖二
　　　寒蘆雪鷺圖二　　山茶圖一
　　　雪竹山鷓圖二　　冩生雙鶉圖二
　　　羣鳩圖二　　　　蒼兎圖一
　　　戲猿山鷓圖二
艾宣金陵人善畫花竹禽鳥能傅色暈淡有生意捫之
不襯人指其孤標雅致非近時之俗工所能到尤喜作
敗草荒榛野色凄凉之趣以畫鵪鶉著名于時雖居徐
熙趙昌輩之亞神考嘗令崔白葛守昌丁貺與宣等四
人同畫垂拱御扆圖雖非入譜之格緣熙寧所取故特
入譜今御府所藏一
　　　垂拱御扆夾竹海棠鶴圖
丁貺濠梁人善畫花竹翎毛雖未足與黄筌徐熙易
元吉輩竝驅争先然熙寧被遇神考命與崔白艾宣葛
守昌及貺等四人共畫垂拱御扆圖為一時之榮今御
府所藏一
　　　垂拱御扆夾竹海棠鶴圖
葛守昌京師人時為圖畫院祗候善畫花鳥跗蕚枝幹
與夫飛嗚態度率有生意大抵畫人為此者甚多然形
似少精則失之整齊筆畫太簡則失之濶略精而造疎
簡而意足唯得於筆墨之外者知之守昌加之學亦逮
駸駸以進乎此者也又工於草蟲蔬茄等物葢其所兼
耳昔熙寧初神考遂令崔白艾宣丁貺等與守昌同畫
垂拱御扆圖雖非入譜之格以謂熙寧所收因此故特
入於譜云今御府所藏一
　　　垂拱御扆夾竹海棠鶴圖
　
　
　
　
　
　
　
　
　宣和畫譜卷十八
欽定四庫全書
　宣和畫譜卷十九
　花鳥五
　　宋
　　　王　曉　　　　　劉　常
　　　劉永年　　　　　呉元瑜
　　　賈　祥　　　　　樂士宣
　　　李正臣　　　　　李仲宣
王曉泗州人善畫鳴禽叢棘俊鷹等師郭乾暉雖若未
至而就其擊摶飛揚之狀至為卑棲羣噪者之所警其
亦雄俊已哉葢傳于世者絶少矣今御府所藏一
　　　噪雀圖
劉常金陵人善畫花竹極臻其妙名重江左家治園圃
手植花竹日遊息其間毎得意處輒索紙落筆遂與造
物者為友染色不以丹鉛襯傅調匀深淺一染而就頃
時米芾赴書學博士過金陵有以常所畫折枝桃花獻
者於是芾置之於屏間坐卧其下夜索燭與對若相晤
言賞歎者累月以謂常之所學不减於趙昌之流今御
府所藏四
　　　寫生杏花圖一　　桃花圖一
　　　木瓜花圖一　　　六花圖一
武臣劉永年字公錫章獻明肅皇后之姪孫其先本彭
城人後徙於開封因以家焉永年生四歲㑹仁宗初總
萬機録外氏子孫之未仕者於是以永年為内殿崇班
出入两宫仁宗使賦小詩有一柱㑹擎天之句帝乃驚
異之又嘗誤投金盞於瑤津亭下戲顧左右曰孰能為
我取之者永年一躍持之而出帝撫其頂曰劉氏千里
駒也自爾待之甚異置内從中年十二始聴出外永年
喜讀書通曉兵法勇力兼人嘗使遼㑹以職事致遼人
怒夜以巨石塞驛門衆皆恐獨永年如無素以勇力聞
乃取其巨石而擲弃之遼人以為神使遂還朝稱旨擢
知涇州帝製詩以寵其行疑其鐡心石腸而雄豪邁往
之氣不復作婉媚事乃能從事翰墨丹青之學濡毫揮
灑葢皆出於人意之表作鳥獸蟲魚尤工又至所畫道
釋人物得貫休之竒逸而用筆非畫家纎毫細管遇得
意處雖堊帚可用此畫史所不能及也嘗任侍衛步軍
馬軍親軍殿前都虞候步軍副都指揮使邕州觀察使
崇信軍節度使謚壯恪今御府所蔵三十有六
　　　花鴨圖四　　　　家鵝圖三
　　　冩生家鵝圖一　　雙鵝圖五
　　　鷹兔圖一　　　　角鷹圖一
　　　鷹圖一　　　　　蘆雁圖四
　　　冩生龜圖一　　　水墨雙鴿圖一
　　　羣鷄圖一　　　　卧烏圖二
　　　松鶻圖一　　　　水墨獾圖一
　　　栁穿魚圖一　　　牧放驢圖一
　　　秋兎圖二　　　　墨竹圖二
　　　冩木星像一　　　夀鹿圖一
　　　水墨茄菜圖一
武臣呉元瑜字公器京師人初為呉王府直省官換右
班殿直善畫師崔白能變世俗之氣所謂院體者而素
為院體之人亦因元瑜革去故態稍稍放筆墨以出胸
臆畫手之盛追蹤前輩葢元瑜之力也故其畫特出衆
工之上自成一家以此專門傳於世者甚多而求元瑜
之筆者踵相躡也呉王遣元瑜親詣㤗州傳徐神翁像
有進士李芬作詩送之曰呉将軍元瑜丹青妙當世呉
王命扁舟下海陵貌徐神翁像以歸故為詩敘其事以
贈云秦皇寤寐毛盈語鋭意長生欲輕舉徐福藥就仙
骨成雲海茫茫但延佇東西日月秋復春海變桑田更
幾人忽思重看舊寰宇驂鸞直下江淮濵布衣野叟不
耕藝自向琳宫操拔篲祕語親書悟世人一坐忽驚三
十歲淮南奉道聞真蹟命使扁舟訪消息畫手從來獨
擅場一見仙風心自得歸來目斷蒼煙垠三尺生綃醉
墨翻軸上神翁不解語彷彿白鶴乗孤雲海陵相望一
千里嗟我塵勞未云已授書圯上㑹有期誠心願取黄
公履其為一時所重如此後出為光州兵馬都監再調
官輦轂下而求畫者愈不已元瑜漸老不事事亦自重
其能因取他畫或弟子所模冩冒以印章繆為已筆以
塞其責人自能辨之未幾而卒官至武功大夫合州團
練使今御府所藏一百八十有九
　　　冩生牡丹圖一　　桃花黄鸝圖一
　　　緋桃卧烏圖一　　杏花野鷄圖三
　　　杏花錦鳩圖一　　黄鶯餅桃圖一
　　　柏梢餅桃圖一　　杏花鸂鶒圖二
　　　杏花㑹禽圖二　　梨花鷺鷥圖二
　　　梨花孔雀圖五　　梨花鳩子圖三
　　　梨花黄鶯圖一　　松梢杏花圖一
　　　林檎杜鵑圖二　　金林檎碧鷄圖一
　　　金林檎山鷓圖二　海棠山鷓圖一
　　　海棠鳩子圖一　　海棠遊春鶯圖一
　　　海棠黄鶯圖二　　李花鸚鵡圖二
　　　碧桃山青圖二　　瑞香四勝兒圖二
　　　栁塘鸂鶒圖二　　春禽圖一
　　　木瓜花孔雀圖一　木瓜雙禽圖一
　　　春江圖一　　　　葵花鷺鷥圖四
　　　夏岸圖一　　　　榴花碧鷄圖二
　　　葵花白鷴圖四　　榮荷圖一
　　　榴花金翅兒圖一　秋塘圖一
　　　白蓮圖二　　　　秋汀落雁圖二
　　　秋汀圖一　　　　秋汀野鴨圖二
　　　鵝汀秋晚圖二　　榠楂孔雀圖一
　　　芙蓉鴛鴦圖二　　風煙鷺鷥圖二
　　　平沙落雁圖一　　敗葉家鵝圖二
　　　風竹山鷓圖二　　雪竹鷯子圖一
　　　冬林圖一　　　　雪禽圖二
　　　雪江行旅圖一　　雪竹山青圖二
　　　雪蘆寒雁圖一　　雪雁圖二
　　　雪竹繡纓圖二　　藂竹雪禽圖四
　　　梅竹雪雀圖二　　竹梢梅花圖一
　　　雪竹雙禽圖三　　梅花山鷓圖三
　　　雪梅寒雁圖二　　江梅落雁圖二
　　　梅竹雙禽圖一　　雪鴨圖二
　　　梅花山青圖一　　山茶鷯子圖一
　　　雪梅山鷓圖二　　釵頭紅荔子圖一
　　　四季角金眉圖一　　孔雀圖二
　　　鶉鷂圖二　　　　　落雁圖二
　　　水竹鸂鶒圖二　　　紫芥戲貓圖一
　　　子母戲貓圖一　　　水墨雪竹圖一
　　　鄜梨伯勞圖一　　　虎皮紅荔子圖一
　　　流英圖二　　　　　方紅荔子圖一
　　　墨竹圖六　　　　　玳瑁紅荔子圖一
　　　粉紅荔子圖一　　　冩生香桂圖一
　　　朱柿荔子圖一　　瓊花孔雀圖一
　　　柘竹紫燕圖一　　牛心荔子圖一
　　　蚶殻荔子圖一　　真珠荔子圖一
　　　丁香荔子圖一　　十一曜像十四
　　　天尊像一　　　　真武像一
　　　四方七宿星像四　釋迦佛像一
　　　觀音經相一　　　水月觀音像一
　　　觀音菩薩像一　　陶潛夏居圖一
　　　冩徐神翁真一　　煙寺晚鏡圖一
　　　瑤池圖三　　　　駉牧圖一
　　　水閣閒碁圖一　　六馬圖一
　　　考牧圖一　　　　玩珠龍圖一
　　　杏花鳩子圖一　　番族圖二
　　　林檎花遊春鶯圖一
　　　梔子烏頭白頰圖一
内臣賈祥字存中開封人少好工巧至於丹青之習頗
極其妙當時畫家者流一遭品題便為名士時寶和殿
新成其屏當繪設色冩龍水於其上顧畫史雖措手皆
不當祥意上命祥筆之而神閒意定縱筆為龍初不經
思已而夭矯空碧體制增新望之使人毛髪竦立人皆
服其妙作竹石草木鳥獸樓觀皆工時人得之者遂為
珍玩至於雕鏤塑造靡所不能官至通侍大夫保康軍
節度觀察留後知入内内侍省事贈少師諡忠良今御
府所藏十有七
　　　宣和玉芝圖一　　寫生玉芝圖一
　　　梵閣圖一　　　　湖石紫竹圖三
　　　冩生竒石圖七　　寒林鴝鵒圖一
　　　小筆一册　　　　戲貓圖一
　　　冩生水墨家蔬圖一
内臣樂士宣字徳臣世為祥符人早年放浪不束於繩
撿中年莅職東太乙宫遂與錬師方外之士往往從遊留
心沖漠遂覺行年所過為非以是一意於詩書之習方
其未知書則喜玩丹青獨愛金陵艾宣之畫既胸中厭
書史而丹青亦自造疎淡乃悟宣之拘窘於是捨其故
步而筆法遂將凌轢於前輩畫花鳥尤得生意視艾宣
葢奄奄九泉下人矣故當時有出藍之譽晚年尤工水
墨縑綃數幅唯作水蓼三五枝鸂鶒一雙浮沉於滄浪
之間殆與杜甫詩意相參士大夫見之莫不賞詠士宣
未嘗輕以示人凡所畫或以求之再三而幸得者皆藏
之以為好屢以畫上進寔為北省絶藝也士宣天資明
敏晚以邊功超擢熙寧中神考以謂夏童不恭乃肆天
討嘗命李憲等以五路之兵進攻靈武期於一舉成㨗
嘗下詔曰如有敢議班師者以軍法從事至於師老儲
乏主帥方議班師無敢啟言者獨士宣毅然白於帥府
請自邊乘驛七晝夕達奏至於京師神考欣然從之其
時士宣方為小行人之職而敢冐死犯顔以請者臣子
之竒節也故知其胷中軒昻挺然不凡其見於丹青之
習特餘事耳官至西京作坊使持節䖍州諸軍事䖍州
刺史䖍州管内觀察使致仕贈少保今御府所藏四十
有一
　　　栢梢黄鸝圖一　　銀杏白頭翁圖一
　　　羣鳬戲水圖一　　秋岸蘆鵝圖一
　　　秋岸鸂鶒圖一　　柘竹戴勝圖一
　　　梅竹雪禽圖二　　牡丹鵓鴿圖二
　　　金林禽山鷓圖一　秋塘雙禽圖二
　　　菊岸羣鳬圖一　　古木㑹禽圖一
　　　蓼岸鸂鶒圖一　　冩生鸂鶒圖三
　　　寫生葵花圖一　　秋塘圖三
　　　鶺鴒圖一　　　　練禽圖一
　　　雀竹圖二　　　　水墨秋塘圖二
　　　水墨竹禽圖一　　水墨松竹圖二
　　　水墨野鵲圖一　　水墨太平雀圖一
　　　水墨鸂鶒圖四　　水墨山青圖一
　　　水墨雜禽圖一　　墨竹圖一
内臣李正臣字端彦喜工丹青冩花竹禽鳥頗有生意
至於翔集羣啅各盡其態時作叢棘疎梅有水邊籬落
幽絶之趣不作麤俗桃李雕欄曲檻以為浮艷之勝亦
見其胷次所致思也官止文思使今御府所藏六
　　　柘竹雜禽圖一　　梅竹山禽圖一
　　　鵪鶉圖一　　　　冩雜禽圖二
　　　棘雀圖一
内臣李仲宣字象賢始專於窠木後喜工畫鳥雀頗造
其妙觀柘雀圖其顧盼向背一幹一禽皆極形似葢當
時畫工亦歎服之其所缺者風韻蕭散葢亦有所未至
焉然人間罕見其本者以其寓意於燕雀之微不求聞
達以自娯爾官至内侍省供奉官今御府所藏三
　　　寒雀圖一　　　　柘雀湖石圖一
　　　柘條雀圖一
　
　宣和畫譜卷十九
欽定四庫全書
　宣和畫譜巻二十
　　墨竹敘論
繪事之求形似捨丹青朱黄鉛粉則失之是豈知畫之
貴乎有筆不在夫丹青朱黄鉛粉之工也故有以淡墨
揮掃整整斜斜不專於形似而獨得於象外者往往不
出於畫史而多出於詞人墨卿之所作葢胷中所得固
已吞雲夢之八九而文章翰墨形容所不逮故一寄於
毫楮則拂雲而髙寒傲雪而玉立與夫招月吟風之状
雖執熱使人亟挾纊也至於布景致思不盈咫尺而萬
里可論則又豈俗工所能到哉畫墨竹與夫小景自五
代至本朝才得十二人而五代獨得李頗本朝魏端獻
王頵士人文同輩故知不以著色而專求形似者世罕
其人
　墨竹(小景附/)
　　五代
　　　李　頗
　　宋
　　　親王頵　　　　　令　穰
　　　令　庇　　　　　王　氏
　　　李　瑋　　　　　劉夢松
　　　文　同　　　　　李時敏
　　　閻士安　　　　　梁師閔
　　　僧夢休
李頗(一作/坡)南昌人善畫竹氣韻飄舉不求小巧而多於
情任率落筆便有生意然所傳於世者不多葢竹昔人
以謂不可一日無而子猷見竹則造門不問誰氏袁粲
遇竹輒留七賢六逸皆以竹隱詞人墨卿髙世之士所
眷意焉頗不習他技獨有得於竹知其胷中故自超絶
今御府所藏一
　　　叢竹圖
親王皇叔端獻王頵英宗第四子也㓜而秀嶷長而頴
異忠孝友愛出於天性方居東宫時自熙寧至於元豐
凡十上章疏乞居外第於是神宗以其同氣之情終不
允許至元祐初固請期於必從而後已於是太皇太后
哲宗两宫重違其意乃允其請葢忠孝友愛故非出於
勉强也平居之時無所嗜好獨左右圖書與管城毛穎
相周旋作篆籀飛白之書而大小字筆力雄俊戲作小
筆花竹蔬果與夫難狀之景粲然目前以墨冩竹其茂
梢勁節吟風㵼露拂雲篩月之態無不曲盡其妙復善
鰕魚蒲藻古木江蘆有滄洲水雲之趣非畫工所得以
窺其藩籬也今御府所藏七十
　　　籜筍榮竹圖二　　籜筍小景圖一
　　　帶根筍竹圖一　　勁節筍竹圖二
　　　折枝嫩梢圖一　　折枝秋梢圖一
　　　折枝古竹圖一　　榮竹圖一
　　　蒲竹圖二　　　　􁉧竹圖一
　　　冩生鴨脚圖二　　水墨叢竹圖四
　　　水墨榮竹圖二　　水墨蘆竹圖二
　　　水墨宿竹圖二　　水墨老竹圖一
　　　水墨紫薑圖一　　水墨筍竹圖二
　　　墨竹黄鸝圖二　　墨竹小景圖二
　　　墨竹圖三十　　　墨竹春梢圖二
　　　折枝墨竹圖一　　四景墨竹圖一
　　　墨竹春梢凝露圖一
　　　墨竹孫枝蘸碧圖一
　　　墨竹挺節凌霜圖一
宗室令穰字大年藝祖五世孫也令穰生長宫邸處冨
貴綺紈間而能游心經史戲弄翰墨尤得意於丹青之
妙喜藏晉宋以來法書名畫每一過目輙得其妙雖藝
成而下得不愈於博奕狗馬者乎至於畫陂湖林樾煙
雲鳬雁之趣荒遠閒暇亦自有得意處雅為流輩之所
貴重然所冩特於京城外坡坂汀渚之景耳使周覽江浙
荆湘崇山峻嶺江湖溪澗之勝麗以為筆端之助則亦
不减晉宋流輩嘗因端午節進所畫扇哲宗嘗書其背
云朕嘗觀之其筆甚妙因書國泰二字賜之一時以為榮
官至崇信軍節度觀察留後贈開府儀同三司追封榮
國公今御府所藏二十有四
　　　墨竹雙鵲圖二　　柘竹雙禽圖二
　　　四景山水圖四　　小景圖二
　　　風竹圖一　　　　溪山春色圖一
　　　夏溪行旅圖一　　秋塘羣鳬圖一
　　　寒灘密雪圖一　　江汀集雁圖一
　　　水墨鴝鵒圖二　　怪石筠柘圖二
　　　雪江圖一　　　　雪荘圖一
　　　遠山圖一　　　　訪戴圖一
宗室令庇善畫墨竹凡落筆瀟洒可愛世之畫竹者甚
多難得疎秀不求形似盡娟娟竒態者故横斜曲直各
分向背淺深露白以資竒特或作蟠屈露根風折雨壓
雖援毫弄巧往往太拘所以格俗氣弱不到自然妙處
唯士人則不然未必能工所謂形似但命意布致洒落
疎枝秀葉初不在多下筆縱横更無凝滯竹之佳思筆簡
而意已足矣俗畫務為竒巧而意終不到愈精愈繁竒
畫者務為疎放而意嘗有餘愈略愈精此正相背馳耳令
庇當以文同為歸庶不入於俗格官見任衡州防禦使
今御府所藏一
　　　墨竹圖
親王端獻魏王頵婦魏越國夫人王氏自髙祖父中書
令秦正懿王審琦以勲勞從藝祖定天下為功臣之家
而未聞閨房之秀復能接武光輝者端慧淑慎有古曹
大家之風則魏越國夫人其後焉葢年十有六以令族
淑徳妻端獻王其所以柔順閑靚不復事珠玉文繡之
好而日以圖史自娯至取古之賢婦烈女可以為法者
資以自繩作篆𨽻得漢晉以來用筆意為小詩有林下
泉間風氣以淡墨寫竹整整斜斜曲盡其態見者疑其
影落縑素之間也非胷次不凡何以臻此今御府所藏
二
　　　冩生墨竹圖二
駙馬都尉李瑋字公炤其先本錢塘人後以章懿皇太
后外家得緣戚里因以進至京師仁宗召見於便殿問
其年曰十三質其學則占對雍容因賜坐與食瑋下拜
謝而上舉止益可觀於是仁宗竒之顧左右引視中宫
繼宣諭尚兖國公主瑋善作水墨畫時時寓興則寫興
䦨輒棄去不欲人聞知以是傳于世者絶少士大夫亦
不知瑋之能也平生喜吟詩才思敏妙又能章草飛白
散𨽻皆為仁祖所知大抵作畫生于飛白故不事丹青
而率意於水墨耳官至平海軍節度使撿挍太師贈開
府儀同三司謚修恪今御府所藏二
　　　水墨蒹葭圖　　　湖石圖
劉夢松江南人善以水墨作花鳥於淺深之間分顔色
輕重之態互相映發雖綵繪無以加也自成一種氣格
耳又作䊸竹圖甚精緻葢竹本以直為上修篁髙勁架
雪凌霜始有取焉今夢松乃作䊸曲之竹不得其所矣
或造物賦形不與之完或有所拘閡而不遂其性又或
以所託非其地而致此皆物之不幸者將以著戒焉今
御府所藏三
　　　雪鵲圖二　　　　䊸竹圖一
文臣文同字與可梓潼永泰人善畫墨竹知名于時凡
於翰墨之間託物寓興則見於水墨之戲頃守洋州於
篔簹谷構亭其上為朝夕遊處之地故於畫竹愈工至
於月落亭孤檀欒飄發之姿疑風可動不筍而成葢亦
進於妙者也或喜作古槎老枿淡墨一掃雖丹青家極
毫㨋之妙者形容所不能及也葢與可工於墨竹之畫
非天資頴異而胷中有渭川千畆氣壓十萬丈夫何以
至於此哉官至司封員外郎充祕閣挍理今御府所藏
十有一
　　　水墨竹雀圖二　　墨竹圖四
　　　折枝墨竹圖一　　疎竹生青壁圖一
　　　著色竹圖一　　　古木修筠圖二
文臣李時敏字致道成都人時雍之弟作字與兄時雍
相後先大字尤工毎作文餘字初不費力又善弧矢凡
箭發無不破的雖百發未見其出侯者而時敏有吏才
妙於丹青葢書畫者本出一體而科斗篆籀作而書畫
乃分冝時敏兄弟皆以書畫名冠一時官止朝請郎今
御府所藏一
　　　詩意圖
閻士安陳國宛丘人家世業醫性喜作墨戲荆檟枳棘
荒崖斷岸皆極精妙尤長于竹或作風偃雨霽煙薄景曛
霜枝雪榦亭亭苒苒曲盡其態中書令謚武恭王徳用好
收花竹之畫士安作墨竹圖獻之徳用一見歎美不已
遂以為篋中之冠奏補國子四門助敎後之學者往往
取以為模楷焉今御府所藏二
　　　墨竹圖一　　　　折枝墨竹圖一
武臣梁師閔(一作/士閔)字循徳京師人以資䕃補綴右曹父
和嘗以詩書敎師閔略通大意能詩什其後和因其好
工詩書乃令學丹青下筆遂如素習長于花竹羽毛等
物取法江南人精緻而不疎謹嚴而不放多就規矩繩
墨故少瑕纇葢出於所命而未出于胸次之所得出於
規模未出于規模之所拘者也大抵拘者猶可以放至
其放則不可拘矣葢師閔之畫於此方興而未艾欲至
於放焉今任左武大夫忠州刺史提㸃西京崇福宫今
御府所藏二
　　　栁溪新霽圖一　　蘆汀密雪圖一
僧夢休江南人喜延揖畫史之絶藝者得一佳筆必髙
價售之學唐希雅作花竹禽烏煙雲風雪盡物之態葢
亦平生講評規模之有自今御府所藏二十有九
　　　風竹圖十四　　　筍竹圖七
　　　叢竹圖六　　　　雪竹圖一
　　　雪竹雙禽圖一
　　蔬果敘論
灌園學圃昔人所請而早韭晚菘來禽青李皆入翰林
子墨之美談是則蔬果宜有見於丹青也然蔬果於冩
生最為難工論者以謂郊外之蔬易工於水濵之蔬
而水濵之蔬又易工於園畦之蔬也葢墜地之果易
工於折枝之果而折枝之果又易工於林間之果也今
以是求畫者之工拙信乎其知言也況夫蘋蘩之可羞
含桃之可薦然則丹青者豈徒事朱鉛而取玩哉詩人
多識草木蟲魚之性而畫者其所以豪奪造化思入妙
微亦詩人之作也若草蟲者凡見諸詩人之比興故因
附于此且自陳以來至本朝其名傳而畫存者才得六
人焉陳有顧野王五代有唐垓輩本朝有郭元方釋居
寧之流餘有畫之傳世者詳具于譜至於徐熙輩長于
蟬蝶鑒裁者謂為熙善冩花然熙别門兼有所長故不
復列于此如侯文慶僧守賢譚宏等皆以草蟲果蓏名
世文慶者亦以技進待詔然前有顧野王後有僧居寧
故文慶守賢不得以季孟其間故此譜所以不載云
　蔬果(藥品草蟲附/)
　　陳
　　　顧野王
　　五代
　　　唐　垓　　　　　丁　謙
　　宋
　　　郭元方　　　　　李延之
　　　僧居寧
顧野王字希馮呉郡人七歲讀五經九歲善屬文識天
文地理無所不通尤長於畫在梁朝為中領軍後宣城
王為揚州刺史野王與瑯琊王襃竝為賓客野王善圖
畫乃令野王畫古賢命王褒書贊時人稱為二絶畫草
蟲尤工多識草木蟲魚之性詩人之事畫亦野王無聲
詩也入陳官至黄門侍郎今御府所藏一
　　　草蟲圖
唐垓不知何許人也善畫禽魚生菜世稱其工然魚蟲
草木雖甚微也自非妙於萬物而為言發而見於形容
者未易知此至有野禽生菜魚鰕海物等圖傳于世矣
且畫魚鰕者不過汀渚池塘與夫庖中机上之物至海
物則罕見其本焉若其瑰怪雄傑乗時射勢鼓風霆破
萬里浪不至乎中流折角㸃額則畫亦雄矣垓之於海
物者其有得於此焉今御府所藏一
　　　生菜圖
丁謙晉陵人初工畫竹後兼善果實園蔬傅粉淺深率
有生意蟲蠧殘蝕之状具能模冩至使人捫之若有跡
也嘗畫葱一本為江南李氏賞激親書丁謙二字於其
上葢欲别其非常畫耳其後冦凖藏之以為珍玩焉今
御府所藏三
　　　冩生蓮藕圖一　　冩生葱圖二
武臣郭元方字子正京師人善畫草蟲信手寓興俱有
生態盡得蠉飛鳴躍之状當時頗為士大夫所喜然率
爾落筆疏略簡當乃為精絶或㸃綴求竒則欲益反損
此正所謂外重内拙黄金注者也論者亦以此少之大
抵造物之意初無心於整齊至于自形自色則各有攸
當苟物物雕琢使之妍好則安得周而徧哉故刻楮雖
工造一葉至於三年君子不取也豈非直欲漸近自然
乎元方官至内殿承制今御府所藏三
　　　草蟲圖三
武臣李延之善畫蟲魚草木得詩人之風雅冩生尤工
不墮近時畫史之習状於飛走必取其儷亦以賦物各
遂其性之意官止左班殿直今御府所藏十有六
　　　冩生草蟲圖十　　冩生折枝花圖一
　　　金沙遊魚圖一　　雙鶴圖一
　　　雙獐圖一　　　　雙蠏圖一
　　　喓喓圖一
僧居寧毗陵人喜飲酒酒酣則好為戲墨作草蟲筆力
勁峻不專于形似每自題云居寧醉筆梅堯臣一見賞
詠其超絶因贈以詩其略云草根有纎意醉墨得已熟
於是居寧之名藉甚好事者得之遂為珍玩耳今御府
所藏一
　　　草蟲圖一
　
　
　
　
　
　
　
　
　
　
　
　
　宣和畫譜卷二十
