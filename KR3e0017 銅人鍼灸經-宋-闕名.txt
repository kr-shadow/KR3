#+TITLE: 銅人鍼灸經-宋-闕名
#+DATE: 2016-06-11 12:23:02
#+SOURCE: github.com/kanripo/KR3e0017 master 1c1e148d                
欽定四庫全書　　　　　子部五
　銅人鍼灸經　　　　　　醫家類
　　提要
　　　　(臣/)等謹案銅人鍼灸經七卷不著撰人名氏
　　　　按晁公武讀書後志曰銅人腧穴鍼灸圖三
　　　　卷皇朝王惟徳撰仁宗嘗詔惟徳攷次鍼灸
　　　　之法鑄銅人為式分臟腑十二經旁注腧穴
　　　　所㑹刻題其名併為圖法及主療之術刻板
　　　　傳於世王應麟玉海曰天聖五年十月壬辰
　　　　醫官院上所鑄腧穴銅人式二詔一置醫官
　　　　院一置大相國寺仁濟殿先是上以鍼砭之
　　　　法𫝊述不同命尚藥奉御王惟一考明堂氣
　　　　穴經絡之㑹鑄銅人式又纂集舊聞訂正訛
　　　　謬為銅人腧穴鍼灸圖經三卷至是上之摹
　　　　印頒行翰林學士夏竦序所言與晁氏畧同
　　　　惟王惟徳作惟一人名小異耳此本卷數不
　　　　符而大致與二家所言合疑或天聖之舊本
　　　　而後人析為七卷歟周宻齊東野語曰嘗聞
　　　　舅氏章叔恭云昔倅襄州日嘗獲試鍼銅人
　　　　全像以精銅為之腑臟無一不具其外腧穴
　　　　則錯金書穴名於旁凡背面二器相合則渾
　　　　然全身葢舊都用此以試醫士者其法外塗
　　　　黄蠟中實以水俾醫工以分析寸按穴試鍼
　　　　中穴則鍼入而水出稍差則鍼不可入矣亦
　　　　竒巧之器也後趙南仲歸之内府叔恭嘗寫
　　　　二圖刻梓以𫝊焉今宋銅人及章氏圖皆不
　　　　𫝊惟此書存其梗槪爾乾隆四十六年正月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　銅人鍼灸經卷一
夫黄帝正經者是先聖之遺教乃後人之令範是以先
明流注孔穴靡不指的其源若或茍從異説恐乖正理
之言其十三經脈者皆有俞原手足陰陽之交㑹血氣
之流通外營指節内連臟腑故經云手三陽之脈從手
至頭手三陰之脈從手至胷足三陽之脈從足至頭足
三陰之脈從足至胷是謂日夜循環陰陽㑹合又曰春
夏刺淺秋冬刺深緣春夏陽氣在上人氣亦在上故當
淺取之秋冬陽氣在下人氣亦在下故當深取之是以
春夏各致一陰秋冬各致一陽者也然春夏温必致一
陰者初下針沉之至腎肝之部得氣乃引持之陰也秋
冬寒必致一陽者乃初内針淺而浮之至心肺之部得
氣而内之陽也是謂春夏必致一陰秋冬必致一陽者
也凡孔穴流注所出為井所流為營所注為俞所過為
原所行為經所入為合此針之大法也春刺井夏刺營
仲夏刺俞秋冬刺合也
營出少商為井手太隂脈也流於魚際為營注於太泉
為俞過於列缺為原行於經渠為經入於尺澤為合
心出中冲為井手少隂脈也流於勞宫為營注於大陵
為俞過於内關為原行於間使為經入於曲澤為合
心包絡脈手厥隂之脈也出於少冲為井流於少府為
營注於神門為俞過於通理為原行於靈道為經入於
少海為合
大腸出於商陽為井手陽明脈也流於二間為營注於三
間為俞過於合谷為原行於陽溪為經入於曲池為合
三焦出於闗冲為井手少陽脈也流於液門為營注於
中渚為俞過於陽池為原行於支渠為經入於天井為合
小腸出於少澤為井手太陽脉也流於前谷為營注於
後溪為俞過於腕谷為原行於陽谷為經入於少海為
合手三隂三陽流注者
胃出於厲兑為井足陽明脈也流於内庭為營注於陷
谷為俞過於冲陽為原行於解谿為經入於三里為合
膽出於竅隂為井足少陽脈也流於俠谿為營注於臨泣
為俞過於丘墟為原行於陽輔為經入於陽陵泉為合
膀胱出於至隂為井足大陽脈也流於通谷為營注於
束骨為俞過於京骨為原行於崑崙為經入於委中為合
脾出於隱白為井足大陰脈也流於大都為營注於太白
為俞過於公孫為原行於商丘為經入於隂陵泉為合
肝出大敦為井足厥陰脈也流於行間為營注於太冲
為俞過於中封為原行於中都為經入於曲泉為合
腎出湧泉為并足少隂脈也流於然谷為營注於太谿為
俞過於水泉為原行於復溜為經入於陰谷為合足三隂
三陽所流注者又云能知迎隨之氣可令調氣調氣之方
者必在陰陽然所謂迎隨者知榮衛之流行經絡之往來
也隨其順逆而取之故曰迎隨調氣之方必在隂陽者知
其表裏隨其隂陽而調之故曰調氣之方必在隂陽者也
夫用針刺刺者須明其孔穴補虛㵼實送堅付軟以急隨
緩榮衛常行勿失其理故經云虚者補之實者㵼之不
虚不實以經取之然虚者補其母實者㵼其子當先補
而後㵼不實不虚以經取穴者然是正經目
中他邪當自取其經故言以經取之
又云刺營無傷於衛刺衛無傷於營然針陽者卧針而
刺之刺陰者先以左手捻按所針營俞之處候氣散乃
内針是謂刺營無傷於衛刺衛無傷於營也
又云東方實西方虚瀉南方補北方者然是金水木火
土當於相平也緣東方木西方金木欲實金當平之火
欲實水當平之東方者肝也則知肝實西方者肺也則
知肺虚㵼南方補北方者南方火火者木之子北方水
水者木之母水勝火子能令母實母令子虚故㵼火補
水欲令金不得平木也經言不能治其虚何問其餘此
之謂也又曰夫言氣實者熱也氣虚者寒也針實者以
右手持針左手捻按開針穴以㵼之虚者以左手閉針
穴以補之補㵼之時與氣開闔相應是謂針容一豆補
㵼之理也又云虚者徐而疾實者疾而徐徐即是㵼疾
即是補補㵼之法一依此也下針之時搯取穴置針於
營上三十六息以左搯穴令定法其地不動右手持針
象其天而運轉也於此三十六息然定得針右手存意
捻針左手搯穴可重五兩已來計其針如轉如不轉徐
徐下之若覺痛即可重二兩若不覺以經下之入人營
至衛至病得氣如鮪魚食釣即得其病氣也量其輕重
以經取之名曰疾徐者至病即得氣欲出針時子午緩
緩出而引病氣不絶名曰徐也旣引氣名一向無補名
之曰㵼問曰凡下針時若為是好答曰徐徐下之堅持
為實凡下針先須持針堅得安稔不用飽食亦不用空
肚如患人欲針針者有乘車來者有步行來者如人行
十里許須令坐息安神定氣乘車者如人行三里許患
人嘿嘿而不言安心大坐候氣脈安定乃可下針又云
夫針之者不胷身心口如銜索曰欲内視消息氣而不
得妄行針針入一分知天地之氣針入二分知呼吸之
氣針入三分知逆順之氣針皮毛者無傷肌肉針肌肉
者無傷筋脈針筋脈者無傷骨髓針骨髓者無傷諸絡
東方甲乙木主人筋膜南方丙丁火主人血脈西方庚
辛金主人皮毛北方壬癸水主人骨髓中央戊己土主
人肌肉針傷筋膜者令人愕視失魂針傷血脈者令人
煩亂失神針傷皮毛者令人上氣失魄針傷骨髓者令
人呻吟失志針傷肌肉者令人四肢不收失智也刺若
中心一日死刺若中肝五日死刺若中腎六日死刺若
中肺三日死刺若中脾十日死刺若中膽一日半死
又云無刺大醉無刺大怒無刺大勞無刺大飽無刺大
饑無刺大渴無刺大驚已上古之深戒也
又黄帝問岐伯曰余聞九針之名上應天地四時陰陽
願聞其方𫝊於後代岐伯對曰九針者一曰鑱針二曰
圓針三曰鍉針四曰鋒針五曰䤵針六曰丸利針七曰
毫針八曰長針九曰大針此乃九針之名九針所應一
天二地三人四時五音六律七星八風九野人之身形
示應之也各有所宜人皮應天人肉應地人脈應人人
筋應四時人聲應音人陰陽合氣應律人齒面目應星
人出入氣應風人九竅三百六十五絡應九野故一針
皮二針肉三針脈四針筋五針骨六針調陰陽七針益
精八針除風九針通九竅除三百六十五節氣此之謂
各有所立也黄帝問曰人生有形不離陰陽天地合氣
别為九野分為四時月有小大日有長短長萬物並至
不可勝量虚實呿吟敢問其方岐伯曰木得金而伐火
得水而滅土得木而達金得火而缺水得土而絶萬物
盡然不可勝竭故針有懸布天下者五黔首其餘食莫
知之也一曰治神二曰知養身三曰知毒藥為真四曰
制砭石小大五曰知府藏血氣之診五法俱立各有所
先今末世之刺也虚者實之滿者泄之此皆衆工所共
知也若夫法天則地隨應而動和之者若響隨之者若
影道無鬼神獨往黄帝曰願聞其道岐伯曰凡刺之真
必先治神五臟已定九候已備乃後存針衆脈不見衆
凶弗聞外内相得無以形先可玩往來乃施於人人有
虚實五虚勿近五實勿逺至其當發間不容瞚手動若
務針耀而匀静意視義觀適之變是謂𡨕𡨕莫知其形
見其烏烏見其稷稷從見其飛不知其誰伏如横弩起
如發機黄帝曰何如而虚何如而實岐伯曰刺虛者須
其實刺實者須其虚也留氣已至慎守勿失深淺在志
逺近如一如臨深淵手如握虎神無營於衆物今列孔
穴圖於後者
　
　
　
　
　
　
　
　銅人鍼灸經卷一
欽定四庫全書
　銅人鍼灸經卷二
　今具列一十二人形共計二百九十穴
　
　
　
　
　
上星一穴在額顱上直鼻中央入髪際一寸䧟容豆是
　穴督脉氣所發主療頭風頭腫皮腫而虚鼻塞頭痛
　針入二分留十呼㵼五吸針下氣盡更停針引之得
　氣即㵼灸亦得然不及針日灸三壯至百五壯罷不
　宜多灸湏停十餘日然後更灸若頻灸恐㧞氣大上
　令人眼暗故不用相續加灸滿五十壯即以細三稜
　針刺頭上令宣通熱氣者熱不止熱氣上冲頭痛也
　戒酒麵蕎麥
𩕄㑹一穴在上星上一寸陷者中是穴督脈氣所發主
　療鼻塞日灸二七壯至七日停初灸之時痛五十壯
　即不痛至七十壯或痛即停灸其鼻塞若灸至四日
　便當漸可至七日即差針入二分留三呼得氣即㵼
　主療頭風痛白屑起多睡針之彌佳針訖可用末鹽
　生麻油相和以揩髮根下􁀙頭悉塗數數用此即末
　無頭風八嵗以上方可針𩕄門未合若針不幸令人
　死忌蕎麥熱食猪肉
前頂一穴在𩕄㑹上一寸五分骨陷中是甄權針經云
　一寸是穴今依素問一寸五分為定督脈氣所發主
　療頭風熱痛頭腫風癎針入三分留七呼㵼五吸大
　腫極即以三稜針刺之遶四方一寸以下其頭痛腫
　立差復以鹽末生麻油揩髮際下灸亦得
百㑹一穴在前頂後一寸半頂中心督脈足大陽之㑹
　主療脱肛風癎青風心風弓角反張羊鳴多哭言語
　不擇發時即死吐沫心中熱悶頭風多睡心煩驚悸
　無心力志前失後喫食無味頭重飲酒面赤鼻塞針
　入二分得氣即㵼如灸數至百五即停三五日訖繞
　四畔以三稜針刺令出血以井花水淋之令氣宣通
　不得一向火灸恐拔氣上令人眼暗忌酒麵猪魚蕎
　麥蒜􁁉等
天突一穴在結喉下陷者中宛宛是陰維任脈之㑹針
　入五分留三呼得氣即㵼主欬嗽上氣噎胷中氣喉
　内狀如水雞聲肺壅唾膿血氣壅不通喉中熱瘡不
　得下食灸亦得然不及針其下針直横下不得􁀙手
　即五臟之氣傷令人短夀慎加藥法及辛酸滑等
璇璣一穴在天突下一寸陷者中仰頭取之是穴任脈
　氣所發主胷支滿痛喉痺咽癰水漿不下灸五壯針
　入三分
華盖一穴在璇璣下一寸陷中仰而取之任脈氣所發
　主胸脇支滿痛引胸中欬逆上氣喘不能言灸五壯
　針入三分
紫宫一穴在華葢一寸六分陷者中仰而取之任脈氣
　所發主胷脇支滿痺痛骨疼飲食不下嘔逆上氣煩
　心也灸五壯針入三分
玉堂一穴在紫宫下一寸六分陷中一名玉英任脈氣
　所發主胸滿不得喘息痺痛骨疼嘔逆上氣煩心灸
　五壯針入三分
亶中一穴一名元兒在玉堂下一寸六分横直兩乳間
　陷者中任脈氣所發宜灸至七七止主肺癰咳嗽上
　氣唾膿不得下食胷中氣滿如塞禁穴不可針針不
　幸令人死
中庭一穴在亶中下一寸六分陷中任脈氣所發主胷
　脇支滿心下滿食飲不下嘔逆吐食還出灸五壯針
　入三分
巨骨一穴在心脾骨頭不可日灸三壯至七壯主驚癎
　破心吐血禁針針則倒懸一食頃然後乃可下針針
　入四分㵼之勿補針出始得正坐忌酒麵熱食猪魚
　生冷物
雲門二穴在巨骨下氣户兩傍各二寸陷中動脈應手
　舉臂取之山晀經云在人迎下第二骨間相去二寸
　三分足太陰脈氣所發治嘔逆氣上胷脇徹背痛通
　灸禁針理肺同藥療之針深令人氣逆
少商者木也在手大指端側去爪甲角如韮葉白肉際
　宛宛中手大隂脈之為井也針入一分主不能食腹
　中氣滿喫食無味宜針不宜灸以三稜針刺之血出
　勝氣之所以勝氣針者此脈脹腮之候腮中有氣人
　不能食故刺出血以宣諸藏暌也忌冷熱食
魚際二穴者火也在手大指節後内側散脈中手太陰
　之所流為營也主虛熱洒洒毛豎惡風寒舌上黄身
　熱咳嗽喘痺走背胷不得息頭痛甚汗不出熱煩心
　少氣不足以息陰痒腹痛不下食時攣支滿喉中焦
　乾渴痙上氣熱病寒栗鼓頷腹滿陰瘻色不變肺心
　痛牽引尻溺出膈中虚食飲嘔身熱汗出重嘔吐血
　日泣出短氣心痺悲怒逆氣任惕胃氣逆也針入二
　分
　
　
　
　
　
　
　
　
　
　
　
　
　
　銅人鍼灸經卷二
欽定四庫全書
　銅人鍼灸經卷三
　
　
　
　
　
神庭一穴在髪際直鼻上督脉上一寸髪際是也足太
　陽陽明之㑹主治腫氣風癎顛風不識人羊鳴角弓
　反張披髪而上歌下哭多學人言語驚悸不得安寢
　禁不可針日灸七壯至百壯若針即發於其病在舉
　火之時忌猪羊魚肉酒麵熱食
曲差二穴在神庭傍一寸半髪際足太陽脉氣所發主
　心中煩滿汗不出頭項痛身熱目視不明針入三分
　灸三壯
臨泣二穴在目上眥入髪際五分陷者中足太陽少陽
　之㑹主卒不識人風眩鼻塞針入三分留七呼
眉冲二穴一名小竹在當兩眉頭直上入髪際理目五
　般癎頭痛鼻塞不宜灸針入三分
水溝一穴在鼻柱下人中督脉手陽明之㑹主療消渴
　飲水無多少水氣偏鼻腫失笑無時即顛癎語不識
　人乍喜乍哭牙關不開面腫唇動葉葉肺風狀如虫
　行針入四分徐徐出之灸亦得然不如針若是水氣
　唯有此穴可針若針他穴水盡即死
承漿一穴在頥前下唇下足陽明之㑹主偏風口喎面
　腫消渴面風口不開口中生瘡針入三分半然後徐
　徐引氣而出灸亦任日灸七七壯若頻灸恐足陽明
　脈斷令風不差若停息復灸令其風通宣應時立愈
　其艾炷依小竹筋頭大作之但令當脉灸之雀糞大
　亦能愈疾又有一途如脉内疝瘕痃癖塊伏梁氣之
　徒唯湏大艾炷故小品曰腹背爛燒四支則但除風
　邪而已如鳩尾以至頭皆不可多灸及不可用大艾
　炷
俞府二穴在巨骨下去璇璣傍各二寸䧟中足太陽脉
　氣所發主欬逆上氣喘嘔吐胷滿不得食仰卧取之
　灸五壯針入三分
彧中二穴在俞府下一寸六分䧟中仰卧取之足少隂
　脉氣所發主腎脇支滿欬喘不得息嘔吐胷滿不能
　食灸五壯針入三分
神藏二穴在彧中下一寸六分䧟中仰而取之足少陽
　脉氣所發主胷脇支滿咳𠻳不得食針入三分灸五
　壯
靈虚二穴在神藏下一寸六分䧟中仰而取之足少陽
　脉所發主胷脇支滿引胷不得息嘔吐胷滿不得食
　針入三分灸五壯
神封二穴在靈墟下一寸六分主胷滿不得息咳逆乳
　癰洒浙惡寒灸五壯針入三分
步郎二穴在神封下一寸六分䧟者中仰取之足少隂
　脉氣所發主胷脇支滿鼻不通呼吸少氣喘息不得
　舉臂針入三分灸五壯
　
　
　
　
　
　
　
　
五處二穴足太陽脉氣所發在頭上督脉傍去上星二
　寸半主目不明頭眩風痺悶針入三分灸五壯
承光二穴在五處後寸半足太陽脉氣所發主風眩頭
　痛欲嘔吐心煩針入三分不可灸
通天二穴在承光後一寸半足太陽脉氣所發主項痛
　暫起僵仆針入三分灸三壯
攅竹二穴在兩眉頭少陷中足太陽脉氣所發主目視
　􁣶􁣶視物不明眼中熱疼及眼眶針入三分不宜灸
晴明二穴在目内眥頭上畔者中手足太陽陽明之㑹
　主膚翳白膜覆童子眼暗雀目冷尿􁀙􁃑眼視物不
　明努肉針入一分半不宜灸
迎香二穴在和􁁉上一寸鼻下孔傍手足陽明之㑹針
　入三分主鼻息不聞香臭偏風面痒及面浮腫風葉
　葉動狀如虫行刺或在唇動不宜灸
承泣二穴在目下七分直目童子中蹻脈任脈足陽明
　之㑹主療􁃑眼喎目不正口喎目瞤面動葉葉然牽
　口眼熱疼赤痛目視􁣶􁣶冷泪眼臉赤針入四分半
　不宜灸若灸尤問多少三日以後眼下大如拳息肉
　日加長如桃許至一月日如五升大
鳩尾一穴在臆前巨骨下五分主心驚煩發狀如烏烏
　破心吐血心中氣悶不喜聞人語心痛腹脹宜針雖
　然此處最難針須是大好手方可下針如不然取氣
　多不幸令人死針入三分
巨闕一穴心之募在鳩尾下一寸任脈氣所發主療心
　中煩悶熱風風癎浪言或作鳥聲不能食無心力凡
　心痛有數種冷痛蛔虫毒霍亂不識人針入六分得
　氣即㵼灸亦良
上管一穴在巨闕下一寸去巨骨三寸任脈足陽手太
　陽之㑹主心中熱煩賁豚氣脹滿不能食霍亂心痛
　不可眠卧吐利心風驚悸不能食心中悶發噦伏梁
　氣狀如覆杯針入八分得氣先補而後㵼之可為神
　驗若是風癎熱痛宣㵼之後補可為應其病灸亦良
中管一穴一名太倉是胃之募在上管下手太陽少陽
　足陽明所生任脈之㑹主治心匿不能食反胃霍亂
　心痛熱温虐痎虐天行傷寒因讀書得奔豚氣心悶
　伏梁氣如覆杯冷結氣針入八分灸亦良
建里一穴在中管下一寸治腸中疼痛嘔逆上氣心痛
　身腫針入一寸三分灸亦良
下管一穴在建里下一寸足太陰任脈之㑹主腹胃不
　調腹内痛不能食小便赤腹堅硬癖瑰脈厥厥動針
　入八分灸亦佳
　
　
　
　
　
　
　
神聰四穴在百㑹四面各相去同身寸一寸理頭風目
　眩狂亂風癎左手如花右手如果針入三分
明堂一穴在鼻直上入髪際一寸理頭風多鼻涕鼻塞
　三日一報針入三分
當陽二穴在當童人直上入髪際一寸理卒識人風眩
　鼻塞入針三分
前關二穴在目後半寸亦近太陽之穴理風赤眼痛頭
　目眩目澁針入三分
四白二穴在目下一寸足陽明脉氣所發主頭痛目眩
　針入三分灸七壯
巨闕二穴在鼻孔下俠水溝傍蹻脉足陽明之㑹主治
　面風寒鼻頻(音/凖)上腫癰痛招摇視占瘈瘲口噼針入
　三分灸七壯止
地倉二穴在俠口傍四分外如近下有脉㣲動者是蹻
　脉手陽明之交主療大患風者其脉亦有動時亦有
　不動時多主偏風口喎灸音不言不得飲水漿食漏
　落脉瞤動患左針右患右針左針入三分半灸亦得
　日二七壯其艾壯如麄釵脚忌毒物及行房事
廉泉一穴在頷下結喉上舌本間隂維任脉之㑹主舌
　下腫難言舌瘲設多咳嗽少氣喘息嘔沫禁斷灸三
　壯針入三分
隂交一穴在臍下一寸任脉氣所發主臍下熱小便赤
　氣痛狀如刀攪作塊狀如覆杯婦人斷緒月事不調
　帶下崩中因産後惡露不止繞臍冷痛針入八分得
　氣即㵼㵼後宜補灸亦得然不及針
水分一穴在管下臍上一寸任脈氣所發主腹痛不能
　食腸堅腹痛胃管不調堅硬針入八分若是水病灸
　之大良
巨闕一穴甲乙經云一名利機一名精露一名丹田一
　名命門在臍下二寸是三焦之募任脈氣所發針入
　八分主腹痛堅硬婦人因産惡露不止遂成結塊崩
　中斷緒灸亦良
關元一穴是小腸募一名次門在臍下三寸足三陰任
　脈之㑹臍下㽲痛小便赤淋不覺遺瀝小便處痛狀
　如散火尿如血色臍下結血狀如覆杯婦人帶下因
　産露不止并婦人斷緒産道冷針入八分若懐胎必
　不針若針必落胎胎多不出而針外崑崙即出灸亦
　良然不及針
中極一穴一名玉泉一名氣原在闗元下一寸是膀胱
　募任脈足三陰之㑹主婦人斷緒四度針針即有子
　故却時任針也主淋小便赤尿道痛臍下結塊如覆
　杯或因産得惡露不止遂成疝瘕或因月事不調血
　結成塊針入八分灸亦得然不及針
　
　
　
　
　
　
　
　
　
　
　
　
　銅人鍼灸經卷三
欽定四庫全書
　銅人鍼灸經卷四
　
　
　
　
　
後頂一穴在百㑹後一寸半枕骨上是督脉氣所發針入
　四分灸五壯主風眩目視􁣶􁣶額顱上痛
强間一穴在後頂後一寸半一名大羽是督脉氣所發
　主頭如針刺不可以動項如㧞不可左右顧視灸五
　壯針入二分
腦户一穴在枕骨上强間後一寸半一名仰風一名㑹
　顱是督脉足太陽之㑹主目痛不能視面赤腫頭痛
　不得灸灸令人失瘖針入三分
瘖門一穴一名舌厭在項後入髪際宛宛中入係舌本
　是督脉陽維之㑹仰而取之主頭風腦疼失瘖不能
　言舌急項强不能囬頭針入八分徐徐出之不宜灸
　灸即令人啞忌如前法問曰舌急不言如何治答曰
　急針瘖門舌緩針風府得氣即㵼可小繞針入八分
　忌灸
大推一穴第一推上䧟者中宛宛是主三陽督脉之㑹
　療五勞七傷温瘧疰􁁜膊悶項强不得四顧針入五
　分灸亦得
陶道一穴在大推節下間俛而取之督脉足太陽之㑹
　主頭重目瞑洒浙寒熱脊强以頭汗不出也灸五壯
　針入五分
身柱一穴在第三椎節下間督脉氣所發灸五壯主顛
　疾瘈瘲怒欲殺人身熱狂走讝言見鬼針入五分
神道一穴督脉氣所發在第五椎節下間俛而取之主
　寒熱頭痛進退往來痎瘧恍惚悲愁灸入三壯針入
　五分
至陽一穴在第七椎節下間俛而取之督脉氣所發主
　寒熱解爛淫樂脛酸四支重痛少氣難言灸三壯針
　入五分
筋縮一穴在第九椎節下間俛而取之督脉氣所發主
　驚癎狂走顛疾脊急强目轉上垂灸三壯針入五分
脊俞一穴一名神宗一名脊中在第十一椎中中央督
　脉氣所發治風癎顛邪温病積聚下利忌灸針入五
　分
懸區一穴在第十二椎下節間是穴督脉氣所發主腰
　脊强腹中上下積氣針入三分灸三壯
命門一穴一名屬累在第十四椎下節俛而取之督脉
　氣所發主頭痛如破身熱如火汗不出瘈瘲裏急腰
　腹相引痛針五分
腰俞一穴一名背解一名髓孔一名腰尸在第二十一
　椎節下陷者宛宛中是挺腹地舒身兩手兩重支額
　縱四體然後乃取其穴是督脉氣所發也主腰髖疼
　痛腰脊强强二不得囬轉温瘧痎𠻳針入八分灸亦
　得慎房事不得擎重物甲乙經云針入五分灸三壯
長强一穴一名氣之隂郄督脉絡在窮骨下宛宛中是
　甲乙經穴在脊骶端少隂所結主下漏五痔疳蝕下
　部慝針入三分然鍼之以痛為度其穴伏地取之乃
　得灸亦得然不及針慎房事此痔根本是冷慎冷
　
　
　
　
　
　
　
天柱二穴在俠項後髪際大筋外亷䧟者中足太陽脉
　氣所發針入二分主頭風目如脱項如㧞項疼急重
　先㵼而後補之灸亦得然不及針
玉枕二穴在絡却後七分半俠腦户傍一寸三分起肉
　枕骨上入髪際三寸足太陽脉氣所發針入三分灸
　三壯主目内攣絲急痛風眩目痛頭寒多汗耳聾鼻
　塞
風池二穴者是足少陽陽維之㑹在項後髪際䧟中甲
　乙經云風池穴在顳顱後髪際䧟中針入一寸二分
　大患風者先補而後㵼少可患者以經取之主肺風
　面赤目視􁣶􁣶項强不得囬顧面腫皮軟腦疼痛灸
　亦良然不及針問曰如後髮際亦有項脚長者其毛
　首至頭骨亦有無項脚者毛齊至天牖穴即無毛根
　何而取穴也答曰其毛不可輒定大約如此若的的
　定中府正相當即是側相去各二寸此之定穴
顱息二穴在耳後青脉間主身熱頭痛不可反側小兒
　癎喘不得息耳聾針入一分不得多出血血多即殺
　人灸三壯
完骨二穴在耳後入髮際四寸足太陽少陽之㑹主風
　眩項痛頭强寒熱灸即依年壯針入二分
大抒二穴在項後第一椎下兩傍各一寸半陷中足太
　陽手少陽之會理風勞氣咳𠻳氣急頭痛目眩腹痛
　針入五分禁灸
風門熱府二穴在第二椎下兩傍一寸半督脉足太陽
　之㑹理傷寒項强目瞑鼻塞風勞嘔逆上氣胷痛背
　痛氣短不安針入五分灸五壯
肺俞二穴在第三椎下兩傍相去一寸半理顛癎癭氣
　上氣吐逆支滿脊强寒熱不食肉痛皮痒傳屍骨蒸
　肺嗽針入三分
厥隂俞二穴在第四椎下兩傍相去同身寸一寸半理
　逆氣嘔逆牙痛留結胷悶針入三分
心俞二穴在第五椎下兩傍各一寸半理心中風狂癎
　心氣亂語悲泣心腹煩滿汗不出結聚寒􁭪嘔逆不
　食食即吐血目痛不可灸針入三分
督俞二穴在第六椎下兩傍相去同身寸一寸半一名
　髙盖主理寒熱腹中痛雷鳴氣逆心痛灸三壯禁針
鬲俞二穴在第七椎下兩傍各一寸半理心痛痰飲吐
　逆汗出寒熱骨痛虚脹支滿痰瘧痎癖氣塊隔上痛
　喉痺身常温不食切痛針入三分
肝俞二穴在第九椎下兩傍合一寸半理口乾中風支
　滿短氣不食食不消吐血目不明閉塞腰痛肩疼寒
　疝針入三分灸三壯
膽俞二穴在第十椎下兩傍各一寸半足太陽脉氣所
　發主理心脹滿吐逆短氣痰悶食難下不消針入三
　分
　
　
　
　
　
　
　
　
脾俞二穴在第十一椎下兩傍一寸半理腰身黄脹滿
　腹肚洩利身重四支不收黄疸邪氣積聚腹病寒熱
　針入三分灸三壯
胃俞二穴在第十二椎下兩傍各一寸半理煩滿吐食
　腹脹不能食針入二分灸三壯
三焦俞二穴在第十三椎下兩傍各一寸半足太陽脉
　氣所發主水糓不消腹脹腰痛吐逆針入三分灸三
　壯
腎俞二穴在第十四椎下兩傍各一寸半與臍對理虚
　勞耳聾腎虚及水藏脹攣急腰痛小便濁隂中疼血
　精出五勞七傷冷嘔脚膝拘急好獨卧身腫如水針
　入三分灸三壯
氣海俞二穴在第十五椎下兩傍同身寸相去一寸半
　理腰痛痔病㵼血灸三壯
大腸俞二穴在第十六椎下兩傍各一寸半理腰痛腸
　鳴脹滿遶臍中痛大便下利或洩利食不化脊骨强
　針入三分灸三壯
關元二穴在第十七椎下兩傍相去同身寸一寸半理
　風勞腰痛洩利虚脹小便難婦人瘕聚諸疾針入三
　分
小腸俞二穴在第十八椎下兩傍各一寸半理大便赤
　澁小便𦂳急脚腫短氣不食煩熱㽲病大便膿血出
　食痔疼痛婦人帶下針入三分灸三壯
膀胱俞二穴在第十九椎下兩傍相去同身寸一寸半
　理風勞腰痛洩利腸痛大小便難尿赤隂生瘡少氣
　足脛冷拘急不得屈伸女人瘕聚針入三分灸三壯
中膂俞二穴在第二十椎下兩傍相去同身寸一寸五
　分一名脊内俞是少隂脈理理赤白痢虚渴汗出腰
　不得俯仰腹脹脇痛針入三分
白環俞二穴在第二十一椎下兩傍相去同身寸一寸
　半足太陽脈氣所發理腰脊攣急痛大小便不利百
　病針入三分甲乙經甄權經云挺腹地端身兩手相
　重支額縱氣息令支肉俱緩乃取其穴針入八分主
　腰髖疼不遂温虐腰中冷不識眠睡勞損風虐忌灸
　
　
　
　
　
　銅人鍼灸經卷四
欽定四庫全書
　銅人鍼灸經卷五
　
　
　
　
　
竅隂一穴在完骨上枕骨下足太陽少陽之㑹主骨疸
　發厲頭痛引頭也灸五壯針入三分
浮白二穴在耳後入髪際一寸足太陽之㑹主寒熱喉
　痺欬逆疝積胷中滿不得喘息胷痛耳聾嘈嘈無所
　聞頸項癰腫不能言及癭肩不舉也針入三分灸三
　壯
附分二穴在第二椎下附項内廉兩傍各三寸手足太
　陽之㑹主背痛引領灸五壯針入三分
䰟户二穴在第三椎下兩傍各三寸宛宛中正坐取之
　足太陽脈氣所發主背脾悶無氣力勞損痿黄五尸
　走疰項强不得回顧針入五分灸亦得
神堂二穴在第五椎下兩傍各三寸陷者中正坐取之
　足太陽脈氣所發主肩痛胷腹滿洒浙反脊强急灸
　五壯針入三分
譩譆二穴在肩膊内廉第六椎兩傍三寸其穴抱肘取
　之足太陽脈氣所發因以手痛按之病者言譩譆針
　入六分主温瘧寒寒病病背悶氣滿腹脹氣眩灸二
　七壯忌葱白酒
膏盲俞二穴主無所不療羸瘦虚損夢中失精上失氣
　欬逆狂或妄誤取穴之法令人正坐曲脊伸兩手以
　臂著膝前令正直手大指與膝頭齊以物支肘勿令
　臂得動也從甲骨上角摸索至骨下頭其間當有四
　肋三間灸中間依胛骨之裏去胛骨各容指許摩服
　去表肋間空處按之自覺牽引於肩中灸兩胛中一
　處至六百壯多至千壯當覺下􁁉􁁉然流水之狀亦
　當有所下出若得痰疾則無所不下也若病人已困
　不能正坐當令側卧俛上臂令前取穴灸之求穴法
　大校以右手從左肩上住指頭所不及者是也左亦
　然乃以前法灸之若不能久坐當伸兩臂令人俛兩
　胛骨俠相離不爾肘骨覆穴不可得也所伏衣襆當
　令大小有常定不爾則失其穴也此灸訖後令人陽
　氣康盛當消息以自補飬當取身體平復其穴近第
　五椎望取之也論曰昔在和緩不救晋侯之疾以其
　在膏之上肓之下針藥所不能及即此之穴是也人
　不能求得此穴所以宿病難追若能用心此方便求
　得灸之無疾不愈
鬲關二穴在第七椎下兩傍各三寸䧟者中正坐取之
　足太陽脉氣所發主背痛惡寒脊强俛難食不下嘔
　噦多涎睡也灸五壯針入五分
䰟門二穴在第九椎下兩傍各二寸䧟者中正坐取之
　足太陽脉氣所發主食飲不下腹中雷鳴大便不節
　小便赤黄也灸三壯針入五分
陽綱二穴在第十椎下兩傍各三寸正坐取之足太陽
　脈氣所發主食不下腹中雷鳴大小便不節黄水灸
　三壯針入五分
意舍二穴在第十一椎兩傍各三寸正坐取之足太陽
　脈氣所發主腹滿虚脹大便洩滑消渇面黄灸五十
　壯甲乙經灸三壯針入五分
胃倉二穴在第十二椎下兩傍各三寸主腹内虚脹水
　食不消惡寒不能俛仰針入三分灸五壯
盲門二穴在第十三椎下兩傍各三寸異經云與鳩尾
　相直主心下肓大堅婦人乳有餘疾灸三十壯針入
　五分
志堂二穴在第十四椎下兩傍各三寸正坐取之是太
　陽脈氣所發針入五分灸三壯主腰脊痛急食不消
　腹中堅急隂痛下腫並療之
胞肓二穴在第十四椎下兩傍各三寸陷者中伏而取
　之足太陽脈氣所發主腰脊痛急食不消腹中堅急
　隂痛下腫並療之療惡氣腰背卒痛灸五七壯甲乙
　經灸三壯針入五分
秩邊二穴在第二十椎下兩傍各三寸伏而取之足太
　陽脈氣所發主腰痛不能俛仰小便赤黄尻重不能
　舉灸三壯針入三分
　
　
　
　
　
　
　
頷厭二穴在曲踿顳顬上廉手足少陽陽明之交㑹刺
　入三分灸三壯主風眩目無所見偏頭痛引目外眥
　急耳鳴好啑頸痛
客主二穴在耳前上廉起骨開口有穴動脉宛宛中一
　名上關足陽明之㑹主􁀙目風牙疼痛車不開口噤
　嚼食鳴偏風眼喎通睛耳聾狀如蝉聲針入一分灸
　七壯艾炷如筋頭大必湏側卧張口取穴避風又上
　關不得深下關不得久留針問曰上關何以不得深
　下關何以不得久留針答曰上關若深令人得欠不
　得㰦目隨針􁀙下關不得久留針者得㰦不得欠牙
　關急是故上關不得深下關不得久留針
懸顱二穴在曲周顳顬中足陽明脉氣所發主熱病偏
　頭痛引目外内身熱煩滿汗不出齒痛面皮赤痛針
　入三分灸三壯
肩井二穴在肩上䧟罅中缺盆上大骨前一寸半以三
　指按之當其中指下䧟者中是穴一名膊井手足少
　陽陽維之㑹主五勞七傷頭項不得囬顧背膊悶兩
　手不得向頭或因馬抝傷腰髖疼脚氣入針四分不
　宜灸針不得深深即令人悶甲乙經云針只可五分
　此膊井脉足陽明之㑹乃連入五臟氣若深便引五
　臟之氣乃令人短夀大肥人亦可倍之若悶倒不識
　人即湏三里下氣雖不悶倒但針膊并即湏三里下
　氣大良及婦人懷胎落訖覺後㣲損手足苦者針肩
　井手足立差若有灼然解針者遣針不解針者不可
　遣針灸乃勝針日灸七壯若針肩井必三里下氣如
　不灸三里即拔氣上其針膊并出甄權經
扁髃二穴在膊骨頭肩端兩骨間陷者宛宛中是平手
　足其穴手陽明蹻脈之會針入八分主療偏風半身
　不遂熱風疹風胷俛仰風刺風風虚手不得上頭捉
　物不得挽弓不開臂細無力酸疼臂冷而緩患刺風
　者百日刺筋百日刺骨方可得瘳灸亦得然不及針
　還以平手取其穴日灸七壯差為度
臂臑二穴在肩髃下一寸兩筋間兩骨罅陷者宛宛中
　宜灸不宜針日灸七壯主療勞癭臂細無力手不得
　向頭其穴平手取之不得拏手令急其穴即閉若針
　不得過三五過多生惡
曲池二穴者木也在肘外輔骨曲肘横文頭宛宛中陷
　者是手陽明脈之所入為合也手拱胷取之外畔文
　頭即是療偏風半身不遂刺風疹疼痛冷緩捉物不
　得挽弓不開屈伸難引脈風臂肘細而無力針入七
　分灸亦良但令斷風抽氣而已
通谷二穴在夾上管兩傍相去三寸冲脈足少隂之㑹
　治乾嘔又無所出又治勞食欲鬲結針入五分灸五
　壯
章門二穴一名長平一名脇􁨿是脾之募在大横外直
　臍季肋端必須側卧令伸下脚縮上脚乃得穴足厥
　隂少陽之㑹主膀胱氣癖疝瘕氣膀胱氣痛狀如雷
　聲積聚氣針入六分灸亦良
伏兔二穴在膝上六寸起肉正跪坐取之足陽明脈氣
　所發治風勞痺逆狂邪膝冷手節攣縮身隠疹腹脹
　少氣婦人八部諸病針入三分禁灸
隂市二穴一名隂鼎在膝上三寸伏兎下是穴足陽明
　脈氣所發主寒疝下至腰脚如冷水小腸諸疝按之
　在膝上伏兎下寒疝腹脹滿痿厥少氣針入三分灸
　三壯
犢鼻二穴在膝臏下骭侠罅大筋中足陽明脈氣所發
　主犢鼻腫洗熨去之其久堅勿攻攻者死膝中痛不
　仁難跪起諸腫節潰者死不潰可療針入三分灸三
　壯
委中二穴者土也在膕中央約文中動脈甄權云在曲
　䐐内兩筋兩骨中宛宛是足太陽脈氣之所入為合
　也令人面挺腹地而取之主脚弱無力風濕痺筋急
　半身不遂灸不及針針入八分灸三壯
三里二穴者土也在膝下三寸䯒外㢘陷者宛宛中是
　足陽明脈之所入為合也主腰滿堅塊不能食胷氣
　不足反胃胷脇積氣脚弱針腹背毎須取三里穴入
　八分灸亦良
　
　
　
　
　
　銅人鍼灸經卷五
欽定四庫全書
　銅人鍼灸經卷六
　
　
　
　
　
　
角孫二穴在耳郭中間開口有穴手足少陽手太陽之
　㑹主齒不嚼物齲動腫灸三壯針入三分
耳門二穴在耳前起肉當耳缺者主耳有膿及底耳䁎
　耳耳痛鳴聾并齒齲針入三分灸三壯
聽㑹二穴在耳前䧟中上闗下一寸動脉宛宛中張口
　得之手少陽脉氣所發針入三分主耳聾耳中状如
　弹聲通耳牙車急疼痛不得嚼食牙車脱臼相離一
　寸其穴側卧張口得之灸亦良
天牖二穴在頸筋缺盆上天容後天柱前完骨下髪際
　上一寸䧟者宛宛中手少陽氣所發主頭風面腫項
　强不得囬轉夜夢顛倒面青黄無顔色針入五分不
　宜灸若灸面腫滿合先取譩譆後針天牖風池其病
　即差
天府二穴在兩腋下三寸宛宛中手太隂脉氣所發主
　頭眩目瞑遠視􁣶􁣶針入四分灸入七壯不除再灸
　百壯甲乙經禁灸
曲澤二穴者水也在肘内廉下䧟者中屈肘得之手心
　主脉之所入為合也主心痛出穴則心下澹澹喜驚
　身熱煩心口乾逆氣嘔血時瘈瘲言摇頭青汗出不
　過肩傷寒病温温身熱口乾灸三壯針入三分
少海二穴者水也一名曲節手少隂脉之所入為合也
　在肘内横文頭屈手向頭取之䧟者宛宛中甲乙經
　云穴在肘内廉節後䧟者中動應手療腋下瘰癧痺
　疼屈伸不得風痺疼疰病針入三分禁灸
巨虚上廉二穴在三里三寸兩筋兩骨罅間䧟者宛宛
　中足陽明與太陽合針入八分主大腸氣不足偏風
　腰腿脚不随不得履地脚氣刺風痶風脚冷寒瘧灸
　之太良
條口二穴在上廉下一寸陽明脉氣所發主脛寒不得
　卧疼痛足緩失履濕痺足下熱不能久立針入八分
　灸三壯
巨虚下廉二穴足陽明與小腸合在上廉下三寸兩筋
　兩骨罅䧟者宛宛中蹲地坐而取之針入六分又針
　入三分灸三壯主小腸氣不足面無顔色偏風熱風
　冷痺不遂風濕痺灸亦良不及針灸瘡差冷痺即已
承山二穴一名魚腹山一名傷山在兌踹腸下分肉間
　䧟者中定腹取之主脚弱無力脚重偏風不遂針入
　八分灸亦得
上崑崙二穴者火足太陽脉之所行為經也在外踝後
　跟骨上䧟者中治惡血風氣腫痛脚腫水針入五分
　灸三壯
下崑崙二穴一名内崑崙在外踝下一寸大筋後内陷
　骨宛宛中主刺風􁀙風熱風冷痺腰疼偏風半身不
　遂脚重疼不履地針入四分灸之亦良其穴蹲地旁
　引刺之灸百壯止
　
　
　
　
　
　
　
　
聽宫二穴在耳中珠子大如赤小豆形足少陽手太陽
　三脉之㑹針入一分灸三壯主耳聾填如無所聞嘬
　嘬嘈嘈弹鳴及心膓滿臂痛失聲
缺盆上二穴肩上横骨䧟中一名天蓋肩上是穴主寒
　熱瘰癧缺盆中腫外潰不死胷中熱滿腹大小氣缺
　盆中痛汗出喉痺咳嗽灸三壯針入三分
孔最二穴在腕上七寸手太隂郄治熱病汗不出吐血
　失瘖腫痛惡血針入三分灸亦得
列缺二穴在腕上一寸半交叉頭兩筋兩骨罅宛宛中
　手太隂絡主療偏風口喎半身不遂針入三分灸亦
　得若患偏風灸至一百壯若患腕勞灸至妙
經渠二穴者金也在寸口中䧟者中手太隂脉之所行
　為經也主寒熱胷背急痛胷中膨膨痛喉痺掌中熱
　主咳逆上氣喘數久熱病汗不出暴癉喘逆心痛欲
　嘔針入三分不可灸即傷人神
少冲二穴者木也一名經如在手小指内廉之端去甲
　如韭葉手少隂脉之所出為井也主熱病煩心上氣
　心痛冷煩滿少氣悲恐喜驚掌熱肘腋胷中痛口中
　熱咽中酸乍寒熱手拳不伸掌痛引腋針入一分灸
　一壯
勞宫二穴者火也一名五里在掌中央横文動脉中以
　屈無名指頭着處是手中主脉之所流為營也主手
　掌後􁟇痺手痺白屑起針入二分只過一度如過兩
　度令人虚不得灸灸即生息肉
髀關二穴在膝上伏兎後交分中主脉寒不仁痺痿不
　屈伸也灸三壯針入三分
梁丘二穴足陽明郄在膝上三寸兩筋間治大驚脛痛
　冷痺膝痛不能伸屈針入五分
隱白二穴者木也足大指端内側去𤓰甲角如韭葉宛
　宛中足太隂脉之所出為井主腹中有寒熱起氣喘
　衂血不止腹中脹逆脛中寒熱不得卧氣滿胷中熱
　暴洩鬲中嘔吐不欲食飲渴尸厥不知人脉動如渴
　飲身體疼痛唾也針入一分灸三壯
承筋二穴一名踹腸一名直腸在脛後從脚跟後上七
　寸踹中央䧟者中足太陽脉氣所發治風勞熱足煩
　腫痛轉筋急痛身隱疹大小便不止針入三分
陽蹻二穴在外髁前一寸䧟者宛宛中治脚氣腎氣婦
　人血氣針入三分
隂蹻二穴在足内踝陷者中宛宛是卒疝小腹痛病者
　左取右右取左立已女子不月水驚喜悲不樂如墮
　墜汗出面黒病饑不欲食婦人淋瀝隂挺出四支淫
　濼心悶暴虐及諸淋目痛小腹偏痛嘔逆嗜卧偏枯
　不能行大風暴不知人卧驚視如見星尿如黄水小
　腹熱咽乾也灸三壯針入三分
　
　
　
　
　
　
　
風府一穴本在項後入髪際一寸大筋上宛宛中起肉
　疾言其肉立起言休立下督脉陽維之㑹不可灸針
　入三分主頭項急不可傾側目眩鼻窒不得息瘖不
　能言嗌痛足不仁狂走欲自殺目反妄視
瘈脉二穴一名資脉在耳内雞足青脉是穴主頭風耳
　後痛小兒驚癎瘈瘲嘔吐洩注驚恐失精視瞻不明
　眩瞢灸三壯針入一分
清冷淵二穴在肘上二寸伸肘舉臂取之主肩不舉不
　得帶衣灸三壯針入三分
消濼二穴在肩下外關腋針肘分下行主寒熱風痺頭
　痛頭背急針入六分灸三壯
肩外俞二穴在肩脾上㢘去脊三寸陷者中主肩甲痛
　熱而寒至肘灸一壯針入六分
曲垣二穴在肩中央曲甲陷者中按之應手痛是穴主
　肩痛周痺灸三壯針入九分
二閒一穴者水也一名閒谷在手太指次指本節前内
　側陷者中手陽明脈之所流為營也主喉痺多卧喜
　睡肩髃喉痺咽如眥物傷忽振寒針入三分灸三壯
三間二穴者木也一名少谷在手大指次指本節之後
　内側陷者中手陽明脈之所注為俞也主喉痺咽如
　骨鯁齒齲痛多卧喜睡胷滿腹鳴虚寒熱唇口乾身
　熱喘息目急痛針入三分
少澤二穴者金也一名少吉在手小指端去爪甲下一
　分陷者中手太陽脈之所出為井也主虐寒熱汗不
　出頭痛咳𠻳瘈瘲口乾頭痛不可顧也針入一分灸
　一壯
前谷二穴者水也在手小指外側本節前䧟者中手太
　陽脉之所流營也刺入一分灸三壯主目眩淫淫轉
　甲小指痛
陽谷二穴者火也在手外側腕中兌骨之下陷者中手
　太陽脉之所行為經也主顛疾狂走熱病汗不出脇
　痛頸腫寒熱耳聾耳鳴牙齒齲痛臂腕外側痛不舉
　吐舌戾頸妄言不得左右顧俛瘈瘲頭眩眼痛針入
　二分灸三壯
飛陽二穴一名厥陽足太陽絡在外踝上七寸别走少
　隂者刺入三分灸三壯主頭眩目痛
束骨二穴者木也在足小脂外本節後䧟者中足太陽
　脉之所注為俞也刺入三分灸三壯主頭痛目眩身
　熱肌肉動
湧泉二穴者木也一名地冲在足心陷者中屈足捲指
　宛宛中足少隂脉之所出為并也主小便不利心中
　結熱脚底白肉際不得履地刺風脈風風癎灸亦得
　然不及針者灸廢人行動不可傳之於後針入五分
膝眼四穴在膝頭骨下兩傍陷者宛宛中是穴針入五
　分留三呼㵼五吸主膝冷疼痛不已禁灸
　
　
　
　
　
　
　
　
　
　
　
　銅人鍼灸經卷六
欽定四庫全書
　銅人鍼灸經卷七
　　　針灸吉日
丁卯　庚午　甲戌　丙子　壬午　甲申　丁亥
辛卯　壬辰　丙申　戊戌　己亥　己未　庚子
辛丑　甲辰　乙巳　丙午　戊申　壬子　癸丑
乙卯　丙辰　壬戌　丙戌
　以上並吉又宜用除日破日開日天毉要安並吉
　　　針灸忌日
丁丑及白虎血忌血支月厭月殺月刑死别獨火凶
又男忌除日女忌破日
　　　十干日不治病
甲不治頭　乙不治喉　丙不治肩　丁不治心
戊己不治腹　庚不治腰　辛不治膝　壬不治脛
癸不治足
　　　十干日不針灸
甲日頭　　　乙日耳　　丙日肩　丁日背
戊巳日腹脾　庚日肺腰　辛日膝　壬日腎經
癸日手足
　
　
　
　
　
　
　
　
此神農所制一歳起坤二嵗震逐年順飛九宫周而復
始行年到處則所主敗體切忌針灸如誤犯之必致喪
命或發癰疽宜速治之
　
　
　
　
　
　
　
　
一歳起心二歳喉逐歳依次順行一部終而復始行年
所值者切忌針灸
　
　
　
　
　
　
　
　
一歳起臍二歳心逐歳順行周而復始行所值處忌針
灸(所録見明堂經/)
　　　推四時大乙所在
　　　　云六腑鬲下三藏應四季中州其有戊巳日
　　　　大禁大乙所在忌針灸
左足(應立春日其日戊子己丑/)左胷(應春分其日乙卯/)
左手(應立夏日戊辰己巳/)　　頭一(應夏至其日丙午/)
右手(應立秋日戊申己未/)　　右胷(應秋分其日辛/)
右足(應立冬日戊戌己亥/)　　腰尻丁竅(應冬至丙午/)
　　　推四時人神所在
春(左脇/)　　夏(臍/)　　　秋(右脇/)　　冬腰
　　　推三旬人神在
　　　　誤針灸者各致其疾
初一在足大指厥隂分針之主發附腫
初二在外踝少陽分針之經筋緩
初三在股少隂分針之主小腹痛
初四在腰太陽分針之主腰僂無力
初五在口太隂分針之主舌强
初六在太咽半陽明分針之咽門不開
初七在内踝少隂分針之隂經筋急
初八在手腕太陽分針灸腕不收
初九在尻厥隂分針灸之病結
初十在背腰太陽分針灸之腰背僂
十一在鼻柱陽明分針灸之齒面腫
十二在髮際少陽分針之耳重聽
十三在牙齒少隂分針灸之氣寒
十四在胃腕陽明分針之氣脹
十五在遍身不補不㵼大忌針灸
十六在胷太隂分針之逓息
十七在氣衝陽明分針之難息
十八在股内少隂分針之引隂氣痛
十九在足陽明分針之發腫
二十在内踝少隂分針之經脉亦手
二十一在手小指太陽分針之手不仁
二十二在外踝少陽分針之筋經緩
三十三在肝及足厥隂分針之發轉筋
二十四在手陽明分針灸咽中不利
二十五在足陽明分針之胃氣脹
二十六在胷太陽分針灸之令人喘嗽
二十七在膝陽明分針之足經厥逆
二十八在隂少隂分針之小腹急疼
二十九在膝脛厥隂分針之筋痿少力
三十在足跌陽明分日空亡不㵼忌針
　　　推十二支人神(所在處忌針灸/)
子日(在目/)　丑日(在脾一/云耳)寅日(在胷/)　卯日(在脾一/云胷)
辰日(在/)　　巳日(在手/)　午日(在心/)　未日(在手一/云頭)
申日(在頭一/云背)酉日(在背/)　戌日(在面一/云頸)亥日(在/云)
　　　推十二時人神
子時(在踝/)　丑時(在腰/)　寅時(在目/)　卯時(在面/)
辰時(在頭/)　巳時(在手/)　午時(在胷/)　未時(在腹/)
申時(在心/)　酉時(在背/)　戌時(在項/)　亥時(在股/)
　　　量穴法
凡量穴當以病人手中指第二節兩横文相去之間為
寸凡㸃穴時湏要身平正不可拳曲切湏慎之
　　灸艾雜説
凡灸文皆以日正午以後方可下火灸謂隂氣未至灸
無不着午前平旦糓氣虚令人癲眩不可卧灸謹之謹
之大槩如此卒急者又不可拘此若遇隂霧大起風雪
忽降猛雨灸暑雷電虹霓且暫停候晴明可方下火灸
時不得傷飽大饑飲酒生硬物兼不可思慮憂愁呼罵
嘆息一切不祥切須忌之
　
　
　
　
　
　
　
　
　
　
　銅人鍼灸經卷七
