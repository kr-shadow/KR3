#+TITLE: 山居新話-元-楊瑀
#+DATE: 2018-05-12 10:18:54
#+SOURCE: github.com/kanripo/KR3l0081 master 773d24c9                
欽定四庫全書　　　　子部十二
　山居新話　　　　　　　小說家𩔖一(雜事之屬/)
　　提要
　　　　(臣/)等謹案山居新話四卷元楊瑀撰瑀元史
　　　　無𫝊楊維楨集有瑀墓碑曰瑀字元誠杭州
　　　　人天厯間擢中瑞司典簿帝愛其㢘慎超授
　　　　奉議大夫太史院判官至正乙未江東浙西
　　　　盜羣起乃改建徳路總管瑀莅郡視之如家
　　　　民亦視之如父母其像而祠者凡十有四所
　　　　行省最其功進階中奉大夫云云是書卷末
　　　　有至正庚子三月瑀自跋結銜題中奉大夫
　　　　浙東道宣慰使都元帥當成於進階以後而
　　　　卷首又有維楨序作於是年四月乃稱為歸
　　　　田後作殆是年即已致仕歟其書皆記所見
　　　　聞多參以神怪之事葢小説家言然記處州
　　　　砂糖竹箭記至元六年増糶官米記髙克恭
　　　　弛火禁記托克托開舊河則有闗於民事記
　　　　勅令格式四者之别記八府宰相職掌記奎
　　　　章閣始末記儀鳳司教坊司班次則有資於
　　　　典故記米夫人陳才人之殉節記髙㢘女之
　　　　守義記樊時中之死事則有禆於風教其他
　　　　嘉言懿行可資勸戒者頗多至於辨正薩都
　　　　拉元宫詞謂宫車無夜出事不得云深夜宫
　　　　車出建章擎執宫人紫衣大朝賀於侍儀司
　　　　法物庫闗用平日則無有不得云紫衣小隊
　　　　兩三行北地無芙蓉宫中無石欄不得云石
　　　　欄杆畔銀燈過照見芙蓉葉上霜又辨其京
　　　　城春日詩謂元制御溝不得洗手飲馬留守
　　　　司差人巡視犯者有罪不得云御溝飲馬不
　　　　回首貪看栁花飛過牆則亦頗有助於考證
　　　　雖亦輟耕録之流而視陶宗儀所記之猥雜
　　　　則勝之逺矣乾隆四十六年十月恭校上
　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官(臣/)陸　費　墀
山居新話序
經史之外有諸子亦羽翼聖教者而或議之説鈴以不
要諸六經之道也漢為陸生(闕/)著書十二篇號曰新語
至今𫝊之者亦以善著古今存亡之徴繼新語者有説
苑世説他如世語艾説夷堅侯鯖雜爼叢話桯史墨客
夜話野語等書雖精麤泛約之不同亦可備稽古之萬
一若幽冥青瑣妖詭媱佚君子不道之已吾宗老山居
太史歸田後著書名山居新話凡若干焉其備古訓𩔖
説苑摭拾國史之闕文𩔖(闕/)語其史斷詩評繩前人之
愆天菑人妖垂世俗之警視妖詭媱佚敗世教者逺矣
其得以説鈴議之乎好事者梓(闕/)　書徴予首引余故
為之書至正庚子夏四月十有六日李黼榜第二甲進
士今奉訓大夫江西等處儒學提舉會稽楊維楨叙
欽定四庫全書
　山居新話卷一　　　　　　　元　楊瑀　撰
累朝於即位之初故事須受佛戒九次方登大寳而同
受戒者或九人或七人譯語謂之暖荅世一日今上入
戒壇中見瑪哈爾哈喇前以羊心作供上問實喇卜學士
曰此是何物對曰此羊心也上曰曽聞用人心肝為供
果有之乎對曰聞有此説未嘗目擊問之喇嘛可也(拉/麻)
(即帝/師)上命往叩之荅曰有凡人萌歹心害人者事覺則
以其心肝作供耳遂以此言復奏上曰人有歹心故以
其心肝為供此羊曽害何人而以其心為供耶喇嘛竟
無以荅實喇卜
太府少監阿嚕奏取金三兩為御靴刺花之用上曰不
可金豈可以為靴用者因再奏請易以銀線裹金上曰
亦不可金銀乃首飾也今諸人所用何線阿魯曰用銅
線上曰可也
至元四年天歴太后命將作院官以紫絨金線翠毛孔
雀翎織一衣段賜巴延太師其直一千三百定亦可謂
之服妖矣羅國器總管嘗董其工云
至元四年大都金玉局忽滿地皆現錢文視之如印成
者其中居人陶小三嘗以有文之土數塊遺予數年後
㸔之文皆不見今通用銅錢豈非先兆耶
松江府青村塩塲有林清之者後至元丁丑空中有蘆
口枝在前繼有鈔隨而飛之村中見者皆焚香有乞降
之意竟墜於林清之之家排置於神閣𬒳板之上其家
迄今温飽按幽冥錄載海陵黄鄩先貧風雨中飛錢至
其家觸園籬誤落無數餘處皆拾得後富至十萬擅名
江北以此觀之誠有此事
僧格丞相當國擅權之時同僚張左丞董恭政者二公
皆以書生自稱凡事有不便者多沮之僧格欲去之而
未能是時都省告狀攛箱乃暗令人作一狀投之箱中
至午収狀當日省掾須一一讀而分揀之中有一狀無
人名事實但云老書生小書生二書生壞了中書省不
言不語張左丞鋪眉搧眼董叅政也待學魏徴一般俸
(讀作/捧)請(讀作/倩)僧格佯為不解其説趣省掾再讀之不已
張起身云大家飛上梧桐樹自有傍人話短長一笑而
罷語雖鄙俚亦一時機變也
聶以道江西人為(闕/)　縣尹有一買菜人早往市中買菜
半途忽拾鈔一束時天尚未明遂藏身僻處待曙檢視之
計壹拾伍定内有五貫者乃取一張買肉二貫米三貫
寘之擔中不復買菜而歸其母見無菜乃叩之對曰早
於半途拾得此物遂買米肉而回母怒曰是欺我也縱
有遺失者不過一二張而已豈有遺一束之理得非盗
乎爾果拾得可送還之訓誨再三其子不從母曰若不
還我訴之官子曰拾得之物送還何人母曰爾於何處
拾得當徃原處候之伺有失主來尋還之可也又曰吾
家一世未嘗有錢置許多米肉一時驟獲必有禍事其
子遂㩦徃其處果有尋物者至其買菜者本村夫竟不
詰其鈔數止云失錢在此付還與之傍觀者皆令分償
失主靳之乃曰我失去三十定今尚欠其半如何可償
既稱鈔數相懸爭閙不已遂聞之官聶尹覆問拾得者
其詞頗實因暗喚其母復審之亦同乃令二人各具詰
罪文狀失者實失去三十定買菜者實拾得十五定聶
尹乃曰如此則所拾之者非是所失之鈔此十五定乃
天賜賢母飬老給付母子令去喻失者曰爾所失三十
定當在别處可自尋之因叱出聞者莫不稱善
至元間有一御史分巡民以争田事告之曰此事連年
不已官司每以務停為詞故遷延之御史不曉務停之
説乃喻之日傳我言語開了務者聞者失笑又至正間
松江有一推官提牢至獄中見諸重囚因問曰汝等是正
身耶替頭耶獄卒為之掩口又一知府到任村民告里
正把持者怒曰以三十七打罷這厮若此三人者鹵莽
如此昔宋仁宗朝張觀知開封府民犯夜禁觀詰之曰
有見人否衆𫝊以為笑一語之失書諸史冊百世之恥
可不慎歟
至順間余與友人送殯見其銘旌粉書云達爾罕夫
人某氏遂叩其家人云所書達爾罕是所封耶是小
名耶荅曰是夫人之祖世祖皇帝收附江南時引大
軍至黄河無舟可渡遂駐軍夜夢一老曰汝要過河
無船當随我來引之過去隨至岸邊指示曰此處可
徃遂以物記其岸及明日至其處躊躇間有一人曰
此處可徃想其夢遂疑其説上曰你可先徃我當隨
之其人乃先行大軍自後從之果然此一路水特淺
可渡既平定上欲賞其功其人曰我富貴皆不願但
得自在足矣遂封之為達爾罕與五品印撥三百户
以養之今其子孫尚存余每以此事叩人皆未有知
者
李多爾濟左丞至元間為處州路總管本處所産荻蔗
每歲供給杭州砂糖局煎熬之用糖官皆主鶻回回富
商也需索不一為害滋甚李公一日遣人來杭果木舗
買砂糖十斤取其舗單因計其價比之官費有數十倍
之逺遂呈省革罷之又箭竹亦産處州嵗辦常課軍器
必資其竹每年定數立限送納杭州軍器提舉司及其
到司跋涉勞苦何可勝言而官司頭目箭匠方且刁蹬
否則發囬冄換李公到任知有此弊乃申省云箭竹固
是土産為無匠人可知故不登式乞發遣髙手頭目匠
人來此𨕖擇起解庶免徃返之勞從之迄今無擾此皆
仁政之及民者如此左丞唐兀人漢名希謝號賀蘭官
至江西左丞余按周世宗時王祚為隨州刺史漢法禁
牛革輦送京師遇暑雨多腐瓌祚請班鎧甲之式於諸
州令裁之以輸民甚便之適與二事相同漫書於此觀
者或可觸類而長則利民之事足有為也
北庭王夫人乃額琳特穆爾(珠爾伊/實徳濟)大司徒北庭文貞
王之妻也一日有以馬鞭獻王製作最精王見而喜之
鞭主進云此鞭之内更有物藏其中乃拔靶取之則一
鐡簡在焉王益喜持歸以示夫人取鈔酬之夫人大怒
曰令亟持去汝平日曾以事害人慮人之必我害也當
防護之若無此心則不必用此聞者莫不韙之
額琳特穆爾文貞王一日為余言我見說婁師徳唾面
自乾為至徳之事我思之豈獨說人雖狗子亦不可惡
它且如有一狗自卧於地無故以脚踢之或以磚投之
雖不致咬人只呌喚幾聲亦有甚好聴處
托克托丞相(即倚/納公)康里人氏延祐間為江浙丞相有巴延
察喇為左平章咨保寜國路稅務副使耶律舜中為宣
使一日平章諭該吏曰我保此人乃風憲舊人及其才
能正當𨕖用囑之再三曰汝可丞相前覆說之丞相曰
若說用則便用之若說𨕖則不必提也只分别用𨕖二
字言簡而意盡姑書之以備言行録之采擇焉公又訪
知杭州過浙江徃來者不便乃開舊河通之此河錢王
時古河也因髙宗造徳夀宫湮塞之公相視已定州縣
與富豪交通沮以太嵗之說為疑至日公自持钁一揮
而定徃年每行李一擔費脚錢二兩五錢今以一擔之
費買舟則十擔一舟能盡其利可謂溥矣
應中甫本錢塘人壯年篤志學道得請仙降筆法甚驗
每在杭州萬松嶺上同志家為之過數日欲設祭將之
供適無錢降仙告歸不許漫以借錢叩之乃允降筆云
適有壑翁平章(即賈/似道)在此可立借約汝遂寫契以金紙
甲馬同焚爐中復書曰汝二人可徃葛嶺相府故居大
銀杏樹下稍西有草一莖長而秀者就此處掘之可得
二人遂買舟過湖至其所不見是草因以瓦半片祝之
曰大仙果有此錢則當引而去之祝畢其瓦即有動意
中甫乃以手扶瓦隨其所徃行至樹西静視之果有長
草在焉遂掘深二尺許唯見麤石屑數塊餘無它物因
再祝曰恐此即是瓦卓地應之遂持以囘復叩仙曰此
石當何為之仙書曰當用爐作汁二人因借爐投石鍊
之少頃聞爐中如淬水聲視之則溜汁下爐取出皆白
銀也徃三橋銀舖貨得鈔三十兩以為祭物用數月後
因别事忽仙書云應生所借之錢免汝還有原約可向
爐中取之如言而徃爐中撥其灰則原約止燒去上下
空紙有字者俱在豈謂無仙耶中甫儒者也外貌矍鑠
為人敦篤有膂力能手搏無與敵者所𫝊乃劉千和尚
之派每欲以此事教人非忠孝者不𫝊不得其人遂無
𫝊焉卒於至正己丑時年七十有八
至正四年七月二十四日松江府上海李君佐偕張四
洎同行者六人過上海浦東待渡時日已西矣見一青
色鷄朝北立于日上獨不見其足李下馬六人俱拜竚
觀至沒而去
吴巽字叔巽嘗應天厯巳巳舉至都對余言某初兩舉
皆不第忽得一夢有一人言黄常得時你便得遂改名
為黄常亦不中即復今名至此舉鄉試乃黄常為本經
詩魁省試則黄常與吳巽榜上並列其名其吳黄常解
據亦併在篋中夢之驗有如此者
厲周卿婺州人能卜術天歴間逰京師一日余寫一上
字卜之厲即對本抄録姓名出處之說皆如見後一段
云商量更改事佳㑹喜金羊寅巳同申主好事喜非常
其應果在十年後豈非萬事皆分定也
拉拉巴圖爾乃太平王將佐後至元三年殺騰吉斯大
夫於宫中外未之覺也因其餘黨皆在上都東門之外
巴延太師慮其生變親領三百餘騎徃除之拉拉望其
塵起疑有不測乃入帳房中取手刀弓箭𢃄之上馬遇
諸途短兵相接而以其手刀揮之將近巴延太師之馬
而刀頭忽自墜地遂逃以北乃追回殺之且拉拉名將
也豈有折刀之說後詢其故乃半月前此刀曽墜地而
折家人懼其怒虚装於鞘中事非偶然豈人力可致
徐子方(琰/)至元間為陜西省郎中有一路申解到省内
誤漏落一聖字案吏欲問罪指為不敬徐公改云照得
來解内第一行脱漏第三字今將原文隨此發去仰重
别具觧申來前輩存心如此亦可為吹毛求疵之戒
孫子耕者杭人與新城豪民駱長官為友元統間駱犯
罪流尼嚕罕孫以友故送至肇州而回交誼如此誠不
减古人也
元統間余為奎章閣屬官題所寓春帖曰光依東壁圖
書府心在西湖山水間時余嵕山為浙江儒學提舉冩春
帖付男(坰/)寘于山居則曰官居東壁圖書府家在西湖
山水間偶爾相符亦可喜也
韓子中(中/)曹州定陶人至正初為大都路知事乃父在
家一日忽移家去河六十里人問其故荅曰井水北流
則泉脉近矣不乆當有水患未及半年定陶之地半為
水矣惟韓公無遺失之患亦可謂先見之明者
陳雲嶠(栢/)泗州人陳平章之孫也倜儻不羈人以為陳
顛稱之後至元五年為餘姚州同知因病求醫於杭稍
愈值重陽日遂邀張伯雨及余同登髙是時雲嶠寓赤
山李叔固丞相先塋余二人徃焉乃扶杖逰水樂洞憩
石屋寺前露坐閒談雲嶠因自言曰我前生僧也泗州
塔寺有住持者皆名之為老佛齋戒精嚴一日呼侍者
令作血臟羮欲食之侍者曰老佛一世持齋何故有此
想乃不從遂怒之拂袖而去見陳平章曰我特來索血
臟羮喫平章亦以齋戒為荅佛曰原來你也是不了事
漢平章遂作此羮噉之即歸寺乃别大衆而作偈曰撞
開平屋三層土踏破長淮一片氷遂趺坐而逝茶毗之
日舁其龕至淮河岸氷合已久舉火之次忽大響一聲
則河氷自裂時平章在府中見老佛入於堂問之則後
堂報生一子即某也言畢回飲于寓所而散明日伯雨
送登髙詩而頸聫有百年身付黄花酒萬壑松如赤脚
冰之句余和韻云方外弟兄存晚節人間富貴似春冰
雲嶠曰我無冰字且只以長淮一片冰荅之不數日雲
嶠告殂豈非説破話頭而致然也
余家藏竹龜一乃古人以老竹片所製首尾四足皆他
竹外來者竅小兩頭倍大可轉動而不可出故用縱横
之竹紋理顯然背載三截碑牌一兩側有轉軸十亦外
來之軸首大腰細不知何法得入徧叩匠者皆莫曉所
謂特以鬼工稱之
余為太史院官時吏云本院庫中有漢髙祖斬白蛇劒
藏焉余按晉太康中武庫火已燬此劔何縁更有每欲
過目因循未克又聞官庫有昭君琵琶天厯太后以賜
巴延太師妻今不知何在又大都鐘樓街富民家藏宣
聖履在焉
丹巴師父者河西僧也大德間朝廷事之與帝師並駕
適徳壽太子病㿀而薨博囉罕皇后遣使致言於師曰
我夫婦以師事汝至矣止有一子何不能保䕶耶師答
曰佛法譬若燈籠風雨至則可蔽爾若燭盡則燈籠亦
無如之何也可謂善於應對
余家藏石子一塊色青而質粗大如鵝彈形差匾上天
然有兠塵觀音在焉雖畫者亦莫能及或加以磨洗則
精神愈出誠瑞應也
上海縣士人莊蓼塘者藏書至七萬卷其子欲售之買
者積年無有好書者可見其鮮
余外祖英徳路治中馮公(世安/)園中茶花一本其花瓣
顔色十三等固雖出人為亦可謂善奪造化之功者
余任太史同僉特㫖令知天𧰼事後至元六年七月朔
靈臺即張某來請甚急及同到院則李院使者肅衿以
待曰夜來景星見此祥兆也可即往奏聞我輩當有厚
賜余乃以奏目畫圖考之志書殊異余曰雖見於晦日
形則少異且景星之現當有醴泉出鳳凰來朱草生慶
雲至而相副之今陜西灾疫腹裏盗賊福建反叛恐非
所宜何天道相反如是耶李公之意頗堅折之不已余
曰今見者惟靈臺監候六人也萬一或有天下共見之
凶兆當何如耶遂答曰伺再見即聞乃止越九日太白
經天由是言之凡事不可造次也如此
　
　
　
　
　
　山居新話卷一
欽定四庫全書
　山居新話卷二　　　　　　元　楊瑀　撰
余㓜侍坐於趙子昻學士席間適寫神陳鑑如持趙公
影草來呈公援筆與之自改且言所以未然之故筆至
唇乃曰何以謂之人中若以一身之中言之當在臍腹
間指此名之曰中何也盖自此而上眼耳鼻皆雙竅自
此而下口洎二便皆单竅成一泰卦耳由是之故因以
此名中也滿座為之敬服
皇元累朝即位之初必降詔誕布天下惟西畨一詔用
青紵絲粉書詔文繡以白絨穿珍珠網於其上寳用珊
瑚珠盖之如此賫至其國張於帝師所居殿下可謂盛
哉
銅虎符好事之家多珍藏者不過或左或右止存一邊
獨余家所藏全體具在背上各有篆書某處發兵符一
行腹下直書十干唯戊癸二字合全餘八字皆半於腹
内作牝牡五竅鬭合之古人關防之密如此余因見河
南盗殺省臣之事屢欲以此言之事乃不偶且深藏以
待舉行當致諸有司以取制作之度
瞿運使(霆發/)上海巨室也嘗有貧士偽作張文質運使
書持以干公公得書即命幹者以鈔三定助行幹者知
其偽沮之未與越數日貧士復見公於轎前公乃駐轎
命即取五定加以温言慰而遣之幹者白其語於公公
曰汝知之乎人何不作書干你何怪之有聞者咸服其
度量云
瑀於至元六年二月十五日夜御前以牙牌宣入玉徳
殿親奉綸音黜逐巴延太師之事瑀首以増糶官米為
言時在側者皆以為迂瑀曰城門上鑰眀日不開則
米價湧貴城中必先鬨噪抑且使百姓知聖主恤民之
心巴延虐民之跡恩怨判然有何不可上允所奏命世
傑班殿中𫝊㫖於省臣増米舖二十鈔到即糶都城之
人莫不舉手加額以感聖徳
大都長春宫有桃核半箇其大如掌至今以為常住鎮
庫之物余嘗觀之誠希有也蟠桃之說寜或有之乎古
者王㻌遇仙與桃核大如斗磨而服之愈疾延年今則
未聞也桃核扇之說是其類耳
博囉罕皇后出居東安州日其地多蛙朝夕喧噪不已
苦其煩䀨乃遣人喻㫖令止之衆蛙為之屏息迄今蛙
不鳴亦異事也
瑀嘗以簡易小日晷進之於上其大不過三寸許可以
馬上手提測驗深便於出入上命太史院官重為校勘
比之江浙日晷多半刻再以上都校之又長半刻南北
地勢不同者如此
後至元四年因巴延太師稱夀百官填擁中丞耿煥年
邁􁽇躓於地踏傷其脇而出
後至元四年間額琳特穆爾大司徒知經筵事乃子實
喇卜亦為奎章閣侍書學士兼經筵官班公以父子辭
避之上終不允所請乃並列焉
至正七年社稷署太祝張(從善/)都城巨室也方四十即
致仕嘗預營夀室解石版為穴門石中忽有紋成松石
雖繪畫者不如也觀者填門因以為碑而寘墳墻之中
翰林學士歐陽𤣥侍講學士掲傒斯皆為夀松記刻石
以表瑞後附致碑本示余求詩漫以一絶賦之曰舉世
紛紛名利間達生輕禄古今難天生瑞兆為君夀寄我
山中作畫看
鮮于伯機樞一日宴客呼名妓曹娥秀侑尊伯機因入
内典饌未出適娥秀行酒酒畢伯機乃出客曰伯機未
飲酒娥秀亦應聲曰伯機未飲座客從而和之曰汝何
故亦以伯機見稱可見親愛如是遂佯怒曰小鬼頭焉
敢如此無禮娥秀荅之曰我稱伯機固不可只許你呌
王羲之乎一座為之稱賞
上海縣農家一老嫗𬒳雷擊死少頃復甦里中咸徃視
之問其故嫗云唯聞錯了餘無所見時口中有藥一丸
尚存因吐出手中示人鄰人俞生者奪而吞之越一年
俞生病喉痛數載一日因怒咳痰於地聞有聲乃撥痰
尋之内有一物狀如李核光瑩而黄色以斧鑿擊之不
碎喉痛遂止
杭州鹽商施生者至正八年其家猪欄中母猪自噉其
子喂猪者徃箠之忽為人語曰因你不喂我自食我子
干你何事喂猪者大驚徃報施生生徃視之傍觀者或
曰可殺或曰貨之猪復言曰我只少得你家三十七兩
五錢賣我還你便了何必閙遂賣之果得三十七兩五
錢而止古有中宵牛語之說誠不誣也
實喇卜學士者乃今上之師也日侍左右一日體倦於
便殿之側偃卧因而睡濃上自以所坐都爾伯珍(即方/褥也)
親扶其頭而枕之實喇卜嘗於左額上生小􁷗上親於
合鉢中取佛手膏攤於紙上躬自貼之比調羮之榮可
謂至矣
鑌鐵胡不四世所罕有乃回回國中上用之樂製作輕
妙余每詢之鐡工皆不能為也今歸平江巨室曹氏
庫庫楚平章之次妻髙麗人也寡居甚謹其子巴勒瑪多
爾濟知巴延太師利其家所藏塔納環子遂以為獻巴
延即與聞之於上乃𫝊㫖令收繼之髙麗者款以善言
至暮與其親母逾垣削髮而避之巴延怒奏以故違聖
㫖之罪遂命省臺洎侍正府官鞫問之奉命唯務鍛鍊
適有侍正府都事特穆爾布哈(漢名劉/正卿)者深為不滿時
問事中秉權者庫哩濟蘇國公正卿朝夕造其門委曲
致言曰誰無妻子安能相守至死得守節者莫大之幸
反坐之罪非盛事也遂悟而止正卿蒙古人亷直寡交
家貧至孝平日未嘗嬉笑與余至契公退必過門言所
以故知此為詳至正初拜御史而卒
至元六年冬仲皇帝親祀太廟期迫創製衮冕猝不能
辦適有英廟元製二副已用一副未經用者一副見存
皆以舊物為不宜而沮之惟余與歐陽學士所言相同
解之曰若以此物為不宜則玉璽宫殿龍床未嘗更易
何獨以此為忌也衆議遂息乃獨易一中單餘皆就用
之
樞密院同知特穆爾達實後至元六年中書左丞缺衆
議欲以某人為之近侍沙克嘉巴勒力以特穆爾達實薦
至甚懇切上乃允其請後累遷官至左丞相卒沙克
嘉巴勒之舉沙克嘉巴勒亦未嘗齒及之可謂厚德人也
至正七年余至鶴砂訪舊館於草堂張梅逸之家因動
問梅逸去年得疾之由後服何劑而愈曰始因氣而得
之方當危困之際忽於清旦似夢非夢有神語之曰一
聞異事其病立差次日壻偕門僧來問疾語及場前龍
降一事極其異常聞之矍然疾乃如失予因問所以異
有鄉中豪强之家平日恃富凌貧靡所不為累挾官勢
排陷平人者多矣先一日有佃戶來訴作商為人所負
欲報之其主因呼場吏欲誣以在逃竈户藏於其家而
擠陷之吏曰若然必破其家非隂隲事不允因㗖以利
吏亦不從乃遣爪牙名某者徃迫之吏不得已許以來
日從事是日忽二龍降於豪強之家凢廳堂所有床椅
窓户皆自相奮擊一無完者攝一舟决頥如口銜於爪
牙者當門之檻牢不可脫訟者之舟攝覆平地謀訟者
壓折左肱幾死龍所過之地作善之家分毫無犯凢平
日之强梁者多破産焉豪強尋亦遭訟今漸費蕩嗚呼
龍之有神古所聞也龍能彰善瘅惡古所未聞也愚民
自以為天道㝠㝠今觀斯事神豈逺乎哉聞之者足以
為戒也
大徳三年七月十八日中書省奏准禁捕秃鶖盖因揚
州淮安管内蝗䖝為害忽有秃鶖五千餘恬不懼人以
翅打落蝗虫争而食之既飽吐而再食遂致消弭迄今
著於禁令載之至正條格
巴延太師所署官銜曰元徳上輔廣忠宣義正節振武
佐運功臣太師開府儀同三司秦王逹爾罕中書右丞
相上柱國録軍國重事監修國史兼徽政院侍正昭功
萬戶府都總使虎符威武阿克蘓衛親軍都指揮使司逹
嚕噶齊忠翊侍衛親軍都指揮使奎章閣大學士領學
士院知經筵事太史院宣政院事伊克千户哈必齊千
户達嚕噶齊宣忠烏魯斯扈衛親軍都指揮使司逹嚕
噶齊提調回囘漢人司天監羣牧監廣惠司内史府左
都威衛使司事欽察親軍都指揮使司事宫相都總管
府領太僖宗禋院兼都典制神御殿事中政院事宣鎮
侍衛親軍都指揮使司達嚕噶齊提調宗仁蒙古侍衛
親軍都指揮使司事提調哈喇齊額布根察喇領隆祥
使司事計二百四十六字此係至正五年五月所署之
銜也
范舜臣(天助/)汴人世為名醫博學多能尤精於天文之
書至順間為永福營膳司令嘗與余言影堂長明燈每
燈一盞嵗用油二十七箇此至元間官定料例油一箇
該一十三斤總計三百五十一斤連年着意攷之乃有
餘五十二斤則日晷之差短明矣永福營膳司所掌青
塔寺影堂也天厯初建奎章閣於西宫興聖殿西廊擇
髙明者三間為之南間以為藏物之所中間學士諸官
候直之地北間南向中設御座兩側陳設秘玩之物命
羣玉内司掌之閣官署銜初名奎章閣學士階正三品
𨽻東宫属官後文宗復位乃陞為奎章閣學士院階正
二品置大學士五員並知經筵事侍書學士二貟承制
學士二員供奉學士二員並兼經筵官幕職置叅書二
員典籖二員並兼經筵叅賛官照磨一員内掾二名内
二名兼檢討宣使四名知印二名譯史二名典書四名
屬官則有羣玉内司階正三品置監羣玉内司一貟司
尉一貟亞尉二貟僉司二員典簿一員令史二名典吏
二名司鑰二名司繕四名給使八名專掌秘玩古物藝
文監階正三品置太監兼撿挍書籍事二員少監同撿
挍書籍事二員監丞恭撿挍書籍事二員或有兼經筵
官者典簿一員照磨一貟令史四名典吏二名專掌書
籍鍳書博士司階正五品置博士兼經筵叅賛官二貟
書吏一名專一鍳辨書畫授經郎階正七品置授經郎
兼經筵譯文官二貟專一訓教集賽官大臣子孫藝林
庫階從六品置提㸃一員大使一員副使一員司吏二
名庫子一名專一收貯書籍廣成局階從七品置大使
一員副使一員直長二員司吏二名專一印書籍已(闕/)
書籍乃皇朝祖宗聖訓及畨譯御史箴大元通制等書
特恩剏製牙牌五十於上金書奎章閣三字一面篆字
一面蒙古字輝和爾字令各官懸佩出入無禁學士院
凢與諸司徃復惟剳送叅書廳行移又命侍書學士虞
集撰奎章閣記
文宗御書刻石禁中先時雅克特穆爾太平王為丞相繫
銜署奎章閣大學士領學士院事後巴延秦王為丞相
繫銜亦如之
奎章閣記大統既正海内定一乃稽古右文崇徳樂道以天
歴二年三月作奎章之閣備燕閒之居將以淵潛遐思緝熙
典學乃置學士員俾頌乎祖宗之成訓毋㤀乎創業之
艱難而守成之不易也又俾陳夫内聖外王之道興亡
得失之故而以自儆焉其為閣也因便殿之西廡擇髙
眀而有容不加飾乎采斵不重勞於土木不過啓戶牖
以順清燠樹庋閣以栖圖書而已至於器玩之陳非古
制作中法度者不得在列其為處也跬步戸庭之間而
清嚴邃密非有朝㑹祠享時巡之事幾無一日而不御
於斯於是宰輔有所奏請宥密有所圗囬諍臣有所繩
糾侍從有所獻替以次入對從容宻勿盖終日焉而聲
色狗馬不軌不物者無因而至前矣自古聖眀叡知善
於怡心飬神培本浚源泛應萬變而不窮者未有易乎
此者也葢聞天有恒運日月之行不息矣地有恒勢水
土之載不匱矣人君有恒居則天地民物有所係屬而
不易矣居是閣也静焉而天為一動焉而天弗違庶乎
有道之福以保我子孫黎民於無窮哉至順辛未孟春
三日御書於奎章閣瑀被賜墨本特以天厯奎章二寳
印識於其上
皇朝實保齊(即飬鷹/人也)每嵗以初按海青獲頭鵝者(即天/鵞也)
賞黄金一定
皇朝官桂齊(即急足/快行也)每嵗試其脚力名之曰放走監臨
者封記其髮以一繩攔定俟齊去䋲走之大都自河西
務起至内中上都自泥河兒起至内中越三時行一百
八十里直至御前稱萬嵗禮拜而止頭名者賞銀一定
第二名賞段子四表裏第三名賞二表裏餘者各一表
裏
至治二年江西亷訪僉事哈喇書吏畢宗逺奏差陳汝
楫巡按至瑞州路一日看卷之際僉事見鼓樓上紅衣
人徃來問它人皆不見之少頃雷雨大作電光直入廳
事旋繞隨至卷所宗逺亟踰杈欄而出髭鬢悉為雷火
所燎文卷𬒳羊角風掣去旋入雲霄竟不知落於何處
陳汝楫擊死於地泰定間宗逺侍父畢敬之來松江為
庸田使親言此事
至正七年八月十二日上海浦中午潮退未幾復至人
皆異之費子偉萬户親與余言
松江府下砂場第四灶鹽丁顧夀五妻王氏始笄適顧
生子女五人至大辛亥復有孕及期臨蓐七日不娩仍
如故腹亦不加長每嘱之家人曰我死後焚我勿待盡
必取腹中物視之以明此疾何也至正庚寅十月二十
五日動腹痛而死越二日火化家人果取物視之則胞
帶纏束甚𦂳剖之乃一男胎其肋骨如鐵之堅計之懐
胎四十年矣其婦甲戌生死年七十有七
至正間伯勒齊爾布哈為江浙丞相盡以本省所管土人
不得為掾吏時左丞佛住公曰若如此囬避則都省掾
當以外國人為之
至元間納延叛以其餘黨徙居於慶元之定海縣延祐
初倚納托克托公為江浙丞相其黨人屢以水土不安乞
遷居善地訴之不已公曰汝輩自尋一箇不死人的田
地來説當為汝遷之遂絶其請
掲曼碩學士有題秋鴈詩云寒向江南暖飢向江南飽
莫道江南惡須道江南好
新月每見於大二小三之説葢為前月小則後月初三
見前月大則初二日見至正七年九月小忽十月初二
日已見漫識於此以問諸保章恐厯法之差爾
至正七年丁亥十二月朔旦虹見於西北竞天至東南
少頃微雨是嵗九月二十四日至十月初一日五日驟
雨雷電大作初二日大風極冷而止變在嘉興城中未
知它郡同否
至正戊子小寒後七日即十二月朢申正刻四黒龍降
於南方雲中取水少頃又一龍降東南方良久而沒俱
在嘉興城中見之
至正戊子正月十八日錢塘江潮比之八月中潮倍之
數丈㳂江民舍皆被不測之漂一時移居者甚衆
圖畫見聞志載張文懿公有玉畫义余家藏有古玉畫
又一枚是非文懿公之物耶姑識於此
余屢為灤京之行每宿於李老峪酒肆其家比之它屋
稍寛厰焉其屋東大楣中發一靈芝莖長三尺餘斜倚
其上人以為常及余山居寳雲山上不時生芝不以為
竒余思大成殿瑞芝及宋徽宗時進芝稱賀以此觀之
何足為賀也
湖南益陽州毎有人夜半忽自相打莫曉所謂名之曰
沙魘土人知此證者唯以冷水澆潑稍定以湯水飲之
徐徐方醒二三日只如醉中不知者殊用驚駭上海縣
逹嚕噶齊烏訥罕至正初為本州同知因造漆器匠者
八人一夕作閙親厯此事嘗與余言之
　
　
　
　
　
　
　
　
　
　山居新話卷二
欽定四庫全書
　山居新話卷三　　　　　　元　楊瑀　撰
至正辛夘十一月癸酉冬至後三日即二十七日夜雨
至四更時霹靂雷電大作其雨如注天眀乃止時僑居
松江下砂後聞十二月初二日杭州又復雷電大雨
徐子方(琰/)為浙西憲使南臺劄付為根捉朱九(即朱張/之子)
行移海道府回文言徃廣州取藤柂去了以此回憲司
再行催發海道府復云已在大都臺復駁前後所申不
一取首領官吏招伏􁁂申徐公乃云先言逺而後言近
逺者虚而近者實依實而申焉敢不一所㨿取招一節
乞賜矜免臺官為之愧服
李和錢塘貧士也國初時尚在鬻故書為業尤精於碑
刻凡博古之家所藏必使之過目或有贗本求一印識
雖􁬸之酒食惠以錢物則毅然却之余生晚矣失記其
顔貌先父樞密洎姻家應中父常稱道之漫書於此以
礪仕宦者之志云余家藏萬年宫碑隂題名後有李和
鍳定石刻印識見存
尚醖蒲萄酒有至元大徳間所進者尚存聞者疑之余
觀西漢大宛𫝊富人藏蒲萄酒萬石數十年不敗自古
有之矣
圗畫見聞志載唐刺史王倚有筆一管稍粗於常用筆
管兩頭各出半寸中間刻從軍行一鋪人馬毛髮亭臺
逺水無不精絶每一事刻從軍詩兩句似非人功其畫
迹若粉描向眀方可辨之云用䑕牙彫刻崔鋋文集有
王氏筆管記其珍重若此余嘗聞大都鐘樓街富室王
氏有玉箭桿圎環一如鉢遮環之狀差小上碾心經一
卷及聞先父樞密言曽見竹龜一枚制作與余所藏相
同但其碑牌中以烏木作牌象牙為字嵌孝經一卷於
其上其碑不及一食指大以此觀之二物尤難於筆管
多矣人皆以為鬼工也
酉陽雜俎載齊日昇養櫻桃至五月中皮皺如鴻柿不
落其味數倍人不測其法今西京每嵗冬至前後進花
紅果子色味如新其地酷寒比之内地尤難收藏誠可
珍也余屢拜賜焉
至正十一年夏余於松江普照寺僧房見一弊菷開花
僧云此箒已七八年矣今似此者甚多嘉興路儒學閽
人陶門者其家磨上木肘忽發青條開白花時應才為
學正陶持以示其家人吴江州分湖陸孟徳言其隣鐵
匠龎氏者其家一栁樁坫鐵砧十餘年今嵗忽發長條
數莖如葦菷開花皆以為常余觀宋史劉光世𫝊光世
以枯桔生穗聞於朝帝曰嵗豐人不乏食朝得賢輔佐
軍有十萬鐵騎乃可為瑞此外不足信時建炎三年也
以時事觀之豈非草木之妖與
羅世榮字國器錢塘人後至元丙子為行金玉府副縂
管有匠者慢工案具而恕之同僚詢其故羅曰吾聞其
新娶若撻之其舅姑必以婦為不利口舌之餘則有不
測之事存焉姑寘之余按宋曺彬知徐州日有吏犯罪
既其案逾年而杖之人莫知其故彬曰吾聞此人新娶
婦為不利而朝夕笞詈之使不能自存吾故緩其事然
法亦未嘗屈焉二事適相符併識於此抑仁人之用心
也
輝和爾僧拉里嘗為㑹福院提舉乃國朝沙津阿古齊
(漢名/縂統)諾木逹實之子世習二十弦(即箜/篌也)悉以銅為弦余每
叩樂工皆不能用也唐人賀懐智以鵾鷄筋為弦歐陽
文忠公詩杜彬皮作弦後人多疑之以此觀之或者亦
可為爾銅弦則余親見聞也庸田監司尊逹實哩者乃
拉里之親弟
丁夘進士薩都拉天錫宫詞深夜宫車出建章紫衣小
隊兩三行石闌干畔銀燈過照見芙蓉葉上霜人莫不
膾炙之予以為擬宋宫詞則可盖北地無芙蓉宫中無
石䦨干擎執宫人紫衣大朝賀則於侍儀司法物庫關
用平日則無有也宫車夜出恐無此理又京城春日詩
燕姬白馬青絲韁短鞭窄䄂銀鐙光御􁆾飲馬不迴首
貪㸔栁花飛過墻國朝有禁御􁆾不許洗手飲馬留守
司差人巡視犯者有罪故宋顯夫御􁆾詩有行人不敢
來飲馬稚子時能坐釣魚之句可謂紀實矣
皇朝設内八府宰相八員悉以勲貴子弟為之禄秩章
服並同二品例不授宣唯奉照㑹禮上寄位於翰林院
官繅琳(即宫門外/㑹集處也)所職視草制詞如詔赦之文又非所
掌院中𨕖法雜行公事則不與也
余山居西瀕湖有養樂園乃賈似道之故居今則江州
路同知西域人居之至正九年夏其家生一雞駢首惡
而棄之於水十二年紅巾燬其屋殘其家亦妖孽之先
兆也歟
大徳間回回富商以紅刺一塊重一兩三錢獻之於官
估直十四萬定嵌於帽頂之上累朝每扵正旦與聖節
大宴則服用之瑀嘗拜觀焉
至正癸巳冬上海縣十九堡村中鷄鳴不鼓翼民謡曰
雞啼不拍翅鴉鳴不轉更
漢書中有録囚唐書中有慮囚集韻載録音力倨切分
曉是録囚其義且明白盖北音録為慮髙麗人寫私書
皆以鄊音作字中國人觀之皆不可知余嘗見絛環二
字寫作唾環餘皆類此唐書一時書手誤冩後人因而
訛之
延祐間都城有禁不許倒提雞犯者有罪盖因仁皇乙
酉景命也
至元末年尚有火禁髙彦敬(克恭/)為江浙省郎中知杭
民藉手業以供衣食禁火則小民屋狹夜作㸃燈必遮
藏隱蔽而為之是以數致火患甚非所宜遂弛其禁杭
民賴之以安事與亷叔度除成都火禁之意一也余固
書之俾後人知公之徳政利人者如此
後至元間巴延太師擅權盡出太府監所藏歴代舊璽
磨去篆文以為鷹墜及改作押字圖書分賜其黨之大
臣獨唐則天一璽玉色瑩白製作一如官印璞僅半寸
許不可改用遂付藝文監收之一時閣老諸公皆言則
天智者特以其把手髙聳於上璞薄而文深使後人不
可改作因能存之國朝凢官至一品者得㫖則用玉圗
書押字
文皇開奎章閣作二璽一曰天厯之寳一曰奎章閣寶
命虞集伯生篆文今上皇帝作二小璽一曰眀仁殿寳
一曰洪禧命瑀篆文洪禧小璽即瑀所上進者其璞純
白上有一墨色龜紐觀者以為二物相聫實一段玉也
上頗喜之
王叔能恭政題一錢太守廟詩云劉寵清名舉世𫝊至
今遺廟在江邊近來仕路多能者學得先生要大錢
北庭文定王實喇巴爾號山齋字敬臣輝和爾人今上皇帝
之師也上嘗御書山齋二大字賜之至元後庚辰為中
書平章一日公退為余言曰今日省中有一江西省咨
曽某告封贈者吏胥作弊將曽字添四㸃以為魯字中
間亦有只作曽字者欲折咨之余曰即照行止簿便可
明也簿載曽姓相同吏弊顯然僚佐執以為疑公曰為
人在世得生封者幾人何况區區七品虚名又非真授
縱使不是政亦何妨若使徃返非一二年不可安知其可
待否且教為父母者生拜君恩不亦悦乎力主其説而
行之誠可謂厚徳君子也余觀中興系年録載魏矼字
邦達為考功員外郎𨕖案不存吏縁為姦川陜官到部
者多以微文沮抑徃返輒經年矼請細節不圎處悉先
放行人以為便
教坊司儀鳳司舊例依所受品級列于班行文皇朝令
二司官立於班後至正初儀鳳司復舊例教坊司迄今
不令入班
蒙古人有能祈雨者輒以石子數枚浸於水盆中玩㺯
口念呪語多獲應驗石子名曰鮓荅乃走獸腹中之石
大者如雞子小者不一但得牛馬者為貴恐亦是牛黄
狗寳之類
國朝有禁每嵗車駕巡幸上都從駕百官不許騎坐騸
馬唯騎達罕馬(達罕二/嵗駒也)延祐間拜珠丞相嘗騎騾子出
入今則此禁稍緩
至正元年四月十九日杭州火灾總計燒官民房屋公
廨寺觀壹萬伍千七百伍十伍間六所七披民房計一
萬三千一百八間官房一千四百二十四間六所七披
寺觀一千一百三十間功臣祠堂九十三間𬒳灾人戶
一萬七百九十七户大小三萬八千一百一十六口可
以自贍者一千一十三户大小四千六十七口燒死人
口七十四口每口給鈔一定計七十四定實合賑濟者
計九千七百八十四户大口二萬二千九百八十三口
每口米二斗計米四千五百八十一石八斗小口一萬
一千六十六口每口米一斗計米一千一百六石六斗
總計米五千六百八十八石四斗時江浙行省珠爾噶
岱平章移咨都省云光禄大夫江浙平章政事切念當
職荷國榮恩受寄方岳徳薄才微不能宣上徳意撫兹
黎民到任之初適值闕官獨貟署事一月有餘政事未
修天變遽至乃四月十九日丑寅之交灾起杭城自東
南延上西北近二十里官民閭舍焚蕩迨半遂使繁華
之地鞠為蓁蕪之墟言之痛心孰任其咎衰老之餘甘
就廢棄當此重任深愧不堪已嘗移文告代未蒙俞允
誠不敢乆稽天罰以塞賢路謹守職待罪外乞賜奏聞
早為注代生民幸甚眀年四月一日又復火灾宋治平
三年正月己夘温州火燒民屋一萬四千間死者五千
人
松江夏義士者乃甲户也其家房門上有一西畨塔影
盖松江無西畨塔不知此影從何而得人以為異酉陽
雜俎云揚州東市塔影忽倒老人言海影翻則如此又
沈存中以謂大抵塔有影必倒陸放翁云予在福州見
萬夀塔成都見正法塔蜀州見天目塔皆有影亦倒也
然塔之髙如是而影止三二尺纎悉皆具或自天窓中
下或在廊廡間亦未易以理推也以上之説因其塔所
見影然松江無此塔而有影見者其理又不可得而究
之予嘗逰平江虎丘寺閣上檻窓下裙板中有一節孔
閣僧以紙屏照之則一寺殿宇廊廡悉偹見于屏上其
影皆倒余山居與保叔塔隣峰也朔朢㸃燈之夕遇夜
觀之一塔燈光倒揷於段橋湖中大抵塔影皆倒沈存
中之説是也
皇朝開科舉以來唯至正戊子舉王宗哲(元舉/)鄉試省
試殿試皆中第一稱之曰三元宋自仁宗慶厯復眀經
科稱三元者王岩叟一人而已
徹辰圖郯王特穆爾巴哈昌王二公被害都人有垂
涕者巴延太師被黜都人莫不稱快筆記載張徳逺誅
范瓊於建康獄中都人皆鼓舞秦檜殺岳飛於臨安獄
中都人皆涕泣是非之公如此
秦檜孫女封崇國夫人愛一獅猫忽亡之立限令臨安
府訪求及期猫不獲府為捕繫鄰居民家且欲劾兵官
兵官皇恐歩行求猫凡獅猫悉捕致而皆非也乃賂入
宅老卒詢其狀圗百本於茶肆張之府尹因嬖人祈懇
乃已至正十五年浙憲貼書盧姓者忽失一猫令東北
隅官搜捕之權勢所在一至於此可不歎乎
元統間革去羣玉内司併入藝文監通掌其事監官依
集賽日數更直於奎章閣盖羣玉内司所管寳玩貯於
閣内時掲曼碩為藝文監丞寓居大都雙橋北程雪樓
承㫖故廨到閣中相去十數里之遥掲公無馬每入直
必步行以徃比之僚吏又且早到晩散都城友人莫不
以此為言一日掲公為余言曰我之不敢自慢入直者
亦有益也近日在閣下忽𫝊太后懿㫖問閣中有誰復
奏有掲監丞再問莫非先帝時掲先生耶遂賜酒焉又
一日再問是某以古玉圗書一令辨之詳注其文而進
亦賜酒焉是時閣下悄然餘者皆是應故事而已多有
累集賽不入直者此公晴雨必到終日而散後十餘年
予歸老西湖上每遇同志之友清談舊事屢及此者莫
不以長厚老成稱之余觀歸田録載樞密王疇之妻梅
鼎臣女也景徳初夫人入朝徳夀宫太后問夫人誰家
子對曰梅鼎臣女太后笑曰是聖俞家乎由是始知聖
俞名聞於宫禁也掲公之際遇尤可尚矣
士大夫因其聞見之廣反各有所偏致有服丹砂者服
凉劑者服丹砂者為害固不待言余以目擊服凉劑者
言之友人柯敬仲陳雲嶠甘允從三人皆服防風通聖
散每日須進一服以為常一日皆無病而卒豈非凉藥
過多銷鑠元氣殆盡急無所救者歟可不戒之老學庵
筆記載石藏用名用之髙醫也嘗言今人禀受怯薄故
案古方用藥多不能愈病非獨人也金石草木之藥亦
皆比古力弱非倍用之不能取効故藏用喜用熱藥得
謗至有藏用擔頭三斗火人或畏之惟晁之道悦其説
故多服丹藥然亦不為害後因伏石上書丹為石冷所
逼得隂毒傷寒而死盖因丹氣熱毒所攻終為所服丹
藥過多之故也視過服凉劑者亦由是歟
范玉壺作上都詩云上都五月雪飛花頃刻銀粧十萬
家説與江南人不信只穿皮襖不穿紗余屢為灤陽之
行每嵗七月半郡人傾城出南門外祭奠婦人悉穿金
紗謂之賽金紗以為節序之稱也
平江王漆匠者至正間以牛皮製一舟内外飾以漆折
卸作數節載至上都㳺漾於灤河中可容二十人上都之
人未嘗識船觀者無不歎賞又嘗奉㫖造混天儀可以
折疊便於收藏巧思出人意表可謂智能之人今為管
匠提舉
凡有􁽇搏刀斧傷者但以帶鬚葱炒熟搗爛乗熱盫患
處速愈頻換熱者尤妙
凡有瘋狗毒蛇咬傷者只以人糞塗傷處極妙新糞尤
佳諸藥皆不及此
破傷風能死人用桑條如筯長者十數莖閣起中用火
燒接兩頭滴下樹汁以熱酒和而飲之可愈
集賢大學士王彦博(約/)為副樞日有兄弟争襲萬戶者
弟有父命兄不肯譲二十餘年而不能決公曰父命行
之一家君命施之天下遂令其兄襲之又英廟為東宫
禮上樞密使例須新製鋪陳事畢工部復欲取發還官
回文皆不為准公為副樞首回此文曰照得上項鋪陳
難同其餘官物本院除已尊嚴安置外行下都事廳回
呈遂絶其事又湖廣省咨蠻洞相殺合調軍馬征之公
回咨云蠻夷相讐中國之幸行下合屬固守邊防毋得
妄動軍馬公之所行大槩如此姑識其一二云公泰定
天厯間為三老商議中書省事
後至元間巴延太師擅權諂佞者填門畧舉其尤者三
事漫識於此餘者可知矣有一王爵者驛奏云色辰二
字徃日人皆可為名自世祖皇帝尊號之後遂不敢稱
今巴延太師功徳隆重可以與色辰名字時御史大夫
特穆爾巴哈乃巴延之心腹每隂嗾省臣欲允其奏近
侍實喇巴爾學士從容言曰萬一曲從所請大非所宜遂
命歐陽學士掲監丞㑹議以元徳上輔代之加於功臣
號首又典瑞院都事建言凡省官提調軍馬者必佩以
虎符今太師功髙徳重難與諸人相同宜造龍鳳牌以
寵異之遂製龍鳳牌三珠以大塔納嵌之飾以紅刺雅庫
特雜寳牌身脱鈒元徳上輔功臣號字嵌以白玉時急
無白玉有司督責甚急緝聞一解庫中有典下白玉朝
𢃄取而磨之此牌計直數萬定事敗毁之即以其珠物
給主盖厥價尚未酬也又京畿都運尼雅斯拉鼎言太
師功勲冠世所授宣命難與百官一體合用金書以尊榮
之宛轉數回遂用金書上天眷命皇帝聖㫖八字餘仍
墨筆以塞其望眀年黜為河南左丞相行事之夕雖紙
筆亦不經省房取用恐泄其事遂於省前市鋪買剳付
紙寫宣與之余嘗以否泰之理灼然眀白因舉似於用
事者可不戒歟梁冀䟦扈止不過比鄧禹蕭何霍光而
已曹操之僣固不容誅色辰之説又過於九錫多矣
余家人病瘧鄰家有藏雷斧者借授病人禳之其斧如
石口斧狀腦差薄而無孔恐是楔爾正與筆談所説相
同
後至元己夘四月黄霧四塞頃刻黒暗對面不見人油
坊售之一空余於都城親歴此事古有晝昏恐若此也
　山居新話卷三
欽定四庫全書
　山居新話卷四　　　　　　元　楊瑀　撰
至正十二年壬辰七月初十日徽賊入冦杭城時樊時
中(執敬/)為浙省恭政亟出禦賊北行至嵗寒橋遇害先
浙省以杭州路總管寳格(惟賢/)攝恭政調守禦崑山之
太倉領軍而徃駐於崑山舊州山寺離太倉州治三十
餘里終於不徃聞寇至遂遁匿於杭之寓舍適值賊破
杭乃挈家潜於西湖舟中越三日鄰居無賴之徒利其
所將恐之遂與次妻某氏連結其衣𬒮溺水而死時潭
州搃管魯至道作二詩挽之以寓褒貶之意謾書於后
　　挽樊時中叅政
主將無謀怫衆情賢叅有志惜言輕狐羣衝突成妖孽
黔首驚惶望太平奮志從軍全節義殺身殉國顯忠誠
嵗寒橋下清泠水亱夜空聞哽咽聲
　　挽寳格恭政
香魂俊骨墮深淵無智無謀亦可憐妖冦猖狂如有祟
生民凋瘵似無天芳名茍得千年在死節應當二日
先欲向西湖酹尊酒凄風冷雨浪無邊
至元十三年丙子正月二十二日巴延丞相入杭城
二月二十二日起發宋三宫赴北四月二十七日到
上都五月初二日拜見世祖皇帝十一日命幼主為
撿挍大司徒開府儀同三司進封瀛國公十二日内
人安康朱夫人安定陳才人又二侍兒失其姓氏浴
罷肅襟閉門焚香於地各以抺胸自縊而死解下衣
中有清江紙書一卷云不免辱國幸免辱身不辱父
母免辱六親藝祖受命立國以仁中興南渡計三百
春身受宋禄羞為北臣大難既至刼數回輪妾輩之
死守於一貞焚香設誓代書諸紳忠臣義士期以自
新丙子五月吉日泣血書十三日奏聞露埋四尸取
其首懸於全后寓所以戒其餘在上都時濟門予嘗
聞之先父樞密因觀周草窓日抄亦載此事又得祈
請使日記官嚴光大續史所説相同二書皆寫本恨
三朝政要錢唐遺事板行於世皆失此一節惜哉若此
貞烈可不廣𫝊乎因筆之於此
漢成帝時孔光領尚書典樞機十餘年沐日歸休兄弟
妻子燕語終日不及朝省政事或問光温室省中樹皆
何木也光黙不應更荅以他語其不泄如此予因追憶
髙昌沙克嘉巴勒(字彦/時)北庭文定王實喇巴爾大司徒之子
為尚輦奉御元統元年上新製洪禧小璽貯以金函青
嚢命沙克嘉巴勒掌之懸於項寘於袖中經年其母不知親
友或叩之内廷之事則荅以它説其慎密如此時年十
五嵗方之孔光尤可尚矣
皇朝御膳日用五羊今上皇帝即位以來日减一羊可
見聖徳仁儉也如此
郊祀祭廟天子御衮冕百官皆法服凢披秉須依歌訣
次第則免顛倒之勞謾識歌訣於左襪履中单黄𢃄先
裙袍蔽膝綬紳連方心曲領藍腰帶玉佩丁當冠笏全
至元間行省左丞史公(弼/)號紫微老人能寫大字有神
力平開二石五斗弓以三指以可懸五十兩銀定七片初
攻揚州有功然心服姜才之忠勇
黄子乆(公望/)自號大癡呉人博學多能之士閻子静徐
子方趙松雪諸名公莫不友愛之一日與客逰孤山聞
湖中笛聲子乆曰此鐵笛聲也少頃子乆亦以鐡笛自
吹下山游湖者吹笛上山乃吾子行也二公略不相顧
笛聲不輟交臂而去一時興趣又過於桓伊也
葉子澄以清號雪篷吳人也貧而尚義之士與黟縣逹
嚕噶齊巴延為厚交至正壬辰冦起江東浙省調兵守
昱嶺關巴延在遣中沒於王事其家舊居嘉興崇徳州
訃音至家人招黄冠岩隱者追薦攝召之顔云旦夕杭
城受危爾軰宜速徃吾弟處逃生母妻以無弟可依再
扣之云即松江葉子澄乃我存日生死交也可徃依之
其即偹船東行比至前三日葉夜夢巴延相見以家屬
為托葉即為㽞居供給不怠後杭城果陷此得巴延平
日正心不昧故能靈悟若是亦由葉之與人交情不渝
真誠相感之所至也宋仁宗時有托公書之事頗相㝠
合信有之矣巴延字謙齋唐古特人也
江西胡存齋恭政平日好客四方之人徃來無不館榖
之慮閽人倦於通報但不出即於門首挂一本官在宅
之牌近年浙間富室無一家不貼卻客之榜較之亦可
憐哉
庫庫平章字子山號正齋恕叟又號蓬累叟喀喇人一
日與余論書法及叩有人一日能寫幾字余曰曽聞松
雪公言一日冩一萬字巙曰余一日冩三萬字未嘗輟
筆余切敬服之凡學一藝不立志用功可𫝊逺乎
江浙恭政哈廸爾公字本初嘗云向任留守都司事時
本司諸先輩同談内苑萬嵗山太液池本非我朝剏建
乃亡金之治囿也初聖朝起朔廷絶塞土有一山形勢
雄壯峰巒秀異金人望氣者言此山有王氣當出異人
非金之利謀欲傾圮之計無從出時金已衰㣲因通好
託以入貢為辭願求此山之土為報衆皆鄙笑而許之
金人遂掘其山自偹車馬挽載運至幽州城北積累
成山開挑海子栽植花木營搆臺殿以為㳺幸之所
未幾金亡世祖皇帝登大寶改築京城山適在禁苑
之中至今塞土遺跡尚存其土赤潤草木不生乃知
帝王之宅都㑹之京興衰之兆天已黙定豈人力之
所能為也公因和萬歲山詩韻有水泝顛崖流自轉
山移絶塞勢尤雄之句史册必載之詳姑録其略以
廣聞見耳
延祐間武神童嘗為中瑞司典簿善寫小字一粒芝麻
上寫天下太平四字江南野史載應用嘗於一粒麻上
寫國泰民安四字
法令書其别有四𠡠令格式也神宗聖訓曰禁於未然
之謂勑禁於已然之謂令設於此以待彼之至謂之格
設於此以待彼之效謂之式
律文有賤避貴少避老輕避重去避來之説余以為去
者為主來者為客是以避之後有一宋法司老吏云謂
如人方去忽有人倉忙自後而來必有急事也故當避
之謾識此以俟知者正之
王衍以銅錢為阿暏物顧長康畫神指眼為阿暏中二
説於理未通今北方人凡指此物皆曰阿的即阿暏之
説眀矣余嘗見周草窓家藏徽宗在五國城寫歸御批
數十紙中間有云可付體己人者即今之所謂梯巳人因
方(闕二/字)訛書手之誤無疑
江西吕道山師䕫至元間分析家私作十四分本家十
分朝廷一分省官一分每分金貳萬兩銀十萬兩玉帶
十八條玉器百餘件布二十萬疋膽礬五甕只此是江
州府庫見管鄂州他處者又不預焉以此觀之石崇又
何足數也
宋嘉熈庚子嵗大旱杭之西湖為平陸茂草生焉李霜
涯作謔詞云平湖百頃生芳草芙蓉不照紅顛倒東坡
道波光瀲灔晴偏好管司捕治遂逃避之
唐盧從愿為刑部尚書占良田數百頃時號多田翁松
江下砂埸瞿(霆發/)嘗為兩浙運使延祐間以松江府撥
屬嘉興路括田定役榜示其家出等上戸有當役民田
二千七百頃并佃官田共及萬頃浙西有田之家無出
其右者此可謂多田翁矣
讀書訣云生則慢讀眀經句熟則𦂳讀貪遍數未熟莫
要背念既倦不如且住
至正十五年浙西科鵝翎為箭羽督責甚急一羽賣三
錢後至五錢者且以集慶一處言之此年杭州一運解
一百六十萬根共發三運夲路止有匠人二十名造箭
八百隻該用翎一千六百根周嵗用翎五十七萬六千
根如此則一運可供三年盖此物經過塺蒸皆成無用
然而催運不已本路自科者可勝言哉倘肯計㑹而索
之則民無害矣宋王濟為龍溪主簿時調福建輸鶴翎
為箭羽鶴非常有物有司督責急一羽至直百錢民甚
苦之濟輸民取鵝翎代輸仍驛奏其事因詔旁郡悉如
濟所陳淳化五年詔曰作坊工官造弓弩用牛筋嵗取
於民吏督甚急或殺畊牛供官非務農重榖之意自今
後官造弓弩其從理用牛筋悉以羊馬筋代之皆載之
史䇿
都城豪民每遇假日必以酒食招致省憲僚吏翹傑出
羣者欵之名之曰撒和凡人有逺行者至己午時以草
料飼驢馬謂之撒和欲其致逺不乏也又江南有新官
未任者巨室須逺接以拜見錢與之叩之則荅以穿鼻
了如江西浙西數大都長官非千定不可間有一二能
者詐及三千定者佐貳各等第皆有定價或有於都下
應付盤纏同出就與之管事名之曰苖兒頭余切恨贓
汚之徒要拜見錢與因一事取受者大不相侔按律文
反有終非因事取受之條失之逺矣且以江西蕭劉松
江朱管嘉興王氏皆邅顕戮非拜見錢而致之何以得
此所謂負國害民以致於天下不寧詎可言哉因觀江
鄰幾雜志載士陽豪民邵(闕/)者指縉紳來借貸者乞與二
百緍便可作驢騎腰金拖紫不為豪子以長耳視之鮮
矣余曰若以借貸者便作驢騎取覓者指以撒和穿鼻
又何多耶
錢塘韓介石巨室也延祐夏忽風雨驟至令庖僮徃樓
上閉窓雨過不見此僮樓上尋之則已斃矣因取所帶
刀而斂之絛鞘皆如故刀刅則銷鑠過半事為筆談所
載内侍李舜舉家暴雷所震人以為堂屋已焚忩紙皆
黔有一室刀極鋼堅就刀室中鎔為汁而室亦儼然二
事皆相同此理殊不可強解也
國朝尚食局上供􁨇令磨寘樓上機在樓下驢之蹂踐
人之往來皆不相及且逺塵土臭穢叩之乃巧人瞿氏
作也
國朝鎮殿軍將凡請給衣粮名之曰大漢但年過五十
者方許出官
因話録云昔有徳音搜訪懐才抱器不求聞達者有人
逢一書生奔馳入京問求何事荅曰將應不求聞達科
因念延祐間陳伯敷(繹曽/)到都每見晦跡丘園者數多
遂有詩云處士近來恩例别麻鞋一對當蒲輪之譏
余兒時聞先父樞密言嘗於宋官庫中見孟蜀王錦衾
其濶一梭徑過被頭作二穴織成雲板様盖而叩於項
下如盤領狀兩側餘錦擁覆於肩此之謂鴛衾也
至正十七年三月上海縣十九堡往字圍李勝一家鷄
伏七雛一雛作大鷄狀皷翼長鳴余按文獻通考鷄禍
類無此鳴者姑識於此
至正戊戌正月初三日錢塘盧子眀家白鷄伏雛九隻
内一隻三足二足在前一足在後越三日而死三月間
諸暨𡊮彦誠家一雛四足二足在翼下時余訪舊到諸
暨適見此事咸淳己巳常州鷄翼生距
龍廣寒江西人居錢塘挾預知之術逰食於諸公之門
一日居佑聖觀陳提㸃房陳扣以明日飲食之事荅曰
寫了不可看陳俟其出乃竊觀之書云來日羊肉白􁨇
老夫亦與其列適有人送活鯽魚者陳囑候明日一日
以魚為食諸物不用至五更鐘末住持吳月泉遣人招
陳來方丈相陪髙顯卿叅政盖髙公避生日也陳為吳
言房中有活魚取來下飯髙曰我都准偹了也諸物皆
不用陳自念龍之語有驗因及龍廣寒者在房中住髙
曰我識之可請同坐是日羊肉白􁨇亦與其列皆應其
説嘗自言我已一百八嵗故貫酸齋賛其象云有客名
廣寒自號一百嵗更活二百年恰好三百嵗以此戯之
卒於延祐末年嘗聞先父樞密言宋未有富春子能風
角鳥占之術名聞賈秋壑一日賈招之叩以來日飲食
之事富寫而封之明日賈作宴於西湖舟中至晚賈行
立於船頭自歌月明星稀烏鵲南飛之句客廖瑩中言
日已晚可拆緘觀之諸事不及唯有月明星稀烏鵲南
飛八字衆皆驚賞余按蔣(闕/)　逸史載李宗囬食五般
餛飩李栖筠食兩柈糕糜二十碗橘皮湯之事相同萬
事莫非前定也歟
帕克斯巴帝師法號皇天之下一人之上開教宣文輔治
大聖至徳普覺真智祐國如意大寳法王西天佛子大
元帝師班廸逹帕克斯巴巴克實
杭州開元宫住持𤣥覧真人王眉叟夀衍有銅水滴一
具貯水在内遇潮汎則水湧應時欲以此進上後攜至
都潮候不應遂已之可見氣候不同浙間凡造醬酣糟
淹之物收藏不避潮汎則及時必須湧出至有封泥瓶
瓮者亦為之破裂或取清明日門上所揷栁條寘之瓶
上禳之其湧即止江北則無此説所以見方貢土物藥
材道地之分凡事豈可一槩論之謾書於此以為仕宦
中固執已見不察地方不順人情者補其聞見之萬一
云
朝野僉載云御史李審請禄米送至宅母遣量之䞉三
石還之其故令史曰御史例不該償又問脚錢幾何又曰
御史例不該償母怒送賸米及脚錢以責審諸御史皆
有慚色吁賢哉母乎若以當今之世豈無如此母之賢
者恨見聞不廣録此以朂來者而得書之因追憶奉化
知州祝居寳嘗為余言曰彼為浙省譯史時屢因公差
赴都經鎮江必與其友囬囬千户者相見而徃一日留
作午飯食罷其妻出見之千户云今次見伯伯之遲者
盖家貧無人此飯皆媳婦為之故出遲耳幸勿見罪每
嵗賴此婦織綿紬三疋賣以助俸之不給者皆此婦之
力也本婦拜而責其夫曰何以為貧我賴汝之貴倘有
㑹處寘我上坐稱之以夫人金綉者皆列之於下未嘗
因貧而賤我我或者樂人之金珠錦綉使汝有所犯我
安得超然於人上乎祝視之所衣麄布也頭綉上有補
頂可謂至貧也操守如此不謂之賢婦可乎輒書此以
追配之
文宗好食蛤蜊中有碎破不裂者上焚香祝之俄頃自
開中有螺髻瓔珞衣履菡蓞謂之菩薩上置之金粟檀
香合賜與善寺令致敬焉余於杭城故家見蚌殻二扇
内有十八尊大阿羅像纎粟悉偹後歸之逹爾瑪實廸
左丞欲求其理又不可强言曲解也
唐李景略嘗宴僚佐行酒者誤以醯進判官京兆任廸
簡(闕/)　　性嚴恐行酒者獲罪强飲之阿琳特穆爾北
(闕/)　　同(闕/)　　國吉(闕/)　　長老長老迎之甚喜留
坐囑侍者(闕/)錢後好酒一(闕/)　　　　執杯王盖飲之
長老曰尊客(闕/)　　進兩杯(闕/)　　　　　及唇長老
大驚乃釅醋也即以捶侍者王曰酒醋皆米為者我不
厭之何怒耶怒不能釋王曰(闕/)留我坐須勿怒我有佳
醖取(闕/)　飲盡歡而散較以任迪簡尤可重矣(闕/)
松江曹雲西知(闕/)善書畫杭士李用之訪之歿於館中
雲西斂之正堂𦵏之善地亦希有也可與范雲迎王(闕/)
䘮還家營斂之事相同謾識於此以勵薄俗
　
　
　
　
　
　山居新話卷四
山居新話後序
國家承平日乆制度文物禮樂之盛無不著在大典布
之成書其底治於我朝實比隆於三代予歸老山中習
閱舊卷或友朋清談舉凢事有古今相符者上至天音
之密勿次及名臣之事蹟與夫師友之言行隂陽之變
異凢有益於世道資於談柄者不論目之所擊耳之所
聞悉皆引據而書之積嵗月而成帙名之曰山居新話
其不敢飾於文者將欲使後之覧者便於通曉抑且為
他日有補於信史之一助云爾爰是為序至正三月庚
子既朢中奉大夫浙東道宣慰使都元帥楊瑀識
