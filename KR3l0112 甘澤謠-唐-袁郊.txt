#+TITLE: 甘澤謠-唐-袁郊
#+DATE: 2016-06-11 12:24:20
#+SOURCE: github.com/kanripo/KR3l0112 master bc64dca9                
欽定四庫全書　　　　　子部十二
　甘澤謠　　　　　　　　小説家𩔖二(吳聞之屬/)
　　提要
　　　　(臣/)等謹按甘澤謠一巻唐𡊮郊撰晁公武讀
　　　　書志云載譎異事九章咸通中久雨臥疾所
　　　　著陳振孫書録解題述其自序云以春雨澤
　　　　應故有甘澤成謠之語以名其書此本為毛
　　　　晉所刋云得之華隂楊儀篇數與讀書志合
　　　　周亮工書影曰甘澤謠别自有書今楊夢羽
　　　　所傳皆從他書抄撮而成偽本也或曰夢羽
　　　　本未出時已有抄太平廣記二十餘條為甘
　　　　澤謠以行者則夢羽本又贋書中之重儓矣
　　　　今考亮工所稱夢羽即儀之字其所稱先出
　　　　之一本今未之見錢希言獪園稱嘗見唐人
　　　　小説有甘澤謠載魚服記甚詳今此本無魚
　　　　服記豈希言所見乃先出一本耶然據此本
　　　　所載與太平廣記引者一一相符則兩本皆
　　　　出廣記不得獨指儀本為重儓又裒輯散佚
　　　　重編成帙亦不得謂之贋書所論殊為未允
　　　　其書雖小説家流而瑣事軼聞往往而在如
　　　　杜甫飲中八仙歌葉夢得避暑録話謂惟焦
　　　　遂不見於書傳今考此書陶峴條中實有布
　　　　衣焦遂而絶無口吃之説足以證師古偽註
　　　　之謬是亦足資考證不盡為無益之談矣乾
　　　　隆四十六年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　甘澤謡
　　　　　　　　　　　　　　唐　𡊮郊　撰
　　魏先生
魏先生生於周家於宋儒書之外詳究樂章隋初出㳺關
右値太常考樂議者未平聞先生來競徃謁問先生乃
取平陳樂器與樂官蘇䕫蔡子元來詳其律度然後金
石絲竹咸得其所内置清商署為大樂官斂帛二百段
以酬之先生不復入仕遂歸梁宋以琴酒為娛及隋末
兵興楊𤣥感戰敗謀主李密亾命雁門變姓名以教授
先生同其鄉曲由是遂相徃來常論鐘律李密頗能
先生因戲之曰觀吾子氣沮而目亂心揺而語偷氣沮
者新破敗目亂者無所倚心揺者神未定語偷者思有謀
於人今方捕蒲山黨得非長者乎李公驚起執先生手
曰既能知我豈不能教我歟先生曰吾子無帝王規模非
將相才畧乃亂世之雄傑耳李公曰為吾辨析行藏亦
當繇此而退先生曰夫為帝王者包羅天地儀範古
今外則日用而不知中則成功而自立堯詢四岳舉鯀
而殛羽山此乃岀於無私也漢任三傑納良而圍垓下
亦出於無私也故鳯有爪吻而不施麟有蹏足而永廢者
能得其道而求自集於時此帝王之規模也凡為將軍
者建太一旗驅無戰之師伐有罪之國琱戈既授玉弩
斯張誠負羈之有言那季良之猶在所以務其燕犒
致逸待勞修其屯田觀釁而動遂使風生虎嘯不可抗
其威雲起龍驤不可攘其勢仲尼曰我戰則克孟軻云
夫誰與敵此將帥之才也至有秉其才知動以機鈐公
於國則為帥臣私於已則曰亂盜私於已必掠取財色
屠其城池朱亥為前席之賔樊期為升堂之客朝聞夕
死公孫終敗於邑中寜我負人曹操豈兼於天下是忘
輦千金之貺報陳一飯之恩有感謝之人無懐歸之衆
且魯史之誡曰度德連山之文曰待時尚欲謀於人不
能專於已天人厭亂厯數有歸時雨降而妖祲除太陽
升而層氷釋引繩縛虎難希飛兎之門赴水持甖豈是
安生之地吾嘗望汾晉有聖人生能徃事之富貴可取
李公拂衣而言曰隋氏以篡殺取天下吾家以勲徳居
人表振臂一嘑衆心響應提兵時伐何徃不下道行可
以取四海不行亦足以王一方委質於人誠所未忍女
眞豎儒不足以計事遂絶魏生因冩懷賦詩為鄉吏發
覺李公脱身而走所在收兵北依黎陽而南據雒連營
百萬與王世充爭衡首尾三年終見敗覆追思魏生之
説即日遂歸於唐乃授光禄之官復搆桃林之叛魏生
得道之士亡其名蓋文貞之宗親也
　　素娥
素娥者武三思之姬人也三思初奪喬氏窈娘能歌舞
三思曉知音律以窈娘歌舞天下至藝也未㡬沈於雒
水遂族喬氏之家左右有舉素娥者曰相州鳯陽門宋
媪女善彈五弦世之殊色三思乃以帛三百段徃聘焉
素娥既至三思大恱遂盛宴以岀素娥公卿大夫畢集
唯納言狄仁傑稱疾不來三思怒於座中有言宴罷有
告仁傑者明日謝謁三思曰某昨日宿疾暴作不果應
召然不覩麗人亦分也他後或有良宴敢不先期到門
素娥聞之謂三思曰梁公彊毅之士非欵狎之人何必
固抑其性再燕不可無請不召梁公也三思曰儻阻我
燕必族其家後數日復宴客未來梁公果先至三思特
延梁公坐於内寢徐徐飲酒待諸賔客請先岀素娥畧
觀其藝遂停杯設榻召之有頃蒼頭岀曰素娥藏匿不
知所在三思自入召之皆不見忽於堂奥隙中聞蘭麝
芬馥乃附耳而聽即素娥語音也細於屬絲纔能認辨
曰請公不召梁公今固召之某不復生也三思問其繇
曰某非他怪乃花月之妖上帝遣來亦以多言蕩公之
心將興季氏今梁公乃時之正人某固不敢見某甞為
僕妾寧敢無情願公勉事梁公勿萌他志不然武氏無
遗種矣言訖更問亦不應也三思岀見仁傑稱素娥暴
疾未可岀敬亊之禮仁傑莫知其繇明日三思密奏其
亊則天嘆曰天之所授不可廢也
　　陶峴
陶峴者彭澤之子孫也開元中家於崑山富有田業擇
家人不欺而了亊者悉付之身則汛艚江湖遍逰煙水
徃徃數嵗不歸見其子孫成人初不辨其名字也峴之
文學可以經濟自謂疎脱不堪宦游有生之初通於八
音命陶人為甓潜記嵗時敲取其聲不失其騐撰樂録
八章以定八音之得失自製三舟備極堅巧一舟自載
一舟致賔一舟貯飲饌客有前進士孟彦深進士孟雲
卿布衣焦遂各置僕妾共載而峴有女樂一部奏清商
曲逢竒遇興則窮其景物興盡而行峴且聞名朝廷又
值天下無事經過郡邑無不招延峴拒之曰某麋鹿間
人非王公上客亦有未招而自詣者繫方伯之為人江
山之可駐吳越之士號為水仙曾有親戚為南海守因
訪韶友遂徃省焉郡守喜其逺來贈錢百萬遺古劍長
二尺許玉環徑四寸海舶昆侖奴名摩訶善泅水而勇
健遂悉以所得歸曰吾家之三寳也及囘棹下白芒入
湘江每遇水色可愛則遺環劍令摩訶下取以為戲笑
也如此數嵗因渡巢湖亦投環劍而令取之摩訶纔入
獲劍環跳波而岀焉曰為毒蛇所嚙遽刄去一指乃能
得免焦遂曰摩訶所傷得非隂陽為怒乎犀燭下照果
為所讐蓋水府不欲人窺也峴曰敬奉諭矣然某甞樂
謝康樂之為人云終當樂死山水間但殉所好莫知其
他且栖遲於逆旅之中載於大塊之上居布素之賤擅
貴逰之懽浪跡怡情垂三十年固其分也不得升玉墀
見天子施公養恵得志平生亦其分也乃命移舟曰要
須一别襄陽山水後老吳郡也行次西塞山泊舟吉祥
佛舎見江水黒而不流曰此下必有怪物乃投環劍命摩
訶下取見摩訶汨没波際乆而方岀氣力危斷殆不任
持曰環劍不可取有龍髙二丈許而環劍置前某引手
將取龍輒怒目峴曰汝與環劍吾之三寳今者既亡環
劍汝將安用必須為我力爭也摩訶不得已被髪大嘑
目眦流血窮泉一入不復岀矣乆之見摩訶支體磔
裂浮於水上如有示於峴也峴流涕水濵乃命回棹因
賦詩自叙不復議遊江湖矣詩曰匡廬舊業自有主吳
越新居安此生白髪數莖歸未得青山一望計還成鵶
栖楓葉夕陽動鷺立蘆根秋水明從此舎舟何所詣酒旗
歌扇正相迎孟彦深復逰青瑣為武昌令孟雲卿當時
文學南朝上品焦遂天寳中為長安飲徒時好事者為
飲中八仙歌云云焦遂五斗方卓然髙談雄辨驚四筵
　　嬾殘
嬾殘者名明攅天寳初衡岳寺執役僧也退食既收所
餘而食性嬾而食殘故號嬾殘也晝專一寺之功夜止
羣牛之下曾無倦色已二十年矣時鄴侯李泌寺中讀
書察嬾殘所為曰非凡物也聽其中宵梵唄響徹山林
李公情頗知音能辨休戚謂嬾殘經音先悽惋而後喜
恱必謫墮之人時將去矣候中夜李公潛徃謁焉望席
門通名而拜嬾殘大訽仰空而唾曰是將賊我李公愈
加敬謹惟拜而已嬾殘正撥牛糞火岀芋啖之良乆
乃曰可以席地取所啗芋之半以授焉李公奉承就食
而謝謂李公曰慎勿多言領取十年宰相又拜而退居
一月刺史祭嶽修道甚嚴忽中夜風雷而一峯頺下其
縁山磴道為大石所欄乃以十牛縻絆以挽之又以數
百人鼓噪以推之物力竭而石愈固更無他途可以修
事嬾殘曰不假人力我試去之衆皆大笑以為狂人嬾
殘曰何必見嗤試可乃已寺僧笑而許之遂履石而動
忽轉盤而下聲若震雷山石既開寺僧皆羅拜一郡皆
嘑至聖刺史奉之如神嬾殘悄然乃懷去意寺外虎豺
忽爾成羣日有殺傷無繇禁止嬾殘曰授我箠為爾盡
驅除之衆皆曰大石猶可推虎豹當易制遂與之荆挺
皆躡而觀之纔岀門見一虎嗛之而去嬾殘既去虎亦
絶蹤後李公果十年為相也
　　聶隠娘
聶隱娘者貞元中魏博大將聶鋒之女也方十嵗有尼乞
食於鋒舎見隱娘恱之乃云問押衙乞取此女鋒大怒
叱尼尼曰任押衙鐵櫃中盛亦須偷去矣後夜果失隱
娘所在鋒大驚駭令人搜尋曽無影響父母每思之相
對啼哭而已後五年尼送隱娘歸告鋒曰教已成矣可
自領取尼欻亦不見一家悲喜問其所習曰初但讀經
念咒餘無他也鋒不信懇詰隱娘曰真説又恐不信如
何鋒曰但真説之乃曰隱娘初被尼挈去不知行㡬里
及明至大石穴中嵌空數十歩寂無居人猿猱極多尼
先已有二女亦各十嵗皆聪明婉麗不食能於峭壁上飛
走若捷猱登木無有蹶失尼與我藥一粒兼令執寳劍
一口長一二尺許鋒利吹毛可斷遂令二女教某攀援
漸覺身輕如風一年後刺猨猱百無一失後刺虎豹皆
决其首而歸三年使刺鷹隼無不中劍之刄漸減五寸
飛走遇之亦莫知其去來也至四年留二女守穴挈我
於都市不知何處也指其人者一一數其過曰為我刺其
首來無使知覺定其膽若飛鳥之易也授以羊角匕首
刄廣三寸遂白日刺其人於都市中人莫能見以首入
囊反命則以藥化之為水五年又曰某大僚有罪無故
害人若干夜可入其室决其首來又攜匕首入其室度
其門隙無有鄣礙伏於梁上至瞑時得其首歸尼大怒
曰何太晚如是某云見前人戲弄一兒可愛未忍便下
手尼叱曰已後遇此輩必先斷其所愛然後決之某拜謝
尼曰吾為女開腦後藏匕首而無傷用即抽之曰女術
已成可歸家遂送還云後二十年方可一見鋒聞語甚
懼後遇夜即失蹤及明而反鋒已不敢詰之因兹亦不
甚憐愛忽值磨鏡少年及門曰此人可與我為夫白父
父不敢不從遂嫁之其夫但能淬鏡餘無他能父乃給
衣食甚豐具數年後父卒魏帥知其異遂以金帛召
署為左右吏如此又數年至元和間魏帥與陳許節
度使劉悟參商不協使隱娘賊其首隱娘辭帥之許劉
能神筭已知其來召牙將令曰早至城北候一丈夫一
女子各跨白黒衛至門遇有鵲来噪丈夫以弓彈之不
中妻奪夫彈一丸而斃鵲揖之曰吾欲相見祇迎也牙
將受約束遇之𨼆娘夫妻云劉僕射果神人不然者何
以動召也願見劉公劉勞之𨼆娘夫妻拜曰得罪僕射
合萬死劉曰不然各親其主人之常事魏今與許何異
請當留此勿相疑也隱娘謝曰僕射左右無人願舎彼
而就此服公神明耳蓋知魏帥之不及劉也劉問所須
曰每日只要錢二百文足矣乃依所請忽不見二衛所
在劉使人尋之不知所向後潜於布囊中見二紙衛一
黑一白後月餘白劉曰彼未知止必使人繼至今宵請
剪髪繫之以紅綃送於魏枕前以表不囘劉聽之至四
更却反曰送其信矣是夜必使精精兒來殺某及賊僕
射之首此時亦萬計殺之乞不憂耳劉豁達大度亦無
畏色是夜明燭半宵之後果有二幡子一紅一白飄飄
然如相擊於牀四隅良乆見一人自空而踣身首異處
隱娘亦岀曰精精兒已斃拽岀於堂之下以藥未化之
為水毛髪不存矣隱娘曰後夜當使妙手空空兒繼至
空空兒之神術人莫能窺其用鬼莫得躡其蹤能從空
虚入冥漠無形而滅景𨼆娘之伎故不能造其境此即
繫僕射之福耳但以于闐玉周其頸擁以衾𨼆娘當化
為蠛蠓潜入腸中聽伺其餘無逃避處劉如言至三更
瞑目未熟果聞頂上鏗然聲甚厲隱娘自劉口中躍岀
賀曰僕射無患矣此人如俊鶻一搏不中即翩然逺逝
恥其不中耳纔未踰一更已千里矣後視其玉果有匕
首劃處痕迹逾數分及元和八年劉自許入覲隱娘不
願從焉云自此尋山水訪至人但一一請給與其夫劉
如約後漸不知所之及劉薨於軍隱娘亦鞭驢而一至
京師柩前慟哭而去開成年昌裔子縱除陵州刺史至
蜀棧道遇隱娘貌若當時甚喜相見依前跨白衛如故
謂縱曰郎君大災不合適此出藥一粒令縱吞之云來
年火急抛官歸雒方脱此禍吾藥力只保一年患耳縱
亦不甚信遺其繒綵一無所受但沉醉而去後一年縱
不休官果卒於陵州自此無有人見隱娘矣
　　韋騶
韋騶者明五音善長嘯自稱逸羣公子舉進士一不第
便已曰男子四方之志豈拘節於風塵哉游岳陽太守
以親知見辟數月謝病去騶親弟騋舟行溺於洞庭湖
騶乃水濵慟哭移舟湖神廟下欲焚其廟曰千金賈胡
安穩獲濟吾弟窮悴乃罹此殃焉用爾廟為忽於舟中
寐夢神人盛服來謁謂騶曰幽㝠之途無枉殺者明公
先君甞為城守方剛讜正鬼神避之撤淫祠甚多不當
廢者有一二神上訴帝初不許固請十餘年乃許與後
嗣一人謝二廢廟之主然亦須退不能知其道進無以
補於時者故賢弟當之耳儻求䘮不獲即我之過令水
工送屍湖上騶驚悟其事遽止遂命漁舟施釣緡果獲
弟之屍於岸是夕又夢神謝曰鬼神不畏忿怒而畏果
敢以其誠也君今為人果敢如是吾所以懐畏昔洞庭
張樂是吾所司願以至音酬君厚惠所冀觀咸池之節
奏釋浮世之憂煩也忽覩金石羽籥鏗鏘振作騶甚歎
異以為非據曲終乃寤
　　圓觀
圓觀者大厯末雒陽惠林寺僧能事田園富有粟帛梵
學之外音律大通時人以富僧為名而莫知所自也李
諫議源公卿之子當天寳之際以逰宴飲酒為務父憕
居守陷於賊中乃脱粟布衣止於惠林寺悉將家業為
寺公財寺人日給一器食一杯飲而已不置僕使斷其
聞知唯與圓觀為忘言交促膝靜話自旦及昏時人以
清濁不倫頗生譏誚如此三十年二公一旦約遊蜀川
抵青城峨眉同訪道求藥圓觀欲游長安岀斜谷李公
欲上荆州三峽爭此兩途半年未决李公曰吾已絶世
事豈取途兩京圓觀曰行固不繇人請岀三峽而去遂
自荆江上峽行次南浦維舟山下見婦人數人錦襠負
甖而汲圓觀望見泣下曰某不欲至此恐見其婦人也
李公驚問曰自上峽来此徒不少何獨恐此數人圓觀
曰其中孕婦姓王者是某託身之所逾三載尚未娩懐
以某未來之故也今既見矣即命有所歸釋氏所謂循
環也謂公曰請假以符咒遣其速生少駐行舟𦵏某山
下浴兒三日公當訪臨若相顧一笑即某認公也更後
十二年中秋月夜杭州天竺寺外與公相見之期李公
遂悔此行為之一慟遂召婦人告以方書其婦人喜躍
還家頃之親族畢至以枯魚獻於水濵李公徃為授朱
字符圓觀具湯沐新其衣裝是夕圓觀亡而孕婦産矣
李公三日徃觀新兒襁褓就明果致一笑李公泣下具
告於王王乃多岀家財𦵏圓觀明日李公囘棹言歸惠
林詢問觀家方知有治命後十二年秋八月直指餘杭
赴其所約時天竺寺山雨初晴月色滿川無處尋訪忽
聞葛洪川畔有牧豎歌竹枝詞者乘牛叩角雙髻短衣
俄至寺前乃觀也李公就謁曰觀公健否却問李公曰
真信士與公殊途慎勿相近俗縁未盡但願勤修不墮
即遂相見李公以無由叙話望之潸然圓觀又唱竹枝
步步前去山長水逺尚聞歌聲詞切韻髙莫知所詣初
到寺前歌曰三生石上舊精魂賞月吟風不要論慙愧
情人逺相訪此身雖異性常存寺前又歌曰身前身後
事茫茫欲話因縁恐斷腸吳越山川逰已遍卻囘煙棹
上瞿塘後三年李公拜諫議大夫一年亡
　　紅綫
紅綫潞州節度使薛嵩家青衣善彈阮咸又通經史嵩
遣掌牋表號曰内記室時軍中大宴紅綫謂嵩曰羯鼓
之音頗悲調其聲者必有事也嵩亦明曉音律曰如
女所言召而問之云某妻昨夜亡不敢乞假嵩遽遣放
歸時至德之後兩河未寜初置招義軍以滏陽為鎮命
嵩固守控壓山東殺傷之餘軍府草創朝廷復遣女嫁
魏博節度使田承嗣男男取滑州節度使令狐彰女三
鎮互為姻婭人使日浹徃來時田承嗣甞患熱毒風遇
夏増劇每曰我若移鎮山東納其涼冷可緩數年之命
乃命軍中武勇十倍者得三千人號外宅男而厚恤養
之常令三百人夜直州宅卜𨕖良日將并潞州嵩聞之
日夜憂悶咄咄自語計無所岀時夜漏將傳轅門已閉
杖䇿庭除惟紅綫從行紅綫曰主自一月不皇寢食意
有所屬豈非鄰境乎嵩曰事係安危非爾能料紅綫曰
某雖賤品然亦有解主憂者嵩乃直告其事曰我承祖
父遺業受國家厚恩一旦失其土疆即數百年勲伐盡
矣紅綫曰易耳不足勞主憂也乞放某一到魏郡㸔其
形勢觀其有無今一更首途三更可以復命請先定一
走馬兼具寒暄書其他即俟某卻囘也嵩大驚曰不知
女是異人我之暗也然事若不濟反速其禍奈何紅綫
曰某之行無不濟者乃入閨房飾其行具梳烏蠻髻攅
金鳯釵衣紫繡短袍繫青絲輕履胷前佩龍文匕首
額上書太乙神名再拜而儵忽不見嵩乃反身閉户背
燭危坐常時飲酒數合是夕舉觴十餘不醉忽聞曉角
吟風一葉墮露驚而試問即紅綫囘矣嵩喜而慰問曰
亊諧否曰不敢辱命又問無傷殺否曰不至是但取牀
頭金合為信耳紅綫曰某子夜前三刻即到魏郡凡歴
數門遂及寢所聞外宅男止於房廊睡聲雷動見軍士
卒步於庭廡傳呼風生某發其左扉抵其寢帳田親家
翁止於帳内跂趺酣眠頭枕文犀髻包黄縠枕前露橐
一七星劍劍前仰開一金盒内書生身甲子與北斗神
名復著名香及美珍散覆其上揚威玉帳但期心豁於
生前同夢蘭堂不覺命懸於手下寜勞禽縱祗益傷嗟
時則蠟炬光凝爐香燼煨侍人四布兵器森羅或頭觸
屏風鼾而軃者或手持巾拂寢而呻者某攀其簮珥
褰其襦裳如病如昏皆不能寤遂持金合既岀魏城西
門將行二百里見銅臺髙掲而漳水東注晨鐘動野斜
月在林憂徃喜還頓忘於行役感知酬德仰副於心期
所以夜漏三時往反七百餘里入危邦經五六城冀減主憂
敢言其苦嵩乃發使遺承嗣書曰昨夜有客從魏中来
云自元帥頭邊獲一盒不敢畱駐謹卻封納專使星馳
夜半方到見搜捕金盒一軍憂疑使者以馬撾叩門非
時請見承嗣遽岀以金盒授之奉承之時驚怛絶倒遂
駐使者止於宅中狎以私宴多其錫賚明日遣使賫繒帛
三萬疋名馬二百匹他物稱是以獻於嵩曰某之首領繫在
恩私便宜知過自新不復更貽伊戚専膺指使敢議姻
親役當奉轂後車來則麾鞭前馬所置紀綱僕號為外宅
男者本防他盗亦非異圖今並脱其甲裳放歸田畆矣
由是一兩月内河北河南人使交至而紅綫辭去嵩曰
女生我家而今欲安徃又方賴女豈可議行紅綫曰
某前世本男子學江湖間讀神農藥書救人災患時里
人有孕婦忽患蠱癥某以莞花下之婦人與腹中二子
俱斃是某一舉殺三人隂功見誅降為女子使身居賤
𨽻氣禀賊星所幸生於公家今十九年矣使身厭羅綺
口窮甘鮮寵待有加榮亦至矣况國家建極慶且無
疆此輩背違天理當盡弭患昨徃魏郡以示報恩兩地
保其城池萬人全其性命使亂臣知懼烈士安謀在某一
婦人功亦不小固可贖其前罪還其本形便當遁迹塵中
棲心物外澄清一氣生死常存嵩曰不然遺爾千金為
居山之所給紅綫曰亊關來世安可預謀嵩知不可駐
畱乃廣為餞别悉集賔客夜宴中堂嵩以歌送紅綫酒
諸坐客中冷朝陽為辭曰采菱歌怨木蘭舟送客魂
消百尺樓還似雒妃乘霧去碧天無際水空流歌畢
嵩不勝悲紅綫反袂且泣因偽醉離席遂亡其所在
　　許雲封
許雲封樂工之篴者貞元初韋應物自蘭臺即岀為
和州牧非所宜願頗不得志輕舟東下夜泊靈璧時雲
天初秋瀼露凝冷舟中吟風將以屬辭忽聞雲封篴聲
嗟嘆乆之韋公洞曉音律謂其篴聲酷似天寳中棃園
法曲李謩所吹者遂召雲封問之乃是李謩外孫也雲
封曰某任城舊士多年不歸天寳改元初年生一月時
東封囘駕次至任城外祖聞某初生相見甚喜乃抱詣
李白學士乞撰令名李公方坐旗亭髙聲命酒當壚賀
蘭氏年且九十餘邀李置飲於樓上外祖髙篴送酒李
公握筦醉書某胸前曰樹下人不語不語真我好語若
及日中煙霏謝陳寳外祖辭曰本於學士乞名今不解
所書之語李公曰此即名在其間也樹下人是木子木
子李字也不語是莫言莫言謩也好是女子女子外孫
也語及日中是言午言午是許也煙霏謝陳寳是雲岀
封中乃雲封也即李謩外孫許雲封也後遂名之某纔
始十年身便孤立因乘義馬西入長安外祖憫以逺來
令齒諸舅學業謂某性知音律教以横篴毎一曲成必
撫背賞嘆值棃園法部置小部音聲凡三十餘人皆十
五以下天寳十四載六月日侍驪山駐蹕是貴妃誕辰
上命小部音聲集長生殿仍奏新曲未有名㑹嶺南進茘
枝因以曲名荔枝香左右歡呼聲動山谷是年安禄山
叛車駕還京自後俱逢離亂漂流南海近四十載今者
近訪諸親將抵龍丘韋公曰吾有乳母之子其名千金
甞於天寳中受篴李供奉藝成身死每所悲嗟舊吹之
篴即李君所賜也遂囊出舊篴雲封跪對悲切撫而觀
之曰信是佳篴但非外祖所吹者又謂韋公曰竹生雲夢
之南鑒在柯亭之下以今年七月望前生明年七月望
前伐過期不伐則其音實未期而伐則音泛浮者外澤
中乾乾者受氣不全氣不全則其竹夭凡發揚一聲岀
入九息古之至音者一疊十二節一節十二敲今之名
樂也至如落梅流韻感金谷之逰人折栁傳情悲玉闗
之戍客誠有清響異音非至音無以降神而祈福也其
已夭之竹遇至音必破所以知非外祖所吹者韋公曰
欲信女鑒篴破無傷雲封乃奉篴吹六州遍一疊未盡
劃然中裂韋公驚嘆乆之遂禮雲封於曲部
　
　
　
　
　
　
　甘澤謠
　附録
　　東坡刪改圓澤傳(并跋/)
雒師惠林寺故光禄卿李憕居第禄山陷東都憕以居守死
之子源少時以貴游子豪侈善歌聞於時及憕死悲憤自誓
不仕不娶不食肉居寺中五十餘年寺有僧圓澤富而知音
源與之游甚密促膝交語竟日人莫能測一日相約逰蜀青
城峨眉山源欲自荆州溯澤欲取長安斜口谷源不可曰吾
已斷世事豈可復道京師哉澤黙然久之曰行止固不由人
遂自荆州路舟次南浦見婦人錦襠負甖而汲者澤望見而
泣曰吾不欲由此者為是也源驚問之澤曰婦人姓王氏
吾當為之子孕三嵗矣吾不來故不得乳今既見無可逃
者公當以符咒助我速生三日浴兒時願公臨我以笑為
信後十三年中秋月夜杭州天竺寺外當與公相見源悲
悔而為具沐浴易服至暮澤亡而婦乳三日往視之兒見
源果笑且以語王氏出家財葬澤山下源遂不果行反寺
中問其徒則既有治命矣後十二年自雒適吳赴其約至
約所聞葛洪川畔有牧童扣牛角而歌之曰三生石上
舊精魂賞月吟風不要論慙愧情人逺相訪此身雖異
性常存嘑問澤公不答曰李公真信士然俗緣未斷盡
慎勿相近惟勤脩不墮乃復見又歌曰身前身後亊茫
茫欲話因緣恐斷腸吳越山川遊已遍卻回煙棹上瞿
塘遂去不知所之後二年李德裕奏源忠臣子篤孝拜
諌議大夫不就竟死於寺中年八十
　此岀𡊮郊所作甘澤謡以其天竺故事故書以遺寺
　僧舊文煩冗頗為芟改
　　此疑其因甘澤字而誤書後人又因而入集耳
　　贊寧記觀道人三生為比丘
唐忠義傳李憕之子源自以父死王難不仕隱雒陽惠
林寺年八十餘與圓觀道人逰甚宻老而約自陕路入
蜀源曰予乆不入繁華之域乃取道荆州觀見錦襠女子
浣泣曰所以不欲自此來者以此女也然業竟不可逃
明年某日君自蜀還可相臨以一笑為信吾已三生為
比丘居湘西岳麓寺有巨林間嘗息禪其上遂不復言
已而觀死明年如期至錦襠家則兒生始三日源抱臨
明􁐺兒果一笑卻後十二年至錢塘孤山月下聞扣牛
角而歌者曰三生石上舊精魂賞月吟風不要論慚愧
情人逺相訪此身雖異性常存
　予按蘇公集載圓澤傳岀自𡊮郊所作甘澤謡其
　事則即圓觀特入唐書李憕傳數語耳方疑公以觀
　為澤未考所本後數日偶見惠洪述觀道人三生為
　比丘條下亦以為疑欲問其説於叔黨則當時人固
　已疑之矣賛寜在宋初最稱博學去𡊮郊未逺所
　録亦稱圓觀其岳麓三生石亊及源入蜀之明年兒
　始生又與郊記不合是未甞見甘澤謡各書所聞也
　今并録於後予家有劉松年三生圖元人楷書圓澤
　傳又與坡公稍異上有趙松雪鍳籖題名僧二十人
　詩篇最後吳匏菴跋語皆作圓澤無一人稱觀者豈
　後人因坡公所定不復為異歟惟神僧傳則稱圓
　觀是從甘澤謡刪定也四月八日五川居士重書
　
　
　
　
　
　
　
　
　
　
　
　
　
　
　甘澤謠附録
