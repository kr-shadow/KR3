#+TITLE: 譚苑醍醐-明-楊愼
#+DATE: 2016-06-11 12:23:33
#+SOURCE: github.com/kanripo/KR3j0060 master 2753adbc                
欽定四庫全書　　　　　子部十
　譚苑醍醐　　　　　　　雜家類二(雜考之屬/)
　　提要
　　　　(臣/)等謹案譚苑醍醐九卷明楊慎撰其書亦
　　　　皆考証之語與丹鉛録大致相出入而亦頗
　　　　有異同首有嘉靖壬寅自序其名醍醐猶謂
　　　　從乳出酪從酪出酥從生酥出熟酥從熟酥
　　　　出醍醐猶之精義入神非一蹴之力也所稱
　　　　周八士為南宫氏引逸周書南宫忽遷鹿臺
　　　　之財南宫百達遷九鼎語謂南宫忽即仲忽
　　　　南宫百達即伯達尚書所云南宫适即伯适
　　　　引據極為確鑿又謂先天圖始於希夷後天
　　　　圖續於康節葢希夷以授穆伯長穆伯長以
　　　　授李挺之挺之之學授之康節其作後天圖見
　　　　於邵伯温之序朱子所以不明言者非為康
　　　　節直以希夷恐後人議其流於神仙也其辯
　　　　析亦最詳明又從毛傳解鄂不韡韡云鄂華
　　　　苞也今文作蕚不華蒂也今文作跗謂華下
　　　　有蕚蕚下有跗華蕚相覆而光明猶兄弟相
　　　　順而榮顯可以辯集傳鄂然外見豈不韡韡
　　　　之誤又據漢劉湛所書吕梁碑碑中序虞舜
　　　　之世稱舜祖幕幕生窮蟬窮蟬生敬康敬康
　　　　生喬牛喬牛生瞽瞍質之史記蓋同而不言
　　　　出自黄帝此可洗二女同姓尊卑為昏之疑
　　　　又他碑所載后稷生台璽台璽生叔均叔均
　　　　而下數世始至不窟不窟下傳季厯猶十七
　　　　世而司馬遷作周紀拘于十五王之說合二
　　　　人為一人又刪縮數人以合其數不知國語
　　　　之言十五王皆指其賢而有聞者非謂后稷
　　　　至武王千餘年而止十五世也又引水經注
　　　　載諸葛亮表云臣遣虎步監孟琰據武功水
　　　　東司馬懿因渭水漲攻琰營臣作橋越水射
　　　　之橋成遂馳去此諸葛遺事本傳不載者又
　　　　辯李白為蜀之彰明人厯引其上裴長史書
　　　　與悲清秋賦及諸詩句以証唐書稱李白為
　　　　隴西人及唐宗室之非如此之類其餘考訂
　　　　辯論亦多獲新解雖腹笥所陳或有誤記不
　　　　免為後人所摭拾要其大體終非儉腹所能
　　　　辯也乾隆四十六年十一月十二日恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
譚菀醍醐原序
醍醐者鍊酥之綦晶佛氏借之以喻性也吾借之以名
吾譚菀也夫從乳出酪從酪出酥從生酥出熟酥從熟
酥出醍醐猶之精義以入神非一蹴之力也學道其可
以忘言乎語理其可以遺物乎故儒之學有博有約佛
之教有頓有漸故曰多聞則守之以約多見則守之以
卓寡聞則無約也寡見則無卓也佛之說曰必有實際
而後真空實則擾長河為酥酪空則納須彌於芥子以
吾道而印合外道一也以外道而印證吾道一也譚云
菀云徒說云乎哉醍云醐云徒味云乎哉嘉靖壬寅仲
冬長至日楊慎書
欽定四庫全書
　譚菀醍醐卷一
　　　　　　　　　　　　　明　楊慎　撰
　　莊子解(二十五條/)
莊子為書雖恢譎佚宕於六經外譬猶天地日月固有
常經常運而風雲開闔神鬼變幻要自不可闕古今文
士每竒之顧其字面自是周末時語非後世所能悉曉
然尚有可徴者如正獲之問于監市履狶乃大射有司
正司獲見儀禮解之以牛之白顙者與豚之亢鼻者與
人之有痔病者不可以適河乃古天子春有解祠見漢
郊祀志唐子乃掌堂涂之子猶周王侯之子稱門子義
臺乃儀臺鄭司農云故書儀為義其脰肩肩乃見考工
記梓人為磬文數目顅脰肩即顅字如此類不一而士
無古學不足以知之諸家解者或敷演清談或牽聫禪
語或强附儒家漫曰此文字竒處妙絶又惡識所謂竒
妙千八百載作者之意鬱而未伸剽竊之用轉而多誤
(羅勉道莊/子循本序)
内則卵醬讀作鯤國語亦云魚禁鯤鮞皆以鯤為魚子
莊子乃以至小為至大便是滑稽之開端(南史吉翂傳/鯤鮞螻蟻尚)
(貪其/生)鷽(音/渥)蛁蟟(音刁/料)鶻鵃(音/嘲)
風生於無而歸於無惟竅之所受不同在人之所聞亦
異比於萬物禀受亦然衆竅為風所鳴萬形為化所役
風不能鳴則萬竅虛化不能役則萬形息(林疑獨註莊/子天籟一節)
慮歎變慹姚佚啓態八字真人矢口成文褚氏解云慮
則預度未來歎則咨嗟既往變則輕躁而務作為慹則
畏懼而不敢動姚則悅美以自肥佚則縱樂而忘反啓
則情開而受物態則驕矜而長傲
西蜀范無隠云未成心則真性混融太虚同量成心則
已離乎性有善有惡矣人處世間應酬之際有不免乎
成心即當師而求之於未成之前則善惡不萌是非無
朕何所不齊哉(其論精當足/以盡袪前惑)
夢而為蝶不知有周覺而為周不知有蝶其勢不能合
必有時而分矣萬物之化亦如此(林疑/獨)
逍遥遊盡性也齊物論窮理也養生主修身也(碧虛陳/景允)
夫子之告葉公者下顏子一等矣蘧伯玉告顏闔又下
於夫子教子髙一等惟顏子至命盡神故足以發夫子
心齊坐忘之論葉公子髙則未免以得失利害存懷故
但告以謹傳命全臣節而已然子髙未至於徇人忘己
也闔則既知蒯瞶之不可傅而欲傅之伯玉見其勢不
可止立此茍全之論非為傅之道也
臨人以徳則未能冥乎道畫地而趨則未能藏其迹(林/疑)
(獨/)
聖人成焉以身徇道而成功聖人生焉以道徇身而全
生也(陳詳/道註)
儵忽生而渾沌死以喻外王之功成而内聖之道虧也
陳碧虛曰好生者以世事為樂趣死者以人世為勞唯
超生死者可以論其大槩矣(髑髏/註)
壞植散羣說者不一范無隠云植者邊境植木以為界
如榆闗桞塞之類壞植散羣則撤戍罷兵鄰封混一此
尚同之俗也樂毅書曰薊邱之植植於汶篁徐廣註謂
燕之疆界移於齊之汶水按此范說為長
解其天弢隳其天袠林疑獨云人生束縛於親愛如弓
之在弢如書之在袠吕恵卿曰解弢則弛張莫拘隳袠
則卷舒無礙
腕下有肉則知其上肥矣(陳碧虛監/市履狶註)
泰清中而歎(中乃卬/字之誤)
狶韋氏之囿黄帝之圃有虞氏之宫湯武之室吕恵卿
曰囿而圃宫而室言世益衰居益狹矣(知北/遊)
甘寢如後人之卧䕶秉羽如後人之揮麈是二事非一
事也或曰楚地炎酷晝寢而使人揮扇亦通
萇𢎞被放歸蜀刳腸而死蜀人以匱藏其血三年而化
為碧玉晋元帝託運糧不至而殺其臣其血逆柱而上
齊殺斛律光其血在地去之不滅(外/物)
慰􁀙沈屯褚伯秀云慰借從鬱音義始明白叟叟也奚
稍問也叟音蕭若隠若顯貌南史楚辭鈔風䬃䬃兮木
㮴㮴(罔/兩)
藏舟船於海壑正合其宜隠山嶽於澤中謂之得所然
造化之力擔負而趨變故日新驟如逝水昨我今我新
吾故吾義亦然也(成𤣥/英疏)
藏舟於壑藏山於澤此藏大也藏人於室藏物於器此
藏小也小大雖異而藏皆得宜猶念念遷流新新移改
是知變化之道無處可逃也故曰藏小大有宜猶有所
遁
大林邱山之善於人也亦神者不勝成𤣥英曰自然之
理有寄物而通也(與托焉而/逃同㫖)
飾羽而畫羽儀刻畫也
　　上林賦
程泰之論上林賦三條其見超邁得作者之意今節其
語於此　其上篇曰相如之賦上林曰亡是公者明無
是人也既本無此人則凡所賦之語何往不為烏有也
知其烏有而以實録之故所向駮礙上林本秦故地始
皇陿隘先王之宫庭而大加創治東既極河西又抵汧
終南之北九嵕之陽數百里間宮館二百七十複甬相
連窮年忘返猶不能徧而又表南山以為闕立石朐山
以為東門其意若曰闕不足為也南山吾闕也門不足
立也朐山吾門也此固武帝之所師也所師在是茍有
諫者彼有坐睡唾擲而已無自而入也故相如始而置
辭包四海而入之苑内夸張飛動意若慫惥故揚雄指
之為勸也夫既勸之以中帝欲帝將欣欣樂聽而後徐
徐諷諭以為苑囿之樂有極而宇宙之大無窮則諷或
可入也夫諷既不為正諫凡其所勸不容不出於寓言
此子虛烏有無是所以立也　其中篇曰左蒼梧右西
極日出東沼入乎西陂此賦上林所抵也數百里間其
能出沒日月於東西乎又曰其南則隆冬躍波其北則
盛夏含凍信斯言也必并包夷夏縮地南北而始有此
古今讀者偶不致思故主文譎諫之義晦於不傳耳其
曰八水分流則長安實有此水不為寓言然而上林東
境極乎宜春下苑即曲江也曲江僅得分滻為派而滻
灞㑹合之地已在宜春之北則其地出上林之外矣然
則雖其實有之水亦復不能真確况其紫淵丹水欲傅
㑹而强求乎　其下篇曰古惟揚雄能知此意故其校
獵之賦曰禦自汧渭經營豐鎬此則明命其實矣至於
出入日月天與地沓則闗中豈能辦此也又曰虎路三
嵕圍經百里此則可得而有也至謂正南極海邪界虞
淵此又豈闗境所能包絡哉雄之此意正倣相如諷勸
相參不皆執實兩賦一意也說者不知出此乃從地望
土毛枚舉細較是痴人說夢也班固曰亡是公言上林
廣大水泉萬物多過其實非義理所止故刪存其要歸
正道而論之推此言也則雖班固亦自不解也　予觀
莊子云魏瑩與田侯牟約牟背之瑩怒將伐之華子聞
而醜之曰善言伐齊者亂人也善言勿伐者亦亂人也
謂伐之與不伐亂人也者又亂人也君曰然則若何曰
君求其道而已矣有所謂蝸者君知之乎曰然有國於
蝸之左角者曰觸氏有國於右角者曰蠻氏時相與爭
地而戰伏尸數萬逐北旬有五日而後反君曰噫其虚
言與曰臣請為君實之君以意在四方上下有窮乎君
曰無窮曰知遊心於無窮而返在通達之國若存若亡
乎君曰然曰通達之中有魏于魏中有梁于梁中有王
與蠻氏有辨乎君曰無辨客出而君惝然若有亡也蓋
自悼其所爭之細也東坡曰淳于髠言一斗亦醉一石
亦醉至於州閭之㑹男女雜坐幾於勸矣而何諷之有
以吾觀之蓋有深意以多方之無常知飲酒之非我觀
變識妄而平生之嗜亦少衰矣是以自托于放蕩之言
而能止荒主長夜之飲世未有識其趣者愚謂長卿上
林之賦意實若此能通莊氏之寓言兼戰國之游說而
後可以得其㫖也　司馬長卿去戰國之世未遠故其
談端說鋒與策士辨者相似然不可謂之非正也孔子
論五諌曰吾從其諷觀說苑及晏子春秋所載以諷而
從者不可勝數蘇洵作諫論欲以儀秦之術而行逢干
之心是或一道也故戰國諷諫之妙惟司馬相如得之
司馬上林之㫖惟揚子校獵得之予嘗愛王維温泉寓
目贈韋五郎詩云漢主離宫接露臺秦川一半夕陽開
青山盡是朱旗遶碧澗翻從玉殿來新豐樹裏行人度
小苑城邉獵騎迴聞道甘泉能獻賦懸知獨有子雲才
唐至天寳宫室盛矣秦川八百里而夕陽一半開則四
百里之内皆離宫矣此言可謂肆而隠奢麗若此而猶
以漢文惜露臺之費比之可謂反而諷末句欲韋郎效
子雲之賦則其諷諫可知言之無罪聞之可戒得揚雄
之㫖者其王維乎
　　二唐書
五代劉昫所修唐書因宋祁歐陽修重修唐書遂有新
舊唐書之名舊唐書人罕傳故不知其優劣近南園張
公漫録中載其數處以舊書証新書之謬良快人意余
又觀姚崇十事要說此其大闗鍵而舊書所傳問答具
備首尾照映千年之下猶如面語新書所載則剪截晦
澁事既失實文又不通良可嘅也歐為宋一代文人而
劉乃五代不以文名者其所著頓殊科絶懸如此宋人
特欲誇當代以誣後世不知可盡誣乎今具載二書之
文于左
先天二年十月皇帝講武於驪山時元崇為馮翊太守
車駕幸三百里内合朝覲遣中官詔元崇赴行在上方
獵于渭濱而元崇至上曰朕乆不見卿思有故問卿可
宰相行中行元崇猶後上按轡乆之顧曰卿何後元崇
曰臣官疎職卑賤不合㕘宰相行上曰可兵部尚書同
中書門下平章事元崇不謝上頗訝之至頓上命宰相
坐元崇乃跪奏曰臣三奉作弼之詔未即謝者臣以十
事上獻有所不行臣不敢奉詔曰卿悉數之朕當量力
而行然定可否元崇對曰自垂拱以來朝廷以刑法治
天下臣請政先仁義可乎上曰朕深有望于卿也又曰
聖朝自喪師青海未有牽復之悔臣請三數十年不求
邊功可乎上曰可矣又曰先朝輕狎大臣或虧君臣之
理臣請陛下接之以禮可乎上曰誠當然有何不可又
曰自武氏諸親猥竊權要之地繼以韋庻人安樂太平
用事班序錯雜臣請國親不任臺省官凡有斜封待闕
等官悉請停罷可乎上曰是朕素志也又曰比來近宻
佞幸之徒冒犯憲綱者皆以寵免臣請行朝典可乎上
曰朕切齒乆矣又曰比因侯家戚里貢獻求媚近及公
卿方鎮亦為之臣請除租庸賦稅之外盡杜塞之可乎
上曰願行之又曰太宗造福先寺中宗造程善寺上皇
造金仙玉真觀皆費巨萬耗蠧生靈凡諸寺觀宫殿請
止絶建造可乎上曰朕重觀之即心不安而况敢為之
者哉又曰自燕欽融韋月將獻直得罪由是諫臣阻絶
臣請凡在官之士皆得觸龍鱗犯忌諱可乎上曰朕非
惟容之亦能行之又曰太后臨朝以來喉舌之任或出
于閹人之口臣請中官不預公事可乎上曰懷之乆矣
又曰吕氏産禄幾危西京馬鄧閻梁交亂東漢萬古寒
心國朝為患臣請書諸史冊永為商監作萬代師可乎
上乃潸然良乆曰此事可謂剖肌刻骨者元崇再拜曰
此誠陛下致仁政之初是臣千載一遇之日敢當輔弼
之任天下幸甚又再拜舞蹈稱萬歲者三從官千萬皆
出涕上曰坐卿於燕公下燕公讓不敢坐問之說曰元
崇是先朝舊臣合當首坐元崇曰張是紫微宫使臣外
宰相不合首坐上曰可元崇遂居首坐天下稱賢相焉
　右舊唐書文
帝曰卿宜遂相朕崇知帝大度銳於治乃先設事以堅
帝意即陽不謝帝怪之崇因跪奏臣願以十事聞陛下
度不可行臣敢辭帝曰試為朕言之崇曰垂拱以來以
峻法繩下臣願政先仁恕可乎朝廷覆師青海未有牽
復之悔臣願不倖邉功可乎比來壬佞冒觸憲綱皆得
以寵自解臣願法行自近可乎后氏臨朝喉舌之任出
閹人之口臣願宦豎不與政可乎戚里貢獻以自媚於
上公卿方鎮寖亦為之臣願租賦外一絶之可乎外戚
貴主更相用事班序荒雜臣請戚屬不任臺省可乎先
朝䙝狎大臣虧君臣之嚴臣願陛下接之以禮可乎燕
欽融韋月將以忠被罪自是諍臣沮折臣願羣臣皆得
批逆鱗犯忌諱可乎武后造福先寺上皇造金仙玉真
二觀費鉅百萬臣請絶道佛營造可乎漢以禄莽閻梁
亂天下國家為甚臣願推此鍳戒為萬代法可乎帝曰
朕能行之崇乃頓首謝翌日拜兵部尚書同中書門下
三品
　右新唐書文
　　李白
李白生於彰明縣之青蓮郷其詩云青蓮居士謫仙人
是也讀書於康山康山亦在彰明杜工部寄李太白詩
所謂康山讀書處頭白好歸來是也晏元獻公類要引
此詩今人不知乃改康為匡廬山且太白在廬山亦是
寓居何得言歸來乎又考太白全集如悲清秋賦云余
以鳥道計於故鄉兮不如去荆呉之幾十上安州裴長
史書云見鄉人相如大誇雲夢之事楚有七澤遂來觀
焉淮南卧病寄蜀中趙徴君㽔云國門遥天外郷路遠
山隔朝憶相如臺夜夢子雲宅觀此則太白為蜀人無
疑矣作史者稱隴西人蓋如王之太原張之清河耳善
乎劉知幾曰作史者為人立傳其地皆取舊號施之於
今為王氏傳云瑯琊臨沂人為李氏傳云隴西成紀人
欲求實録不亦難乎且人無定所因地而化生於荆者
言皆成楚居於晋者齒便從黄豈有世歴百年人更七
葉而猶以本國為是此郷為非則是孔父里於昌平隂
氏家於新野而系纂微子源承管仲乃為齊宋之人非
關魯鄧之士求諸自古其義無聞知幾此言可謂確矣
　　李白墓誌
范傳正作李太白墓誌云白常欲一鳴驚人一飛冲天
彼漸陸遷喬皆不能也及其謫退乃歎曰千鈞之弩一
發不中則當摧撞折牙而求息機安能效碌碌者蘇而
復上哉用是脫屣軒冕釋羈韁鎖因肆性情大放于宇
宙間意欲耗壯心而遣餘年此數語足以盡太白為人
劉全白有李翰林墓碣記云太白廣漢人性倜儻知縱
横術善賦詩才調逸邁往往興㑹屬詞恐古之善詩者
亦不逮裴敬有李白墓碑曰白為詩格髙㫖逺若在天
上物外任華送李白之曹南序曰彼碌碌者徒見三河
之遊倦百鎰之金盡乃議子於得失虧成之間曽不知
才全者無虧成志全者無得失進與退於道徳乎何有
以上諸文附見李白集古本有之今不傳矣全白指太
白為廣漢人蓋唐世彰明縣屬廣漢郡故獨舉郡為稱
耳
　　李白家世
李太白上裴長史書自叙云白家本金陵世為古姓遭
沮渠蒙遜之難奔流寓家少長江漢見郷人相如大誇
雲夢之事云楚有七澤遂來觀焉又與逸人東巖子隠
於岷山之陽巢居數年不跡城市廣漢太守聞而異之
因舉二人有道並不起按此則唐書謂白為隴西人唐
之宗室謬也唐之先豈有金陵之籍哉少長江漢蜀之
彰明以相如為鄉人隐居在岷山舉有道於廣漢為蜀
人無疑
　　貍首
禮記天子之射以貍首為節注貍首詩篇名其辭亡按
大戴禮載其辭云今日大射四正具舉大夫君子凡以
庻士小大莫處御於君所以燕以射則燕則譽質㕘既
說執旌既載干侯既抗中獲既置弓既平張四侯既良
决拾有常既順乃讓乃揖乃讓乃躋其堂乃節其行既
志乃張射夫命射射者之聲御車之旌既獲卒莫若獲
寧侯為爾不朝于王所故亢而射汝强食食爾曽孫侯
氏百福由此觀之貍首之詩元未亡也
　　儀禮逸經
一統志載劉有年沅州人洪武中為監察御史永樂中
上儀禮逸經十有八篇若然則儀禮之亡者全矣不知
有年何從得之意者聖經在世如日月終不可掩耶然
當時廟堂諸公不聞有表章傳布之請今求内閣亦不
見其書出非其時亦此書之不幸今之大言動笑漢唐
漢唐求逸書賞之以官購之以金焉有見此竒書而付
之漠然者乎噫
　　八士考
周有八士馬融以為成王時人劉向以為宣王時人他
無所考汲冡周書克殷解乃命南宫忽振鹿臺之財乃
命南宫百達史佚遷九鼎三巫疑南宫忽即仲忽南宫
百達即伯達也尚書有南宫括疑即伯适也則八士者
南宫氏也以為成王時人近之尚書南宫之姓與汲冡
書南宫之姓合伯逹伯适與仲忽之名又合似是無疑
聊筆之以諗博古者
　　吕梁碑
羅泌云嘗見漢劉耽所書吕梁碑字為小篆而訛泐者
過半其可讀者僅六十言碑中序虞舜之世云舜祖幕
幕生窮蟬窮蟬生敬康敬康生喬牛喬牛生瞽叟瞽叟
産舜質之史記蓋同而不言出自黄帝此可以洗二女
同姓尊卑為婚之疑矣又他碑所載后稷生台璽台璽
生叔均叔均而下數世始至不窋不窋下傳季厯猶十
有七世而太史公作周紀拘於國語十有五王之說乃
合二人為一人又刪縮數人以合十五之數不知國語
之說十五王皆指其賢而有聞者非謂后稷至武王千
餘年而止十五世也太史公亦迂哉
　　熒惑不識古文
類苑云古文自變隸其法已錯亂後轉為楷字愈訛殆
不可考如云有口為吴無口為天呉字本從口從□非
從天也後世謬從楷法言之予又嘗戲謂呉元濟之亂
童謡有小兒天上口之䜟又如董卓為千里草十日卜
王恭為黄頭小人皆今世俗字非古文也史謂童謡乃
熒惑星變為小兒造謡審如此熒惑星亦不識古文也
(蘇易簡云神不/能神隨時之態)
　　曹操欲用孔明
抱朴子曰魏武帝嚴刑峻法果於殺戮乃心欲用乎諸
葛孔明孔明自陳不樂出身武帝謝遣之曰義不使髙
世之士辱於汚君之朝也其鞭撻九有草創皇基亦不
妄矣按此則操嘗徴召孔明矣事不見於史當表出之
嗚呼操之不居孔明不殺闗羽真有人君之度豈止雄
于三國邪
　　孔明遺事
水經注引諸葛亮表云臣遣虎歩監孟琰據武功水東
司馬懿因渭水漲攻琰營臣作竹橋越水射之橋成遂
馳去此亦孔明遺事本傳不載者
　　岳武穆當稱忠武
宋贈鄂王岳飛謚忠武文曰李將軍口不出辭聞者流
涕藺相如身雖已死凛然猶生又曰易名之典雖行議
禮之言未一始為忠愍之號旋更武穆之稱獲覩中興
之舊章灼知皇祖之本意爰取危身奉上之實仍采戡
定禍亂之文合此兩言節其一恵昔孔明之志興漢室
子儀之光復唐都雖計効以或殊在秉心而弗異垂之
典冊何嫌今古之同辭賴及子孫將與山河而並乆然
今天下岳祠皆稱武穆此未定之諡當稱忠武為宜
　　歴代名臣奏議
宋寧宗時武學生華岳池州人上疏極數韓侂胄之惡
其略云程松之以納妾求知倪僎以售妹入府蘇師旦
以獻妻入閣黜陟之權不出於陛下而出於侂胄是吾
有二中國也命又不出於侂胄而出於蘇師旦周筠是
吾有三中國也書奏侂胄大怒下之大理貶建寜圜工
部郡守傅伯成憐之命獄卒使出入無繫伯成去郡岳
遂瘐死獄中岳之忠節灼灼如此近觀歴代名臣奏及
宋諸臣奏議可謂詳備而岳之奏不在其中乃知古忠
臣義士湮没不聞者多矣故表出之
　　張俊張浚二人
張俊附秦檜而傾岳忠武者張浚廣漢人嘗稱飛忠孝
人也及飛寃死後髙宗納太學生程宏圖之奏昭雪光
復浚與參賛陳俊卿悲感歎服浚為都督俊為樞宻劉
豫遣子鱗姪猊合兵七十萬犯淮西張浚聞之以書戒
張俊曰賊豫之兵以逆犯順若不勦除何以立國今日
之事有進擊無退保也此見章穎所著岳飛傳浚與俊
豈可混為一人哉今之士夫例以傾岳為浚之短不知
受誣千載如此
　　崑崙九州
鄒衍言九州之外復有九州載于史記按其說曰東南
神州曰旦土(旦音與/晨同)正南卭州(隋書/作迎)曰深土西南戎州
曰滔土正西弇州(隋書作/拾州)曰开土正中冀州曰白土西
南柱州曰肥土西北𤣥州(隋書作/營州)曰成土東北咸州曰
隠土(尸子作/急土)正東陽州曰信土其言本荒唐漢人作河
圖括地象全祖其說隋代郊天遂以其名入從祀之位
史炤通鑑釋文曰此九州其崑崙統四方之九州乎或
曰神農地過日月之表蓋神農之九州也(柱州一本作/桂州營州一)
(本作宫州近是宫與/𤣥相近未知孰正)
　　海外五岳
道經言海外蓬萊閬苑有五岳靈山一曰廣乗之山天
之東岳也在東海之中為發生之首上有碧霞之闕瓊
樹之林紫雀翠鸞碧藕白橘主歲星之精居九氣青天
之内矣二曰長離之山天之南岳也在南海之中上有
朱宫絳闕赤室丹房紫草紅芝霞膏金醴主熒惑之精
居二氣丹天之内矣三曰麗農之山天之西岳也在西
海之中上有白華之闕三素之城玉泉之宫瑶林瑞獸
主太白之精居七氣素天之内矣四曰廣野之山天之
北岳也在北海弱水之中上多瓊樓寳闕金液龍芝主
辰星之精居五氣𤣥天之内矣五曰崑崙之山天之中
岳也在八海之間上當天心形如偃蓋東曰樊桐西曰
𤣥圃南曰積石北曰閬苑上有瓊華之闕光碧之堂瑶
池翠水金井玉梁主鎮星之精居于中元一氣天中焉
　　都鄙
都何以訓美都者鄙之對也左傳曰都鄙有章淮南子
云始乎都者常卒乎鄙蓋天子所居輦轂之下聲名文
物之所聚故其士女雍容閑雅之態生今諺云京様即
古之所謂都相如傳車從甚都是也邊氓所居蕞爾之
邑狐狸豺狼之所嘷故其閭閻吝嗇村陋之狀出今諺
云野様即古之所謂鄙老子云衆人皆有以而我獨頑
似鄙是也
　　洵美且都
詩有女同車顏如舜華將翺將翔佩玉瓊琚彼美孟姜
洵美且都孟姜世族貴女也美質之佳麗也都飾之閑
雅也顏如舜華可以言美矣佩玉瓊琚可以言都矣蓋
冶容艷態多出於膏腴甲族薰醲含浸之下彼山姫野
婦雖美而不都縱有舜華之顏加以瓊琚之佩所謂婢
作夫人鼠披荷葉故曰三代仕宦方㑹穿衣喫飯茍非
習慣則舉止羞澁烏有閑雅乎漢宫尹夫人之見邢夫
人賈充家郭氏之見李氏亦可證也譬則士之有所卓
立必藉國家教養父兄淵源師友講習三者備而後可
采薪之女教之容止七日而傾呉宫釣渭之夫立之尚
父三年而集周統豈常理也哉
　
　
　
　
　
　
　
　
　
　
　
　
　
　譚菀醍醐卷一
欽定四庫全書
　譚菀醍醐卷二
　　　　　　　　　　　　　明　楊慎　撰
　　噬嗑解
易噬嗑九四噬乾胏得金矢王弼註金剛也矢直也程
子傳云金取剛矢取直以九四陽徳也朱子本義乃引
周禮古之訟者先入鈞金束矢而後聽之黄東發云周
禮出於王莽之世未必盡皆周公之制若先取出金而
後聽其訟周興來俊臣之所不為况成周之世哉蓋劉
歆逢王莽之惡為聚財之囮旋激天下之亂而不果施
行又可以誣聖經乎其說卓而正矣慎按淮南子齊桓
公將欲征伐甲兵不足乃令輕罪者贖以分金訟不勝
者出一束箭百姓皆悅乃矯箭為矢鑄金而為刄遂霸
天下歆之附㑹周禮實本於此慎又以為此說乃六國
隂謀托之齊桓今觀管仲六政何等規模决不為此也
嗚呼歆既誣聖經以欺一時而餘禍猶及後世使大儒
如朱子猶售其欺學術害人慘於洪水猛獸信哉
　　晉音齊
孟喜易晉作齊陸徳明云齊子西切義同蓋音躋躋亦
晉也故知義同春秋齊師遷紀邢鄑郚鄑子移反文選
弦髙犒晉師注引吕氏春秋秦將伐鄭賈人弦髙遇之
乃矯鄭伯之命以勞之曰寡君使丙也術也視也於邊
候㬐之道也迷惑入大國之地再拜受之髙誘曰㬐國
名也按㬐鄑同字从邑為是从日傳冩誤也古但作晉
而音子西反與易春秋合
　　虞娯同
易憂虞之象也虞與憂對蓋言樂也孟子驩虞如也魏
相傳君安虞而民和睦匡衡傳未有游虞弋射之宴字
又作豫易曰豫樂也孟子一游一豫揚雄傳反五帝之
虞注虞與豫同或借作譽左氏傳季氏有嘉樹韓宣子
與之服䖍注與豫同游其下也
　　穴井
易井卦朱子解云井者穴地出水之處不曰鑿井而曰
穴地何也按中山經云帝囷山有井焉名天井孫子兵
法云地陷曰天井穴地出水蓋此類耳穴地之井天所
為也鑿地之井人所為也先天上古穴井後天中古鑿
井也
　　常棣之華
毛詩常棣之華鄂不􁀙􁀙鄂花苞也今文作蕚不華蒂
也今文作跗詩疏云華下有蕚蕚下有跗華蕚相承覆
故得􁀙􁀙而光明也由花以覆蕚蕚以承華華蕚相覆
而光明猶弟兄相順而榮顯唐明皇宴㑹兄弟之處樓
名曰花蕚相輝唐詩有紅蕚青跗之句皆用此義至宋
人解之乃云鄂然而外見豈不􁀙􁀙乎非惟不知詩亦
不識字矣漢儒地下有靈豈不失笑
　　孚尹
禮記聘義說玉云孚尹旁達信也鄭注孚一作姇尹讀
若竹箭有筠之筠蓋謂玉之滑澤如女膚緻密如筠膜
也陳澔云孚正也尹亦正也按爾雅尹正也邢昺謂爾
雅之作多解詩此所謂尹正也以解赫赫師尹則合若
借以解孚尹何異指白石以為羊捉黄牛而作馬乎甚
矣陳澔之不通文理也
　　條狼氏
劉歆逢王莽之惡欲以威刼羣臣遂偽作周禮云誓大
夫曰鞭附於條狼氏夫刑不上大夫焉有周公制禮鞭
撻大夫者乎此金元季世之所不為而謂周公為之乎
歆其可勝誅乎
　　五祀
禮記月令冬祀行淮南時訓則冬祀井太𤣥數曰冬為
井白虎通曰春祭户夏祭竈秋祭門冬祭井六月祭中
霤户以羊竈以雉中霤以豚門以犬井以豕唐月令冬
祀井而不祀行愚按井即行也蓋行井間道也古者八
家同井由家而至井井有八道八家所行也故井之為
字有八口角井甃亦八角祭井即祭行也月令與時訓
互言之非有異也
　　先鄭後鄭
注疏家所稱先鄭者鄭衆也後鄭者鄭𤣥也觀周禮之
註則先鄭與後鄭十異其五劉向治春秋主公羊劉歆
主左氏故有父子異同之論由是觀之漢人說經雖大
親父子不茍同也孔子以一貫傳道而曽子以忠恕說
一貫曽子受業孔子作大學而子思受業曽子作中庸
由是觀之聖賢師弟子亦不茍同也今之學者吾惑之
摭拾宋人之緒言不究古昔之妙論盡掃百家而歸之
宋人又盡掃宋人而歸之朱子謂之曰因陋就簡則有
之博學詳說則未也噫古人之不同者同而異今人之
茍同者盡乃異也同而異者以可濟否五味適宜盡乃
異者以水濟水誰能食之噫曽子子思吾不得而見之
矣安得二鄭二劉而與之論經術哉
　　朱子忿懥
朱子嘗云某氣質有病多在忿懥又云某之質失之暴
悍又云不得已有言則衝口而出必至於傷事而後已
此亦太陽之餘證也慎按朱子平日與人論辨多奮發
直前而乏和平委曲此不失為剛毅至於聞吕子約之
死歎曰子約竟齎了許多鶻突道理去矣聞陸象山死
哭之良乆曰可惜死了告子夫評品切劘在朋友平日
則可至聞其死亡不加惋惜而以譏訕何邪孔子於仲
由嘗曰若由也不得其死然戒之也至聞其死則歎曰
天祝予朱子學孔子此處太相背矣
　　希夷易圖
陳希夷曰易學意言象數四者不可闕一其理具見於
聖人之經不煩文字解說止有一圖謂先天方圓圖也
以寓隂陽消長之說與卦之生變圖亦非創意以作孔
子繫辭述之明矣又作易龍圖序曰龍圖者天散而示
之伏羲合而用之仲尼黙而形之希夷以授穆伯長伯
長以授李挺之挺之即邵康節師也挺之謂邵雍曰科
舉外有義理之學義理外有物理之學物理外有性命
之學雍悉傳之作後天圖見於邵伯温之序朱子因其
出於希夷而諱之殆掩耳盜鐘也後作周易啓蒙指孔
子繫辭傳天地定位曰此先天之學帝出乎震一節曰
此後天之學數往者順一節曰直解圖意庾辭悮人似
說易原有此圖矣蓋康節因孔子易傳難明因希夷之
圖又作後天圖以示人如周子因孔子易有太極一句
而作太極圖今便謂先有太極圖而後有易傳可乎如
詩集傳有七月流火圖便謂先有此圖而後作七月詩
可乎今程文及舉業有用先天後天及横圖圓圖直解
圖意字於破題者皆不通古今者也茅塞一世眩惑千
古莫此為甚士不知此何以謂之明經罰飲墨水一石
可也
　　易圖考證
胡一桂云宋一代之易學希夷先天一圖開象數之門
至邵子經世書而碩大光明周子太極一圖洪理義之
門至程子易傳而浩博𢎞肆愚觀此言易圖先天始于
希夷而後天續于康節朱子所以不明言者非為康節
直以希夷恐後人疑其流於神仙也藏頭露尾亦何益
哉
　　老子述而不作
楊龜山云述而不作信而好古竊比於我老彭老老子
也老子五千言以自然為宗謂之不作可也朱子曰某
亦疑此語只以曽子問中言禮數段證之即述而不作
信而好古皆可見聃周之史官掌國之典籍三皇五帝
之書如五千言亦或古有是語而老子傳之未可知也
蓋列子引黄帝書即老子谷神不死章也此說見朱子
大全答汪尚書書慎按佛經三教論曰五千文者容成
所說老為尹談蓋述而不作又按莊子引容成氏曰除
日無嵗無外無内則容成氏固有書矣老子述而不作
此其明證
　　臯䕫讀何書
王安石與公卿争新法曰君輩坐不讀書耳趙閱道折
之曰臯䕫稷契所讀何書此言未足以折安石臯䕫豈
不學者耶若折之曰相公誤矣共工驩兜孔光張禹豈
不讀書耶則能折其口而理亦恊矣
　　使者曰信
晋武帝炎報帖末云故遣信還南史晨起出陌頭屬與
信㑹古者謂使者曰信真誥云公至山下又遣一信見
告謝宣城傳云荆州信去倚待陶隐居帖云明旦信還
仍過取反虞永興帖云事以信人口具凡言信者皆謂
使者也今之流俗遂以遣書饋物為信故謂之書信而
謂前人之語亦然謬矣王右軍十七帖有云往得其書
信遂不取答謂昔嘗得其來書而信人竟不取回書耳
而世俗遂誤讀往得其書信為一句遂不取答為一句
誤矣古樂府云有信數寄書無信心相憶莫作瓶墜井
一去無消息包佶詩去札頻逢信迴帆早挂空此二詩
尤可證
　　勿勿
黄伯思云右軍帖語有頓乏勿勿顏氏家訓云書翰多
稱勿勿相承如此莫原其由或有妄言此忽忽之殘缺
耳說文勿者州里所建之旗蓋以聚民事故悤遽者稱
勿勿僕謂顏氏以說文徴此字為長而今世流俗又妄
於勿勿中斜加一㸃謂為怱字彌失真矣按祭義云勿
勿其欲饗之也注勿勿猶勉勉也慤愛之貌杜牧之詩
浮生長勿勿是知勿勿出於祭義唐人詩中用之不特
稱於書翰耳
　　勿勿匆匆
升菴子曰說文勿字解云州里所建之旗蓋以聚民事
故悤遽者稱勿勿又悤字解云多遽悤悤也是悤悤亦
古語好古者但知勿勿而笑悤悤逐俗者又但知悤悤
而駭勿勿皆非也是以學者貴博古而通今也
　　澤草芒種
周禮澤草所生種之芒種注者不知其解王氏農書云
即江南之架田也架田一名葑田以木縳架為曲田繫
浮水面以葑泥附木架上葑即菰根也根最繁而善糾
結以土泥著上刈去其蔓便可耕種江東淮南二處皆
有之東坡請開杭之西湖狀謂水涸草生漸成葑田是
也其田隨水上下西東故南方有盜田然王氏謂葑田
即周禮之澤草芒種未有據猶竊疑之後讀郭璞江賦
云播匪藝之芒種挺自然之嘉蔬賦江而云芒種嘉蔬
又曰匪藝又曰自然非葑田而何哉周禮之說因此可
解而李善五臣注江賦亦未及葑田之事也遂詳著之
廣多聞而補周禮文選之注焉葑田滇南亦有之名曰
海􁁉
　　葑田
郭璞江賦云標之以翠蘙泛之以遊菰播匪藝之芒種
挺自然之嘉蔬鱗被菱荷攅布水蓏翹莖瀵蕋濯穎散
裹隨風猗萎與波潭沲流光潜映景炎霞火此十二句
皆指葑田而言不然則隨風與波之句何所指乎景炎
霞火即海賦所謂隂火潜然也草木之根汨泥與沙浮
于水中過夜則生光管寧浮海附隂火之光彩是也蜀
中江油江中有明柴取之入人家猶夜中放光亦此理
爾格物未深者咸以為怪矣
　　隂火革澤
易澤中有火革此亦實象也或云孔子未嘗浮海渡江
何以知隂火潜然耶曰聖人之知豈待目見足踐乎楚
王之萍防風之骼肅慎之矢罔象之形豈必見而後知
也
　　士㑹當作土㑹
左傳晉有士㑹士當作為土土為古杜字如詩言桑土
而以陶唐氏豕韋氏御龍氏為土氏之宅後為唐杜氏
漢儒欲左傳之行乃推漢為陶唐氏之後於土㑹復晉
之下増六字云其處者為劉氏蓋土㑹本於唐杜氏而
劉氏又本於土㑹也若作士女之士上與唐杜下與劉
氏何干涉哉
　　大破賊
謝安聞淝水之捷對奕客云小兒輩大破賊晋書云兒
輩遂已破賊晋書所紀不及世說大字之勝
　　吞道元
吞人姓音他前切氏族書有吞景雲晋有吞道元與吞
公牋者今類書引之改吞作查蓋不知古有吞姓也書
叙指南所引猶是吞字可以為證
　　盧睪
呉起云夏桀之國盧睪在其北伊洛出其南注云盧睪
地缺慎按北方謂水黑曰盧睪即古臯字盧睪即盧溝
也溝與臯音相近桀都安邑盧溝正在其北盧睪盧龍
皆北方水名又湛盧劍名言湛然如水黑也盧橘亦以
色黑名之可以互證
　　蜀才
注疏中有蜀才名姓宋儒謂蜀才即范長生蓋别無所
見也陳子昂集有曰襄陽有龎徳公谷口鄭子真東海
王霸西山蜀才皆避人養徳躬耕求志由此觀之范長
生與蜀才自是二人(蜀音􁁉字一作□/戰國䇿有蜀子)
　　虸蚄
張有復古編以蟲名虸蚄書作子方按汜勝之術云牽
馬令就糓堆食數口以馬踐過糓為種無虸蚄蟲也虸
蚄二字見于汜勝之書汜勝漢人亦云古矣張有生其
後一千餘年何據而云俗作虸蚄必欲去虫而作子方
省則省矣觀者只以為人之子安知其為蟲乎此其隘
而不通東坡所謂强作解事者也偶閱復古編拈此一
條其餘多類是博雅君子慎擇之(皮日休隐書亦用虸/蚄字樂記方以類聚)
(注方蟲名/即蚄也)
　　□字義
管子弟子職篇昬將舉火執燭偶坐錯總之法横于坐
所櫛之遠近乃承厥火居句如矩蒸間蒸然者處下捧
碗以為緒右手執燭左手正櫛有墮代燭交坐毋倍尊
者乃取厥櫛遂出是去此管子著弟子執燭之禮也古
者無燭臺以人執燭檀弓曽子疾革童子執燭是也蒸
薪也椀楚辭所謂懸火今之提燈櫛舊本作即叶音燼
櫛即皆假借字正作□从火从􁤇與昚􁁉同音□音燼
朕媵送字皆以□說文□字解云□聲張有周伯温輩
不識□字遂紛紛誤說今以林罕小說補正之
　
　
　
　
　
　
　
　
　
　
　
　譚菀醍醐卷二
欽定四庫全書
　譚菀醍醐卷三
　　　　　　　　　　　　　明　楊慎　撰
　　李華論文
李華曰文章本乎作者而哀樂繫乎時本乎作者六經
之志也繫乎時者樂文武而哀幽厲也有徳之文信無
徳之文詐臯陶之歌史克之頌信也子朝之告宰嚭之
詞詐也夫子之文章偃商傳焉偃商沒而伋軻作蓋六
經之遺也屈平宋玉哀而傷靡而不遠六經之道遯矣
淪及後世力足者不能知之知之者力或不足則文義
浸以微矣慎謂華之論文簡而盡韓退之與人論文諸
書遠不及也特難為諞心狹見者道耳
　　蕭穎士論文
蕭穎士云六經之後有屈原宋玉文甚雄壯而不能經
賈誼文辭最正近於治體枚乘相如亦瓌麗才士然而
不近風雅揚雄用意頗深班彪識理張衡宏曠曹植豐
贍王粲超逸嵇康標舉左思詩賦有雅頌遺風干寳著
論近王化根源此後夐絶無聞焉近日惟陳子昂文體
最正蕭之所取如此可以知其所養矣
　　繫表
庾子山哀江南賦聲超於繫表道髙於河上𢎞明集道
照機前思超繫表又言超超而出象理亹亹而踰繫繫
表二字人多不解所出按晉春秋荀粲曰立象以盡意
非通乎象外者也繫辭以盡言非言乎繫表者也象外
之意繫表之言固藴而不出矣晉春秋今亡僅見類書
所引耳
　　獵兎賦
夏侯湛獵兎賦息徒蘭圃秣驥華田目送歸波手揮五
絃優哉游哉聊以永年其語與嵇叔夜同嵇與夏侯同
時其偶同耶其相取耶嵇詩作華山夏侯作華田田字
覺勝蓋魏都在鄴不應言華山當是華田華音花言華
茂之田也亦是竒語
　　錢神論
晋惠帝之時賄賂公行魯褒所為作錢神論也余觀類
文同時綦毋民成公綏皆有錢神論各一篇民之論略
曰黄金為父白銀為母鉛為長男錫為少婦庚辛分土
諸國皆有長沙越巂僕之所守伊我初生周末時也景
王尹世大儔兹也貪人見我如病得醫飢享太牢未足
為飴綏之論略曰路中紛紛行人悠悠載馳載驅惟錢
是求朱衣素帶當塗之士執我之手門常如市諺曰錢
無耳鬼可使豈虚也哉幽求子云可以使鬼者錢也可
以使人者權也蓋亦同時之語
　　明晝晦隂
帝王世紀稱帝堯其仁如天其智如神就之如日望之
如雲其明如晝其晦如隂注云明以察之晦以畜之易
之所謂用晦詩之所謂養晦旒以翳明鑾以隐聽不欲
察淵魚而料隠慝也
　　蠲紙
古有蠲紙以漿粉之屬使之瑩滑蠲之為言潔也詩吉
蠲為饎周禮宫人除其不蠲蠲紙之名義取此劉績霏
雪録謂蠲紙起於五代民間有因親疾刲股親喪廬墓
規免州縣賦役歳給蠲符以蠲免之號為蠲紙非也
　　畫刺
釋名曰畫姓名於奏上曰畫刺作再拜起居字皆遶其
體使書盡邊徐引筆書之如畫也下官刺長書中一行
而已觀此可考古人刺之制唐韋郇公五雲體即畫刺
之遺意也晉世改畫刺為門牋略加一二文句見世說
　　弓足
墨莊漫録考婦女弓足起於李後主子按樂府雙行纒
知其起於六朝張禺山云史記云臨緇女子弹弦躧屣
又云揺修袖躡利履意古已有之再考襄陽耆舊傳云
盜發楚王冡得宫人玉屐張平子賦云金華之舄動趾
遺光又云履躡華英又云羅襪躡蹀而容與曹子建賦
羅襪生塵焦仲卿妻詩足躡花文履繁欽詩何以釋憂
愁足下雙遠遊梁武帝莫愁歌足下絲履五文章卞蘭
美人賦金蕖承華足陶潛賦願在絲而為履附素足以
周旋崔豹古今注晉世履有鳯頭重臺分稍之制唐詩
便脫鸞靴出翠帷又麗情集載章仇公鎮成都有真珠
之惑或上詩以諷云神女初離碧玉階彤雲猶擁牡丹
鞋應知子建憐羅襪顧歩褰衣拾墜釵李義山詩涴花
牋紙桃花色好好題詩詠玉鈎陶南村謂唐人題咏略
不及之蓋亦未之博考也
　　香澤
史記淳于髠傳羅襦襟解微聞香澤禮所謂容臭荀子
云側載睪芷以養鼻注睪澤蘭也傳寫遺其水也賈誼
新書從容澤燕夕時開北房從薰服之樂即此崔寔四
民月令有合香澤法清酒浸雞舌藿香苜蓿蘭香四種
以新綿裹浸胡麻油和猪脂納銅鐺中沸定下少許青
蒿以發綿羃鐺觜瓶口瀉之梁簡文帝樂府八月香油
好煎澤
　　薰服澤燕
賈誼新書輔佐篇云罷朝而論議從容澤燕夕時開北房
從薰服之樂薰服謂宫人蘊蘭麝而被羅綺者也澤如
史記微聞香澤之澤荀子云代睪而食注睪蓋香草也
即所謂蘭茝本也或曰當為澤澤蘭也士虞禮因著用
茶實纓澤焉俗書澤字並水旁睪傳寫誤也代睪而食
謂焚香氣之歇即更以新者代之又云側載睪芷以養
鼻可以証矣
　　武后生牙
唐類表載李敬仁賀武后新牙更生表云易有四營金
牙為壽考之象詩具六義玉齒載神仙之謡還年而輔
車不虧却老而瓠犀仍出堅而不脆聞於導養之方落
而更生得自靈飛之散乞宣示海内仍録付史官史稱
武后年七十盛自拂拭不覺衰耗相符始信夏姫之年
踰七十而鷄皮三少猶與巫臣生女後嫁叔向者也北
史胡后年踰不惑而妖蠱若二八是三人者貴為君配
而其行乃花鴇梨姏之所恥而不為然天乃祐之以誨
淫之具亦理之不可曉者
　　五嶺考
裴氏廣州記云五嶺大庾始安臨賀桂陽揭陽鄧徳明
南康記云五嶺者臺嶺之嶠五嶺之第一嶺也在大庾
騎田之嶠五嶺之第二嶺也在桂陽都龎之嶠五嶺之
第三嶺也在九真萌渚之嶠五嶺之第四嶺也在臨賀
越城之嶠五嶺之第五嶺也在始安都龎水經注作部
龍萌渚輿地志作明諸徐廣曰五十萬人守五嶺淮南
子曰始皇利越之犀角象齒翡翠珠璣乃使尉屠睢發
卒五十萬為五軍一軍塞鐔城之嶺一軍守九嶷之塞
一軍處畨禺之都一軍守南野之界一軍結餘干之水
注鐔城在武陵西南接鬱林九嶷在零陵畨禺在南海
南野餘干在豫章其說五嶺又不同併志之於此
　　石經考
漢靈帝光和六年刻石鏤碑載五經文于太學講堂前
此初刻也蔡邕以熹平四年與五官中郎將髙堂谿典
弹議郎張訓韓說太史令單颺奏求正定六經文字靈
帝許之邕乃自書丹于碑使工鐫刻立於太學門外此
再刻也魏正始中又立中篆隸三體石經古文用鳥跡
科斗體篆效史籀李斯胡母敬體隸用程邈體晉永嘉
中王彌劉曜入洛焚燬過半魏世宗神龜元年從崔光
之請補石經唐天寳中刻九經于長安禮記以月令為
首從李林甫請也五代孟㫤在蜀刻九經最為精確是
時僭據之主惟㫤有文學而蜀不受兵又饒文士故其
所製獨善朱子論語註引石經者謂孟蜀石經也宋淳
化中刻于汴京今猶有存者
　　浦即步考
韓文步有新船不知者改為渉朱子考異巳著其謬蓋
南方謂水際曰步音義與浦通孔戣墓志蕃舶至步有
下碇稅即以韓文證韓文可也桞子厚鐡鑪步志云江
之滸凡舟可縻而上下曰歩水經灨水西岸有盤石曰
石頭津步之處也又云東北逕王步蓋齊王之渚步也
又云鸚鵡洲對岸有炭歩今湖南有縣名城歩青箱雜
記嶺南謂村市曰墟水津曰歩罾歩即漁人施罾處也
張勃呉録地名有龜歩魚歩揚州有瓜歩羅含湘中記
有靈妃歩金陵圖志有邀笛歩王徽之邀桓伊吹笛處
温庭筠詩妾住金陵歩門前朱雀航樹萱録載臺城故
妓詩曰那看回首處江歩野棠飛東坡詩蕭然三家歩
横此萬斛舟元成原常有寄紫歩劉子彬詩云紫歩于
今無士馬滄溟何處有神仙
　　重較說
詩衛風淇澳篇曰猗重較兮毛萇曰重較卿士之車孔
穎達曰倚此重較之車實稱其徳也周禮輿人注云較兩
輢上出式者今之平隔也詩詁云車廣六尺四寸深四
尺式去輿髙三尺三寸較去式又髙二尺二寸較式通
髙五尺五寸蓋古人乘車立乘非如今人之坐也論語
曰升車必正立列女傳曰立輜無駢是其明證故乘車
平常則憑較若應為敬則落手憑下式而頭得俯較在
式上若兩較然故曰重較輢是兩邊植木較横輢上輢
兩而較一說文車輢上曲銅也蓋較在軾上恐其墜故
以曲銅闗之古謂較為車耳古諺云仕宦不止車生耳
三國志呉童謡云黄金車班蘭耳闓閶門見天子符曲
銅之說矣後漢輿服志金薄繆龍為輿倚較徐廣曰繆
交錯之形崔豹古今注文武車耳古重較也文官青耳
武官赤耳又曰重較在車藩上重起如牛角故曰重較
考工記曰參分式圍去一以為較圍參分較圍去一以
為軹圍林希逸曰較小於式軹又小於較說文較本作
䡈從車爻聲古車制與今不同重較之義故晦兹不厭
詳引耳
　　羃䍦考
古者女子出門必擁蔽其面後世宮人騎馬多著羃䍦
全身障之猶是古意又首有圍帽謂之席帽垂絲網之
施以珠翠至煬帝淫侈欲見女子之容詔去席帽戴皂
羅巾幗而以席帽油御雨云唐永徽中皆用帷帽施裙
到頸漸為淺露開元初宫人馬上著胡帽靚粧露面古
制蕩盡矣今山西蒲州婦人出以錦帕覆面至老猶然
雲南大理婦女戴次工大帽亦古意之遺焉
　　履考
古篆舄字象鵲形以為履飾也履象取諸鵲鵲知太歲
欲人行履知方也古易履舄然敬之无咎今文改舄作
錯不識古文也禮注絇履頭飾也周禮黄繶青絇字一
作句王莽傳句履注其形岐頭周禮又有鞮鞻氏舞四
夷之樂故以革為履取其舞蹈之便至漢世總章伶人
服之唐世名鸞靴故妓人從良詩有便脫鸞靴入鳳幃
之句崔豹云古履絇繶皆畫五色秦始皇令宫人靸金
泥飛頭鞋徐陵詩所謂步步生香薄履也漢有伏虎頭
鞋加以錦飾曰繡鴛鴦履東晉以草木織成有鳯頭履
聚雲履五朶履宋有重臺履梁有分梢履立鳯履五色
雲霞履隋煬帝令宫人靸瑣鳩頭履謂之仙飛履又伏
琛齊記曰青州有一種桃花盛開時採之煉以松脂遞
相纒織成鞋履寄往都下人皆不辨為何物嵇含南方
草木狀云晋太康中扶南國進抱香履以抱香木為之
輕而堅韌風至則隨飄而動
　　天畫
滕涉天聖中為青州太守盛冬濃霜屋瓦皆成百花之
狀以紙摹之又大金國志金末河氷凍成龜文又有花
卉禽鳥之狀巧過繪縷此天畫也滇中有某提學訓諸
生讀書為文之法甚悉語畢問諸生曰吾言是否中有
一人應曰公天人所言皆天話也相傳以為笑蓋俗以
託空為天話耳
　　節度
易曰節以制度又曰制數度孝經曰制節謹度符謂之
節尺謂之度節取其有限度取其不差節有三節山國
用虎節土國用人節澤國用龍節度有五度寸尺丈尋
引也易序卦云節而信之故受之以中孚此節字指符
節也蓋非節不相信非信不相孚也唐官名節度使義
取此
　　隨兕科雉
吕氏春秋楚莊王獵於雲夢射隨兕而獲之申公子培
刼而奪之王欲誅之左右諫止不出三月子培病死子
培之弟請曰臣之兄有功於車下臣嘗讀故記云殺隨
兕者不出三月王令人發平府視故記果有焉乃厚賞
焉說苑亦載此事而以隨兕為科雉何子元餘冬緒録
云隨兕科雉不見他書今人亦無有識之者余謂子元
但求之書而不求之悟也隨兕者隨母之兕科雉者甫
出科之雉豈有别物哉
　　坡賦具禪機
髙僧傳神鼎問於利貞曰萬物定巳否貞曰定巳鼎曰
髙岸為谷深谷為陵有生必死有死即生何得定耶貞
曰萬物不定鼎曰若不定何不指天為地呼地為天召
星為月命月為星耶貞無以應大理楊伯清舉此以問
余余曰東坡有暗答矣自其變者而觀之則萬物不能
以一瞬自其不變者而觀之則萬物與我皆無盡也伯
清曰是則拈古欲公重說余曰定者有物混成先天地
生不定者一弹指間經千萬刼也
　　嚴光為梅福壻
余見故蹟遺文有嚴光碣略云光本姓莊字子陵本新
野人其妻梅福季女也少與光武同學及長避亂㑹稽
又考任延傳云天下新定道路未通避亂江南者皆未
還中土㑹稽頗稱多士延為㑹稽都尉如董子儀嚴子
陵皆待以師友之禮以此證之子陵非餘姚人明矣范
煜失于考也
　　薛越
荀子王制篇棲遲薛越之中野薛越注不解按說文薛
草也六韜莎薛簦笠謂以莎草為雨衣也相如賦薛莎
青藾越亦草名蒲屬可緝為布文選葛越注草布也後
漢馬后傳白越三千端潜夫論葛子升越筒中女布盛
𢎞之荆州記秭歸縣室多幽閒其女盡織布至數十升
謂之升越(字一作䋐陶隐居本草注天門/冬一名浣草以浣布白如䋐)
　
　
　
　
　
　
　
　
　
　
　
　
　
　譚菀醍醐卷三
欽定四庫全書
　譚菀醍醐卷四
　　　　　　　　　　　　　明　楊慎　撰
　　查字考
說文查浮木也今作槎非槎音詫邪斫也國語山不槎
蘖是也今世混用莫知其非畧證數條於此王子年拾
遺記堯時巨查浮西海上十二年一周天名貫月查一
曰挂星查道藏歌詩扶桑不為查王勃詩澁路擁崩查
又送行序云夜查之客猶對仙家坐菊之賓尚臨清賞
駱賓王有浮查詩劉道友有浮查硯賦水經注臨海江
邊有查浦字並作查至唐人猶然任希古詩泛查分寫
漢孟浩然詩試垂竹竿釣果得查頭鯿又云土風無縞
紵郷味有查頭又云橋崩卧查擁路險垂藤接皆用正
字不從俗體此公匪惟詩律妙字學亦超矣杜工部詩
查上覔張騫又滄海有靈查惟七言絶空愛槎頭縮項
鯿七言律奉使虚隨八月槎古體近體不應用字頓殊
蓋七言絶與律乃俗夫競玩遂肆筆妄改古體則視為
冷局俗目不擊幸存舊文耳
　　一卷為􁘣一條為則
道書以一卷為一􁘣音周與軸通陶九成說郛用之佛
書以一條為一則洪景盧容齋隨筆史繩祖學齋佔畢
用之佛典又云多羅樹葉書凡有二百四十縛縛古絹
字亦借為卷也
　　錽瓖
錽音减以鏤金飾馬首又曰鐡質金文曰錽也西京賦
金錽鏤鍚馬融廣成頌金錽玉瓖詩云鉤膺鏤鍚國語
曰懷纓挾瓖皆指此今名馬鞍曰錽銀事件當用此錽
字或作鍐非(佛經况有莎怛錽/之語也書罕用此)婦飾曰瓖嵌生活當用
此瓖字俗作廂非
　　乆湫大沈
秦詛楚文有乆湫大沈之語沈之為義世多未解按說
文曰沈濁黕也莊子沉有漏注沈水汚也漢書刑法志
山川沈斥應劭風俗通曰沈莽也言其平望莽莽無涯
際也郭緣生述征記鳥當沈中有九十臺皆生結蒲秦
王繫馬蟠蒲也自注齊人謂湖曰沈顏師古曰沈謂居
深水之下深而又深也古云沈潛又云沈溺沈湎又云
黙而有深沈之思皆取深而又深之意北方謂水皆曰
沈不獨齊語為然蓋北之言沈南之言潭也故沈亦音
譚史記陳渉世家渉之為主沈沈者應劭曰沈沈宫室
深邃之貌長舎反當呼為潭潭也韓退之潭潭府中居
正用此語又按管子夏人之王鑿二十䖟渫十七湛注
湛即沈沛之沈大澤巨浸也是潭與湛字雖不同義可
互證故併引之
　　金虎
甘石星經云昴西方白虎之宿太白金之精太白入大
昴金虎相薄主有兵亂文選張平子賦始于宫隣卒于
金虎注不知引此而謬自為說
　　秦得百二齊得十二
漢書田肯曰秦形勝之國也帶河阻山縣隔千里持㦸
百萬秦得百二焉夫齊東有瑯琊即墨之饒南有泰山
之固西有濁河之限北有渤海之利地方二千里持㦸
百萬縣隔千里之外齊得十二焉此東西秦也應劭曰
言河山之險與諸侯相縣隔絶千里也所以能禽諸侯
者得天下之利百二也蘇林曰百二得百中之二二萬
人也秦地險固二萬人足當諸侯百萬人也顏師古曰
縣隔千里應說得之秦得百二蘇說是也又曰秦得百
二二萬人當諸侯百萬人也齊得十二二萬人當諸
侯十萬人也所以言縣隔千里之外者除去秦地而齊
乃與諸侯計利便也右舊說如此近日程泰之云田肯
之語簡隐故諸家之說紛然肯謂百二也者言地據險
而人力倍茍得百矣則其力可二是得百人則其力倍
之如二百人也齊得十二理亦猶是也若定其讀當以
得百為一句而二焉自為一句也十二亦然皆言人力
半而必可倍正一理矣而必更易其語如此詰屈者别
有理也秦險之出國境遠矣自函谷以及潼闗近八百
里其右阻河其左傍山兩面河山夾險敵來犯闗也常
在千里之外故能得百而二之以為二百其力可常也
若夫齊亦有險矣然而地遠力分若未能踰其所恃之
險則十萬人之力亦可倍之以為二十萬矣若敵人來
犯已在千里之内則險阻已自不全故雖得十亦不能
遽為二十之用也故秦中得百而二常在定險之内齊
之得十而二則在敵未犯險之前此其分别險要而剖
白言之不一律也此正古文之出竒者不可以易言也
慎按百二十二之語後世亦多此例如云軍士奮勇無
一不當百如云一夫當闗萬夫莫開又當百錢亦曰百
一錢言一可當百也當十錢曰百十錢言十可當百也
則應蘇顏程之解田肯語其㫖一也程語自明不必破
前說耳
　　紫電清霜
二國典略曰蕭明與王僧辨書凡諸部曲並使招攜赴
投戎行前後雲集霜戈電㦸無非武庫之兵龍甲犀渠
皆是雲臺之仗唐王勃滕王閣序紫電清霜王將軍之
武庫正用此事以十四歳之童子胷中萬卷千載之下
宿儒猶不能知其出處豈非間世竒才杜子美韓退之
極其推服良有以也使勃與杜韓並世對毫恐地上老
驥不能追雲中俊鶻後生之指㸃流傳妄哉
　　盪櫛
郭知𤣥朱箋集韻序銀鈎創閱晉豕成羣盪櫛行披魯
魚盈貫盪如周禮簜節之簜謂竹也櫛札也釋名曰札
櫛也編次如櫛之密也其用事頗僻故詳著之
　　青雲
史記云伯夷叔齊雖賢得夫子而名益彰顏淵雖篤學
附驥尾而行益顯閭巷之人欲砥行立名者非附青雲
之士惡能施於後世哉青雲之士謂聖賢立言傳世者
孔子是也附青雲則伯夷顏淵是也後世謂登仕路為
青雲謬矣試引數條以證之京房易占青雲所覆其下
有賢人隐續逸民傳嵇康早有青雲之志南史陶𢎞景
年十四五歳見葛洪方書便有飬生之志曰仰青雲覩
白日不為遠矣梁孔稚圭隐居多構山泉衡陽王鈞往
遊之圭曰殿下處朱門遊紫闥詎得與山人交耶鈞曰
身處朱門而情遊滄海形入紫闥而意在青雲又袁彖
贈隐士庾易詩曰白日清明青雲遼亮昔聞巢許今覩
臺尚阮籍詩抗身青雲中網羅孰能施李太白詩獵客
張兎罝不能挂龍虎所以青雲人髙歌在岩户合而觀
之青雲豈仕進之謂乎王勃文窮且益堅不墜青雲之
志即論語視富貴如浮雲之㫖若窮而常有覬覦富貴
之心則鄙夫而已矣自宋人用青雲字於登科詩中遂
誤至今不改
　　三澣
俗以上澣中澣下澣為上旬中旬下旬蓋本唐制十日
一休沐故韋應物詩曰九日驅馳一日閑白樂天詩公
假月三旬然此乃唐制而今猶襲用之則無謂矣
　　灰釘
李商隱露布飛走之期既絶灰釘之望斯窮宋人小說
謂灰釘用杜篤論都賦燔康居灰珍竒椎鳴鏑釘鹿蠡
近燕泉何子元餘冬緒録中證其非謂是曹爽在獄中
乞棺釘與灰于司馬懿事其事本不僻也余又考梁書
徐勉上疏請禁喪家速殯云屬纊才畢灰釘已具陳書
陳覇先九錫文祅酋震慴遽請灰釘以二條證之尤足
破宋人之謬說
　　韻語紀異物
余嘗愛晉宋人以韻語紀物産如郭璞爾雅賛山海經
賛王微藥草賛之類皆質而工其原出于逸周書火浣
布數語今彚書于後火澣之布入火不滅布則火色垢
則布色出火而振之皎然疑乎雪(周書說/火浣布)日南有野女
羣行不見夫其狀皛且白徧體無衣襦(唐蒙博/物記)三亷大
實實不但三(雖名三亷其/實四五枝)食之多汁味酸且甘藏之尤
好與衆果相參(陳祁暢/異物志)苹之依水猶卉植地靡見其布
漠而鱗被物有常性孰知所自(郭子𤣥/苹賛)曰州留者其實
水牛蒼毛豕身用若擔矛衛䕶其犢與虎為讎(鬱林異/物志)
象之為獸形體特詭身倍數牛目不逾狶鼻為口役望
頭若尾馴良豕教聽言則跪素牙玉潔載籍所美服重
致遠行如邱徙(萬震/象賛)烏鰂八足集足在口縮喙在腹形
類鞋嚢其名烏鰂噏波潠墨迷射水慝(萬震海物/異名記)瓦瓏
鑛殻建瓴狀如渾沌錢文外眉而内渠(萬震海物異名/記瓦瓏賛注眉)
(為髙為眉渠為疏為/渠此魁陸海蛉也)合浦之人習水善游俛視層岩如
猿仰株入如沈鼈出如輕鳬蹲泥剖蚌潜竊明珠(萬震/南州)
(志/)江瑶柱厥甲美如瑤玉(玉音裕三字一句/三句一韻尤竒)肉柱膚寸
名江瑶柱(萬震海物/異名記)獸曰𤣥犀處自林麓食惟棘刺體
兼五肉或有神異表露以角(音/録)含精吐烈望如華燭置
之荒野禽獸莫觸(萬震/犀賛)神邱有火穴光景照千里崑崙
有弱水鴻毛不能起(𤣥中/記)一跳八尺兩跳丈六從春至
夏裸袒相逐(風俗記/海蛙)笮複引一索飛絙杙閣其名曰笮
人懸半空度彼絶壑(李膺笮/橋賛)髙山嵯峩巖石磊落傾側
縈迴下臨峭壑行者攀縁牽援帶索(袁崧山/川記)蚺惟大蛇
既洪且長采色駮映其文錦章食灰吞鹿腴成養瘡賓
饗嘉食是豆是觴(南裔/志)鮫之為魚其子既育驚必歸母
還入其腹小則如之大則不復(楊孚交州/異物志云)
　　卿雲歌
太平御覧引卿雲歌卿雲爛兮糺漫漫兮糺今諸書所
引誤作札
　　古歌銅雀詞
古歌詞長安城西雙員闕上有一雙銅雀宿一鳴五穀
生再鳴五穀熟今文選注所引遺一宿字遂不可韻難
讀
　　寮為小窻
左傳同官為寮文選注寮小窻也宋王聖求號初寮髙
似孫號疎寮謝伋號靈石山藥寮唐詩綺寮河漢在針
樓皆指窻也古人謂同官為寮指其齋署同窻為義今
士子同業曰同窻官先事士先志官之同寮亦士之同
窻也
　　左傳正直
左傳解詩好是正直云正直為正正曲為直正直二器
名正射鵠也射禮用之直曲尺也梓人用之二字之形
即象二器
　　尋仲尼顏子樂處
有問予不改其樂所樂何事予曰且問子人不堪其憂
所憂者何事知世人之所憂則知顏子之所樂矣傳云
古有居岩穴而神不遺末世有為萬乘而日憂悲此我
輩文字禪不須更下一轉語也
　　境逆樂真
章楓山先生云處順境而樂之者易處逆境而樂之者
難若曽㸃之浴沂邵雍之擊壤皆順境也惟夫床琴于
浚井之日絃歌於絶糧之餘以至捉衿肘見而歌商聲
簞食瓢飲而不改其樂乃為境之逆而樂之真耳豈人
所易及哉
　　睿作聖
目擊道存之謂睿故其字從目聲入心通之謂聖故其
字從耳故曰聖人時人之耳目
　　精鑿醍醐
儒書以精鑿喻學精鑿皆言米也糓一石得米六斗為
糲一石五斗為粺得四斗為鑿得三斗為精精之為字
从米為義從青為聲古文作晶象三米之形尤見意義
佛書以醍醐之教喻於佛性從乳出酪從酪出酥從生
酥出熟酥從熟酥出醍醐也
　　水性
水性不同予於續録詳之矣近閱太平廣記諸葛孔明
時有蒲元者術鍳同歐冶風胡常為孔明鑄刀劍言蜀
惟江水爽烈是天分其野大金之元精也漢水鈍弱及
涪水皆不任淬刀劍或以涪水雜江水元輒能辨之管
子論齊之水云其泉白青其人堅勁寡有疥瘙終無痟
酲今之濟川伏流至東阿井以煑膠和半夏丸皆異常
藥水性之分信有之矣
　　君相
管子云小白為人無小智而有大慮漢髙祖亦明於大
而暗於小光武小敵怯而大敵勇吕端小事糊塗大事
不糊塗君相之體一也
　　蠲字音義
說文蠲馬蠲也从虫引明堂月令腐草為蠲明也洗也
潔也除也尚書圖厥政不蠲蒸馬音圭詩吉蠲為饎左
傳蠲其明徳古有涓圭二音東坡醉翁操琅然清蠲誰
弹党懷英題黄彌守呉江新霽圖詩修蛾新粧翠連娟
下拂塵鏡窺明蠲又題採蓮圖紅粧秋水照明蠲又轉
音繢唐太宗詩水揺文蠲動浪轉錦花浮唐世有蠲紙
一名衍波牋蓋紙文如水文也
　
　
　譚菀醍醐卷四
欽定四庫全書
　譚菀醍醐卷五
　　　　　　　　　　　　　明　楊慎　撰
　　許渾
唐詩至許渾淺陋極矣而俗喜傳之至今不廢髙棅編
唐詩品彚取至百餘首甚矣棅之無目也棅不足言而
楊仲𢎞選唐音目謂詳於盛唐而略於晚唐不知渾乃
晚唐之尤下者而取之極多仲𢎞之賞鑑亦羊質而虎
皮乎陳后山云近世無髙學舉俗愛許渾斯卓識矣孫
光憲云許渾詩李遠賦不如不做當時已有公論惜乎
伯謙輩之懵於此也
　　三千歌舞
許渾淩歊臺詩曰宋祖淩歊樂未回三千歌舞宿層臺
此宋祖乃劉裕也南史稱宋祖清簡寡欲儉於布素嬪
御至少嘗得姚興從女有盛寵頗廢事謝晦微諫即時
遣出安得有三千歌舞之事也審如是則是石勒之鄴
宫煬帝之江都矣渾非有意於誣前代但胷中無學目
不觀書徒弄聲律以僥倖一第機闗用之既熟不覺於
懷古之作亦發之而後之淺學如楊仲𢎞髙􁆧郝天挺
之徒選以為警䇿而村學究又誦以教蒙童是以流傳
至此不廢耳
　　黄潤玉
四明黄潤玉所著有經書補註多可取者又有海涵萬
象一卷如云易之道扶陽而抑隂卦之位貴中而賤極
陽過乎極雖剛不吉隂得其中雖柔不凶又曰易動而
圓範方而静八卦中虚故圓九疇中實故方又曰大學
一書六經之名例也中庸一書六經之淵源也又解漢
書云罘字從冈下不不花蒂窓櫺也殊得古人制字之
義及宫室之形解莊子游方之外云方矩也出于矩之
外所謂離方遁圓也又曰董仲舒對䇿一正字公孫𢎞
對䇿一和字便見其人品正譎言皆有理
　　禪學俗學
騖於髙遠則有躐等憑虚之憂専於考索則有遺本溺
心之患故曰君子以尊徳性而道問學故髙遠之蔽其
究也以六經為註脚以空索為一貫謂形器法度皆芻
狗之餘視聽言動非性命之理所謂其髙過於大學而
無實世之禪學以之考索之蔽其究也涉獵記誦以雜
博相髙割裂裝綴以華靡相勝如華藻之繪明星伎兒
之舞訝鼓所謂其功倍于小學而無用世之俗學以之
　　庚辛枋
梁元帝賦甲乙之帳庚辛之枋人多不知庚辛枋為何
語按後漢書註引馬融西第頌曰西北戌亥𤣥石承輸
蝦蟇吐瀉庚辛之域即此事也
　　自相矛盾
今人謂言不相副曰自相矛盾然用之不差而問之不
知也按尸子云楚人有鬻矛與盾者譽之曰吾盾之堅
莫能陷也又譽其矛曰吾矛之利於物無不陷也或曰
以子之矛陷子之盾何如其人弗能應也今之稱自相
矛盾本此
　　壬
壬担也字一作任孟子治任將歸又負戴注云負任在
背戴任在首曽子曰任重而道遠詩曰我任我輦淮南
子曰任動而車鳴所謂任者皆指担也
　　英雄
草之精秀者為英獸之特羣者為雄故人之文武茂異
取名于此是故聰明秀出謂之英膽力過人謂之雄此
其大體之别名也聰明者英之分也不得雄之膽則說
不行膽力者雄之分也不得英之智則事不立是故英
以其聰謀始以其明見機待雄之膽行之雄以其力服
衆以其勇排難待英之智成之張良英也韓信雄也體
分不同以多為目皆偏王之才人臣之任也故英可以
為相雄可以為將若一人之身兼有英雄則能長世髙
祖項羽是也然英之分以多於雄而英不可少也英分
少則智者去之故項羽氣力蓋世明能合變而不能聽
竒采異有一范増不用是以陳平之徒皆亡歸髙祖英
分多故羣雄服之英才歸之兩得其用故能宅有天下
故雄能得雄不能得英(兕虎自/成羣也)英能得英不能得雄(鸞/鳯)
(自相/親也)故一人之身兼有英雄乃能役英雄能役英雄故
能成大業也
　　劉卲之卲从卩不从阝
劉卲字孔才宋庠曰卲从卩說文髙也故字孔才揚子
周公之才也之卲是也三國志作劭或作邵从邑皆非
不叶孔才之義从卩為卲乃叶
　　君能容諫
漢靈帝之時可謂大亂極否矣然傅爕斥言中宦弄權
而帝識其忠廷折崔烈可斬而帝從其議又晉末之劉
曜何凶悖也曜有惡夢太史令任義極諫何異公孫聖
之刺夫差也而曜竟不罪義陳宣帝之昏暴京兆顔運
輿櫬陳帝八失帝竟赦之且以御食賜焉嗚呼三君猶
有容諫之賢如此
　　冬至夏至
周髀云冬至晝極短日出辰而入申照三不覆九夏至
晝極長日出寅而入戌照九不覆三照三者南三方巳
午未也不覆三者北三方亥子丑也
　　杜詩左擔之句
杜少陵愁坐詩云葭萌氐種逈左擔犬羊屯葭萌左擔
皆地名葭萌人皆知之左擔人罕曉也太平御覧引李
充蜀記云蜀山自綿谷葭萌道徑險窄北來擔負者不
容易肩謂之左擔道解者數十家無一知者又妄易左
作立可笑(又益州記隂平縣有左擔道其路至險/自北來者擔在左肩不得度右肩也)
　　石􁗻卸亭
唐人送元中丞江淮轉運詩一首王維錢起集皆有之
其云去問珠官俗來經石􁗻春東南卸亭上莫問有風
塵用事頗隐僻石􁗻用荀子紫􁗻魚鹽及文選石􁗻應
節而揚葩事也卸亭吳大帝所建在晉陵庾信詩卸亭
一回望風塵千里昏是也今刻本或改石􁗻作右却卸
亭或改作衍亭轉刻轉誤漫一正之
　　鍾張二王書法不同
王僧䖍云變古製今惟右軍領軍爾不爾至今猶法鍾
張書斷云王獻之變右軍行書號曰破體書由此觀之
世稱鍾王不知王之書法已非鍾矣又稱二王不知獻
之書法已非右軍矣譬之王降而為霸聖傳而為賢必
能暗中摸索辨此書字始有進耳
　　影書
六朝人尚字學摹臨特盛其曰廓填者即今之雙鈎曰
影書者如今之響搨南史云蕭思話書羊欣之影風流
逼好殆當不减北史趙文深少學楷隸雅有鍾王之則
周明帝令至江陵影覆寺碑是也又傍書釋文亦曰影
唐太宗集右軍帖令禇遂良帖傍黄影之
　　集雥異音
篆文二鳥曰雔三鳥曰雥音戢三鳥相聚其羽戢戢也
集字从此其音與積同下从木鳥集于木也音義皆殊
元趙古則周伯温輩妄作解事便以雥為集非也按隋
許善心神雀頌曰景福氤氲嘉貺雥集可砭趙周之謬
雥之與集猶氤之於氲以雥即為集謂氤即是氲可乎
　　秦淮海易解
内經曰南方熱熱生火北方寒寒生水西方燥燥生金
東方温温生木中央濕濕生土是知水者寒之形濕者
土之氣水之於土妻道也夫從妻所好故水流濕火者
熱之形燥者金之氣火之於金夫道也妻從夫之令故
火就燥或以隂求陽或以陽求隂也管輅曰龍者陽精
而居于淵故能興雲虎者隂精而居于山故能運風是
則龍陽中之隂也惟陽中之隂能召隂故雲從龍虎隂
中之陽也惟隂中之陽能召陽故風從虎
　　孟婆
俗謂風曰孟婆蔣揵詞云春雨如絲繡出花枝紅裊怎
禁他孟婆合皂宋徽宗詞云孟婆好做些方便吹个船
兒倒轉江南七月間有大風甚於舶䑲野人相傳以為
孟婆發怒按北齊李騊駼聘陳問陸士秀江南有孟婆
是何神也士秀曰山海經帝之女遊于江中出入必以
風雨自隨以帝女故曰孟婆猶郊祀志以地神為泰媪
此言雖鄙俚亦有自來矣
　　汶即岷
蜀山之大者曰岷山其川曰岷江岷字說文作㟩省作
岷漢人隸書作汶多與汶上之汶相混列子貉不踰汶
謂川江也非汶上也殷敬順已辨之史記冉駹為汶山
郡司馬温公類篇曰汶音岷據史記引禹貢岷嶓既藝
及岷山之陽及岷山導江皆作汶蓋古字通用也三國
志蜀後主至湔登觀坂觀汶水之流王右軍與周益州
撫書曰要欲一逰目汶嶺五代史蜀主王建貶衛尉少
卿李鋼為汶川尉徐無黨注汶讀作岷而今汶川縣誤
呼作問音蜀焉得齊南魯北之水乎(叙州驛名汶川/考古志作渂川)
　　酒令手勢
五代史史𢎞肇與蘇逢吉飲酒酒令作手勢按唐人酒
令曰亞其虎膺謂手掌曲其私根謂指節以蹲鴟間虎
膺之下蹲鴟大指也以鈎㦸差玉柱之傍鈎㦸頭指玉
柱中指也潜虬濶玉柱三分潜虬無名指也竒兵濶潜
虬一寸竒兵小指也死其三洛謂嚲其腕也生其五峯
通呼五指也謂之招手令其亦手勢之類與然以將相
大臣而為此態甚於側弁起舞矣二人罹禍不亦宜乎
　　刺史太守不同
刺史太守不同今混呼為一非也觀後漢郡國志可見
矣漢制自三輔之外分九州九州控郡國州部有刺史
郡國有太守如豫州刺史部則潁川汝南六郡國冀州
刺史部則魏郡而下九郡國畿内則河南尹京兆尹而
以司隸校尉部之外則刺史部之郡國則太守治之州
部則自河南京兆兩尹至豫冀兖徐青荆益梁并幽交
為尹二刺史十一而已郡國則自河南至日南為郡國
凡一百十有二太守亦百十有二人嚴能鷹揚有督察
之才刺史之職也安静寛仁有愷悌之徳太守之職也
　　軍中有女子
容齋隨筆記軍中有女子數事皆指一人耳按商子兵
守篇云壯女為一軍使盛食負壘陳而待令客至而作
土以為險阻及耕格阱發梁徹屋以從從之不洽而熯
之使客無得以助攻偹又舊唐書云藩鎮相距用兵年
乆女子皆可為孫呉是全隊用女子不止如孫武之教
習殿廷而已容齋胡不引此邪
　　管商論金粟
管子曰野與市爭民金與粟爭貴又曰狄諸侯畝鍾之
國也故粟十鍾而錙金程諸侯山東之國也故粟五釜
而錙金商子曰金生而粟死粟死而金生金一兩生於
境内粟十二石死於境外粟十二石生於境内金一兩
死於境外國好生金於境内則金粟兩死倉府兩虚國
弱好生粟於境内則金粟兩生倉府兩盈國强管商皆
功利之流故其術先後若合符然其文亦不易及也
　　執其兩端
執其兩端則抑其過而引其不及用中于民則賢者俯
而就不肖者企而及
　　三農
周禮三農有兩訓先鄭云山農澤農平地農也後鄭云
原與隰及平地余謂先鄭之說為是山農南方之刀耕
火種巴蜀之雷鳴田也澤農廣東之葑田雲南之海􁁉
諺所謂戽水挿秧乘船割稻者也若原隰平地只可言
中原不可該邊甸也
　　漏井匽豬
周禮為其井匽注井漏井匽堰豬按漏井今之滲坑匽
豬今之隂溝也
　　東流不溢
楚辭天問東流不溢孰知其故柳子之對朱子之註大
抵以歸墟為說余謂水由氣而生亦由氣而滅今以氣
嘘物則得水又以氣吹水則即乾由一滴可知其大也
歸墟尾閭是水之大窮盡氣之大升降處山海經云汜
天之山赤水窮焉不姜之山黑水窮焉􁀙塗之山青水
窮焉白水之山白水窮焉不庭之山滎水窮焉成山甘
水窮焉則衆流各有窮處至此即化氣而升不必至歸
墟也又莊子云日之過河也有損焉風之過河也有損
焉風日皆能損水但甚㣲而人不之覺若曝衣於日中
摽濕於風際則立可騐此隨時而消息也覆杯水於坳
堂則立而厬洒激泉於焦原則立而涸此隨地而消息
也蓋二氣迭運五行更勝一極不俱備一物不獨息端
指何地為歸墟邪
　　八蠶之綿
文選呉都賦國稅再熟之稻郷貢八蠶之綿注引劉欣
期交州記云一嵗八蠶繭出日南也慎按漢俞益期牋
云日南蠶八熟繭軟而薄又永嘉記云永嘉有八輩蠶
一曰蚖珍蠶三月績二曰柘蠶四月初績三曰蚖蠶四
月績四曰愛珍五月績五曰愛蠶六月末績六曰寒珍
七月末績七曰四出蠶九月初績八曰寒蠶十月績凡
蠶再熟者皆謂之珍此則八蠶之實也李賀詩將餧呉
王八繭蠶則直謂一蠶之收當八繭耳一歳八績恐誇
者之過也
　　嘷歸
史記漢髙祖紀為亭長告歸之田韋昭音告語之告師
古音古篤切如禮記出必告之例服䖍音嘷呼之嘷按
東觀漢記田邑傳邑年三十歴卿大夫號罷歸厭事少
所嗜欲嘷與號同古者當有此音又左傳魯人之臯說
文禮祝曰臯皆可互證書之以廣異聞
　　齊子闓圛
詩魯道有蕩齊子豈弟鄭𤣥牋云豈弟當作闓圛闓開
也圛明也蓋與發夕為對也圛字一作暘三蒼解云日
明曰暘字諟云覆雲暫見日曰暘字又作釋又古文尚
書雨霽蒙圛克許氏說文云圛圛升雲半有半無
　　㸃與玷通
㸃與玷同古詩多用之束晢補亡詩鮮侔晨葩莫之㸃
辱左思唐林兄弟賛二唐潔已乃㸃乃汚陸厥答内兄
希叔詩既叨金馬署復㸃銅龍門杜子美詩幾回青瑣
㸃朝班正承諸賢用字例也
　　晚見朝日
謝靈運詩曉聞夕颷急晚見朝日暾此語殊有變互凡
風起必以夕此云曉聞夕颷即杜子美之喬木易髙風
也晚見朝日倒景返照也孟郊詩南山塞天地日月石
上生髙峯夕駐景深谷夜先明皆自謝詩翻出
　　黽音蔑
抱朴子舉秀才不知書舉孝亷父别居寒素清白濁如
泥髙第良將怯如黽泥音涅後漢書引論語涅而不緇
作泥而不滓可證也黽音蔑爾雅註引黽勉從事或作
蠠没又作宻勿可證也泥音涅則黽當音蔑黽或音宻
則泥當音匿古音例無定也晉書作怯如鷄蓋不得其
音而改之
　　絲不如竹竹不如肉
晋孟嘉論樂云絲不如竹竹不如肉或問其故曰漸近
自然此語殊有鍳别古者登歌下管與清聲在上貴人
聲也謂之登歌匏竹在下謂之下管即是此意晉人清
曠髙爽故其語意暗與古合
　　均即韵
唐書樂志古無韵字均即韵也五帝之學曰成均均亦
音韵書曰命汝典樂教胄子論語曰成於樂是成均之
說也周人立太學兼五帝及二代之名東學為東序西
學為瞽宗北學為上庠南學為成均宜學言語者處之
成均則均之為韵義益明矣潘安仁笙賦音均不恒曲
無定制注均古韵字鶡冠子五音不同均然其可喜一
也唐書李綱傳引周禮均工樂胥不得列於士伍
　　庾信詩
庾信之詩為梁之冠絶啓唐之先鞭史評其詩曰綺艷
杜子美稱之曰清新又曰老成綺艷清新人皆知之而
其老成獨子美能發其妙余嘗合而衍之曰綺多傷質
艷多無骨清易近薄新易近尖子山之詩綺而有質艷
而有骨清而不薄新而不尖所以為老成也若元人之
詩非不綺艷非不清新而乏老成宋人詩則强作老成
態度而綺艷清新槩未之有若子山者可謂兼之矣不
然則子美何以服之如此
　
　
　
　
　
　
　
　
　
　
　譚菀醍醐卷五
欽定四庫全書
　譚苑醍醐卷六
　　　　　　　　　　　　　明　楊慎　撰
　　易字説
説文引秘書説云日月為易象隂陽也参同契之説亦
與此同羅泌云日月為易而文正為勿勿者月彩之散
者也故曰散於日下則為易散於日上為曶相對為明
對而虧為昒易者朔也所謂朔易昒者晦也明者望也
昒者望而食者也是故西曰昒谷明都在東南而朔易
二郡俱著於北此皆羅泌之説也慎按昒即昧字史記
昧爽作昒爽莊子云冉求問於仲尼曰昔吾昭然而今
昒然何也曰昔之昭然神者先受之今之昒然且為不
神者求也是昒即昧之證也古字晹谷作易谷昧谷作
昒谷易取日中於地而月彩沉也後世字從日為晹是
有二日也
　　三易
周禮太卜掌三易之法干令升注云天地定位山澤通
氣雷風相薄水火不相射此小成之易也帝出乎震齊
乎巽相見乎離致役乎坤説言乎兊戰乎乾勞乎坎成
言乎艮此連山之易也初乾初􁁹初艮初兌初犖初離
初釐初巽此歸藏之易也小成者伏羲之易也而文王
因之連山者列山氏之書也而夏人因之歸藏軒轅氏
之書也而商人因之夏得人統故嵗首建寅而卦首艮
商得地統故嵗首建丑而卦首坤周得天統故嵗首建
子而卦首乾伏羲之易小成為先天神農之易中成為
中天黄帝之易大成為後天予按邵康節之易先天後
天其源出於此今之讀易者知有先天後天而不知有
中天讀尚書者知有古文今文而不知有中文可乎(中/文)
(尚書見/後漢書)
　　卦爻名義
易者廬􁂏之名守宫是矣(守宫即蜥蜴也與龍通氣故/可禱雨與蚪同形故能嘔雹)
身色無恒日十二變是則易者取其變也彖者茅犀之
名狶神是矣(彖亦曰茅犀狀如犀而小角善知/吉㐫交廣有之土人名曰猪神)犀形獨
角知㡬知祥是則彖者取於㡬也象大荒之獸也人希
見生象也按其圖以想其形名之曰像故其為字從人
於象也孔頴逹曰卦者掛也掛之於壁也盖懸物之杙
也木經云爻者交䟽之忩也其字象忩形今之象眼忩
也所取於爻者義取於旁通所取於卦者懸有小大也
　　卦字解
孔頴達曰卦者卦也掛之於壁也蓋懸物之杙也諸儒
皆用其説無有他解予以為非杙則可卦於壁易卦豈
可卦於壁乎卦者圭也古者造律制量六十四黍為一
圭則六十四象總名為卦可也應劭曰圭者自然之形
隂陽之始卦者亦自然之形隂陽之象其為字也從卜
為義從圭為聲亦兼義也古文圭亦音卦今挂字從手
為義從圭為聲則圭即音卦可證矣(卦古文圭字爻/古字象交忩形)
　　易重一斤
十黍為絫十絫為銖八銖為錙二十四銖為兩十六兩
為一斤一斤凡三百八十四銖或問程子曰易重㡬何
程子曰易重一斤蓋言易有三百八十四爻也漢志注
二篇之策隂陽變動之象十六兩者四時乘四方之象
程子之言蓋出於此
　　太極兩儀
京氏易傳云易有太極是生兩儀兩儀生四象四象生
八卦固非今日有太極而明日方有兩儀後日而乃有
四象八卦也又非今日有兩儀而太極遯明日有四象
而兩儀亡後日有八卦而四象隠也太極在天地之先
而不為先在天地之後而不為後此説精明可以補注
䟽之遺
　　性情
萬漚起而復破水之性未嘗亡也萬燈明而復滅火之
性未嘗亡也漚燈情也水火性也情與性魄與䰟也
　　䰟魄
易曰精氣為物㳺䰟為變精為魄氣為䰟二者既合然
後有物及其散也則魂㳺而為神魄散而為鬼矣子産
有言物生始化曰魄既生魄陽曰魂孔子曰氣也者神
之盛也魄也者鬼之盛也鄭氏注曰嘘吸出入者氣也
耳目之精明者為魄氣則䰟之謂也淮南子曰天氣為
魂地氣為魄髙誘注曰魂人陽神也魄人隂神也魂魄
性情也約情合性為聖人載營魄勿滑而魄為仙人故
曰輕清者魄從魂升重濁者魂從魄降升魂為貴降魄
為賤靈魂為賢厲魄為愚輕魂為明重魄為暗揚魂為
羽鈍魄為毛衆人以魄攝魂聖人以魂運魄蓋魄之藏
魂拘之魂之㳺魄囚之魂晝屬目魄夜屬肝寓目能見
舎肝能夢故魂能知來魄能藏徃
　　花足曰萼
或問花蒂何以曰跗曰蒂者花足也故其字從足束晢
補亡詩白華素足亦指花蒂為足也􁀙字從􁋉􁋉音吁
與華字不同今作韡非韡從韋為義從華為聲古者聫
墻之履曰韡今俗作靴􁀙字從􁋉為義從韋為聲􁋉
木下垂也非精於六書者不能别此也
　平王之孫
詩平王之孫齊侯之子平王非周平王齊侯非姜氏之
後也猶書稱寧王格王易稱康侯禮曰寧侯之類也汲
冡周書云明王奉法以明幽幽王奉幽以廢法國語曰
興王賞諫臣逸王法之其稱謂皆類後世之諡耳
　　孟子注
孟子注䟽非禮之禮注云陳質娶妻而長拜之西子䝉
不潔注云西施越之美女過市欲見者先輸金錢一文
此二事不見於他書若質者古今畏内之最以西施事
尤可笑亦後世揺錢樹之比乎
　　楚學竒衺
有為神農之言許行自楚之滕傅休奕云楚去中國逺
戰國之世有竒衺之學按尸子云神農氏夫負妻戴以
治天下堯曰朕之比神農猶昏之仰旦也漢志注尸子
楚人盖與許行後先故其言如此易曰神農氏作通變
不倦神化宜民焉有夫負妻戴之理哉
　　宿諾宿問
子路無宿諾宰我無宿問(大戴禮宰我云/小子無宿問)
　　近思録
朱子作近思録黄勉齋云此書首言太極非近思乃逺
思也勉齋此言固朱子之忠臣也
　　朱子自言傳註
朱子自言平生傳註大學中庸論語所得為多易與詩
所得僅如雞肋盖不滿於易本義與詩傳也今世乃規
規然一不敢議豈朱子所望於後賢之心乎
　　隂符經
隂符經非黄帝書盖出後漢末唐人文章引用者惟呉
武陵上韓舍人行軍書有禽之制在氣一語梁肅受命
寳賦有天人合發區宇樂推一語馮用之機論權論兩
引之此外絶無及之者
　　滕王
杜工部有滕王亭詩王建詩榻得滕王蛺蝶圗皆稱滕
王湛然非元嬰也王勃記滕閣則是元嬰耳
　　四載
羅泌四載說云許叔重注淮南子云水宜舟陸宜車沙
地宜肆泥地宜楯孔安國云水舟陸車泥楯山樏而夏
本紀云泥乘橇山乘檋橇尸子作蕝祖芮切檋音鞠河
渠書云山即橋溝洫志云山即拘諸儒皆以檋為邱遥
切此意言之音橇為蕝爾按說文四載水舟陸車無可
異者惟山乘樏澤乘䡅為不同尸子云行塗以楯行險
以撮行山乘樏行沙乘軌樏與欙同力追切楯與䡅同
勅倫切尸子之說蓋得其傳橇非䡅也宜音撮險所乘
者檋與梮同即樏也當讀如濟漯之漯其音作橋者殆
梮之轉音如淳云橇以板置泥上通行檋以鐵如錐頭
長半寸拖之履下以上山使不跌孟康謂木橇形如箕
摘行泥上諸説不同如此然曰載曰乘則不應為履與
板矣輴軌樏橇是曰四載舟車常所乘宜不在四内也
右羅氏本說如此予合前說再考諸為之云行塗以楯
行險以撮行山乘樏行沙乘軌塗泥也楯即輴也輁也
檋也狀如長牀穿桯前後著兩金而闗軸焉其狀庳下
而寛廣故行塗用之樶即橇也如晉人登山屐今人之
脚澁中用木故字從木上係用繩故字從毳下用鐵釘
之使不跌故行險用之樏即欙與周禮輁車同制如今
之登山轎以人拽繩為牽(去/聲)周禮所謂輓以任載器也
故登山乘之軌車最使沙不能䧟故行沙乘之行塗行
險曰以行沙曰乘盖有升車與徒歩之别總名之曰四
載云
　　禹九州
禹貢奠髙山大川其九州之名以地名州而不以州分
地盖荆衡萬古不徙之山而河濟者萬古不泯之水也
以故荆兖之名得附河濟荆衡而不滅萬世而下求禹
貢九州之域者皆可得而考也九州惟冀無所至者舉
八州而界自見亦所以别帝都而大一統也九疇之皇
極貢法之公田見於此矣揚不言南青雍不言北則以
其境接蠻狄提封叛服不常乎
　　三江味别
蘇子瞻志林有三江味别之説蔡傳深非之然以禹貢
本文論之揚江言三江既入而於經言江漢朝宗於海
則同流而自為道可知矣許敬宗謂濟入河洑地南出
亦以味别以今揚子江心有南零北零之異則知其入
而不合正不疑也古有五行之官水官得職則能辨其
性味潛而復出合而更分皆可辨之故師曠易牙俞兒
張華王劭陸羽張又新劉白芻李季卿品天下之水性
味不同盖古水官之遺法豈獨為口腹哉蘇子之説盖
本於此味别之説恐不可廢况蔡氏於後章之傳亦性
别醎苦之説何獨怪蘇子哉
　　味别
又考郭縁生述征記縁生於河上遇一書生問之曰何
知濟與河上源不異物之不同猶鉛錫也比濟既入於
河性與河别不能合混渗漉入地洑行而溢為滎爾今
之歴下發地悉是流水濟所過也東阿之正濟所溢故
今阿膠上濁住吐下膈踈痰正以性趨下清而且重故
治淤濁逆上之痾譬如油之與水固不同情九夏之辰
冷熱之風亦各為隊豈必謂無水過水哉涇渭分曹南
北異零此理不少鄭樵謂山過山則分水過水則合世
無山過山水過水之理謂漢入於江其文止此有脱文
沇入於河其文亦止於此而溢為滎之上當更有導沇
水數句說經不通不以為脱必以為誤此書生之竺疾
也慎嘗闢其說云山過山則分雖分而性不分如羅浮
二碣以風雨而合離蓬萊兩山隨波濤而上下𤣥中記
云名山有孔竅相通是也水過水則合雖合而性不合
沈括云水以漳名者從水於章章者别也文也謂兩物
相合有文章可别也清漳濁漳合於上黨當陽者沮漳
合流也灨上者章貢合流也鄣郡者西江合流也亳漳
者漳渦合流也雲夢者漳鄖合流也凡此數處皆清濁
合流色理如螮蝀又數十里如璋璋者判合之器也白
公問於孔子曰以水投水何如孔子曰淄澠之味易牙
能知之斯固味别之説也蔡氏之譏蘇子亦過矣
　　水性
或問余水味之説則詳矣水性之别何如曰班固司馬
遷貨殖傳地理志備矣論其極則庭州㶚水金鐵皆漏
(庭州㶚水在大荒之外以金鐵承之皆漏惟/角與瓠葉則否拘夷山中有流水亦如之)鄜延之川
日脂流(即延安石油也以為烟墨松脂不及唐/詩二郎山下雪紛紛石烟多於洛陽鹿)弱水弱
毛黒溪𤣥髕(南荒黒有溪水其水以塗古象至轍不去/昆侖而以塗身即能乘象如家畜古所謂)
(黒昆侖今/之象奴也)悉唐制角畔怯腐手(見佛/經)水性不同有如此
者學所以貴博物也
　　汲冡文誣
汲冡璅語其文極古然多誣而不信如謂舜囚堯太甲
殺伊尹又謂伊尹與桀妃末喜交其誣若此小人造言
不起自戰國之世伊尹在相位日被其黜僇者為之也
然則何以知之曰其文不類戰國
　　夔鍾
䕫州府近掘地得一鍾形如戽斗匾而長一面凸為十
八乳一隂一陽總為九乳古詩春鍾九乳鳴疑此鍾應
春宫律也一面古篆七十餘字人不能識惟夔字可辨
水經注云夔鄉觀此可信云
　　化益
世本云化益作井宋𠂻曰化益伯益也荀子成相萹傳
土平天下躬親為民行勞苦得益臯陶横革直成為輔
吕氏春秋云得陶化益直成横革之交五人佐禹化益
即伯益真成即直成也
　　阿堵
晉書云王衍口不言錢晨起見錢堆床前曰阿堵近世
不解此遂謂錢曰阿堵可笑晉人云阿堵猶唐人曰若
箇今曰這箇也故殷浩看佛經曰理亦應在阿堵中顧
長傳神曰精神妙處正在阿堵中謝安謂桓温曰明公
何用壁後置阿堵輩是也凡觀一代書須曉一代語觀
一方書須通一方之言不爾不得也
　　寧馨
馨字晉人以為語助辭王衍傳何物老嫗生此寧馨兒
世說劉真長語桓温曰使君如馨地寧或鬭戰求勝王
道與何次道語舉手指地曰正自爾馨王胡之雪中詣
王螭持其臂螭撥其手曰冷如鬼手馨强來捉人臂劉
惔譏殷浩云田舍兒强學人作爾馨語合此觀之其為
語辭了然唐劉禹錫詩㡬人猛省得寧馨得晉人語意
矣
　　世說誤字
古書轉刻轉謬盖病於淺者妄改耳如近日呉中刻世
說右軍清真謂清致而真率也李太白用其語為詩右
軍本清真是其證也近乃妄改作清貴兼有諸人之差
謂各得諸人之参差近乃妄改差作美聲鳴轉急改鳴
作氣義學改作學義皆大失古人語意聊舉一二他不
能盡
　　六么
古之六博即今骰子也晉謝艾傳梟者邀也六博得邀
者勝是知梟即骰子之么也曲名有六么序義取六博
之采小説云緑腰又云録要皆是妄說如謂律令為雷
邊迅鬼皆古之妄人撰說而文士或信之此亦道聽塗
説也
　　巾幗
詩有頍者弁士冠禮注滕薛名蔮為頍今未筓冠者著
卷幘頍象之所生也後漢烏桓傳婦人著句决飾以金
碧若中國之簂步揺輿服志夫人有紺繒幗古畫婦女
有頭施紺羃者即此制也諸葛孔明以巾幗遺司馬懿
巾幗女子未筓之冠燕京名雲髻蜀中名曇籠盖笑其
堅壁不出如閨女之匿藏也幗音與憒同古對切今音
與國同非也
　　需頭
蔡邕獨斷載漢代章奏之式所謂需頭者盖空其首一
幅以俟詔㫖批荅陳請之奏用之不需頭者申謝之奏
用之楊萬里知筠州謝表云需章匃外退以其私便郡
疏恩出於自擇需章字用獨斷語也晉人簡帖後空一
幅仍書空著後以俟朋友之批荅故謝安批子敬之帖
尾合二事觀可見古人章奏尺牘之制
　　尚字平音
劉熈釋名曰尚書者何也尚上也言最在上總領之也
韋昭辯釋名云尚猶奉也百官言事當省案平處奉之
故曰尚書也尚衣尚食亦然慎按春秋傳曰百官承事
朝而不夕承事者言事而奉其文書也漢世官名尚書
義實取此如淳漢書注曰主天子文書曰尚書如主壻
曰尚主漢制娶天子女曰尚公主娶諸侯女曰承翁主
則尚猶承也尚猶奉也韋昭之解上合左傳下協漢制
比於劉熈依字音杜撰逺矣
　　六尚
周禮司會注計官之長若今尚書陸徳明音常今之官
名亦然但尚書音常則尚衣尚食尚方皆宜同此音其
義同也今皆音上不知何以分别如是
　　以手通指
何休公羊注以手通指曰揖謂揖以敬人以手通意也
指意也又云以目通指曰瞚瞚與瞬同史云頥指氣使
亦是以頥通指也指與㫖同陸佃易爻觀我朶頥注云
以頥通指曰朶劉敞漢書補注躡足附耳注以足通指
曰躡
　　蜀取劉璋
漢昭烈於十六年冬從劉璋之迎而擊張魯是時孔明
留守荆州至明年乃自葭萌據涪出正之計昭烈亦强
忍從之若使孔明在舉措當不如此今以取劉璋為孔
明病盖亦未之考也
　　馮京
余觀氏族言行録載馮京之父名式京生而雋邁不羣
式一日取其所誦書題其後曰將作監丞通判荆南軍
府事馮京式既退官十一年京舉進士第一為將作監丞
通判荆南如式之言時人謂式為知子氏族録宋人所
編當得其實也傳馮商還妾事以為京父考之此文京
父未嘗為商又不名商也小説不足信當依正史之傳
可也
　　豨首
爾雅茢薽豕首吕氏春秋云豨首生而麥無葉神農本
草經云夏至之日豕首茱萸先生豕首圖經藥録謂之
天名精一名天蔓菁名精即蔓精轉語也又名蟾蜍蘭
今俗名豨薟是也又蠡實亦名豕首即月令所謂荔挺
也以冬至生與此同名異物
　　霸伯同
論語憲問篇註曰霸與伯同長也左傳成公二年齊國
佐對晉人曰四王之王也樹徳而濟同欲焉五伯之霸
也勤而撫之以役王命黄震曰天下之主謂之王諸侯
之長謂之伯此指其定位而名也以徳方興而為天下
所歸則王(平/聲)轉聲而為王(去/聲)王政不綱而諸侯之長自
整率其諸侯則伯(入/聲)轉聲而為伯(去/聲)皆有為之稱也正
音為静字轉聲為動字以此證之左傳四王之王上如
字下音旺五伯之霸上伯字入聲下霸字去聲王字無
别體故同用王字伯字有霸字為别體故上用伯下用
霸左傳不惟文精用字亦不茍矣註䟽未發明故特著
之
　　唇齒
左傳唇亡齒寒盖古諺也戰國䇿作唇揭齒寒揭與寒
叶韻(揭叶/音掀)
　　問諸水濵
左傳屈完對管仲云君其問諸水濵杜預曰當時漢水
未屬楚李善夷曰杜之注其為謬㢤且楚實殷之始封
楚苦縣瀬鄉在漢水東北則漢水於西周之際豈未屬
楚乎又詩云奮伐荆楚罙入其阻鄭注云罙入方城之
阻也方城在今漢水北豈昭王時未屬楚乎屈完以齊
桓所問之大不敢他對但請自問於水濱而人莫之知
也漢水實屬楚也久矣
　　巧說少信
史記貨殖傳南楚好辭巧說少信諸家不解此句余謂
有為神農之言者許行自楚之滕莊周與惠子俱濠人
宋玉作大小言賦又作神女髙唐賦韓詩外傳載孔子
與子貢交辭於漂女皆南楚巧說少信之明證也
　　養以之福
漢酸棗令劉熙碑猗與明哲秉道之樞養以之福惟徳
之隅左傳古本養以之福今本作養之以福非
　　變置社稷
孟子曰旱乾水溢則變置社稷解者不達謂遷其壇壝
非也左傳曰共工氏有子曰句龍為后土后土為社有
烈山氏之子曰柱為稷自夏以上祀之周棄亦為稷自
商以來祀祭法曰厲山氏之有天下也其子曰農能殖
百穀夏之衰也周棄繼之故祀以為稷共工氏之霸九
州也其子曰后土能平九州故祀以為社是言變置之
事也尚書湯既勝夏欲遷其社不可孔安國曰湯革命
創制欲變置社稷而後世無及句龍者故不可而止陳
後山談叢云句容有盜改置社稷而盜止下邳多盜遷
社稷於南山之上盜亦衰息皆不通古禮而妄為者其
盜之止亦偶然耳後山乃取而筆之書亦失考也
　　化治生民
書旅獒傳明王以徳義為益器用為貴所以化治生民
疏云化治生民化世俗養下民也此言生民與宣公十
二年左傳云分謗生民皆為生活民也如書云生民保
厥居孝經生民之本盡矣則言民生於世與化治生民
之義異
　　墳墓字異
方言凡𦵏無墳者謂之墓有墳者謂之撫檀弓古者墓
而不墳也邯鄲淳曹娥碑丘墓起墳蓋言丘其平墓而
為髙墳也後世以墳墓混為一遂疑其重複改為立墓
起墳非也曾見上虞謝狷齋為予言此
　　蜀志遺事
孔子弟子商瞿世本作商瞿上文翁石室圖亦作商瞿
上宋景文公作成都先賢贊以商瞿上為蜀人考之路
史及輿地紀瞿上城在雙流揚雄蜀本紀云黄帝娶於
蜀山氏蜀山氏女茂州人也魚鳬津在彭山縣彭祖生
於此鄉以上三事并可入蜀志
　　張有論六書
張謙中復古編謂象形者文之純肇於此指事者文之
加滋於此會意者字之純廣於此諧聲者字之加備於
此假借者因其聲借其義轉注者轉其聲注其義文字
之變化無窮矣
　　蜀姓
宋章定名賢氏族録以韻分姓蜀姓在八齊韻音暌按
說文葵中蠶名蜀又詩吉蠲為饎蠲音圭漢書引詩云
吉圭為饎文翁石室圖七十二子名石作蜀其字蜀書
為蜀姓苑又作􁛼形異而音同今蜀與􁛼分為二姓
　　尊宗同音
古帝尊盧氏一作宗盧宗尊古通用故賈逵以宗盟為
尊盟穀梁以伯宗為伯尊
　　宗升同音
儀禮注布八十縷為一宗宗古之升字也按古音升作
宗易彖傳曰天險不可升也與以剛中也叶是其證
　　由農字通
說文無由字韓詩内傳云東西耕曰從南北耕曰由吕
氏春秋管子皆云堯使稷為由載考錢譜神農幣文農
作由乃知由與農通下與吕氏春秋管子韓詩義皆合
矣
　　神荼
山海經云神荼欝壘二神人主執惡鬼風俗通作欝律
陸法言集韻壘音律神荼者神舒也欝律者苑結也周
代以荼為舒夏后荼公子荼是也沈休文曰欝壘者屈
律也又為􁀙􁀙王充云欝壘㟪􁗮之類
　　靉霼字音
說文引詩僾而不見李登聲類云僾音倚僾俙彷彿也
字一作靉霼又作􁭺古詞香􁭺雕盤僾俙之作靉霼字
從雲猶奄忽之作􁁜䬍字從風僾俙不明莫如雲奄忽
迅速莫如風也
　　匽鼂
說文解鼂字云匽鼂也徐鉉云蟲名盖亦不知何物也
余近觀臨海水上志云鼂似􁖬一名匽鼂又名鼂鼊一
枚有三斛膏
　　乙字音義
史記東方朔傳止輒乙其處乙音􁘔有所絶止􁘔而記
之曰乙如今士人讀書以朱志其止處也又文字有遺
落勾其旁而添之亦曰乙唐試士式塗㡬字乙㡬字是
也今試式亦然而字作註非也註乃􁘔之訛耳又官府
文書以朱書􁘔其要處亦曰乙周禮注治中治簿書之
要也當其中而􁘔之曰中
　　㢥㢦
漢有牂柯郡字一作􁀙㢦又作㢥㢦其字從弋弋杙也
繫船木也說文與漢書注舊解如此牂柯今貴州地也
其江水迅疾難於濟渡立兩杙於兩岸中以繩絙之舟
人循繩而渡予過其地見盤江與崇安江皆然因悟古
人制字之義郭忠恕佩觿集云􁀙㢦從戈謬之甚矣然
則讀萬卷書而不行萬里路者亦不能識字也信矣
　　䄜祙
魑魅字漢碑作䄜祙其字從示盖䄜祙亦山之神也
　　蕺蕊同字
蕺廣蒼云蒩也文選注蒩草名亦名土茄覆地而生根
可食人飢則以代糧張平子南都賦蓼蕺蘘荷注蕺香
萊根周處風土記蕊似茒根蜀人謂之香蒩蕊與蕺同
呉越春秋越有蕺山越王嘗採蕺于此庾肩吾書品云
蕺山之扇竟未增錢即王羲之為市嫗題扇處也蕊側
及切諸韻書亦不載獨見文選注耳
　　大鳯
通史繳大鳯於青邱戮脩蛇於洞庭大鳯作大風内典
引古䜟記鳯鳯逆序蒼蒼舛度注鳯音梵鳯字當作
􁁜从馬非鳯皇之鳯也予舊著古音駢字古音附録亦
誤從之今特正之於此
　　二小為地
何燕泉引宋人易義一而大謂之天二而小謂之地一
大二小天字示字也天曰神地曰示此易義乃姚孝寧
所作朱子亦嘗稱之慎按天曰神古韻天亦有作汀因
切者與神相近也例推之示亦有地音地亦有示音精
於字學者始知之
　　字義
斦鐵砧也从兩斤别作鑕贅矣㯥同帀也自東而復於
東故从兩東官曹之曹从㯥其音義可知今别作遭贅
矣源委之委从兩水火焰之焰从兩火可以類推
　　崔希裕略古
二水為委三水為涉四水為散見崔希裕略古淼今音
渺古音涉
　　㝵字
佛經無邉無㝵無極無央㝵與礙同字書不載僅見此
爾無央者無中與邉亦極言廣大也
　　穭􁙚
野稻不種而生曰穭刈稻明年復生曰􁙚
　　勞極洒洒
洗古音蘚官名有洗馬是也字一作洒神農本草勞極
洒洒如瘧狀素問洒洒惡寒注普音蘚
　　䜪極同義
爾雅䜪音劇郭璞曰疲極也相如子虚賦徼䜪受詘説
文䜪勞也燕人謂勞曰極字一作􁦂又作俗又作􁦂皆
筆勢小變耳别作􁌔方言引春秋外傳余病􁌔矣又作
㑰音義並同晉人但用極世說新語顧和謁王導導小
極對之疲睡商芸小說載晉明帝問沐啟云沐伏乆勞
極不審尊體何如元帝荅之曰去垢甚佳身不極也後
讀神農本草云勞極洒洒注極􁣏倦也則極字反古於
􁣏􁌔諸字晉人所用當是從本草未可以為俗書也
　酋夷
鄭𤣥考工記酋矛注云酋夷皆發語聲夷為長故開口
引聲而言酋為短故合口促聲而言酋夷即夷酋也楚
辭君不行兮夷猶亦此意也開口合口即後世切韻之
法由此觀之切韻中國元有之不始於胡僧明矣
　　納音
乾為天坤為地乾坤合而為泰徳為父紅為母徳紅合
而為東干為君支為臣支干合而納音生此六十甲子
納音之説其詳見路史餘論夢溪筆談南村輟耕録
　　泣與澀同
素問脉泣則血虚又云寒氣入經而稽遲泣而不行又
云多食鹹則脉凝泣而變色泣音義與澀同按說文沴
水不利也沴與淚同泣亦水不利也泣與澀同亦可互
證
　　甄音稽
春秋命歴叙曰神農甄四海白阜脉山川白阜人名甄
注音稽錦帶書云神農更王軒轅承紀甄野畫疆爰封
衆子佛經甄明之甄亦音稽此字集韻不收呉才老韻
補亦遺之
　　斗音主
古文易日中見斗斗作主鄭𤣥注詩酌以大斗斗亦音
主儀禮司宫設罍於洗東有枓釋文枓音主注枓㪺水
器也律歴志聚於斗溝洫志涇水一石其泥數斗且溉
且糞長我禾黍
　　欸唶
欸也唶也呃也皆歎辭如噫吁之類後漢書光武紀舂
陵有望氣者曰唶佳哉欝欝葱葱商君書多用呃字欸
與唉同史記范增曰唉豎子不足與謀揚子法言
或問王翦曰始皇方獵六國而翦牙欸史記用之於句
首揚子用之于句末皆竒甚
　
　
　
　
　
　
　
　
　
　
　
　
　
　譚苑醍醐卷六
欽定四庫全書
　譚苑醍醐卷七
　　　　　　　　　　　　　明　楊慎　撰
　　辭達
孔子云辭達而已矣恐人之溺於脩辭而忘躬行也故
云爾今世淺陋者往往借此以為説非也易傳春秋孔
子之特筆其言玩之若近尋之益逺陳之若肆研之益
深天下之至文也豈止達而已矣哉譬之老子云美言
不信而五千之言豈不美邪其言美言不信正恐人專
美言而忘信也佛氏自言不立文字以綺語為罪障然
心經六如之偈後世談空寂者無復有能過之矣予嘗
謂漢以上其文盛三教之文皆盛唐宋以下其文衰三
教之文皆衰宋人之語録去荀孟何如猶悟真篇比於
叅同契傳燈録比於般若經也
　　漢文
漢興文章有數等蒯通隋何陸賈酈生游説之文宗戰
國賈山賈誼政事之文宗管晏申韓司馬相如東方朔
譎諌之文宗楚辭董仲舒匡衡劉向揚雄説理之文宗
經傳李尋京房術數之文宗䜟緯司馬遷紀事之文宗
春秋嗚呼盛矣
　　大招
楚辭招魂一篇宋玉所作其辭豐蔚醲秀先驅枚馬而
走僵班揚千古之希聲也大招一篇景差所作體製雖
同而寒儉促迫力追而不及昭明文選獨取招魂而遺
大招有見哉朱子謂大招平淡醇古不為詞人浮艶之
態而近於儒者窮理之學盖取其尚三王尚賢士之語
也然論詞賦不當如此以六經言之詩則正而葩春秋
則謹嚴今責十五國之詩人曰焉用葩也何不為春秋
之謹嚴則詩經可燒矣止取窮理不取艶詞則今日五
尺之童能寫仁義禮智之字便可以勝相如之賦能抄
道徳性命之説便可以勝李白之詩乎
　　三游洞記
白居易三游洞記雲破月出光景含吐互相明滅晶熒
玲瓏象生其中雖有敏口莫能名狀造語如此何異桞
宗元世以為大易輕議之盖亦未深玩之也
　　廬山記
慧逺有廬山記文多竒語唐以下文人逺莫能望如云
風雲之所攄江山之所帶髙崖仄宇峭壁萬尋幽岫穹
崖人獸兩絶又甘泉湧出冷暖與寒暑相變盈減經水
旱而不異造語尤竒
　　白牛溪賦
王無功云吾往見薛收白牛溪賦韻趣髙竒詞義曠逺
嵯峨蕭瑟真不可言壯哉邈乎揚班之儔也髙人姚義
嘗語吾曰薛生此文不可多得登太行俯滄海髙深極
矣吾近作河渚獨居賦為仲長先生所見以為可與白
牛連類令寫為一本今此二賦俱不傳
　　古文八字四韻
老子知足不辱知止不殆足與辱􁘢韻止與殆􁘢韻盖
古音殆作以也韓非子名正物定名倚物徙亦以正􁘢
定倚􁘢徙也淮南子步曰何故趨曰何馳亦是韻
語古文多用八字之内而四韻者僅見此三條耳
　　楊烱稱王勃
楊烱序王勃文集云薛令言朝右文宗託末契而推一
變盧照鄰人間才傑覽清䂓而輟九知所謂九知者盖
用漢書九變復貫知言之選之語也其僻奥如此
　　詅癡符
和凝為文以多為富有集百卷自鏤板以行識者多非
之曰此顔之推所謂詅癡符也近日有一達官自刻其
文且問于作者曰吾文何如古人或對曰一代之興有
一代之文故漢曰漢文唐曰唐文公之文可謂明文也
盖譏其近于吏牘而其人不悟
　　説御
穀梁傳説御云車䡄塵馬候蹄列子説御云輿輪之外
可使無餘轍馬蹄之外可使無餘地韓非子驅而前之
輪中繩引而却之馬掩跡命意則一修辭則殊可以見
古人筆端之變化矣
　　祖龍沐猴
杜牧之文祖龍之吞六國沐猴之破五諸侯假對皆工
亦文之一巧
　　規磨
文子曰水雖平必有波衡雖正必有差韓子曰規有磨
而水有波我欲更之無奈之何荀子曰是規磨之説也
注規磨之説猶差錯之説也規者正圓之器磨乆則偏
盡而不圓韓子之言必合荀注而後明注可廢乎
　　美男破老
汲冡周書云美男破老美女破舌盖頑童昵比則犂老
播棄艶妻煽處則忠臣結舌
　　薖軸
王元長曲水詩序沈㝠之怨既缺薖軸之疾已消本考
槃詩二句而㑹合之此李商隱灰釘之祖也文選英華
求賢判云盡岸穴之英竒總濠梁之薖軸儲光羲詩清
言問薖軸惠念及滄浪用字又祖王元長也
　　珠聲玊價
説文注引宋𢎞云淮水出玭珠珠之有聲者聲謂有名
價也唐人文有珠聲玊價之語本此
　　蠻烟蜃雨
嶺南異物志云蠻烟蜃雨無别晨暮蜃蛟蜃也
　　蘭氏
周禮輈人注䱸魚字大戴禮蘭氏之根蘹氏之苞王褒
洞簫賦幸得諡為洞簫兮魚名而稱字草名而稱氏簫
名而稱諡皆竒之又竒
　　因而立政
鸞刀貴割而聲尚和利刃貴斷而字從和易曰利者義
之和也先王制器尚象因文立政如此
　　分沙漏石
酈道元水經注形容水之清澈云分沙漏石又曰淵無
潛甲又曰魚若空懸又曰石子如樗蒱皆極造語之妙
　　小說
說者云宋人小說不及唐人是也殊不知唐人小說不
及漢人如華嶠明妃傳云豐容靚飾光明漢宫顧影徘
徊聳動左右伶𤣥飛燕外傳云以輔屬體無所不靡郭
子横麗娟傳云玉膚柔軟吹氣勝蘭不欲衣纓拂之恐
體痕也此豈唐人可及晉書荀朂傳云汲郡人不凖發
冡得古文數百篇中載楚事一段尤妙亦小説也惜不
傳耳
　　負劍
曲禮負劍辟咡召之註云負謂置之於背劍謂挾之於
傍歐陽永叔作瀧岡阡表云回顧乳者劍汝而立於傍
正用此義石刻猶存今改作抱良可歎也
　　𤣥女兵法
𤣥女兵法以授黄帝云制旌旂以象雲物鑄鉦鐃以擬
雹聲鞔鼓鼙以象雷霆鉦鐃今之銅鑼也
　　先憂後樂
先憂事者後樂事先樂事者後憂事此曾子立事篇語
大戴禮所載同范文正公先憂後樂之語本此
　　女匽
大戴禮帝繫篇帝舜娶于帝堯之子謂之女匽氏列女
傳堯之二女名娥皇女英山海經帝俊妻是生十日漢
地理志陳倉有黄帝孫舜妻祠禮記舜𦵏於蒼梧之野
盖三妃未之從也堯典獨云二女而禮乃有三妃之文
或謂女匽與皇英為三未知是否(俊即古/舜字)
　　虎僕
皇甫松大隠賦書抽虎僕射用牛螉博物志有獸縁木
文似豹名虎僕毛可取以為筆今俗名九節狸張季文
嘗以此筆見貽信為佳也(牛螉見淮/南萬畢術)
　　石湼
山海經女牀之山其隂多石湼孝經援神契曰王者徳
至山陵而黒丹出注丹者别是彩名亦猶青白黄皆云
丹也石湼黑丹即今之石墨也一名畫眉石上古書用
漆書中古用石墨後世用烟墨
　　石燭
石燭一名水肥一名石脂一名石液今之延安石油也
可熏烟為墨唐人延州詩有石烟多於洛陽塵之句
　　過所
劉熈釋名曰過所至闗津以示之張晏注漢紀闗傳云
傳信也若今過所過所者今之行路文引也
　　零丁
齊諧記云有失兒女零丁謝承後漢書戴良有失父零
丁零丁今之尋人招子也
　　孔明心如秤
太平御覽載諸葛孔明語云我心如秤不能為人作低
昻唐胡曾投人啟曰推諸葛之秤心負姜維之斗膽
　　慕容享燕
慕容徳乘髙享燕顧謂尚書魯邃曰齊魯固多君子當
昔全盛之世梓慎巴生淳于二鄒之徒䕃修檐臨清沼
恣飛馬之雄辭奮談天之逸辨指撝則紅紫成章俛仰
則丘陵生韻至於今日荒草頽墓氛消烟滅永言千載
能不依然徳本争雄戎馬之間其言若茲亦佳士也或
是史臣飾辭非其本真
　　金溝銅池
羊𤣥保曰金溝清泚銅池揺颺既佳光景當得劇棊此
語殊有韻致
　　王維談名理
王維云古之髙者曰許由挂瓢巢父洗耳耳非駐聲之
地聲非染耳之跡惡外者垢内病物者自我此尚不能
至于曠士豈入道之門也維之談名理如此豈減晉人
邪
　　日昃曰映
梁元帝纂要云日在午曰亭在未曰映王仲宣詩山岡
有餘映謂日昃也
　　月表
禮記云為朝夕必放于日月為朝夕者盖立圭以測日
景立表以量月采日圭之法具于周禮月表世罕知漢
書李尋傳月者衆隂之表消息見伏百里為品千里立
表王僧䖍詩所謂月表望青丘是也呉下田家以正月
八日夜立一竿於平地月初出有影即量之據其長短
移於水靣就橋柱畫痕記之梅雨水漲必到所記之處
盖古之遺法管子云不明于則而欲出號令猶立朝夕
於運鈞之上運鈞泥工圓轉之器也
　　翠足粉胷
劉勰云綴金翠於足跗靚粉澤於胷臆以喻失其所施
也然今之妓女金翠綴足粉澤靚胷盖恒飾也古所謂
倡優盛飾猶未若今世之甚乎
　　綢繆襳䄜
古者婦人長帶結者名曰綢繆垂者名曰襳䄜結而可
觧曰紐結而不可解曰締
　　戲婦
抱朴子疾謬篇云世俗有戲婦之法於稠衆之中親屬
之前問以醜言責以慢對其為鄙凟不可忍言或蹙以
楚撻或繫足倒懸酒客酗醟不知限劑至使有傷於流
血踒折支體者可歎也古人感離别而不滅燭悲代親
而不舉樂禮論娶者羞而不賀今既不能動蹈舊典至
於徳為郷閭之所敬言為人士之所信誠宜正色矯而
呵之何為同其波流長此敝俗哉今此俗世尚多有之
娶婦之家新婿避匿羣男子競作戲調以弄新婦謂之
謔親或褰裳而針其膚或脱履而規其足以廟見之婦
同于倚市門之倡誠所謂敝俗也然以抱朴子考之則
晉世已然矣厯千餘年而不能變可怪哉
　　鮑姑艾
世傳鮑姑艾五月五日曾灼龍女鮑姑亦仙女流也宋
人五日帖子中有用此事者
　　夜覺
周禮司寤氏主夜覺者䟽云人之寐卧恒在寢人有夜
寐忽覺而漫出門者故謂之爲夜覺也近正徳庚辰寧
邸宸濠將亂南昌城中街巷軍民夜發夢顛或至江棹
船行數十里知為夢也而後返宸濠舉事次夜一軍皆
然宸濠亦自知不祥矣南昌人謂之陣亡發其事既異
其名又異史傳所未有也獨周官有之乃知聖人預防
而禁之恐行軍出師驚衆敗事其慮豈不逺哉
　　另日
俗謂異日曰另日另字音命令之令然其字說文玉篇
無有也只當作令日戰國䇿趙燕拜武靈王衣服之賜
曰敬循衣服以待令日令日即異日也注謂令為善非
　　泰春泰秋
古大字音義與泰通大别作太自范煜作後漢書始用
之避其家諱也按莊子有虞氏不及泰氏泰氏謂大庭
氏也管子書有㤗春泰夏泰秋泰冬董仲舒䇿陽常居
大夏隂居大冬正用管子語則大冬大夏皆音泰今人
多失其讀
　　蟪蛄蜩螗
説苑載孔子曰違山十里蟪蛄之聲猶在于耳言政事
之惡譁而喜肅也夫蟪蛄之聲必在山林之地違山十
里則朝市矣市有蟪蛄之聲則朝有蜩螗之沸政之譁
也甚矣史記云魯之衰也洙泗之間盖齗齗如也齗齗
交爭之意即孔子之所謂譁也
　　東潞西潞
潞有東潞西潞西潞今山西潞州東潞今北京潞河浯
有南浯北浯北浯在琅琊靈門南浯在九疑零陵雲夢
有南夢北夢見左傳注
　　穼𠂻
李鼎祚周易集解所引姓名晉人有穼𠂻穼音森其字
從木從穴穼亦希姓姓氏諸書不載也
　　女麴
女麴小麴也繭糖窠絲糖也石蜜糖霜也自然䅽禹餘
粮也俱見齊民要術
　　饞燈
魧魚即嬾婦魚也多膏以為燈照酒食則明照紡績則
暗佛經謂之饞燈云
　　欝華金提
南陽之宛即古欝華國漢中金州即古金提國見國名
記
　　莊子憤世
莊子憤世嫉邪之論也人皆謂其非堯舜罪湯武毁孔
子不知莊子矣莊子未嘗非堯舜也非彼假堯舜之道
而流為之噲者也未嘗罪湯武也罪彼假湯武之道而
流為白公者也未嘗毁孔子也毁彼假孔子之道而流
為子夏氏之賤儒子張氏之賤儒者也故有絶聖棄智
之論又曰百世之下必有以詩禮發冡者矣詩禮發冡
談性理而釣名利者以之其流莫盛于宋之晩世今猶
未殄使一世之人吞聲而暗服之然非心服也使莊子
而復生于今其憤世嫉邪之論將不止于此矣
　　驅山鐸
太湖西有岞嶺山有石如卷笮相傳云禹所用牽山笮
也會稽又有驅山鐸二事與秦王鞭石成橋相類好怪
者傅會之説邪抑古元有此術也
　　五勝
五行漢書謂之五勝言交相勝也淮南子謂五度所謂
音氣不戾八風詘伸不誤五度是也乂謂之五殺所謂
善用兵者持五殺以應是也隂符經竊其意而變其辭
曰天有五賊見之者昌五賊即五殺之説也隂符經之
文李筌偽作或信以為黄帝者無目者也其文尚不能
望六韜三略之藩籬素問汲冡之萬一而以軒轅之書
視之有目者如是乎
　　河圖緯
茅山志引河圖要元篇云勾金之壇其間有陵兵病不
起洪波不登又曰乃有地脉土良水清勾曲之山金壇
之陵可以度世上昇曲城要元篇盖漢世緯書後漢書
志注不載其目僅見此焉
　　洞庭
三茅真君云天無謂之空山無謂之洞人無謂之房山
腹中空虚是洞庭人頭中空虚是謂洞房
　　間色名
青赤黄白黑五方正色也碧紫紅緑流黄五方之間色
也青别為蒼赤别為朱析朱為非非今作緋黄别為黅
白别為縞黒别為𤣥此正色之别名也近黒曰弋今作
黓似緑色曰校女嫁者服之□日出色也柳日入色也
蔥暝色也檀婦人注靣赭色也鵻皁色也間色之中又
有間色若天縹褪紅淺絳女貞黄天水碧之類不可殫
述(南史輿服志有鷩􁀙􁀙􁀙四色鵫音/罩白色也餘未詳左傳注袀皁色也)
　　姦色
禮注紅南方之姦色紫北方之姦色五方皆有姦色盖
正色之外雜互而成者曰姦色猶正聲之外繁手而滛
者曰姦聲也姦色即間色也
　　王楷藏書
前蜀王氏朝偽相王鍇字鱣祥家藏書數千卷一一皆
親札并寫藏經每趨朝於白藤擔子内寫書書法尤謹
至後蜀孟㫤又立石經於成都宋世書傳蜀本最善以
此五代僣偽諸君惟吳蜀二主有文學然李昇不過作
小詞工畫竹而已孟昶乃表章五經纂集本草有功於
經學矣今之戒石銘亦昶之所作又作書林韻會宋儒
黄公紹韻會舉要實祖之然博洽不及也故以舉要為
名余及見之於京師惜未暇抄也
　　禹生石紐
易林舜升大禹石夷之野後漢戴叔鸞傳云大禹生西
羌水經注禹生于蜀之廣柔縣石紐村今之石泉縣也
石紐村今之石鼓山其山朝暮二時有五色霞氣又有
大禹採藥亭在大業山其地藥氣觸人徃徃不可到地
志不載聞之土人云
　　茶訣
陸龜蒙自云嗜茶作品茶一書繼茶經茶訣之後自注
云茶經陸季庇撰茶訣釋皎然撰庇即陸羽也羽字鴻
漸季庇或其别字也茶訣今不傳予又見事類賦注多
引茶譜今不見其書
　　王跌踼
爾雅王跌踼郭景純注云即螲蟷似蜘蛛在穴中有盖
邢昺䟽曰此蜘蛛之一種也穴居布網穴口唐劉崇逺
金華子云長安閭里中小兒竟以纎草刺地穴間戲以
手撫地曰顛當出來旣見草動則釣出赤色小蟲子形
似蜘蛛江南小兒謂之釣駱駝其蟲子之背有若駝峯
也搢紳會同時有以此質疑衆皆黙然有明經劉寡辭
者曰此爾雅所謂王跌踼也景純之注可校焉證之於
書衆皆折伏慎按小兒呼顛當即跌踼音之反也螲蟷
也跌踼顛當也字不同耳此可補爾雅䟽之遺
　　半豹
郭頒世語云殷仲文讀書若半袁豹則筆端不減陸士
衡盖惜其有才而寡學也李商隐四六啟云學殊半豹
藝愧全牛
　　腹背
李嶠内制集鏘金鳴玉坐榮枯株擊水摶風顧慙腹背
蘇頲表駑駘獲薦於九方腹背可儔於六翮又云坐擁
股肱之任顧慙腹背之毛腹背事見韓詩外傳
　　鴟夷魚腹
呉任宰嚭伍胥鴟夷楚信靳尚屈平魚腹
　
　
　
　
　
　
　譚苑醍醐卷七
欽定四庫全書
　譚苑醍醐卷八
　　　　　　　　　　　　　明　楊慎　撰
　　老子解
干霄蔽日巨木也求尺寸之材必後㭬杙龍吟虎嘯至
音也尚頰舌之感者必下於蛙黽故曰大音希聲大器
晩成
　　陽燄
素問云澤中有陽燄陽燄如火烟騰騰而起於水靣者
是也盖澤有陽燄乃山氣通澤山有隂靄乃澤氣通山
　　禆海
説文禆接益也以小益大曰禆西域傳有禆王漢書有
禆將鄒衍書四海之外有禆海環之書名有禆蒼禆雅
皆以小益大之義
　　樹鹽
陳藏器本草鹽麩樹一名叛奴鹽蜀人謂之酸桶博物
志云酸桶七月出穗蜀人謂之□□音穗其字从一以
凵以土與主客之主不同今按博物志無此文酸桶亦
不知為何樹一統志載女直國鹽生木枝上即此類中
國亦有之今人不知取之爾
　　鶬鴰
左傳青鳥氏司分者也杜預云青鳥鶬鴳立春鳴立夏
止䟽作鶬鷃易通卦驗立春楊桞津鶬鴰鳴與左傳合
然未知此鳥今名為何鳥也
　　朱鷺
古樂府有朱鷺曲解云因飾鼔以鷺而名曲焉又云朱
鷺咒鼓飛於雲末徐陵詩有鳬鍾鷺鼓之句宋之問詩
稍看朱鷺轉尚識紫騮驕皆用此事盖鷺色本白漢初
有朱鷺之瑞故以鷺形飾鼓又以朱鷺名鼓吹曲也梁
元帝放生池碑云𤣥龜夜夣終見取於宋王朱鷺晨飛
尚張羅於漢后與朱鷺飛雲末争相叶可以互證補樂
府解題之缺
　　彭祖
宰我問五帝徳篇云堯舉舜彭祖而任之論語注老彭
商賢大夫世傳彭祖八百嵗此亦一證也
　　安南
宋神宗問朱公掞欲再舉安南之師公掞對曰願陛下
以禽獸畜之
　　行禽
管子道塗無行禽指人言之謂其為能行之禽爾注乃
云無禽獸之行是以行為去聲非也
　　沙田
汜勝之農書曰三月杏華可菑白沙管子書有五沙之
土劉勣曰呉人謂水中可為田者曰沙(管子五沙之狀/粟焉如屑塵)
　　樂志
六韜太公曰君子樂得其志小人樂得其事戰國䇿趙
武靈王曰非以飬欲而樂志也仲長統樂志論所謂樂
志字本此
　　管輅三斗
抱朴子云管輅頓傾三斗而清辨綺粲管輅善飲惟見
此而輅傳不載
　　蘭槐
荀子云蘭槐之根是為芷大戴禮蘭氏之根蘹氏之苞
漸之修矣君子不近庶人不服注蘭槐香草名槐又作
蘹本草云蘹香即杜衡也又名衡薇香唐詩情人一去
無窮已欲贈蘹香恨不逢即此也
　　菄風草
燕泉云郴之桂陽産風葉充茗飲能愈頭風亦可浸酒
性㣲熱前人志記不載苑石湖集蠻茶出脩江治頭風
風葉豈蠻茶之謂邪慎按左思呉都賦云東風扶留注
東風草名玉篇作菄風即此也郴桂在三國屬呉為此
物無疑又按齊民要術引廣州記云東風華葉似苓莖
紫宜肥肉作羮味如酪香氣似馬蘭則廣州亦有之
　　鴈户
唐書編氓有鴈户謂流民也
　　張僧繇
劉子𤣥曰張僧繇畫羣公祖二踈圖而兵士有著芒屩
者閻立本畫昭君圖婦女有著帷帽者夫芒屩出於水
郷非京華所有帷帽起於隋代非漢宫所作以此言之
畫非博古之士亦不能作也
　　桃源圖
唐人畫桃源圖極為工妙舒元輿作記云烟嵐草木如
帶香氣熟視詳玩自覺骨戞青玉身入鏡中韓退之亦
有桃源圖盖題此畫也予及見元人臨本
　　十眉圖
唐明皇令畫工畫十眉圖一曰鴛鴦眉又名八字眉二
曰小山眉又名逺山眉三曰五岳眉四曰三峰眉五曰
垂珠眉六曰月稜眉又名却月眉七曰分梢眉八曰涵
烟眉九曰佛雲眉又名横烟眉十曰倒暈眉東坡詩成
都畫手開十眉横雲却月争新竒
　　漢畫
王應麟云曾子固䟦西狹頌謂所畫龍鹿承露人嘉禾
連理之木漢畫始見於今邵公濟謂漢李翕王稚子髙
貫方墓碑刻山林人物乃知顧愷之陸探㣲宗處士軰
尚有其遺法至呉道𤣥絶藝入神始用巧思而古意稍
減矣今於盤洲所集𨽻圖見之慎又按王象之輿地紀
勝碑目載䕫州臨江市丁房雙闕髙二丈餘上為層觀
飛簷車馬人物又刻雙扉其一扉㣲啟有美人出半靣
而立巧妙動人又雲陽縣漢處士金延廣母子碑初無
文字但有人物漢畫之在碑刻者不止如應麟所云而
已
　　青棠
棠字古作裳管子地員篇其木宜赤裳詩云常棣之華
常古裳字常轉為裳又借裳為棠也常又作唐周南
詩唐棣之華小雅常棣之華古今注欲蠲人之忿則贈
以青裳青裳一名合歡本草作青唐云
　　蕭齋
梁武帝造寺令蕭子雲飛白大書蕭字至今存焉李約
竭産自江南買歸東洛建一小亭以翫號曰蕭齋見尚
書故實書法苑又載約作蕭字賛云抱素日絜含章内
融逸疑方外縱在矩中宋榮咨道以五十萬錢買虞世
南夫子廟碑舊本見山谷文集此莊子所謂真天下之
好也今之鄙陋者於所好無如飲食猶秤薪數米况肯
輕財貴文如古人乎
　　臨摹
王紹宗善書與人書云鄙人書翰無工者特由水墨之
積習恒精心率意虚神静心以取之又虞世南亦不臨
寫但心凖目想而已然此可與上智道若下學必湏臨
摹唐太宗云卧王濛於紙中坐徐偃於筆下可以嗤蕭
子雲臨摹之益大矣
　　寳月帖
秦子明涪州人買石摹刻僧寳月古法帖十卷載入黔
中壁之紹聖院寳月帖又在隋開皇帖南唐昇元帖之
前比之金箔匱紙銀錠□痕者優劣當懸矣
　　索靖二帖
宋太宗刻淳化帖命侍書王著擇取著於章草諸帖形
近篆籀者皆去之識者已笑其俗其所載索靖二帖脉
土處農姬業掌稷猶有古意及計來東言展有期則但
行草而已東書堂帖又去其前而存其後其所謂至言
不出俗言勝耶孫過庭論書必傍通二篆俯貫八分包
括章草涵泳飛白嗚呼必如是而後為精藝也不然則
刻鵠圖龍竟慙真體得魚獲兎猶恡筌蹄未免凡近耳
　　扶竹
武林山西舊有雙竹院中所産脩篁嫩篠皆對抽並𦙍
王子敬竹譜所謂扶竹譬猶海上之桑兩兩相比謂之
扶桑也扶竹之笋名曰合歡按律書注伶倫取嶰谷之
竹陽律六取雄竹吹之隂吕六取雌竹吹之蜀涪州有
相思崖昔有童子丱女相悅交贈今竹有桃釵之形笋
亦有柔麗之異崖名相思崖竹曰相思竹孟郊詩云竹
婵婵籠曉烟指此竹也
　　文章狀物
嵇含南方草木狀云㯽榔樹皮似青桐節如桂竹下本
不大上枝不小稠直亭亭千萬若一森秀無柯端頂有
葉仰望眇眇如挿叢蕉於竹杪風至獨動似舉羽扇之
掃天俞益期與韓康伯牋云㯽榔木大者三圍髙者九
丈葉聚樹端房栖葉下華秀房中子結房外其擢穗似
黍其綴實似檞其皮似桐而厚其節似竹而穊其中空
其外勁其屈如覆虹其伸如縋繩歩其林則寥朗庇其
䕃則蕭條此分明畫㯽榔圖也毛文錫茶譜云茶樹如
𤓰蘆葉如梔子花如白薔薇實如栟櫚葉如丁香根如
胡桃白居易荔枝圖序云荔枝樹形團團如帷盖葉如
桂冬青華如橘春榮實如丹夏熟朶如蒲桃核如枇杷
殻如紅繒膜如紫綃瓤肉瑩白如氷雪漿液丼酸如醴
酪大畧如彼其實過之若離本枝一日而色變二日而
香變三日而味變四五日外色香味盡去矣此分明為
二物傳神也傅肱蟹譜云蟹鶻眼鱟足䖱腦蜩腹其爪
類拳丁其螯類執鉞生于濟鄆者其色紺紫産於江南
者其色青白真如繪蟹焉宋以後人豈能為此等語乎
　　扶荔宫
漢武帝元鼎六年破南越建扶荔宫以荔枝得名也此
荔駢生若十八娘之類曰扶荔者亦若扶竹扶桑云
　　郡縣
說文曰郡制天子地方千里分為百縣縣有四郡故春
秋傳曰上大夫縣下大夫郡至秦始置三十六郡以監
縣矣邑君聲釋名郡羣也人而羣聚也黄義仲十三州
記曰郡之言君也改公侯之封而言君者至尊也郡守
專權君臣之禮彌崇今郡字君在其左邑在其右君為
元首邑以載民故取名於君謂之郡漢官曰秦用李斯
議分天下為三十六郡凡郡或以列國陳魯齊呉是也
或以舊邑長沙丹陽是也或以山陵太山山陽是也或
以川原西河河東是也或以所出金城城下得金酒泉
泉味如酒豫章樟樹生庭鴈門鴈之所育是也或以號
令禹合諸侯大計東治之山會計國名會稽是也嘗考
風俗通曰百里曰同總名為縣縣𤣥也首也從系倒首
與縣易偏矣言當𤣥静徭役也釋名又曰縣也懸於郡矣
黄義仲十三州記曰縣絃也絃以其直言下體之居隣
民之位不輕其誓施繩用法不曲如絃絃聲近縣故以
取名今縣字在半也
　　朗公谷
太山朗公谷舊名琨瑞溪車頻秦書云沙門竺朗碩學
淵通尤明氣緯隐居此谷嘗從隐士張巨和遊巨和常
穴居而朗居琨瑞小大起殿舎連樓疊閣雖素飾不同
並以静外致稱
　　署書
署書始於蕭何其後梁鵠師宜官魏時北宫咸是鵠書
南宫旣建韋誕以古篆書之元魏遷洛始令中書舎人
沈含馨以𨽻書書之景明正始之年又勅符節令江式
以大篆易之
　　致足樂耶
王右軍帖致足樂耶水經茂竹便娟致可翫也致極也
晉人語例如此
　　䱡魚
説文䱡魚出樂浪潘國有兩乳葉子竒曰奔䱐也一名
􁀙非魚非鮫狀如鮎有兩乳在腹下雌雄隂陽類人相
傳懶婦所化
　　髙齋無白鳥
荆州江古岸有李姥浦浦中偏無蚊蚋之患梁元帝金
樓子云荆州髙齋暑無白鳥余亟寢處其中及移餘齋
則蚊聲如雷數丈之間如此之異何子元云北京某街
蚊多某坊蚊少其無蚊處雖帳幕可無顧士亷云松江
亦然又某門外城河中可里餘絶無一蚊郡人暑月嘗
移舟避宿其間余以何顧兩公之言叅之水經注紀李
姥浦金樓子紀髙齋二事信有此理滇中環湖苦多蚊
而寳珠寺乃絶無影響其理不可曉也
　　佛性
有僧問蚯蚓截為兩段首尾皆動佛性在首在尾古未
有荅也伯清舉似余余曰薪盡火傳灰燼猶熱桴停鼓
歇音響猶轟
　　方望賢於范增
方望為隗囂軍師後囂不聼其言望以書謝之曰范蠡
受責句踐乘扁舟於五湖舅犯謝罪文公亦逡廵于河
上望之無勞固其宜也望聞烏氏有龍池之山㣲徑南
通與漢相屬其傍時有竒人聊及閒暇廣求其真願將
軍勉之望之見機亂邦托跡方外飄然行遁邈焉莫追
賢於范增逺矣
　　周紆築墼
周紆為勃海太守免歸亷潔無資常築墼自給劉攽漢
書刋誤云墼非築所成當作塹築為墻塹為坑也此説
大謬攽本南人不知土墼也字林塼未燒曰墼垾蒼刑
土為方曰墼今之土墼也以木為模實其中非築而何
(墼古作垼儀/禮垼塊也)
　　臯比
朱子作横渠賛曰勇撤臯比按左傳蒙臯比而先犯之
鄭𤣥曰樂記倒載干戈包之以虎皮名之曰建櫜櫜韜
也其字或作建臯服䖍引此以解左傳今人雖知臯比
之為虎皮而不能説其原聊記于此
　　舟鮫
左傳註舟鮫官名掌澤澤有水有魚故以為名小說有
鮫泣珠賣綃事盖舟鮫之官死而為澤神若伐木之匠
變為木客也
　　半面
東觀漢記應奉嘗詣袁賀賀時將出行閉門造車匠於
閣内開扇出半面視奉去後數十年於路見車匠識而
呼之今人云半面之識本此事
　
　
　
　
　
　
　
　
　
　
　
　
　
　
　
　譚苑醍醐卷八
欽定四庫全書
　譚苑醍醐卷九
　　　　　　　　　　　　　明　楊慎　撰
　　凹凸字
土窪曰凹土髙曰凸古之象形字也周伯温乃曰凹當
作拗凸當作垤俗作凸凹非是反以古字為俗字也東
方朔神異經云大荒石湖千里無凸凹平滿無髙下畫記
云張僧繇畫一乘寺壁逺望如凹凸近視則平名曰凹
凸花俗呼一乘寺為凹凸寺云江淹青苔賦云悲凹險
兮惟流水而馳鶩髙僧傳云谷之應聲語雄而響厲鏡
之鑒像形曲而影凹此皆名人文士所用其來夐矣豈
至伯温始貶為俗字乎
　　懸炭
李騫贈魏收詩流火時將末懸衡炭欲輕梁簡文江南思
詩月暈蘆灰缺秋還懸炭輕蕭子雲嵗暮直廬賦衡輕
炭燥權重泉涸懸炭事見淮南子亦古候氣之法說林
懸羽與炭而知燥濕之氣今罕知用之而文人引用亦
僅此三條耳
　　猛燭猛炬
魏明帝樂府晝作不停手猛燭繼望舒晉庾闡藏􁡂賦
督猛炬以增明從因朗而心隔猛炬猛燭盖大燭大炬
周禮所謂墳燭楚辭所云懸火也杜詩銅盤燒蠟光吐
日其猛燭乎
　　兩児辨日
列子曰孔子東遊見兩小児辨鬭問其故一小児曰我
以日始出去人近而日中時逺也一小児曰我以日初
出逺而日中時近也言初出近者曰日初出大如車盖
及其日中裁如盤盂此不為逺者小近者大乎言日初
出逺者曰日初時滄滄凉凉及其中旹熱如探湯此不
為近者熱逺者凉乎桓譚新論云漢長水校尉平陵闗
子陽以為日之去人上方逺而四旁近何以知之星宿
昏時出東方其間甚踈相離丈餘及夜半在上方視之
甚數相離一二尺以凖度望之逾益明白故知天上之
逺於傍也日為天陽火為地陽地陽上升天陽下降今
置火於地從傍與上診其熱從旁與上逺近殊不同焉
日中正在上覆盖人人當天陽之衝故熱於始出時又
新從太隂中來故凉於其西在桑榆間也桓君山曰子
陽之言豈可然乎張衡靈憲曰日之薄地闇其明也由
闇視明明無所屈是以望之若大方其中天地同明明
還自奪是以望之若小火當夜而揚光在晝則不明也
月之於夜與日而差㣲晉東晢以為傍方與上方等傍
視則天體存於側故日出時視日大也日無小大而所
存者有伸厭厭而形小伸而體大盖其理也又日始出
時色白者雖大不甚始出時色赤者其大則甚此終以
人目之感無逺近也且夫置器廣庭則函牛之鼎如釡
堂崇十仞則八尺之人猶短物有陵之非形異也夫物
有感心形有亂目故仰㳺雲以觀月月常動而雲不移
乗船以渉水水去而船不徙矣安岌云余以為子陽天
陽下降日下熱束晢言天體存於目則日大頗近之渾
天之體圓周之徑詳之於天度驗之於晷影而紛然之
說由人目也参伐初出在旁則其間踈在上則其間密
以渾驗之度則均也旁之與上理無有殊也夫日者純
陽之精也光明外曜以眩人目故人視如小及其初出
地有逰氣以厭日光不眩人目即日赤而大也無遊氣
則氣白大不甚矣地氣不及天故一日之中晨夕日色
赤而中時色白地氣上升蒙蒙四合與天連者雖中時
亦赤矣日與火相類火則體赤而燄黄日赤宜矣然日
色赤者猶火無燄也光衰失常則為異矣因讀列子而
雥集舊說如上又思列子之為此段雖曰寓言實有至理
盖引而不發使後人深察澄觀而得其說故設為兩児
之言以戲百世之下迄今百世之下雖宿學妙術屢數
百辭而猶不可了然使果有兩児而以闗子陽桓君山
束晢安岌當之亦未易折此兩黄口也朱紫陽云必有
真人乘龍凌虚出倒景之上崑侖之外而後可訂其是
非耳莊子曰六合之外聖人存而不論兹言善夫
　　韓退之遺文
孫何稱韓退之擬范蠡與大夫種書意出千古理振羣
疑今集中無此文白樂天稱皇甫湜渉江文而甫集亦
無此文皮日休稱孟浩然㣲雲淡河漢踈雨滴梧桐而
孟集無此一首也乃知古人詩文之佳者遺逸多矣
　　司農劉夫人墓碑
司農夫人祖自會稽山隂姓劉氏伊夫人受持貞剛體
性純淑非禮不行(闕一/字)人(闕一/字)仁(闕二/字)石(闕五/字)九族穆
同(闕三/字)子孫息盈房𨗳男以(闕七/字)母儀(闕三/字)容徳配古
列任似為(闕八/字)宫(闕一/字)復全(闕十/字)酒甘香車騎陳(闕七/字)
公(闕二/字)奉(闕十/字)迎醫極􁳺迲素名(闕九/字)幽藏咨嗟酷(闕/十)
(字/)命(闕七/字)畫圖像甄采典(闕七/字)鄊人(闕五/字)不忘
　右司農劉夫人漢太尉許􁚕之妻也首行有標題之
　文石已刓剥所存數十百字其漫漶者强半惟次行
　獨全故其姓劉氏而為山隂之人其辭惟數句可讀
　如云體性純淑非禮不行及孫息盈房而已其云徳
　配古列任似者以似為妙也字畫多雜篆體所書以
　字全類孔宙碑其它偏旁多與故民呉公碑中山相薛
　君題額相類應劭漢官儀所載三公孝靈時有呉郡
　陽羡許􁚕季䡍漢紀光和四年􁚕以衛尉代劉寛為
　太尉今許氏兩墓皆在宜興而此碑猶在夫人塚旁
　呉處厚青箱雜記云義興有許􁚕廟其碑許劭所作
　唐開元中諸孫重刻碑隂有八字云談馬礪畢王田
　數七徐延休讀之曰談馬即言午言午許字礪畢必
　石卑石卑碑字王田乃千里千里重字數七六一六
　一立字今其殘碑纔有數十字其間載許君自司農
　遷衛尉此文稱劉氏為司農夫人則銘墓時許猶未
　為衛尉也其碑在光和之前無疑又云司農夫人碑
　題一行文八行行二十八字石尚餘其半亦隠隠若
　有字右具載洪景伯𨽻釋呉人盧熊嘗得此刻云自
　伊述夫人以下合有四言二十五韻今所存剛行同
　房容宫香藏鄊忘可攷
　　國山碑
(闕二/字)民用不犯於是臣丞相沇曰(闕六十/三字)徘徊於此遂
基大宫(闕八/字)庶民子來不日(闕八/字)頑嚚乃止率土來獻
柔服百神經緯庶務日昃不食(闕二/字)六經蕆㫖百家思
(闕一/字)道數頻十陵道大啟朱光闓立東觀(闕一/字)紀實言
建設墳典(闕三/字)聞實感神化出幽祗闡舉乃遣使者大
宥刑惡道尚(闕二/字)善格幽𤣥貺與五福惟神明上天罔
應(闕三/字)箕宿降祉利丰特發神夣靈璽鎮國玊璽啟自
神匱神人指授金册有玊簡者四日月明朗老人星見
者弌十有弌五天瑞氣黄旗紫盖覆􁌅宫闕顯者著斗
牛者弌十有九麟鳯龜龍銜圖負書卅有九青蜺白兕
丹黑(闕二/字)廿有二白兎白麢白麀白鹿卅有二白雉白
烏白鵲白鳩弌十有九赤烏赤雀廿有四白雀白燕廿
有七神虎吐書白鯉騰船者二靈絮神絮彌被原野者
三嘉禾秀頴甘露凝液六十有五殊幹連理六百八十
有三明月火珠璧流離卅有六大貝餘(闕一/字)幹泉桼十
有五大寳璧水青㲄璧卅有八玉兕玉羊玉螭(闕一/字)三寳
鼎神鍾神􁁉□祝神□卅有六石室山石闓石印封啟
九州吉發顯天䜟韶石鏡光者弌十有弌神(闕一/字)頌歌
廟靈(闕一/字)示者三畿民推紀湖澤闓通應䜟合謡者五
神翁神僮靈母靈女告徴表祥者卅有桼靈夢啟䜟神
人授書著驗(闕二/字)者十秘略(闕一/字)文王板紀徳者三玉
人玉印文采明發者八玉(闕一/字)玉琯玉瑻玉玦玉鈎玉
稱殊輝異色者卅有三玉尊玉􁁉玉盤玉罌清潔光眼
者九刖子河伯胥王靈圖言天平墜成天子出東門鄂
者四大賢司馬㣲虞翻推歩圖緯甄匱啟緘發若與運
會者二其餘飛行之類植生之倫希古所覿命世殊竒
不在瑞命之篇者不可稱而數也於是旃蒙協洽之嵗
月次陬訾之口日惟重光大淵獻行年所值寔惟兹嵗
帝出虖震周易實著遂受上天玉璽文曰呉真皇帝
玉質青黄䚡理洞徹□受袛悚夙夜惟□而大徳宜報
大命宜欽乃㠯柔兆涒灘之嵗欽若上天月正革元郊
天祭地紀號天璽用彰明命於是丞相沇太尉璆大司
徒燮大司空□執金吾脩城門校尉歆屯騎校尉悌尚
書令忠尚書昏直晃昌國史瑩覈等亦㠯為天道𤣥曠
㠯瑞表真今衆瑞畢至亖表納貢幽荒百蠻浮海(闕一/字)
川九垓八埏罔不被澤率按典繇宜先行禪禮紀勒天
命遂於呉興國山之隂告祭刋石㠯對揚乾命廣報坤
徳副慰天下喁喁之望中書東觀令史立信中郎將臣
蘇建所書刻工殷正何赦
　右呉國山碑者孫皓天冊元年禪于國山改元天璽
　因紀其所獲瑞物刋石于山隂是嵗晉咸寧元年後
　五年晉遂滅呉以皓昏虐其國將亡而衆瑞並出不
　可勝數後世之言祥瑞者可鑒矣熈寧元年中元後
　一日廬陵歐陽修書
　右呉封禪國山碑天璽元年立東觀令史立信中郎
　將蘇建篆在常州宜興善權寺後古離墨山邑人稱
　為囤碑髙八尺圍一丈其形如鼓刻字周繞其上今
　大略可見者三十七行每行二十五字合有八百餘
　字按碑云旃蒙協洽之嵗月次娵觜日惟重光大淵
　獻遂受玉璽文曰呉真皇帝乃天冊元年乙未正月
　辛亥又云柔兆涒灘之嵗月正革元郊天祭地紀號
　天璽先行禪禮紀勒天命則嵗在丙申矣太尉璆即
　𢎞璆曲阿人祖咨孫權外甥璆官至中書令太子少
　傅大司空□史云兼司徒董□國史瑩覈即光禄
　勲薛瑩東觀令華覈史又云天冊元年呉郡言掘地
　得銀改年大赦天璽元年呉郡言臨平湖開得石函
　中有小石刻皇帝字秋八月鄱陽言厯陽山石文理
　成字刻石立銘褒贊靈徳又呉興陽羡山有空石長
　十餘丈名曰石室在所表為大瑞乃遣兼司徒董□
　兼太常周處至陽羡封禪國山明年改元大赦熊参
　考傳記盖以呉郡掘銀而改天冊海鹽玉璽有文曰
　呉真皇帝而改天璽因厯陽山石文字而改天紀碑
　云湖澤開通即臨平湖開之事石室山石開發即海
　鹽陽羡之事當時海鹽亦屬呉郡舊有六里山石篆
　刻其略曰旃䝉協洽之嵗得玉璽文曰呉真皇帝與
　此碑合疑陳夀所書石函小石刻皇帝字悞臨平湖
　開之文史云於厯陽刻銘今世亦不見此文字如巖
　山神䜟海鹽玉璽國山刻文史家不能備載此文歐
　趙二家皆有著論矣其字畫形勢絶與神䜟相似第
　石質堅頑工人就其上鐫刻故行欵廣狹長短㣲有
　不同宋黄伯思稱皇象書神䜟碑字勢雄偉殊不審
　皇象在孫權時與嚴範鄭姥等號八絶則神䜟碑亦
　蘇建書無疑也東漢碑碣多尚𨽻書獨此二篆有周
　秦遺意神䜟險勁峻㧞國山純古秀茂可與崔子玉
　書張平子碑相頡頑若永建麒鳯贊魏石經中篆文
　弗足論也熊向獲見拓本僅二十餘行以宜興記校
　之字多譌舛今得自郡人謝林始覩其全因重䟽如
　右以俟識者云洪武十一年春正月呉人盧熊記
　　晉故使持莭侍中太傅鉅平成侯羊公之碑
公諱祜字叔子㤗(闕四/字)也其先晉羊舌大夫之胄當漢
中興始自南陽家于岱壄纓寂相繼九卉于公􁁉顯祖
南陽太守皇考上黨太守咸有(闕一/字)名公承俊烈之髙
風應明哲之盛代徳擅槼􁁜仁誠慈惠夫其器量彌深
容度廣大浩浩乎固不可測已其志莭言行卓爾不羣
遊神𤣥漠敬志青雲彌之㠯道籍博之㠯藝文於是仁
聲逺耀芳風流遐年十有桼上計史察孝亷州辟皆不
肯就羣公材之四府竝命繄桓絫載乃公車徴拜中書
(闕一/字)郎秘書監于時當晉之盛明揚英雋乃引公為相
國從事中郎遷中領軍遇革命之期任代禪之會秉文
經武自集大晉之祚皇采增暉帝威逺御緯絶代之風
彌虞唐之緒帝嘉其庸雔㠯大國公乃逡廵固讓裁居
小判天子詹咨仍復授公中軍將軍散騎常侍内釐王
度外綏區域嚴恭□畏帝命允飭運國威於鉤陳握皇
樞於紫極于時之盛未有如公者也拜衛將軍尚書僕
射㠯揆天機崈成大業帝道緝熈泰階允肅㠯江􁁉未
􁁉乃命都督荆州諸軍事車騎將軍開府辟命公乃養
民贍財開厈國界創築五城􁁉防􁁉衛境然後懐逺㠯
徳成大同之業思王道之則齊其民人均其愷澤軍無
虞乏民不疲勞農功滿疇百姓布野羣黎被徳殊俗望
風呉人感服繦負而至者四萬餘口進位征南大將公
雖享茅土厯登台階吐餐下士二於姬公方將殪戎呉
國吊(闕二/字)後寢甲戢兵辭功退身㠯優遊乎初好此公
之素志也會遘䔍疾春秋五十有八咸寧四年十有一
月庚寅薨于京邑天子痛悼遣使持莭追贈侍中太
傅南城侯印綬賻弔加(闕一/字)常也及其𦵏上親臨過車
騎諡曰成侯天子以公徳髙勲大而屢辭封爵故復建
南城之國特以封公公誓讓終始上未之許及其薨也
夫人夏侯氏迨公克讓之志遂不以斂公自出身以暨
於終忠言不輟於口嘉謀不廢於心成其業不處其功
勤其勲不榮其禄儀形言行動為世範暨六年春平呉
詔曰故太傳鉅平侯羊祜造建平呉之規潛謀逺略與
衆殊慮勲業不遂然蕩滅之計悉如祜筞用能夷曠世
之􁁉捄黎民之患勲烈彌著而寵不逯身其遣使以平定
之功告祜廟昔漢氏封蕭何夫人為使以崇顯元功亦古
之令典封祜夫人為萬嵗鄉君五千户贈絹萬匹於是
故吏髙文奚亷等僉以(闕一/字)徳而志卑位優而行恭徽
猷被於江漢(闕一/字)於羣生渉其風者皆貪夫反亷懦夫
立志志雖夷惠之撡奮乎百世曷以尚徳(闕四/字)未隕竒
謀潛略清(闕一/字)功遺諸靡所寘心乃共立碣石刋勒盛
䡄永表風烈焉其辭曰
天臨有晉乃降皇輔徛與維公應期協矩聰哲神睿乃
文乃武(闕三/字)虞淵淵其度翼翼其明孝思以形乃耀髙
風辭爵讓榮為而不有志凌太清如何不弔中年隕(闕/八)
(字/)未(闕三/字)刋(闕二/字)是表是旌
　此即堕淚碑也中有缺文字體亦類鍾繇如以作㠯
　濳作潛逮作逯寇作􁁉衆作􁁉寅作□晉以前悉如
　此此碑元無撰人姓名按益州記云犍為李賜撰賜
　密之子也并附見此又云李興字雋石所撰
　　唐太宗昭陵六馬圖贊　(附䟦/)
太宗昭陵六馬圖石刻在秦中其一曰拳毛􁀙黄馬黒
喙平劉黒闥時所乘前中六箭背三箭贊曰月精按轡
天駟横行弧矢載戢氛埃廓清其二曰什伐赤純赤色
平世充建徳時乘前中四箭背中一箭贊曰瀍澗未静
斧鉞伸威朱汗騁足青旌凱歸其三曰白蹄烏純黑色
四蹄俱白平薛仁杲時所乘贊曰倚天長劍追風駿足
聳轡平隴回鞍定蜀其四曰特勒驃黄白色喙㣲黑色
平宋金剛時所乘贊曰應䇿騰空承聲半漢入險摧敵
乘危濟難其五曰颯露紫紫鷰騮平東都時所乘前中
一箭贊曰紫鷰超躍骨騰神駿氣讋三川威凌八陣其
六曰青騅蒼白雜色平竇建徳時所乘前中五箭贊曰
足輕雪影神發天機䇿兹飛練定我戎衣元學士王惲
䟦云物之賢否一定論其遇不遇可也昭陵六馬天降
毛龍授之英主俾剪隋亂及其成功琢石為像題真以
贊用傳不朽何其幸也宜其聲華氣燄上與房駟争光
故潼闗之役備體流汗又何神哉如昭烈之的盧冉閔
之朱龍名雖存而形何見焉太史公曰閭閻之人雖砥
行立名非附青雲之士烏能聲施于後世信夫(贊殷仲/容撰書)
(則歐陽/詢也)
　　蜀江水路險名
江自嘉州至荆門名灘險地凡千百餘舟人一一能言
之其灘之外有洞有磧凡數十皆見于字書今載其略
洞疾流也(江中有逹/洞柟木洞)水流沙上曰瀬(江中有/石瀬)水出尾下
曰瀵(今地名/七瀵)回流旋轉曰漩(今有南/陀三漩)石積水淺曰磧(今/有)
(上磧/下磧)水疾崖傾曰碥(今有閆王/碥燕子碥)灘磧相湊曰沝(音子今/有石柁)
(子折/危子)水如轉軗曰漕(今有野/猪漕)水漫不流曰沱潭下急流
曰灘其名尤多不盡書也
　　蹠跖􁀰同字
說文跖足下也从足石聲又跖蹻人名通作蹠孟子蹠
之徒也古作􁀰賈誼傳又苦􁀰盭注􁀰古蹠字足下曰
蹠謂反􁁜不可行也淮南脩務訓躐䝉籠蹶沙石蹠逹
膝蹠又訓適也淮南子原道訓自無蹠有而以衰賤矣
精神訓云自無蹠有自有蹠無又履也淮南子人之甘
非正為蹠也而蹠焉徃又訓至也淮南説山訓方車而
蹠越乘桴而入胡又曰蹠越者或以舟或以車雖異路
其極一也又訓願也淮南繆稱訓各從其蹠而亂生焉
蹠音之石切又音柘
　
　
　
　
　
　
　
　譚苑醍醐卷九
