#+TITLE: 瑞竹堂經驗方-元-沙圖穆蘇
#+DATE: 2018-05-12 10:17:44
#+SOURCE: github.com/kanripo/KR3e0058 master 38e3f9e6                
欽定四庫全書　　　　　子部五
　提要
　　瑞竹堂經騐方五卷　　醫家類
　　　　(臣/)等謹案瑞竹堂經騐方五卷元沙圖穆蘓
　　　　(原作薩理彌/實今改正)撰沙圗穆蘇元史無𫝊其事蹟
　　　　不可考以呉澂王都中二序核之則其字為
　　　　謙齋嘗以御史出為建昌太守是書即其在
　　　　郡時所撰集也原書本十五卷楊士竒等文
　　　　淵閣書目載有一部一冊而晁瑮寶文堂書
　　　　目内亦列其名則是明中葉以前原帙尙存
　　　　其後遂尠𫝊本今據永樂大典所載搜採編
　　　　輯計亡闕已十之五六而所存者尚多謹依
　　　　方詮次分立二十四門釐為五卷中間如調
　　　　補一門不輕用金石之藥其處方最為醇正
　　　　又女科之八珍即四君子湯四物湯之併方
　　　　其用尤廣明薛已醫案已詳著之至瘡科所
　　　　載返魂丹與今世瘍醫所用梅花㸃舌丹奪
　　　　命丹相類内托千金散以治癰毒亦見殊功
　　　　是皆可資利濟之用惟幼科之褐丸子與蘇
　　　　沈良方中所列褐丸名目相類治療亦同特
　　　　彼用烏頭桂香附乾薑陳皮配合攻補兼行
　　　　頗為周宻此乃用黒牽牛京三稜蓬莪术諸
　　　　品殊病其過於峻利盖金元方劑往往如斯
　　　　由北人氣禀壯實與南人異治故也此在於
　　　　隨宜消息不可以成法拘矣乾隆四十六年
　　　　九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
原序
曩予誦范文正公良相良醫之言未嘗不斂袵嘉歎何
則良相輔弼元首治天下興利除害選賢任能使人樂
其業而吾仁之見諸事者足以澤被四海良醫導和人
身療百病脫痾起痼幹元氣而開夀域使人安其生而
吾仁之藴諸心者亦足以波及萬姓葢出處之轍雖異
而吾仁之用則同君子不可斯須而忘吾仁則吾仁之
在天下亦不可勝用矣謙齋先生沙公志文正之所志
學文正之所學輕車埋輪繡衣直指所至摧奸貪之膽
拯生民之命由柏垣而登薇府一以是心民以是厚今
為建昌守也殆將小試龔黄事業為異日姚宋張本良
相之效豈不著哉然公猶以為未盡乃退而考訂名醫
方書常經驗者分門别類為一十五卷鋟梓郡庠因目
其書曰瑞竹堂經騐方以恵斯世噫如公之仁可謂至
矣予故序諸篇端欲人之誦此書者不惟知公之心良
於醫又當知公之志良於相二者皆自公仁心一㸃中
出王都中序
原序
人有恒言㸔方三年無病可治治病三年無藥可療斯
言何謂也謂病之有方不難而方之有驗為難也盱江
郡侯厯任風憲民社愛人一念隨遇而見有仁心有仁
聞人之被其恵澤者奚翅百千萬而涖官餘暇猶注意
於醫藥方書之事每思究病之所由起審藥之所宜用
或王公貴人之家或隠逸髙人之手所授異方率和劑
三因易簡等書之未載遇有得必謹藏之遇有疾必謹
試之屢試屢驗積久彌富守盱之日進一二醫流相與
訂正題曰瑞竹堂經驗方爰鋟諸木以愽其施一皆愛
人之仁所寓也既仁之以善政復仁之以善藥孰有能
如侯之仁者哉噫世之醫方甚繁用之輙效者葢鮮今
之所輯悉已經驗則非其他方書所可同也侯者沙圗
穆蘇瑞竹堂者徃時侯挿竹為樊竹再生根遂生枝葉
人以為瑞而侯以扁其堂云吳澂序
欽定四庫全書
　瑞竹堂經驗方卷一　　元沙圗穆蘇　編
　　調補
益榮丹　治心脉結而散肺脉浮而軟餘脉如經原其
　所自思慮傷心憂慮傷肺心乃諸血之源肺為諸氣
　之候心虚則血少脉弱則氣虚遂致目澀口苦唇燥
　舌鹹甚則齒為之痛鼻為之不利怔忡白濁腠理不
　宻易感風寒今以補氣湯補氣以養肺益榮丹滋血
　以助心榮衞日充心肺職治諸疾自愈
　　當歸(二兩去蘆/酒浸焙)　紫石英(火煆醋淬七/次研細一兩)　栢子仁
　　(炒另/硏)　酸棗仁(去/殻)　小草　木香(不見/火)　茯苓(去/木)
　　　桑寄生　卷栢葉(酒/炙)　熟地黄(洗凈酒/蒸焙)　龍齒
　　(各一兩/另研)　辰砂(半兩/另研)
　右為細末煉蜜為丸如梧桐子大辰砂為衣每服七
　　十丸食前用麥門冬湯下
補氣湯
　　黄耆(二兩去蘆/宻水炙)　人參　甘草(炙各/半兩)　麥門冬(一/兩)
　　(湯浸/去心)　苦桔梗(去蘆炒/一兩)
　右㕮咀每服四錢水一盞半生薑五片煎至七分去
　　滓温服不拘時候
補養丸　補養元氣滋益氣血煖水臟及下元
　　兎絲子(洗净搗/末四兩)　破故紙(炒/香)　益智仁(各一/兩)　杜
　　仲(一兩去皮用生薑自/然汁拌勻炒斷絲)　山藥(一兩剉/碎炒黄)　茴香(一/兩)
　　(半炒/香)　蒼术(二兩米泔浸/切片麵炒)
　右為細末酒糊為丸如梧桐子大每服五十丸空心
　　温服鹽酒鹽湯任下
杜仲丸　補心腎益氣血煖元臟縮小便壯力
　　蓮肉(去心/四兩)　龍骨(七錢半新瓦/上煆另研細)　益智仁　破故
　　紙(炒/香)　茴香(各一兩/微炒)　牛膝(去苗一/兩酒浸)　白茯神(去/皮)
　　(木一/兩)　杜仲(去皮剉碎酒浸/炒斷絲一兩)　兎絲子(四/兩)　桃仁
　　(湯炮去皮尖/淨炒一兩)
　右為細末用山藥四兩炙為末酒糊為丸如梧桐子
　　大每服五十丸棗湯送下空心食前服如欲煖水
　　藏減去蓮肉龍骨白茯神加好醋酒兼糟四兩蓮
　　鬚葱白四兩蒼术四兩米泔水浸一夕切片合蓮
　　鬚葱白酒糟搗淹一宿成餅曬乾炒令爇入前藥
　　同研
法製杏子
　　杏仁(一斤揀板/杏真方用)　蒼术(一/斤)　白沙蜜(二/斤)　蒼术(一/兩)
　　(去粗皮泔浸/一宿麩炒)　半夏(一兩薑汁/浸一宿)　木香　當歸
　　人參(各一/兩)
　右將杏仁用熱水洗凈頓於罐内將生蒼术一斤為
　　粗末水熬一二百沸將汁浸杏仁封其口夏一日
　　一夜春秋三日三夜冬五日五夜去蒼术及汁鍋
　　内炒乾調入蜜半斤再炒少時取出將木香當歸
　　人參半夏蒼术俱為細末拌於杏仁上冷定用磁
　　罐盛頓再用生蜜半斤澆上每日空心細嚼三五
　　十箇麫湯送下若氣不順加木香末一兩血不和
　　加當歸末一兩若喘息加人參末一兩若婦人血
　　氣不和加當歸服
十寶丸　補益肝脾腎三經其功不可具述
　　破故紙(酒浸一/宿焙乾)　附子(炮去/皮臍)　蒼术(剉泔浸一/宿焙乾)
　　當歸(去蘆焙/各一兩)　石棗(半兩/去核)　枸杞子(焙半/兩)　兔絲
　　子(酒浸/焙乾)　肉蓯蓉(酒浸/焙乾)　白茯苓(去皮各/半兩)　地黄
　　(去蘆揀肥壯者酒浸蒸久而透黒/為度妙處全在此一味焙乾二兩)
　右為細末醋糊為丸如梧桐子大每服三五十丸空
　　心用温酒或鹽湯送下乾物壓之
坎離丸　治心脾腎三經不足
　　蒼术(八兩剉如豆大泔浸三日或焙或晒乾分作/四處一分用真烏豆一兩去皮臍切作片子)
　　(又用川楝子凈肉一兩同蒼术炒焦黄色為度一/分用川椒去目一兩又用陳皮一兩破故紙一兩)
　　(酒浸一宿炒令乾次下蒼术川椒同炒黄一分用/茴香净一兩青鹽一兩半食鹽炒半兩先下蒼术)
　　(炒熟次下茴香等同炒黄色一分用醇醲/酒醋各一椀浸蒼术令自乾炒燥入後藥)　麥門
　　冬(去心三/兩焙乾)　天門冬(去心三/錢焙)　茯神(去皮木/三分炒)　逺
　　志(去心三/錢焙)　沉香(一/兩)　鹿茸(燎去毛/酥炙)　葫蘆芭(酒/浸)
　　(炒/)　川巴㦸(各五錢去/心酒浸炒)　當歸(半兩酒/浸焙)　人參(去/蘆)
　　　枸杞子　雀腦川芎　陳皮(去瓤各/半兩)
　右為細末好酒煮神麴末二兩打糊為丸如梧桐子
　　大每服四五十丸空心服如補心棗湯下補腎温
　　酒鹽湯下
草還丹　夫草還丹者不用金石不加燥熱不傷五臓
　只以草藥為用全在製度之妙得水火既濟之術奪
　丹砂燒煉之功大壯脾胃能進飲食且脾屬中央之
　土乃五臓之主一失調養則五臓俱虚百病由此而
　生此藥益精髓補腎經固元陽輕腰脚安五臓通九
　竅令人耳目聰明有一老人年七十以上常服此藥
　悦顔容烏髭髪固牙齒能夜書細字延年益夀乃仙
　家之良劑平補大有效驗
　　蒼术(四兩一兩酒浸一兩醋浸一/兩泔浸一兩鹽水浸各一宿)　胡蘆芭(一兩/酒浸)
　　(一/宿)　破故紙(一兩酒/浸一宿)　覆盆子(二錢/揀凈)　茴香(一錢/新肥)
　　(者/)　川練子(一/兩)　木香(半兩堅/實者)　山藥(堅白/者)　穿
　　山甲(酥炙/黄)　地龍(去土/凈)　茯苓(堅圓/者)　枸杞子
　　牛膝(各三錢酒/浸一宿)
　右晒乾為細末無灰酒糊為丸如梧桐子大每服三
　　五十丸温酒送下鹽湯亦可乾物壓之空心服畢
　　須行百歩使藥力行日進二服此方得之刑部令
　　史王國寶渠𨽻事時有一僧子窩藏强盗部擬死
　　渠入出之後僧子以此方謝囑云惟西平章有此
　　方不可亂傳當珍藏之後渠入佐西平章於方册
　　内得此方藥味分兩製度相同乃平章常服藥
金鎻丹　此藥延年益夀添精和血注顔壯骨養神調
　氣不可盡述
　　逺志(去心/炒)　蛇床子(酒浸/微炒)　紫梢花　鹿茸(炒黄/各一)
　　(錢/半)　海馬(二對炒/黄色)　黑牽牛(取頭末/三錢)　穿山甲(五/片)
　　(炙/黄)　木香　乳香　麝香(各二/錢半)　川茴香　晩蠶
　　蛾(二/錢)　續斷(一錢/半)
　右為細末酒糊為丸如梧桐子大每服五十丸空心
　　温酒送下七日可便見效
　　消導
沉香降氣丸　治胷膈痞滿升降水火調順隂陽和中
　益氣推陳致新進美飲食
　　沉香(鎊/)　木香　蓽澄茄　枳殻(去/瓤)　縮砂仁
　　白豆蔲仁　青皮(去/白)　陳皮(去/白)　廣木(炮/)　枳實
　　(麩/炒)　黄連(去/鬚)　半夏(薑/製)　蘿蔔子(另研各/半兩)　白茯
　　苓(去皮/一兩)　香附子(二兩炒/去皮毛)　白术(一兩/煨)　烏藥(一/兩)
　　(半/)
　右為細末生薑自然汁浸蒸餅為丸如梧桐子大每
　　服五七十丸臨卧煎橘皮湯下薑湯亦可日進一
　　服忌生冷
丁香爛飯丸　治中脘胃痛消食快氣
　　丁香　京三稜(炮/)　木香　廣茂(各一/錢炮)　縮砂仁
　　　益智仁　丁皮　甘松(去土各/三錢)　甘草(三錢/炙)
　　香附子(五錢炒/去毛)
　右為細末蒸餅水浸去皮為丸如梧桐子大每服三
　　五十丸白湯送下細嚼亦可不拘時候
香稜丸　消食快氣寛中利膈化痰
　　京三稜　廣茂　青皮　陳皮(各剉醋/煑焙乾)　蘿蔔子
　　(炒另/研)　縮砂仁　白豆蔲仁　沉香　木香　半
　　夏麴(各一/兩炒)　神麴(炒/)　麥糵(炒另研/各一兩)　阿魏(半兩/另研)
　　　香附子(炒去/毛)　烏藥　枳殻(麩炒/去瓤)　蓽澄茄
　　㯽榔　良薑(各半/兩)
　右為細末以神麴麥糵阿魏末拌勻水和為丸如梧
　　桐子大每服七八十丸薑湯下不拘時候
木香枳殻丸　治中焦氣澀胷膈痞悶飲食遲化四肢
　困倦嘔吐惡心常服升降滯氣消化宿食去痰進飲
　食
　　木香　枳殻(炒去/瓤)　㯽榔　半夏(湯泡/七次)　青皮(去/瓤)
　　　陳皮(去/白)　白茯苓(去皮各/一兩)　白术(煨一/兩半)　京三
　　稜(煨/)　廣茂(煨各三/兩三錢)　黑牽牛(微炒取/末三兩)　人參
　　神麴(微/炒)　大麥糵(微/炒)　枳實(炒各/半兩)　乾薑(炒七/錢)
　右各為末水糊為丸如梧桐子大每服五十丸食後
　　薑湯送下
木香枳殻丸　寛胷膈進飲食消食快氣
　　木香　㯽榔　陳皮(去/白)　黄連(去/鬚)　廣茂(煨/)　當
　　歸(去/蘆)　枳殻(去瓤/麩炒)　青皮(各半/兩)黄檗　香附子(麩/炒)
　　(去毛各/一兩)　牽牛(頭末/二兩)
　右為細末滴水為丸如梧桐子大每服五七十丸食
　　後薑湯送下若有瘡毒急服百丸至二百丸㸔人
　　虚實加減服但利五七行立消腫毒
勝紅丸　治心腹痞滿消食快氣美進飲食
　　三稜(醋/炙)　廣茂(醋/炙)　青皮(去瓤/炒)　陳皮(去/白)　乾薑
　　(炮/)　良薑　枳實(去瓤/炒)　白术(煨/)　蘿蔔子(炒别/研各)
　　(一/兩)　香附子(炒去毛/二兩)
　右為細末醋糊為丸如梧桐子大每服五七十丸薑
　　湯或木香湯陳皮湯下不拘時候
木香丸　治酒食過傷停飲消積寛胸膈快脾胃
　　丁香　乳香(研/)　木香　麝香(研/)　安息香(研/)
　　沉香(鎊/)　藿香(各二/錢半)　青橘皮(去/瓤)　陳皮(去/白)　㯽
　　榔(麫裹/煨)　訶子皮　京三稜(畧/煨)　蓬莪蒁(煨/)　肉
　　豆蔲(麫裹煨/一兩)　桂(二兩半/去皮)　豬牙皂角(一兩去/皮弦)
　　巴豆(七錢去殻不/去油别研入)　細墨(半/兩)
　右用陳米四兩與皂角墨巴豆同炒令焦黄用重紙
　　裹候冷同前藥碾為細末白麫糊為丸如黄米榖
　　大毎服五七丸至十丸食後薑湯送下如欲推利
　　服十五丸利三二行勿多服
松烟餅子　治積氣塊消食快氣(御藥院方有䖟蟲一/分無牽牛大黄麥糵)
　　細墨(五分/燒研)　陳皮(五錢/去白)　牽牛(取頭末五/錢别碾)　神麴
　　(炒/)　三稜(火/煨)　宻陀僧(研/)　五靈脂(研/)　碙砂(研/)
　　　牡礪(火/煆)　麥糵(各五/錢)　大黄(一/兩)　北棗(一十四/箇燒存)
　　(性/)　斑猫(去翅足一兩/糯米同炒)　芫花(醋浸一/宿炒)　乾漆(炒/去)
　　(烟/)　白丁香(研/)　大㦸(去/蘆)　青礞石(研/)　蓬莪术
　　(煨各/一錢)　巴豆(一兩去皮濕紙/包燒黄色為度)
　右為細末打麫糊為丸如皂角子大捻為餅子臨用
　　為粗末記以所傷煎湯送下或麫湯亦可小兒三
　　餅大人㸔禀氣虚實加四五餅其積塊漸漸近下
　　再進一服又覺近下或積氣疵血痞塞大人小兒
　　久痢或休息痢并男子婦人年深不伏水土及暑
　　月變成惡痢米物不消五痞塊逆格胃吐食心胷
　　悶閉酒疸食黄勞𠻳上喘嘔逆涎沫心閉驚恐口
　　苦惡心小便淋澁大便不通傷寒餘毒婦人胎前
　　産後敗血結成積塊飲食平常遍身疼痛腰强腿
　　硬手足眩厥九種心疼十般積熱九般水氣霍亂
　　吐瀉久病瘦弱但有此證並皆治之
　　勞傷
沉麝香茸丸　治五癆百損諸虚精怯元氣不固
　　沉香(二/錢)　麝香(一/錢)　南木香　乳香(各三/錢)　八角
　　茴香(四錢/炒)　小茴香(四錢/炒)　鹿茸(酥/炙)　蓮肉(炒各/半兩)
　　晩蠶沙　肉蓯蓉　兎絲子　牛膝　川練子(酒/浸)
　　(各半/兩)　地龍(去土淨/半兩)　陳皮(半兩/去白)　仙靈皮(三錢/酥炙)
　右為細末酒糊入麝香為丸如梧桐子大每朝不見
　　紅日面東用温酒送下三十丸忌食羊血豆粉之
　　物
萬安丸
　　川練子(半斤微/炒出汗)　知母(半斤微/炒出汗)　甘草(四兩/微炒)　茴
　　香(四兩炒/黄色)　蓮子心　木香(各一/兩)　晩蠶沙(一兩/微炒)
　右將甘草茴香二味先搗為末以四兩熬膏外將餘
　　四兩與其餘藥同為末用膏為丸如梧桐子大每
　　服七八十丸空心温酒送下
聚寶丹　治五勞七傷諸虚不足温中正氣祛風活血
　逐寒除濕填精益髓强隂壯陽聰耳明目開心益智
　暖胃化食消痰寛中殺九蟲通七竅補五臓祕精氣
　止夢遺除欬嗽養肌膚治腰膝疼痛
　　白茯苓(去/皮)　山茱茰(去/核)　五味子　乾山藥　石
　　蓮肉　雞豆肉　金櫻子　巴㦸(去/心)　破故紙(炒/)
　　杜仲(去粗皮/炒斷絲)　牛膝(酒/浸)　熟地黄(酒浸/焙)　石菖蒲
　　　逺志(去/心)　枸杞子(酒浸/焙)　龍骨　楮實　茴香
　　(炒/)　仙茅　肉蓯蓉(酒浸/焙乾)　沉香(各一/兩)
　右為細末棗肉為丸如梧桐子大每服五十丸以硃
　　砂為衣空心温酒鹽湯送下如有氣滯不順用木
　　香調氣散入鹽少許湯調送下
金鎻正元丹　治男子五勞七傷沉寒痼冷四肢厥逆
　隂盛身寒臍腹久痛臓腑軟弱困倦少力飲食遲化
　澀精補氣久服强健駐顔
　　白僵蠶(炒/)破故紙(炒/)　白龍骨　山茱茰(湯浸/去核)
　　桑螵蛸(炒/)　黑附子(炮/)　肉蓯蓉(酒/浸)　牛膝(酒/浸)
　　兎絲子(酒浸各/半兩)　韭子(二兩/炒)
　右為細末煉蜜為丸如梧桐子大每服二三十丸空
　　心温酒送下日進二服常服有益婦人亦可服
神應丸　治男子婦人五勞七傷
　　大黄(六兩去/皮凈)　黄連(四兩/淨)　血竭(三/兩)　犀角末(二/兩)
　　　仙人葢(一箇醋/炙黄色)　九肋鱉甲　牛黄(二/錢)　靈礬
　　(二/兩)
　右為末用好醋一斗入砂鍋内文武火熬醋盡焙乾
　　再為極細末酒糊為丸如彈子大每服一丸服藥
　　須要除破日面東男子用酒將藥化開空心温服
　　婦人用紅花好酒一盞半煎至七分去紅花滓將
　　藥化開面東空心服之服藥後十日内忌生冷酒
　　肉麫等物
　　遺濁
鎻精丸　治精滑不禁
　　川獨活　川續斷　榖精草　石蓮肉(去/殻)　生雞
　　豆(去/殻)　蓮心　乾菱米　川練子(酥/炒)　金櫻子
　　𦂳龍骨(五/色)　白茯苓　木豬苓　小茴香　藕節
　右各等分為細末鷄清為丸如梧桐子大每服四五
　　十丸空心鹽湯送下乾物壓之
辰砂妙香散　治夢中遺精每服一匕虚者温酒調熱
　者麥門冬去心濃煎湯調(方/缺)
芡實丸　治思慮傷心小便赤澀遺精白濁(方/缺)
通治還少丹　治心腎俱虚漏精白濁
　　山藥(炮/)　牛膝(去苗酒/浸焙)　山茱茰(水洗/去核)　白茯苓
　　　舶上茴香(炒各一/兩半)　兎絲子(酒浸/焙研)　續斷(去蘆/各一)
　　(兩/)
　右為末煉宻丸如梧桐子大每服三十丸鹽湯下
分清飲　通心氣補漏精治小便餘瀝并赤白濁
　　益智　川萆薢　石菖蒲(鹽/炒)　天台烏藥
　右等分剉為散入鹽少許煎空心服
　
　
　
　
　瑞竹堂經騐方卷一
飲定四庫全書
　瑞竹堂經驗方卷二　　元沙圗穆蘇編
　　喘𠻳
秘痰丸　治風痰喘𠻳
　　人參　木香　天麻　白术(煨/)　茯苓　青皮(去/瓤)
　　　陳皮(去白各/一兩)　槐角子　半夏(各七/錢半)　豬牙皂
　　角(去皮弦酥/炙五錢)
　右為細末生薑自然汁打糊為丸如梧桐子大每服
　　五七十丸食後臨卧温酒送下薑湯亦可
僵蚕湯　治喘𠻳喉中如鋸不能睡卧
　　好末茶(一/兩)　白僵蚕(一/兩)
　右為細末放碗内傾沸湯一小盞用盞葢定臨卧再
　　添湯㸃服
　　痰飲
化痰丸　快脾順氣化痰消食
　　半夏(洗/)　南星(去皮/膜)　白礬　皂角(切/碎)　生薑
　右各一斤用水同煮至南星無白㸃為度揀去皂角
　　不用將生薑切片同半夏南星晒乾無日色火焙
　　再加　青皮(去/瓤)　陳皮(去/白)　紫蘇子(炒/)　蘿蔔子
　　(炒别/研)　杏仁(去皮尖/炒另研)　乾葛　神麯(炒/)　麥糵(炒/)
　　糖毬子　香附子(炒去/毛)
　右加藥共半斤與前藥合和一處碾為細末生薑自
　　然汁浸蒸餅打糊為丸如梧桐子大每服五七十
　　丸臨睡食後茶酒送下
神仙墜痰丸　治痰壅胷痞氣湊(史府/判驗)
　　黑牽牛(一斤取頭/末四兩)　皂角(無虫蛀者去皮弦酥炙/黄色去子凈一兩六錢)
　　　生白礬(一兩/二錢)
　右為細末清水為丸如梧桐子大毎服三五十丸漸
　　加至百丸空心温酒送下㸔病輕重五日十日一
　　服病輕者半月一月一服久服永無癱瘓之疾
滌痰丸　治男子婦人逺年日久積聚痰涎或飲酒食
　後吐唾日久面黄肌瘦皮肉枯澀眼無神光又治偏
　正頭風如一月服三五服至老無風癰之疾(鎮江太/平宣差)
　(傳/)
　　好皂角(不要虫蛀損者一十兩水浸一宿去/皮弦火炙黄色取凈末二兩五錢)　豬
　　牙皂角(一兩依皂/角製法)　枳殻(二兩五錢一兩半/火炒一兩生用)　黑
　　牽牛(二兩/末)
　右用朴硝五錢井花水泡開不用滓末澄清硝水為丸
　　如梧桐子大每服五十丸臨卧用井花水送下量
　　人虚實加減丸數服之
敵痰丸　治痰盛寛胸膈快氣(完顔府/判傳)
　　黑牽牛(三/兩)　皂角(二兩去皮弦/火中微燒)　白礬(枯一/兩)　半
　　夏麯(炒一/兩)　陳皮(去白/一兩)
　右為細末煮蘿蔔為丸如梧桐子大每服四五十丸
　　臨卧淡薑湯送下
化痰丸　治頑痰不化
　　石青(一兩/水飛)　石緑(半兩/水飛)
　右為末麫糊為丸如菉豆大毎服十丸温湯下有痰
　　即吐去一二椀不損人
生胃丸　治脾胃不足痰多嘔逆不思飲食此藥以南
　星粟米黄土為主葢為南星醒脾去痰粟養胃黄土
　取其以土養土性味温平美進飲食化痰之要劑真
　良方也
　　大天南星(四兩用真黄土半斤將生薑滓和黄土/成劑包裹南星慢火煨香透去土將南)
　　(星切碎/焙乾)　丁香　木香　厚朴(去皮薑/製炒)　神麴(炒/)
　　麥糵(炒/)　橘紅　白豆蔲仁　縮砂仁　青皮(去/白)
　　(各一/兩)　半夏麴(二/兩)　人參(半/兩)　沉香(鎊半/兩)　粟米
　　(一升用生薑二升和皮擂/碎取自然汁浸粟米蒸焙)　甘草(半兩/炙)
　右為細末法丸如菉豆大每服七十丸不拘時薑湯
　　送下
四妙丸　治脾胃虚弱脾土不能化痰成窠斗停於胸
　臆飲食既少復遲當以實脾土則痰下氣順
　　肉豆蔲(一兩用鹽酒浸破故紙/同炒乾燥不用故紙)　山藥(一兩酒浸/北五味子)
　　(同炒乾燥不/用五味子)　厚朴(二兩去粗皮青鹽一兩同炒/青鹽不見烟為度不用鹽)
　　大半夏(一兩每箇切作二塊木豬苓/亦作片水浸炒燥不用豬苓)
　右為細末酒糊為丸如梧桐子大辰砂一分沉香一
　　分作二次上為衣隂乾每服五七十丸空心鹽酒
　　或米飲或鹽湯送下
四製蒼术丸　燥脾土固真養胃
　　蒼术(一斤分作四分製一分用破故紙小茴香同/炒一分用川棟子同炒一分用川椒同炒一)
　　(分用青/鹽同炒)
　右同炒畢餘藥不用止用蒼术為末酒糊為丸如梧
　　桐子大毎服五十丸空心米飲送下
寛中祛痰丸　治男子婦人飲食過多色慾太過食喜
　酸醎作成痰飲於胷膈滿則嘔逆惡心流則臂膊大
　痛升則頭目昏眩降則腰脚重痛輕則左癱右瘓重
　則猛然倒地此藥寛中理氣祛痰搜風
　　半夏(四兩湯泡七次晒碾為末用/生薑自然汁揑作餅子隂乾)　荆芥穗(一/兩)
　　白礬(枯一/兩)　麻黄(四兩去/節凈)　硃砂(一兩研細水飛/過一半入藥一)
　　(半為/衣)　槐角子(一兩/麩炒)　陳皮(湯洗去/白一兩)
　右為細末生薑自然汁打糊為丸如梧桐子大每服
　　三十丸空心臨卧用皂角子仁炒黄同生薑煎湯
　　送下忌食豬羊血豬肉桑鵝蔴菇黄𤓰茄子等物
　　反胃
丁香散　治反胃吐食水不能停
　　黒錫(一錢半又/名黒鉛)　水銀(一錢半二件合於/慢火上焙為細末)　丁香
　　(三/錢)　官桂(一/錢)　舶上硫黄(五/錢)
　右為細末用小黄米湯及生薑自然汁三錢調每空
　　心服三錢
千轉丹　治反胃吐食等病
　　牛涎(半/斤)　好蜜(半/斤)　木鼈子(三十個去/皮油為末)
　右合放於銀器内慢火熬用槐條七枝攪之煨乾為
　　度每和白粥兩匙日進三服
急救仙方　專治反胃反胃之病十有九死非藥不效
　良因輙强以食先飲以羮湯是速其吐今得其説不
　强以食絶其羮湯先投來復丹暑藥知其非伏暑証
　遂投養正靈砂之類飢則以飯炒香乾啖之不與一
　㸃湯水三日後竟不復吐飲食如初再治方用
又方
　　甘蔗𢷬汁七升生薑𢷬汁一升打和分作三服
又方
　　棗子一箇去核裹全斑猫一箇用文武火煨畢去
　　猫用棗空心服之白湯送下
九仙餅　治反胃
　　人參　南木香(不見/火)　南星(薑汁洗七/次各二錢)　甘草(錢/)
　　半夏(薑汁洗七/次五錢)　枳殻(去瓤/麫炒)　白礬(明凈者/火枯)　豆
　　豉(煆過各/八錢重)　厚朴(薑汁浸炒/乾五錢重)
　右等分製為細末候夜間晴時露過以人參厚朴煎
　　湯糊作餅子小平錢大慢火焙乾每服一餅用薑
　　一大塊切作兩片夾餅子藥用紙裹浸濕慢火煨
　　熟連薑及餅子嚼碎以真料平胃散調湯吞下切
　　忌諸般冷物生物仍令病者寛心開懐服藥調理
　　方見效
　　濕氣
蒼术散　治風濕常服壯筋骨健歩
　　蒼术(一斤用粟米泔浸過竹刀刮去皮半/斤童子小便浸半斤無灰好酒浸)
　右春五日夏三日秋七日冬十日取出蒼术於凈地
　　上撅一坑以炭火煆紅去炭將蒼术及酒小便同
　　傾坑内瓦器葢覆用泥封固經一宿取出蒼术為
　　細末每服一錢空心鹽湯或酒調下常服除濕壯
　　筋骨明目
黑弩箭丸　治風濕證
　　兩頭尖　五靈脂(各一/兩)　沒藥(另/研)　當歸　乳香
　　(研各/三錢)
　右為細末醋糊為丸如梧桐子大每服一十丸至五
　　十丸臨卧温酒下忌油膩濕麫孕婦勿服
導水丸
　　黄芩(二兩去/粗皮)　大黄(二兩去粗皮酒浸/二三時紙裹火煨)　黑牽牛
　　(一斤炒香取/頭末四兩)　滑石(四兩研細/飛去灰石)
　右為細末滴水為丸如梧桐子大每服五七十丸臨
　　卧温水送下如加黄連薄荷葉川芎各二錢半即
　　神芎丸也詳證加後藥　甘遂(一兩久雨則加除/濕熱腰痛泄水濕)
　　(腫/)　白芥子(一兩除遍身/走疰疼痛)　朴硝(退熱散腫止/痛乆旱則加)
　　郁李仁(散滯結通闗節/行腸胃通滯)　樟栁根(去腰腿沉/重各一兩)
透骨膏治一切風濕走注疼痛
　　生熟地黄　馬鞭草(各半/斤)　吳茱茰　白麫(各三/兩)
　　　骨碎補　敗薑屑(各四兩即/乾生薑)　鱉甲(三斤/炙)　蒲
　　黄(二/兩)
　右為細末用米醋調似膏子於火上温熱塗於痛處
　　用紙裹著候藥冷再用熱塗如此七次於避風處
　　用
接骨丹　逐濕氣定痛疼腫疾並皆治之
　　骨碎補(去毛/一斤)　敗薑　生地黄(去土洗凈/各一斤)　蒲黄
　　(半/斤)　白麫(二/斤)
　右為細末拌勻用隔年好米醋熬熱調藥敷於痛處
　　如藥冷再用熱醋調敷如此七次用綿包之大有
　　神效此一料分作七服七日用之
如神散　治風濕手臂痛左癱右瘓風氣等證
　　真皂角(去皮弦/八兩)　海亦兒(半兩即合孩/兒香茶者是)　北棗(四/兩)
　右先將皂角熬成清汁濾去滓將棗及海亦兒入磁
　　器内用桑柴文武火熬至七分去海亦兒熬乾為
　　度取棗藏於磁器每服兩三箇細嚼嚥下後飲酒
　　一盞三四箇之上不得多喫
木𤓰虎骨丸　治風寒濕客於榮衛合而成痺使肢節
　疼痛麻痺不仁手臂無力頂背拘急脚膝筋攣不能
　屈伸宜常服
　　木𤓰肉　麒麟竭(另/研)　沒藥(另/研)　自然銅(煆醋焠/七次研)
　　木香　虎脛骨(酒炙/黄)　楓香脂(研/)　敗龜板(醋炙/黄)
　　骨碎補(去/毛)　甜𤓰子　真桂(去粗/皮)　當歸身(剉焙/各一)
　　(兩/)　乳香(另研/半兩)　地龍(去/土)　安息香(湯酒煮入/藥各二兩)
　右為細末拌勻酒糊為丸如梧桐子大每服三十丸
　　温酒送下煎木𤓰湯下亦可漸加至五十丸食前
　　臨卧各進一服忌食冷物濕麫諸血等物
聖靈丹　治男子婦人風濕相搏氣痺傳於手足麻腫
　疼痛久則偏枯及脚氣不能行履大治癱瘓風濕手
　足復舊
　　川烏(生去皮/臍切片)　草烏(去皮尖切片鹽炒/香熟去鹽各半兩)　麻黄(去/根)
　　(節微炒/去汗)　生地黄(洗去苗剉碎酒浸/一宿焙酥黄色)　自然銅(醋/淬)
　　(七次研/各一兩)　五靈脂(揀去炒石微/炒不得過)　虎脛骨(醋浸炙/酥黄色)
　　　廣木香(二錢/半)　乳香(另/研)　沒藥(炙研各/錢半)　乾酸
　　木𤓰(生者/八兩)　甜𤓰子(炒黄色/一兩)　沉香(五錢/鎊)　敗龜
　　板(卜卦者醋炙/黄酥七錢半)
　右為細末煉白沙蜜冷定和藥成劑每一兩分為一
　　十二丸每服二丸隔夜以生薑自然汁入磁盞同
　　浸至天明化開空心温酒調服再飲盞熱酒送下
　　日進二服唇吻微麻無妨
甜𤓰子丸　治風濕相搏腰脚疼痛服之大效
　　甜𤓰子(凈二兩/炒黄色)　乾木𤓰(一兩半/去皮瓤)　葳靈仙(一/兩)
　　川烏頭(半兩炮/去皮臍)
　右為細末酒煑麫糊為丸如梧桐子大每服三十丸
　　温酒下避風處少息汗出為度服藥後當日忌食
　　熱物及相反藥材如半夏𤓰蔞貝母白芨之類若
　　病在上食後服病在下食前服
　　諸痛
四倍丸　治腰膝疼痛進美飲食
　　杜仲(四兩瓦器内/炒黄色去絲)　破故紙(四兩瓦器/内炒黄色)　甘草(四/兩)
　　　胡桃仁(四兩去/皮油)
　右為細末酒糊為丸如梧桐子大每服五七十丸空
　　心用甘草末調湯送下
沒藥延胡散　治男子婦人急心氣腹痛
　　延胡索　海帶(各五/錢)　沒藥(四/錢)　良薑(三/錢)
　右為細末每服三錢温酒調服不拘時候
復春丹　治腰腿疼痛
　　杜仲(酥炒/斷絲)　破故紙(酒浸一宿用/脂麻炒黄色)　萆薢(酥炙/黄)
　　巴㦸(去心各/一兩)　沉香(五/錢)
　右為細末醋糊為丸如梧桐子大每服五七十丸空
　　心服每服藥時先嚼胡桃一枚同藥温酒送下乾
　　物壓之
蒼术丸　治腰腿疼痛明目暖水臓并小腸疝氣大有
　補益
　　蒼术(一斤用泔浸去皮切作片用生葱白一片切/碎加鹽二兩同炒蒼术黄色為度去葱不用)
　　川椒(微/炒)　白茯苓(去/皮)　小茴香(微炒各/四兩)
　右為細末酒糊為丸如梧桐子大每服五七十丸空
　　心温酒送下
徐神翁神效地仙方　治筋骨疼痛打撲損傷仙术湯
　送下除寒濕進飲食
　　川烏(一箇/去尖)　草烏(五箇/去尖)　荆芥(去枝/半兩)　蒼术(一兩/米泔)
　　(浸一/宿炒)　自然銅(一字/研)　白芷　地龍　沒藥(各半/兩研)
　　乳香(半錢/研)　萵苣種　黄𤓰種　梢𤓰種　木鼈
　　子(各一/錢)　半兩錢(二/文)
　右為細末醋糊為丸如梧桐子大每服一十丸食後
　　温酒送下
鐵刷湯　治男子婦人一切隂寒失精色敗腰胯疼痛
　隂汗不止腸風下血有痔即散有漏平痊兼治婦人
　赤白帶下産後血暈氣䓁疾用酸漿水一大椀藥末
　五錢鹽少許同煎三五十沸傾在盆内熏之漸通手
　洗浴如火熱婦人每日熏浴之使精穢血如黑汁下
　用藥人自知
　　紫梢花(成塊帶/蒂者佳)　肉桂　大丁香　蛇床子　吳
　　茱茰(各一/兩)　山茱茰(去/核)　天仙子　蘿蔔子　川
　　椒　細辛　狗脊　地豆(大者白/眉者佳)　芎藭　甘松
　　(各半/兩)　天雄(二/箇)　白檀　槐角子　白芷　沉香
　　　芸臺子　葶藶子　香附子　芫花　巴㦸(去/心)
　　肉蓯蓉　木香(各二/錢)
　右為粗末每煎熏洗
　　脚氣
治風濕脚氣
　　好川烏(一兩/生用)　無名異(二兩/研)　石亭指(一兩生/用研)
　右為細末用葱白搗爛紐自然汁為丸如梧桐子大
　　每服只一錢重空心生薑淡茶吞下一日一服
敷藥
　　草烏　白芷　防風　獨活　羌活
　右等分為細末用生地龍數條研爛酸米醋調敷
飛歩丸　治隂陽風濕脚氣手臂舉動不起無問逺近
　並皆治之
　　紫金皮(二斤取頭末八兩揀時嚼似腦/子味透頂者方佳又名滑藤根)　五加皮
　　(二兩五/錢焙乾)　肥川烏(二兩五錢/去皮生用)　蒼术(二兩五錢米/泔水浸一宿)
　　(焙/乾)　木鼈子仁(四兩竹刀切片用三年米/酸浸三宿其油已去焙乾)
　右為細末醋糊為丸如兩魚眼睛大每服三十至五
　　十丸空心用鹽木𤓰少許細嚼和藥無灰酒送下
　忌動風物
復春丸　治腰脚風濕勞損手足麻痺筋骨疼痛不能
　屈伸活血注顔補虚
　　萆薢(四/兩)　破故紙(炒/)　杜仲(炒去/絲)　胡蘆芭(炒/)
　　木通(各二/兩)　骨碎補(去/毛)　虎骨(酥炙/)　乳香(研/)
　　㯽榔　沒藥　木香(各一/兩半)　甜𤓰子(炒三/兩)　牛膝
　　(去蘆酒/浸焙乾)　巴㦸(去心各/二兩)　胡桃仁(一百個去皮/另研極細)
　　黑附子(一兩/炮)
　右為細末再與胡桃仁同研極細酒糊為丸如梧桐
　　子大每服四五十丸食前温酒送下
騙馬丹　治寒濕脚氣四肢疼痛補五臓壮筋骨補精
　髓駐顔黑髮鬢健行歩大宜常服
　　胡蘆芭(鹽炒/黄色)　破故紙(鹽炒/香)　金剛骨(酒浸一宿/晒鹽炒)
　　　骨碎補(去毛/鹽炒)　甜𤓰子(鹽炒/黄色)　胡桃仁(另研細/各一兩)
　　　乳香(另/研)　沒葯(另/研)　自然銅(火煨醋蘸七/次各半兩)
　右除另研外共為細末醋糊為丸如梧桐子大每服
　　三十丸温酒送下病在上食後病在下食前日進
　　三服
五加皮丸　治男子婦人脚氣骨節皮膚腫濕疼痛進
　飲食行有力不忘事
　　五加皮(四兩酒浸春秋三/日夏二日冬四日)　逺志(去心四兩春秋/三日夏二日冬)
　　(四日用酒浸令/透易為剥皮)
　右曝乾為末春秋冬用浸藥酒為糊夏别用酒為糊
　　丸如梧桐子大每服四五十丸空心温酒送下
　　疝
香蝎散　治小腸疝氣隂囊腫痛
　　乳香(一/錢)　蝎蛸(一/錢)　川烏頭(去皮生/用三錢)
　右為細末每服一錢水一盞煎至七分入鹽少許空
　　心連滓熱服立見效
煑裩藥
　　山茱茰　吳茱茰　蛇床子　牡蠣　川椒　葱
　　白(帶鬚者/)
　右各等分㕮咀每用三錢熬水熏洗又玉蟾裩詩曰
　　三嵗嬰孩性不調休教二子放疎嬌一張衲被幪
　　頭了自有神仙路一條
川練茴香散　治小腸疝氣疼痛
　　木香　茴香(鹽炒香/不用鹽)　川練子(切片鹽炒/同鹽用)
　右各等分為細末每服三錢熱酒一盞空心調服
神效丸　治疝氣奔豚嬰核(并附/祕訣)
　　芫花(半兩醋/浸炒)　木香　㯽榔　三稜(炒各/半兩)　茯苓
　　　青皮　全蝎　附子(炮/)　􁴖砂(研/末)　桂(各二/錢半)
　右將碙砂用水浸磁盞内去滓留湯以瓶頓成膏子
　　米醋打糊為丸如菉豆大每服三十丸空心温酒
　　送下秘訣云疝氣因何得邪風在腎經流傳並血
　　聚如此漸成形冷氣結在臟因兹小腹疼本經無
　　補法疎利藥通靈
喝氣丸　治小腸氣及腰痛
　　萆薢　杜仲(酥炒/去絲)　葫蘆巴(生脂蔴炒拌炒/過去脂蔴)破故
　　紙(炒/)　小茴香(鹽水浸一/宿各一兩)　胡桃仁(二兩湯/去皮)
　右將胡桃為末同前五味藥末為丸如梧桐子大每
　　服三五十丸空心鹽酒送下或鹽湯亦可
飛黄丹　治小腸疝氣疼痛
　　用帶毛雀兒取去腸肚將金絲礬研細裝放雀兒
　　肚滿縫合用桑柴火緩緩煨燒成炭研為細末空
　　心用無灰酒調下恐惡心入鹽湯少許年逺者每
　　服二枚近者一枚累有效驗
木香練子散　治小腸疝氣膀胱偏墜乆患藥不效者
　服此其效如神
　　川練子(三十箇為末未碾前先用巴豆二十/粒同練子炒黄赤色去巴豆不用)　萆
　　薢(半/兩)　石菖蒲(二兩/炒)　青木香(一兩/炒)　荔枝核(二/十)
　　(箇/炒)
　右為細末每服二錢重入麝香少許空心炒茴香鹽
　　酒調下
通氣散　治小腸疝氣腰腹牽引疼痛及感風寒或因
　勞動腰痛并治婦人吹妳心氣脾痛瘡癤已潰未潰
　悉治有功
　　穿山甲(剉細用蛤粉炒/脹去粉二兩重)　白牽牛(一兩/炒)　延胡索
　　(去皮/一兩)　陳皮(去白淨/一兩炒)　木香(一兩半/不見火)　舶上硫黄
　　(二兩/炒)　厚朴(去皮/一兩)　甘草(一兩/炙)　黑牽牛(半兩/炒)
　右為細末每服二錢空心温酒調下病在上者食後
木賊散　治小腸疝氣
　　木賊(不計多少去節先將/鍋子燒熱取離火炒)
　右碾為細末空心熱酒調下
香沙丸
　　茴香(鹽炒香去/鹽不用)　新蠶沙(晒/乾)
　右等分為細末煉蜜為丸如弹子大空心細嚼温酒
　　送下甚者日進二服
安息香丸　治隂氣下墜腫脹卵核偏大堅硬如石痛
　不能忍者
　　延胡索(微/炒)　海藻(洗/)　昆布(洗/)　青皮(去/白)　茴香
　　(炒/)　川練子(去/核)　馬蘭花(炒各/一兩)　木香(半兩不/見火)
　　大㦸(酒浸三宿切片/焙乾二錢半)
　右為細末用酒醋各一盞入碙砂真阿魏真安息香
　　各二錢半淘去沙石再用酒醋各一盞熬成膏入
　　細研麝香一錢沒藥二錢半拌勻前藥丸如菉豆
　　大每服一十丸至十五丸空心用綿子灰調酒送
　　下
　　淋
淋澀諸般沙石者
　　琥珀(二錢明/者研細)
　右為細末空心用葱白濃煎湯調服無問諸般淋證
　　一二服立效
絳宫湯　治三焦氣滯腹脇主痛因服熱藥引入下焦
　膀胱受熱小便淋澀臍下脹痛
　　露蜂房　血餘(各三/兩)　白茅根(五/錢)
　右為細末入生麝香少許每服二錢食前温酒下淋
　　止不須服甚者不過三五服有效
　　泄
紅豆丸　治臓腑泄㵼名為飱泄
　　麥糵(炒/)　半夏(湯泡/七次)　縮砂仁　神麯(各一兩/半炒)
　　碙砂(醋/化)　甘草　青皮(去/瓤)　陳皮(去/白)　鬱金　紅
　　豆　藿香　棠毬　蓬术(各一/兩煨)　良薑　蓽茇(各/二)
　　(兩/)　丁香(半兩不/見火)
　右為細末水煮麫糊為丸如梧桐子大每服一百丸
　　米飲或隨物空心下病甚者日進三服
建中丸　治脾胃氣弱胃犯風冷腹痛腸鳴泄㵼經云
　食畢而中謂之洞泄手足冷面色青白下部虚寒中
　滿氣短常服寛中建脾養胃育真固氣
　　大附子(炮去/皮臍)　大川烏(炮去/皮臍)　桂心　胡椒　蓽
　　茇　乾薑　良薑(炒/)　吳茱萸(去核/湯泡)
　右各等分為細末醋糊為丸如梧桐子大每服五七
　　十丸空心食前米飲下
　　蠱
香棗丸　治蠱氣病蠱有十種
　　苦丁香
　右為細末用熟棗肉為丸如梧桐子大每服三十九
　　丸煎棗湯送下空心服之立效三服必愈
　
　
　
　
　
　
　
　
　
　
　瑞竹堂經騐方卷二
欽定四庫全書
　瑞竹堂經騐方卷三　　元沙圗穆蘇編
　　眼
大全寳光𣪚　治逺年近日風弦爛眼除昏退翳止淚
截赤定痛
　　黄連(半斤/去鬚)　當歸(一/兩)　𬎼仁(一兩六錢/去皮油)
　　生白礬(二兩/二錢)　甘草(二兩/三分)　杏仁(二兩四錢/去皮尖)
　　草龍膽(四兩/八分)　乾薑(二兩/四分)　赤芍藥(三兩/三錢)
　右用骨刀子剉細秫米大不擣每用二錢水一大盞
　煎數沸去滓熱洗
治逺年風眼
　　杏仁(三十一箇去/尖分作三分)　粉草(一寸分/作三分)
　潄口凈將杏仁一分甘草一分同嚼爛如泥吐於磁
　盞内三分俱如此再將銅緑二錢研為極細末與前
　葯和勻用新汲井水一盞將水潄口吐於葯内如法
　攪勻以帛濾過澄清於眼大角㸃之立效勿令塵坐
　於葯内
治近年之眼
　　銅緑(研/)　寒水石(研/)
　右各等分碾為細末用五七沸滚水浸葯攪勻澄清
　將水靣葯膜掠去將清葯水於眼大角㸃之勿令塵
　坐於葯内立效
截惡眼立效方
　　好明礬(如黒豆/大一塊)　山梔子(一箇/去皮)
　右為粗末絹帛包定用井花水半小盞浸之候水浸
　透水黄洗眼三二十次一宿次早即效
撥雲膏　治男子婦人諸般眼患不問年逺日近
　　黄丹(四兩細/研水飛)　爐甘石(四兩用童子小便煆淬五七/次研細黄連水飛五七次)
　　青鹽　碙砂　乳香　䧺黄　黄連　枯白礬
　　輕粉　甘草　蜜陀僧　麝香　龍腦　當歸
　　白丁香(各半/錢)　硃砂(三/錢)　没葯　海螵蛸(研去甲/各二錢)
　右各如法研細用白沙蜜一十五兩慢火熬初沸下
　黄丹二沸下爐甘石三沸下諸葯末不粘手為度貯
　甆盞内熱水泡開熱㸃眼不拘時候
靈光還精膏　治一切眼疾
　　川黄連(四兩剉如大豆用童子小便/浸一宿漉去滓晒乾為末)
　　爐甘石(六兩放錢片上炭火内燒紅透/黄連汁淬之燒淬七次研為末)
　　黄丹(三兩研細/水飛凈)　當歸(三/錢)　烏魚骨　白丁香
　　碙砂(另/研)　輕粉(各一/錢研)　麝香(另/研)　乳香(另研各/半錢)
　右件為細末用白沙蜜一十兩銀噐内或砂鍋内先
　熬五七沸以凈紙搭去靣上蠟取凈除黄丹外下餘
　葯用濕栁幹子攪勻次下黄丹再攪勻於慢火内徐
　徐攪至紫色不粘手為度急丸如皂角子大以紙裹
　之每用一丸新汲水於小盞内化開時時洗之其效
　不可盡述
黄連膏　治一切眼疾(刁提領傳/得效方)
　　黄連(十兩/去鬚)　蕤仁(三錢去/殻研)　杏仁(七十箇湯/去皮尖)
　　木賊(七錢/去節)　草龍膽(二兩/去土)
　右葯用水一斗浸之春秋三日夏二日冬五日入鍋
　内熬至半升濾出再用水七升熬至小半升濾出再
　用水五升熬至不到半升濾出再用重絹濾過同熬
　至半升傾於椀内重湯煑為膏貯於甆噐内每用米
　粒大於盞内用水一滴濃化開以釵頭㸃之三五遍
　口内覺苦立效
乳香當歸𣪚　治内障眼傷風傷寒攀睛瘀肉多年眼
中倒睫拳毛
　　鳯凰臺　當歸　薄荷葉　荆芥穗　藁本
　　榖精草　石膏(煆/)　没藥(研/)　白葛根
　　兎絲子(淘去沙/酒蒸)　蔓荆子　自然銅(火煆醋碎/七次研)
　　苦丁香　漢防已　川芎　赤小豆　乳香(研/)
　　九節菖蒲(去毛/炒)　香白芷　火龍𤓰　鬱金(各一/錢)
　　䧺黄(研/)　定風子　細辛(各一/錢半)
　右為極細末每日三次早晨午時臨卧鼻内搐之
海青膏㸃眼一切昏翳内障眼疾
　　黄丹(四兩/水飛)　訶子(八箇去核/為細末)　烏魚骨(白者/二錢)
　　青鹽(一兩/另研)　白沙蜜(凈者/一斤)
　右將蜜滚去白沫先下黄丹用槐條四十九根少時
　下餘藥不住手一順攪直攪蜜紫色滴水中不𣪚為
　度後再用黄連二兩為末水三大椀於熬藥鍋内熬
　數沸將鍋并槐條上藥洗凈别用甆噐收之澄清専
　洗風赤冷淚等眼前所熬膏子藥用㸃雲翳白膜等
　疾昔人曽以此藥専以救人
夜光丸　治腎虚血弱風毒上攻眼目視物昏花不明
久而漸變内障常服降心火益腎水明目除暗夜可讀
細字
　　天門冬(去心/焙)　麥門冬(去心/焙)　生地黄(懐州/道地)
　　熟地黄(懐州/道地)　新羅参(去/蘆)　白茯苓(去黒/皮)
　　乾山藥(各一/兩)　枸杞子(揀/凈)　牛膝(酒浸/另搗)
　　金釵石斛(酒浸焙/乾另搗)　草决明(炒/)　杏仁(去皮/尖炒)
　　甘菊(揀/凈)　兎絲子(酒浸焙/乾另搗)　羚羊角(鎊各七/錢半)
　　肉蓯蓉(酒浸焙/乾另搗)　五味子(炒/)　防風(去/蘆)
　　甘草(炙赤/色剉)　沙苑蒺藜(炒/)　黄連(去/鬚)　枳殻(去瓤/麩炒)
　　川芎　生烏犀(鎊/)　青箱子(各半/兩)
　右除另搗外同為極細末煉蜜為丸如梧桐子大每
　服三十五丸空心温酒送下鹽湯亦可
青黛𣪚　治眼倒睫極效
　　蝟刺　棗樹上黄直棘針　香白芷　青黛(研/)
　右各等分為細末左眼倒睫口噙水左鼻内㗜之右
　眼倒睫右鼻㗜之
　　耳
治耳聾
　　用蒼术一塊長七分將一頭削尖一頭截平將尖
　　頭挿於耳内於平頭上安筋頭大艾炷灸之聾輕
　　者灸七炷聾重者灸一十四炷覺耳内有熱氣者
　　効
　　鼻
㯽榔𣪚　治鼻頭
　　鷄心㯽榔　舶上硫黄(各等/分)　片腦(少/許)
　右為細末用絹帛包裹時時於鼻上搽磨鼻聞其臭
　即效又加箆麻子肉為末酥油調臨睡少搽於鼻上
　終夜得聞
又方
　　枇杷葉(一兩去毛隂/乾新者佳)　梔子(半/兩)
　右為細末每服二三錢温酒調下早辰服先去左邊
　臨卧服去右邊效如神
　　齒
追風𣪚　治諸般牙疼
　　貫衆　鶴虱　荆芥穗(各等/分)
　右㕮咀每服二錢加川椒五十粒用水一椀煎至七
　分去滓熱潄吐去藥立效
風牙痛(徳生堂作/細辛𣪚)
　　草烏頭(極好/者)　細辛(去葉/等分)
　右為細末先以冷水潄凈用手指㸃藥擦牙李憲徳
　生堂方吐去涎三次即止藥不可嚥下須臾立愈
蟲牙疼
　　天仙子不計多少燒烟用竹筒抵牙引烟熏之其
　　蟲即死永不發
神仙長春𣪚　治牙齒動摇疼痛牢牙黒髭髪至老不
白深有神效(太平宣差傳徳生堂方兼/治牙齦牙宣但無香附子)
　　皂角(一斤去皮弦/虫蛀不用)　食鹽(四兩二味/同燒煉)
　　香附子(凈四兩/炒去毛)　青鹽(四兩/研)　牛蒡子(四兩/炒)
　　蓮花蕊(一/兩)　藿香(一/兩)　旱蓮草(一/兩)　麝香(一分/研)
　　腦子(一分/研)
　右將皂角剉碎用小瓦盆兩箇上盆底鑚小孔三箇
　下盆裝一重皂角一重食鹽四兩都裝盆内相合泥
　固炭火煆煉烟青為度取出與前藥碾細入麝香腦
　子同為細末每日早晨臨睡刷牙甚妙
沉香𣪚　治刷牙固齒榮飬髭髪
　　沉香(二錢/半鎊)　白檀(一錢/半鎊)　苦練子(破四片/炒半斤)
　　母丁香(一錢/半)　細辛(去苗/半兩)　酸石榴皮(二錢/半)
　　當歸(半/兩)　訶子皮(二錢/半)　香附子(半兩炒/去毛)
　　荷葉灰(一/錢)　青鹽(二錢/半研)　青黛(二錢/半研)　乳香(一錢/研)
　　龍腦(半錢/研)　麝香(半錢/研)
　右為細末每用半錢如常刷牙温水潄了早晩二次
　用
蒺藜𣪚　治打動牙齒
　　蒺藜根
　右燒灰貼動牙即牢
刷牙藥
　　香附子(炒去毛/一兩)　大黄(火/煨)
　右用橡子二十箇内一十八箇裝滿青鹽於沙噐内
　單擺定用碗盖之燒存性與生橡子二箇并香附子
　大黄同為細末每日刷牙掠髭鬢
　　脣
治蠒脣方
　　黄蘖(一/兩)　五倍子(二/錢)　蜜陀僧(少/許)　甘草(少/許)
　右除黄蘖外為細末水調勻敷於黄蘖上火炙三五
　次炙盡藥末為度將黄蘖切成薄片臨睡貼之天明
　即愈
　　靣
洗靣藥
　　零陵香　檀香(鎊/)　丁香　茅香　藿香　白术
　　白芨　白斂　川芎　沙参　防風　藁本
　　三柰子　天花粉　木賊　甘松　桃仁兒
　　黒牽牛　白僵蠶(炒去/絲)　香白芷(各一/兩)
　　緑豆(五升沸湯泡/一宿晒乾)　肥皁角(五十筴/去皮弦)
　右為細末每日洗而用之治靣上遊風諸般熱毒風
　刺等證即令光澤精神
　　髭髪
五神還童丹　堪嗟髭髪白如霜要黒原來有異方不
用擦牙並染髪却來五味配隂陽赤石脂與川椒炒辰
砂一味最為良茯神能飬心中血乳香分兩要相當棗
肉為丸桐子大空心温酒十五雙十服之後君休摘管
教華髪黒加光兼能明目并延壽老翁變作少年郎
　　赤石脂　川椒　辰砂　茯神　乳香(各一/兩)
　此方乃仙家𫝊授無問老少皆可服
丁砂𣪚　掠髭髪
　　大訶子(一/箇)　母丁香(一十/五箇)　百藥煎(一/錢)
　　鍼砂(少許醋/炙七次)　髙茶末
　右為極細末用水一大碗熬數沸不去滓收於凈甆
　器内每夜臨卧温漿洗凈髭髪用藥水掠之次早用
　温漿水洗凈百日其髭髪自黒用藥更浸一新釘尤
　妙婦人亦可用
妙應𣪚　牢牙疎風理氣黒髭髪
　　白茯苓　遼参　細辛(去/葉)　香附子(炒去/毛)
　　白蒺藜(炒去/角)　川芎　縮砂(各五/錢)　龍骨(研/)
　　石膏(煆/)　百藥煎　白芷(各七/錢)　麝香(少許/研)
　右為細末臨卧早晨温水刷之
訶子𣪚　烏髭髪
　　訶子(兩箇/去核)　没食子　百藥煎(三/兩)　金絲礬(一兩/半研)
　　鍼砂(三兩用好醋一碗甆/器浸三日炒七次)
　右將喬麥麵入鍼砂打糊先夜將鍼砂糊抹在頭上
　用荷葉包到天明温漿水洗凈次夜却將前四味藥
　末調入鍼砂用生薑一塊槌碎再加些少輕粉一處
　調勻抹在頭上用荷葉包到天明温漿水如數㸃清
　油在内洗凈其髪黒且光
掠髭鬢方
　　白檀末(一/錢)　香白芷(一/錢)　白芨(一/錢)　滑石(研/)
　　零陵香(二/錢)　三柰子(三錢麫包/燒熟為度)　青黛(一錢/研)
　　百藥煎(一錢/另研)　甘松(一錢/去土)
　右為細末用漿水一大盞藥末一錢甆器收盛盖覆
　勿令灰塵坐落早晨梳洗畢掠之不過十數日有騐
　用盡再添漿水藥末
　
　
　
　
　
　
　
　
　
　
　
　
　
　
　瑞竹堂經騐方卷三
欽定四庫全書
　瑞竹堂經騐方卷四　　元沙圗穆蘇　編
　　女科
飬氣丹　治婦人年未及四十嵗天癸斷行每服五丸
空心温酒送下(在和劑/局方)
芩心丸　治婦人四十九嵗已後天癸當住每月却行
或過多不止
　　黄芩心(枝條者二兩重用米醋浸七/日炙乾又浸又炙如此七次)
　右為細末醋糊為丸如梧桐子大每服七十丸空心
　温酒送下日進二服
八珍𣪚　治月水不調臍腹㽲痛全不思食臟腑怯弱
泄㵼小腹堅痛時作寒熱此藥調暢榮衛滋飬氣血能
補虚損
　　當歸(去/蘆)　川芎　熟地黄　白芍藥　人参(去/蘆)
　　甘草(炙/)　茯苓(去/皮)　白术(各一/兩)
　右㕮咀每服三錢水一盞半生薑五片棗一枚煎至
　七分去滓不拘時候通口服
血竭𣪚　治婦人臍下血積疼痛
　　血竭　乳香　没藥(並别/研)　水蛭(鹽炒/烟盡)　白芍藥
　　當歸　麝香(各一/錢)　虎骨(火炙油盡黄/一錢六分)
　右為極細末每服三錢空心温酒調服
沉香𣪚　治婦人一切血氣刺痛不可忍者及男子冷
氣痛並皆治之
　　沉香　木香　當歸　白茯苓　白芍藥(各一/錢)
　右㕮咀每服一錢水三盞銀石器内文武火煎數沸
　入全陳皮一箇又煎十沸入好醋一盞又煎十數沸
　入乳香没藥如皂角子大一塊同煎至一盞去滓通
　口服不拘時候
治婦人血崩不止
　　婦人油頭髪(半兩/燒灰)　千針草灰(半/兩)
　右為細末每服三錢淋火煆秤錘調服
治婦人吹妳
　　鼠糞(五十/粒)　麝香(一/字)
　右為細末食後用熱酒一盞調服立愈
治産後血塊腹痛
　　京芎(炒/)　川當歸(炒/)　乾地黄(洗/)　芍藥(各半/兩)
　　蒲黄(一分銚内/隔紙炒香)
　右同為細末每服三錢空心温酒調服
　　㓜科
長生丸　治小兒清上實下補脾治痰(出陳文/仲方)
　　木香(半/兩)　㯽榔(三兩不/見火)　枳殻(一兩去瓤/麵裹煨)
　　丁香(三/錢)　半夏(三錢薑湯/泡七次)　全蝎(三十箇/去毒尖)
　　肉豆蔲(三/錢)　縮砂(三/錢)
　右除肉豆蔲外同為細末次入豆蔲再研極細末用
　飲和為丸如粟米大小兒每服三五十丸空心乳汁
　飲湯送下服訖候半時方進乳食日進三服吐乳者
　胃冷宜服此藥大便酸臭是傷食乳食不消是脾虚
　宜服此藥
十金𣪚　治小兒脾積其效甚速
　　錦紋大黄(不計多少為細末用米醋熬成膏澆於/新磚瓦上再將大黄傾上用伏内日曬)
　　(夜露乾/為末)　舶上硫黄　官粉(各等/分)
　右為極細末每於食後米飲調下一嵗小兒一服半
　錢二三嵗服一錢十嵗以下服二錢十六七嵗服五
　錢一服即效如不愈隔二十日再一服更不須再服
　切忌生冷濕麫馬驢豬魚雞等肉如不能忌口枉服
　此藥曽經親手救人但能忌口者醫之必愈
褐丸子　治小兒隂陽不和臟腑怯弱乳食不消心腹
脹滿嘔逆氣急或腸鳴泄㵼頻併腹中冷痛食癥乳癖
痃氣痞結積聚腸胃或秘或利頭靣浮腫不思乳食及
療五種疳氣八腫痢疾肌肉消瘦氣麄腹大神色昏憒
情意不樂常服𣪚冷熱氣調和蔵府去疳積止㵼痢進
飲食生肌肉悦顔色功效異常不能盡述(出活㓜/口訣方)
　　蘿蔔子(二兩/㣲炒)　陳皮(去白/一兩)　青皮(去白/一兩)
　　黑牽牛(一兩半一半/生用一半炒)　京三稜(一兩/泡)
　　蓬莪蒁(一兩/泡)　胡椒(半/兩)　木香(一分不/見火)
　右為細末水煑麫糊為丸如梧桐子大每服二三十
　丸空心用蘿蔔子煎湯或薑湯送下看兒大小加减
　服之
磨積丸　専治小兒疳積泄㵼等疾
　　荆三稜　蓬莪蒁　陳皮(去/白)　青皮(去/白)　神麴(炒/)
　　麥芽(炒/)　川鬱金　胡黄連　雷丸(白/者)
　　香附子(炒去毛與三稜莪蒁陳皮青皮五/件一處用好米醋煑一晝夜焙乾)
　　使君子肉(切/焙)　蘆㑹(各等/分)
　右為細末米醋糊為丸如豌豆大每服三十丸糯米
　湯下茶湯亦可虚弱加木香虚極加癩蚵蚾肉
如聖𣪚　治小兒口瘡不能喫乳者
　　川江子(一粒或/二粒)
　右研爛不去油入硃砂或黄丹赤土少許剃開小兒
　𩕄門貼在𩕄上如四邊起粟米泡便用温水洗去藥
　恐成瘡便用菖蒲水洗便安其效如神
治小兒出瘡疹眼内有雲翳方
　　輕粉　黄丹(各等/分)
　右為末竹筒吹在耳内左眼有翳吹左耳右眼有翳
　吹右耳即退
治小兒大人熱丹瘡成片可取絲茅草葉將丹瘡刮破
即愈
治小兒丹瘤
　　綿羊腦子(生/用)　朴消
　右二味調匀貼於瘤上立效
治小兒凍印瘡方
　　用黒騾糞曬乾燒灰清油調搽立效
大黄膏　治小兒大人痺癖
　　大黄　朴硝(各等/分)
　右為細末同蒜泥和成膏用絹帛攤成膏藥貼於病
　處其痺病自輭消
　　白丁香(雀兒/糞也)　黑丁香(二/錢)　木香(二/錢)　蜜陀僧(三/錢)
　　硫黄(二/錢)　訶子皮　輕粉(半/錢)
　右為細末每服一錢用妳汁調服女兒用男兒妳汁
　調服男兒用女兒妳汁調服食前半饑半飽服日進
　三服用棗壓藥大人用米飲空心調服
　
　
　
　
　
　
　
　
　
　
　
　瑞竹堂經騐方卷四
欽定四庫全書
　瑞竹堂經騐方卷五　　元沙圗穆蘇　編
　　瘡科
金砂𣪚　治疔瘡
　　硇砂(好/者)　䧺黄(好/者)
　右等分研細生蜜調合用角盒子收貯先將銀箆挑
　破瘡口擠出惡血然後用藥一豆大入瘡口内以紙
　花貼定即效若毒氣入腹已多嘔吐欲死者即服内
　托香粉𣪚
返䰟丹　治十三種疔瘡
　　硃砂　膽礬(各一/兩半)　血竭　銅緑　蝸牛(各一兩/生用)
　　䧺黄　白礬(枯各/二兩)　輕粉　没藥　蟾酥(各半/兩)
　　麝香(少/許)
　右先擣蝸牛蟾酥極爛旋入諸藥末為丸如鷄豆大
　令病人先嚼葱白三寸吐手心内將藥一丸裹在葱
　白内用熱酒一盞吞下如重車行五里許有汗出即
　瘥如不能嚼葱研爛裹藥下曽有一僧貨此藥極有
　效予自合救人累獲效驗真妙方也
五聖𣪚
　　大黄(一/兩)　生薑(一/兩)　𤓰蔞(一/箇)　皂角鍼(二/兩)
　　甘草(一/兩)　金銀花(一/兩)
　右㕮咀用好酒二升同煎至八分去滓服不拘時候
海上方　治疔瘡
　　蟬殻(七箇煆/為末)
　右為極細末用蜜調搽瘡口
立馬囘疔丹　治疔瘡走暈不止
　　金脚信(半/錢)　蟾酥(半/錢)　血竭(半/錢)　硃砂(半/錢)　輕粉
　　龍腦　麝香(三味各/一字)　没藥(半/錢)
　右為細末用生草烏頭汁拌和為鋌麥子長大用時
　將瘡頂刺破將藥一鋌放瘡口内第二日瘡腫為效
破棺丹　治消疔黄走暈不止(史相/方)
　　赤芍藥(二/兩)　當歸(二/兩)　山梔子(二兩/半)　甘草
　　牽牛(頭末一/兩半)　大黄(三兩/半)　牡蠣(煆一/兩半)
　　金銀花(一兩/半)　京三稜(一兩切/片焙乾)
　右為細末煉蜜為丸如彈子大每服一丸食前用童
　子小便化開服之病重者服一丸半忌酒及生硬物
二烏𣪚　治發背蜂窩疔瘡便毒等證
　　川烏頭(一/箇)　草烏頭(一/箇)
　右將新瓦一箇新汲水一桶將二烏併瓦浸於水桶
　内如無新瓦取屋上凈瓦亦可候瓦濕透即將川烏
　草烏於瓦上磨成膏用磨藥手挑藥貼於瘡口四周
　如未有瘡口一漫塗藥如三四重紙厚上用紙條透
　孔貼盖如藥乾用雞翎蘸水掃濕如此不過三
青露𣪚　治發背疽一切惡瘡圍之不暈開
　　白芨　白蘞　白㣲　白芷　白蘚皮　朴消
　　青黛　黄檗　大黄　天花粉　青露𣪚(即芙/蓉葉)
　　老龍皮(即老松/樹皮)
　右各等分為細末用生薑自然汁調圍敷如乾時再
　用薑汁調潤
内托千金𣪚　治腦背癰疽乳梗等惡瘡(鄭善明御/史救人驗)
　　人参　當歸　黄耆　芍藥　川芎　防風
　　甘草　𤓰蔞　白芷　官桂　桔梗(各三/錢)
　　金銀花
　右㕮咀每服七八錢水二大盞煎至七分入酒半盞
　去滓温服如痛甚者倍加當歸芍藥或加乳香二錢
　日進三服兩服之後瘡口内有黑血出者或遍身汗
　出皆藥之功效也如病熱猛惡須藥一兩水一大椀
　煎服未成膿者自𣪚已成者不用針砭自透此藥累
　經功效不可不𫝊普救衆苦
黄連獨活𣪚　治背疽一切惡瘡初發腫甚者三四服
即消𣪚
　　羌活(一錢/半)　獨活(半/錢)　防風(半/錢)　藁本(一錢/半)
　　黄芩(一錢/半)　黄連(半/錢)　知母(一錢酒/浸洗)　當歸身(三/錢)
　　生地黄(二錢酒/浸洗)　防風梢(半錢酒/浸洗)　連翹(三/錢)
　　黄耆(一錢/半)　人参(半/錢)　甘草身(一錢/炙)　陳皮(半/錢)
　　蘇木(半/錢)　當歸梢(半/錢)　桔梗(一/錢)　澤㵼(七/錢)
　　甘草梢(半/錢)　黄檗(一錢/半)　漢防已(半/錢)
　右㕮咀只作一服水一椀煎至五分入好酒半盞臨
　卧服併又將滓煎服之前後接服即瘥
透膿𣪚　治諸癰瘡及貼骨癰不破者不用針刀一服
不移時自透累有效驗
　　蛾口蠒(用出了/蛾兒蠒)
　右將蠒一箇燒灰用酒調服即透切不可多若服一
　箇只一箇瘡口若服兩箇三箇即兩箇三箇瘡口切
　勿輕忽
萬應膏　治一切惡瘡及刀斧所傷蛇咬狗咬蟲傷牙
痛心痛眼痛腹痛脚氣骨節疼痛大人小兒脾癖悉皆
貼之若心痛丸如梧桐子大温醋湯下三十丸肚痛温
酒下三十丸
　　當歸　芍藥　白蘞　白芨　白芷　木鼈子
　　杏仁　輕粉　乳香　黄耆(各一/兩)　巴豆(六錢/去皮)
　　䧺黄(研一/兩)　好油(三/斤)　箆麻子(二百/餘箇)　白礬(少/許)
　　没藥(一兩/研)　黄丹(二/斤)　血餘(三兩/凈)
　右先將乳香没藥黄丹䧺黄白礬另研極細外將餘
　藥剉碎同槐栁條各二兩剉碎箆麻子二百五十箇
　去皮研碎先入油内浸一二日於鉄鍋内熬用槐栁
　條各二根二尺長不住手攪㣲黑色滴水中不𣪚撈
　去麄滓再用綿濾凈再入鍋内熬滚先下黄丹次下
　血餘次下白礬䧺黄又下乳香没藥不住手攪至烟
　盡㣲熱下輕粉攪匀傾於水盆内浸一宿出盡火毒
　於甆器内盛之其功效不能盡述
治腎腧惡瘡方
　　鷄内金(瓦上/焙乾)　百藥煎(各等/分)　輕粉(一/錢)　胡黄連
　右為細末燒厚朴油調搽之(胡黄連分/兩原缺)
㧞毒𣪚　敷貼諸般惡瘡
　　大黄　東墻上土
　右為極細末用無根井花水調搽如乾再搽經宿即
　愈
白芷𣪚　治身上諸般惡瘡及小兒耳項頭瘡
　　斑貓(五/箇)　蟬殻(五/箇)　輕粉(一/錢)　㯽榔(三/箇)
　　香白芷(二/錢)　蛇床子(二/錢)　硫黄(二/錢)　樟腦(二/錢)
　右為細末羅過却入輕粉再碾極細用香油調搽立
　效
黄耆飲子　治一切惡瘡
　　金銀花(一/兩)　當歸(一/兩)　連翹(半/兩)　黄耆(半/兩)
　　生甘草(三/錢)　大黄(三/錢)　𤓰蔞(一/箇)　生薑(三/錢)
　右㕮咀用水一大椀藥一兩浸一宿慢火煎至稠粘
　却入好酒一升再煎三兩沸去滓頓服
砂草油　治人食毒物及患一切惡瘡
　　碙砂(四/兩)　甘草(四/兩)
　右用真香油一斤於甆瓶内浸藥遇人患急令服油
　一小盞立效浸久尤佳
海上方　治惡瘡
　　燕窩内外泥糞俱研極細羅過用油調傅
防風當歸𣪚　治諸般瘡癤及熱毒瘡
　　防風(半/兩)　甘草節(半/兩)　赤芍藥(半/兩)　綿黄耆(半/兩)
　　當歸(半/兩)　白芷(半/兩)　左纒藤　皂角刺
　　肉桂(隂證用半兩/陽證用一兩)　大黄(陽證用半兩/隂證用一錢)
　右㕮咀水四碗砂瓶内煎至兩碗加好酒一椀再煎
　至二碗放温作數起服内皂角刺左纒藤加衆藥五
　倍
螵蛸𣪚　治頭上瘡俗曰粘瘡絶妙
　　海螵蛸(二/錢)　白膠香(二/錢)　輕粉(半/錢)
　右將海螵蛸白膠香同研細却入輕粉再於乳鉢内
　研極細先用清油將瘡潤了然後將藥末乾掺瘡上
　只一上可愈甚者二上
啞障咽喉乳蛾方
　　䧺黄(五錢/研)　鬱金(五/錢)　白礬(二錢半/生用研)　膽礬(半錢/研)
　右為極細末以竹筒吹喉中立能言語
治喉風單雙乳蛾
　　墻上土蜂窩(一箇研/極細)
　右先將病人舌用楮葉擦破㣲令血出繼將蜂窠土
　醋調用鵞毛蘸藥於喉中撚之令痰涎出為效後用
　扁竹根擂碎冷水調服只服三口利三行即愈就用
　冷水潄口立愈
羅青𣪚　治咽喉單雙乳蛾
　　蒲黄(五/錢)　羅青(三錢/研)　盆消(三錢/研)　甘草(二/錢)
　右為細末每服一錢冷蜜水調細細嚥之吞不下雞
　翎蘸藥喉内掃之立效
香粉𣪚　治乳蛾即開
　　白礬(三/錢)　巴豆(二粒/去皮)　輕粉(少/許)　麝香(少許/研)
　右於鐵器内飛白礬至沸入巴豆在上礬枯去巴豆
　不用只三味為細末和合吹喉
栝􁌸𣪚　治便癰等惡瘡
　　栝􁌸(一箇/去皮)　生薑(半/兩)　甘草(半/兩)　金銀花(三/錢)
　　牛蒡子(三錢/㣲炒)
　右藥不犯銅鉄器槌碎用酒一大升煎數沸空心温
　服㣲利為度
立效𣪚　治下疳
　　燈心灰入輕粉麝香少許
又方　治男下疳瘡
　　白礬(煆/過)　輕粉　麝香　蠐螬(就滑壓去/屎焙乾)
　右為細末先以口含漿水洗凈拭乾用藥敷瘡上日
　三兩次
治瘰癧瘡
　　乾薑不計多少研為細末用生薑自然汁打麫糊
　　和末作丸谷丹為衣每日一次隨瘡大小入藥在
　　内追出膿盡生肉為度瘡口合則已如瘡口不斂
　　再用大黄末以葱白汁調搽即愈仍日服十全内
　　托𣪚二服如瘡腫不破者用野菊花根搗爛煎酒
　　服之仍將煎過菊花根為末敷貼其瘡自消如不
　　消或瘡口已破依前用藥追膿生肉歛口神效
潛針丸　専治一切瘰癧惡瘡
　　龍腦(三/分)　麝香(半/錢)　輕粉(一/錢)　粉霜(一/錢)
　　䧺黄(一錢朱/色者)　白丁香(二錢/真白)　碙砂(半/錢)
　　金脚信(二/錢)　巴豆(十箇去/心膜)
　右為細末大麥麫為丸如小麥粒大覷瘡大小加减
　用之如瘡破者兩丸瘡小不破者一丸用針出血至
　盡任藥後用黄蠟封於針口如瘡腫者不妨不過三
　日自消此方不可亂𫝊
遇仙無比丸　專治瘰癧
　　白术(生/)　㯽榔(生/)　甘草(生/)　郁李仁(湯浸/去皮)
　　牽牛(一半生一/半熟炒)　斑貓(糯米炒去皮/足翅不用米)　蜜陀僧
　　防風(各等/分)
　右為末麫糊為丸如梧桐子大早晩煎甘草㯽榔湯
　送下每服二十丸至月後覺腹中㣲痛於小便中取
　下癧子毒物有如魚目狀已破者自合未破者自消
治膁瘡
　　好粉用香油調在碗裏上用艾燒烟燻黄色要勻
　　抹在瘡上有效
蠟黄膏　治膁瘡
　　槐條　椿皮　桃條　楝條　栁條　荆芥
　右熬湯不時盪洗無漿絹帛揾乾用生黄蠟於紙上
　量瘡大小攤膏一十箇即將十層都拴瘡上三日一
　洗瘡除去着瘡蠟紙膏藥一箇餘仍貼不消一月無
　問年深日近必然痊好屢經依方醫治得效騐
膁瘡藥方(監司傳此/方見效)
　　輕粉(一/錢)　黄連末(二/錢)
　右用豬膽一箇針刺七孔滴下膽汁於盞内將藥調
　和用竹攤滿瘡口上用白紙數層盖藥以無粉青絹
　緊緊拴住過十日再換藥如法緊拴
急救仙方　治膁瘡久年不愈者多是腎水虚敗下流
又有脾漬溢可服苦参丸補腎水用解毒生肌定痛𣪚
後用隔紙膏藥
秘𫝊隔紙膏　治膁瘡年月深久不愈者
　　老松香　樟腦　谷丹(炒/)　水龍骨(即舊船/石灰)
　　輕粉(不愈/加)　白芷　川芎　螵蛸
　總為末鎔化松香加少清油和之以油紙隨瘡大小
　糊袋盛藥夾之用水洗瘡縳在瘡口上二日定四日
　一換若單用白芷川芎螵蛸三味煎水洗之亦效
又方
　　無名異細研清油調搽濕則乾傅其上
掺藥　治諸瘡口濃水不乾
　　白龍骨(二/分)　寒水石(三/分)　谷丹(飛一/分)
　右為細末乾掺瘡口一料以六分為率
治瘡腫濕瘡方
　　胡黄連(生/用)　輕粉(生/用)　海螵蛸(生/用)　韶粉(煆/)
　　蛤粉(生/用)　橄欖核(燒/灰)　黄栢皮(各等/分)
　右為細末乾貼立效
搜膿𣪚　治瘡内有膿不能自出内瘡已深須用紙撚
蘸藥入於瘡口内
　　白芍藥　輕粉(各三/錢)　川芎　香白芷(各一/兩)
　右為細末瘡平者掺藥在上
生肌𣪚　治瘡口不合
　　没藥　黄丹(火飛/過用)　赤蘞　枯白礬　黄蘖
　　乳香(各一/錢)　白膠(二/錢)　麝香(二錢/半)
　右為細末先煎葱白鹽湯洗凈揾乾傅藥末於瘡口
　上
桃花𣪚　治諸瘡口不合
　　赤蘞(炒/)　白蘞(炒/)　黄檗(炒各/三錢)　輕粉(一/錢)
　右為細末先用葱白漿水洗凈然後上藥
妙功𣪚　治疥瘡
　　黄檗　蛇床子　白礬(各等/分)
　右為細末用後藥煎油調擦
　　清油(二/兩)　黄檗　花椒　巴豆(數/粒)　葱(三/莖)
　　厚朴　枳殻(各少/許)
　右同清油一處熬數沸濾去渣將妙功𣪚於熱油内
　更加桕燭一二枝放冷調搽
一浴𣪚　治疥瘡熱毒清油調搽
　　硫黄　䧺黄　漢椒　𤣥精石　枯白礬(各等/分)
　　輕粉(少/許)
　早起空心飽食乾物勿飲湯煎大防風通聖𣪚一劑
　加白砂蜜二兩送神芎丸五七十丸入浴堂内洗令
　汗出便休浴將疥􁗒破用前藥搽之再入堂内洗如
　此搽洗三次然後出浴更不須再搽藥
剪草𣪚　專治頑癬久不能愈者
　　桱樹皮(八兩杭/州有)　剪草(四/兩)　白芨(四/兩)
　　巴豆(斗四箇/連殻碾)
　右為細末新汲水調為糊厚厚敷於癬上乾即去之
　再敷立效不須㧓破
治金瘡
　　黄檗(四兩好者/去麄皮)　黄連(三兩去/鬚凈剉)　黄葵花(三兩/焙乾)
　　降真香末(一/兩)　㯽榔(二兩雞/心者佳)
　　白芍藥(少許以上六味/同研為細末)　木鼈子(半/兩)
　　烏賊骨(三兩二味同/研為末旋入)　真龍骨(一兩乳鉢/另研入)
　　蜜陀僧(一兩/研細)　真血竭(一/兩)　麝香(二錢/另研)　輕粉(一/錢)
　　韶粉(一/兩)　滴乳(二錢另研同於乳鉢/内再細研次入黄丹)
　　黄丹(三兩飛/過研)
　右須十分研細和勻用好紙包裹令宻勿令透氣候
　三日方可用凡遇金刅所傷血不止者作急用藥乾
　貼血痛立止或傷日久先用葱鹽湯洗去惡物拭乾
　再用唾津調藥敷上以紙封盖瘡口留一竅出膿水
　又被傷血流太多恐傷斷脉絡血筒急揩去血用藥
　乾貼之立止
治血聚皮不破蘿蔔葉研細罨傷處以帛縳之
吸筒　以慈竹為之削去青
　　五倍子(多/用)　白礬(少用/些子)
　右藥和筒煑了收起用時再於沸湯煑令熱以筯箝
　筒乘熱安於患處
治針入肉不出
　　臘姑腦子(槌碎塗/上即出)
　右用硫黄研細調敷以紙花貼定覺癢時其針即出
又方
　　用雙杏仁擣爛以車脂調匀貼在針瘡上其針自
　　出
治風狗咬方
　　用桃核殻半箇將野人乾(即人之/大糞也)填滿以榆皮盖
　　定掩於傷處用艾於桃核上灸二七十四炷即愈
　　永不發作
䧺辛𣪚　治惡蛇及風狗所傷
　　細辛蓽茇及䧺黄　好酒研來入麝香
　　不問惡蛇并惡犬　管教一服便安康
　右各等分為細末每服二錢好酒調下
雄靈𣪚　治毒蛇所傷昏悶欲死者
　　雄黄(半兩明/好者研)　五靈脂(一兩真者酒洗/去砂石乾用)
　右為細末每服二錢酒調灌之即以藥末調塗瘡口
　上良久再一服神騐
　
　
　
　
　
　
　
　
　
　
　瑞竹堂經騐方卷五
