#+TITLE: 仇池筆記-宋-蘇軾
#+DATE: 2016-06-11 12:23:36
#+SOURCE: github.com/kanripo/KR3j0093 master 1309024b                
欽定四庫全書　　　　　子部十
　仇池筆記　　　　　　　雜家類三(雜説之屬/)
　　提要
　　　　(臣/)等謹案仇池筆記二卷舊本題宋蘇軾撰
　　　　疑好事者集其襍帖為之未必出軾之手著
　　　　觀下卷杜甫詩一條云杜甫詩固無敵然自
　　　　致逺已下句甚村陋也其為偶閲杜詩批于
　　　　致逺終恐泥句上之語顯然無疑他可以類
　　　　推矣又如蒸豚詩一條記醉僧事不類軾語
　　　　疑併有所附㑹竄入然相傳引用已久亦間
　　　　可以備考証也此書陶宗儀説郛亦収之而
　　　　刪節不完明萬厯壬寅趙開美嘗刋其全本
　　　　板已久佚此本前有開美序盖從趙本錄出
　　　　者書中與志林互見者皆但存標題而下注
　　　　見志林字疑亦開美所改竄云乾隆四十二
　　　　年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
仇池筆記原序
筆記於志林表裏書也先大夫既已序志林而刻之矣
兹於曽公類説中復得此兩卷其與志林並見者得三
十六則去其文而存其題庶無複辭亦不廢若原書此
余刻筆記意也竊謂長公才具七斗游戲翰墨皆成文
章故片紙隻字無非斷圭折璧才既髙而節復峻此足
以起忮矣况復呶呶不勝其䀝睨一世則側目而揶揄
之者固將甘心焉而相公厮壊殆以柄國者為鱉矣士
固可殺不可辱也議新法未必傷柄人之心然此等語
不足以徹髓耶夫荆公固士也學雖僻而奈何辱之哉
烏臺之獄豈盡人尢也乎刻筆記萬厯壬寅孟夏日海
虞清常道人趙開美識
欽定四庫全書
　仇池筆記卷上
　　　　　　　　　　　　　宋　蘇軾　撰
　　論文選
舟中讀文選恨其編次無法去取失當齊梁文字衰陋
蕭統尤為卑弱如李陵五言皆偽今日觀瀾集可喜者
甚多而獨取數篇淵明作閒情賦正所謂國風好色而
不淫正使不及周南與屈原所陳何異而統大譏之此
小兒强作解事也
　　三殤
李善註文選本末詳備所謂五臣者真俚儒荒陋者也
謝張子房詩云苛慝暴三殤此禮所謂上中下三殤言
秦無道戮及幼穉而注乃謂苛政猛於虎吾父吾夫吾
子皆死謂夫謂父為殤此類甚多
　　日月蝕
玉川子月蝕詩以蝕者月中蝦蟇也梅聖俞作日蝕詩
云食日者三足烏也此因俚説以寓意也戰國䇿日月
輝於外其賊在内則俚説亦當矣
　　中宫太乙
杜子美詩云自平中宫吕太乙世不曉其義而妄者以
為唐有平中宫偶讀𤣥宗實録有中宫太乙判於廣南
杜詩云自平中宫吕太乙下文又有南海取珠之句見
書不廣輕改文字鮮不為笑
　　八陣圖詩
子嘗夢杜子美云世人誤㑹八陣圖詩云江流石不轉
遺恨失吞吳以為先主武侯欲與關羽復仇故恨不滅
吳非也我意本為吳蜀唇齒之國不當相圖晉能取蜀
者以蜀有吞吳之意此為恨耳
　　不忮之誠信於異類
予少時書室前竹柏雜花衆鳥巢於上武陽君惡殺生
婢僕不得捕取數年間鳥有巢於低枝其鷇可俯而窺
也此無它不忮之誠信於異類
　　陽關三疊
舊傳陽關三疊今歌者每句再疊而已若通一首又是
四疊皆非是每句三唱以應三疊則叢然無復節奏有
文勛者得古本陽關每句皆再唱而第一句不疊乃知
唐本三疊如此樂天詩云相逢且莫推辭醉聽唱陽關
第四聲勸君更盡一杯酒以此騐之若一句再疊則此
句為第五聲今為第四則一句不疊審矣
　　磨蝎為身宫(見志林一卷/)
　　治齒治目(見志林一巻/)
　　老子解
子由寄老子新解使戰國時有此書則無商鞅韓非使
漢初有此書則孔老為一晉宋間有此書則佛老不為
二
　　三豪詩
石介作三豪詩云曼卿豪於詩永叔豪於詞師雄豪於
歌永叔亦贈杜黙師雄詩云贈之三豪篇而我濫一名
黙歌少見於世有云學海波中老龍夫子門前大蟲皆
此類語永叔不誚者此公惡爭名且為介諱也黙豪氣
正是京東學究飲私酒食瘴死牛肉醉飽後所發也作
詩狂怪至盧仝馬異極矣若更求奇便作杜黙矣
　　萬花㑹
揚州芍藥為天下冠蔡京為守始作萬花㑹用花十餘
萬枝既困諸邑吏縁為姦予首罷之萬花本洛帥故事
亦為民害錢惟演作留守始置驛貢洛花有識鄙之此
宫妾愛君之意也
　　弄胡孫(見志林四卷/)
　　治大風方(見志林三卷/)
　　酒名
退之詩云且可勤買抛青春國史補云酒有郢之富水春
烏程之若下春滎陽之土窟春富平之石凍春劍南之燒
春杜子美詩云聞道雲安麯米春裴鉶傳奇亦有酒名
松醪春乃知唐人名酒多以春
　　論詩
唐末五代人物衰盡詩有貫休書有亞栖村俗之氣大
率相似蘇子美家有長史書云隔簾歌已俊對坐貌彌
精語既凡惡而字法真亞栖之流曽子固編李太白集
而有贈僧懐素草書歌及笑巳乎數首皆貫休以下格
調卑陋子固號有知識者故深可怪如白樂天贈徐凝
退之贈賈島皆世俗無知者所記不足多怪
　　禁同省徃來(見志林二卷/)
　　劉原父語(見志林一卷/)
　　谿洞畫李中師像
郭祥正嘗從章惇入梅山谿洞中見洞主蘇甘家有畫
像事之甚謹云桂府李大夫也問其名曰此豈可名哉
叩頭稱死罪數四卒不敢名徐考其年月則李中師誠
之也嘗為提刑權桂府耳夷獠乃爾畏信之
　　韓玉汝李金吾
韓縝為秦州以賊殺不辜去官秦人語曰寧逢乳虎莫
逢韓玉汝孫臨最滑稽或問莫逢韓玉汝當以何對臨
曰可怕李金吾
　　舒公封荆公
王介甫先封舒公改封荆公詩曰戎狄是膺荆舒是懲
識者曰宰相不學之過也
　　以意改書
近世人輕以意改書鄙賤之人好惡多同從而和之遂
使古書日就舛訛孔子曰吾猶及史之闕文也蜀本莊
子云用志不分乃疑於神此與易隂疑於陽禮使人疑
女於夫子同今四方本皆作凝陶濳詩採菊東籬下悠
然見南山採菊之次偶見南山境與意㑹今皆作望南
山杜子美云白鷗沒浩蕩蓋滅沒於煙波間而宋敏求
云鷗不解沒改作波二詩改此兩字覺一篇神氣索然
也
　　書秋雨詩
把人馬正卿作太學生有氣節學生不喜博士亦忌之
予偶至齋書杜子美秋雨歎一篇壁上初無意也正卿
即日辭歸不出至今白首固窮守節
　　杜子美詩
余在岐山見秦州進一馬騌如斗項下重胡倒立毛生
肉端蕃人云此肉騌乃知鄧公驄馬行肉駿碨礧連錢
動當作肉騣悲陳陶云四方義士同日死此房琯之敗
也唐書作陳濤未知孰是琯既敗猶欲持重有所伺而
中人促戰遂大敗故後篇云焉得附書與我軍忍待明
年莫倉卒北征詩云桓桓陳將軍仗鉞奮忠烈謂陳元
禮也佐𤣥宗平内難又從幸蜀建誅國忠之䇿洗兵馬
云張公一生江海客此張鎬也明皇雖誅蕭至忠常懐
之侯君集云蹭蹬至此至忠亦蹭蹬者耶故杜子美亦
哀之云赫赫蕭京兆今為時所憐後出塞詩云我本良
家子出師亦多門躍馬三十年恐負明主恩見坐幽州
騎長驅河洛昏中夜間道歸故里但荒村惡名幸脱免
窮老無兒孫詳味此詩蓋禄山反時其將有脱身歸國
而禄山殺其妻兒者不出姓名可恨也憶昔詩云關中
小兒壊紀綱謂李輔國也張后不樂上為忙謂肅宗張
皇后也為留猛士守未央謂郭子儀奪兵柄入宿衛也
　　子美詩外有事在
杜子美自許稷與契未必許也然其詩云舜舉十六相
身尊道何髙秦時用商鞅法令如牛毛此是稷契輩人
口中語也又云知名未足稱局促商山翁又云王侯與
螻蟻同盡隨丘墟願聞第一義回向心地初乃知子美
詩外尚有事在也
　　歸去來詞(見志林三卷/)
　　孟郊詩(見志林三卷二條並見論貧士則中/)
　　白樂天詩
白樂天為王涯所讒謫江州司馬甘露之禍樂天有詩
云當君白首同歸日是我青山獨徃時不知者以為幸
亡樂天豈幸人之禍者哉蓋悲之也
　　成相
孫卿子書有韻語者其言鄙近多云成相莫曉其義前
漢藝文志詩賦類中有成相雜詞十一篇則成相古謳
謠之名也疑所謂䘮舂不相者又樂記云治亂以相亦
恐由此得名
　　擬作
劉子𤣥辨文選所載李陵與蘇武書並齊梁文士擬作
予因悟陵與武五言亦後人擬作列女傳蔡琰二詩其
詞明白感慨頗類木蘭詩東京無此格也建安七子猶
含蓄不盡發見况伯喈女乎琰之流離必在父歿之後
董卓既誅伯喈乃遇禍此詩乃云董卓所驅虜入胡尤
知其非真也蓋范曄荒淺遂載之本傳
　　食薑損智
王介甫多思而言鑿時出一新説已而悟其非又出一
説以解之是以其學多説嘗與劉貢父食曰孔子不撤
薑食何也貢父曰本草言薑食多損智道非明民將以
愚之孔子以道教人者故不撤薑食所以愚之也介甫
欣然而笑乆之乃悟其戲也貢父雖戲言王氏之學實
大類此
　　石墨
陸士衡與士龍書云登銅雀臺得曹公所藏石墨數甕
今分寄一螺大業拾遺宫中以蛾綠畫眉亦石墨之類
也沈存中帥鄜延以石燭作墨堅重而墨在松烟之上
曹公所藏豈此物也
　　桃笙
柳子厚詩云盛時一失貴反賤桃笙葵扇安可常不知
桃笙為何物因閲方言宋魏之間簟謂之笙乃悟桃笙
以桃竹為簟也
　　池魚(見志林三卷/)
　　耳白於靣(見志林三卷/)
　　如夢詞
泗州雍熙塔下余戲作如夢令兩闋云水垢何曾相受
細看兩俱無有寄語揩背人盡日勞君揮肘輕手輕手
居士本來無垢又云自淨方能洗彼我自汗流呀氣寄
語澡浴人且共肉身游戲但洗但洗本為人間一切唐
莊宗製名憶先婆嫌其不雅馴改為如夢莊宗詞云如
夢如夢和淚出門相送取以為名云
　　論物理
舒州醫人李惟熙善論物理云菱芡皆水物菱寒而芡
煖者菱花開背日芡花開向日故也又曰桃杏雙仁輙
殺人者其花本五出六出必雙仁草木花皆五出惟雪花
六出此殆隂陽之理今桃杏六出雙仁皆殺人者失常
故也
　　木螙
木實之螙者必不沙爛爛者必不螙而能浮不浮者亦
殺人常考其理既沙爛散則不能藴蓄而生蟲瓜至甘
而不螙者以其沙也
　　小兒吸蟾蜍氣(見志林三卷/)
　　奴為􁁐(見志林三卷/)
　　附語(見志林二卷/)
　　晉人書
唐太宗購晉人書有二王以下富千軸皆在秘府武后
時為張易之兄弟所攘竊遂流落人間多在王涯張延
賞家涯敗軍人劫奪金玉軸而棄其書余於李瑋都尉
家見晉人數帖皆有小印涯字意其為王氏物也有謝
尚謝鯤王衍等字皆竒夷甫獨超然若羣鶴聳翅欲飛
而未起也
　　𨼆者楊朴(見志林二卷/)
　　古鏡
元豐中余自齊安過古黄州獲一鏡其背銘云漢有善
銅出白陽取為鏡清而明左龍右虎輔之其字如菽大
篆欵甚精妙白陽疑白水之陽也其銅黑色如漆照人
微小古鏡皆然此道家聚形之法也
　　剖桃核得雄黄(見志林三卷/)
　　砑光帽
徐倅李陶有子年十七八忽詠落花詩云流水難窮目
斜陽易斷腸誰同砑光帽一曲舞山香父驚問之若有
物馮附者云西王母宴羣仙有舞者戴砑光帽帽上簪
花舞山香一曲曲未終花皆落去
　　戴嵩鬬牛
有藏戴嵩鬬牛者以錦囊繫肘後隨出與客觀旁有牧
童曰鬬牛力在前尾入兩股間今畫鬬而尾掉何也黄
荃畫飛鴈頭足皆展或曰飛鳥縮頭則展足縮足則展
頭無兩展者騐之信然
　　鵝有二能
錢塘人喜殺日屠百鵝有人自湖上夜歸屠者之門百
鵝皆號聲振衢路若有所訴鵝能驚盜亦能却蛇其糞
殺蛇蜀人園池養鵝蛇即逺去所有二能而不能免死
人有技倆之厄也悲夫安得人如逸少乎
　　戒殺
水族癡暗人輕殺之或云不能償寃是乃欺善怕惡李
公擢云雞有雌而卵者抱之雖能破殻而出不數日輙
死此卵可食非殺也予曰凡能動者皆佛子也竹蝨初
如塗粉竹葉上乆乃能動百千為曹無非佛子梁武水
陸畫像六道外者以淡墨作人畜禽魚等形罔㒺然於
空中乃是佛子流浪陋劣之極至於濕生如竹蝨者猶
不可得但若存若亡於冥間耳而謂水族雞卵可殺乎
但一起殺念地獄已具不必在其能訴與不能訴也
　　論醫
醫之難明古今所病也至虛有盛候而大實有羸狀疑
似之間便有死生之異士大夫多秘所患以求痊驗醫
能否使索病於冥漠之中辨虚實冷煖於疑似之際醫
不幸而失終不肯自謂失也巧飾遂非以全其名間有
謹愿者雖或主人言之亦參以所見兩存而雜治吾平
生求醫蓋於平時黙驗其工拙有疾求療必盡告以所
患使醫了然知患之所在然後診之虚實冷煖先定於
中脈之疑似不能惑也故雖中醫治吾疾嘗愈吾求疾
愈而已豈以困醫為事哉
　　黎稼子(見志林一卷/)
　　服井花水(見志林一卷/)
　　費孝先卦影(見志林三卷/)
　　看茶啜墨
真松煤逺烟自有龍麝氣世之嗜者如滕達道蘇浩然
吕行甫暇日晴暖研墨水數合弄筆之餘乃啜飲之蔡
君謨嗜茶老病不能飲但把玩而已看茶啜墨亦事之
可笑者也
　　正獻公焚聖語
杜正獻公為相蔡君謨孫之翰為諫官屢乞出仁宗曰
卿等審欲得郡當具所欲奏來於是蔡除福州孫除安
州正獻公曰諫官無故出終非美事乞且依舊上可之
退書聖語時陳恭公為執政不肯書曰吾初不聞正獻
懼遂焚之由此罷相議者謂正獻當明日奏審不當遽
焚其書也
　　賈婆婆(見志林三卷/)
　　世有顯人
李士衡之父豪恣不法誅死士衡進用王欽若欲言之
而未有路㑹真宗論時文之敝因言路振文人也然不
識體上曰何也曰李士衡父誅死而振為贈誥曰世有
顯人上頷之士衡以故不大用
　　論柳宗元(見志林四卷/)
　　論金土同價
齊髙帝曰當使金土同價意則善矣然物豈有此理哉
孟子曰物之不齊物之情也巨屨小屨同價人豈為之
哉孟子亦自忘此言為菽粟如水火之論金不可賤如
土猶土不可貴如金也堯之民比屋可封桀之民比屋
可誅若信此説則堯時諸侯滿天下桀時大辟徧四海
也
　　青苖錢(見志林二卷/)
　　巫蠱
漢武帝惡巫蠱如仇讐蓋夫婦君臣父子之間嗷嗷然
不聊生矣然史記封禪書云丁夫人洛陽虞初等以方
祠詛匈奴大宛已且為巫蠱何以責臣下此最可笑
　　字謎
鮑明逺詩有字謎三首飛泉仰流者舊説是井字又乾
之一九隻立無偶坤之六二宛然雙宿云是桑字又頭
如刀尾如鈎中間横四角六抽右面負兩刃左邊雙屬
牛乃龜字也
　　論墨
今世論墨惟取其光而不黑是為棄墨黑而不光索然
無神氣亦復安用要使其光清而不渾(一作/浮)湛湛然如
小兒目睛乃佳
　　佛菩薩語
濟南監鎮宋保國出其所集王荆公華嚴解余曰華嚴
有八十一卷今獨解其一何也曰公謂我此佛語至深
妙他皆菩薩語耳曰予於藏經中取佛語數句襍菩薩
語中復取菩薩語數句襍佛語中子能識其是非乎曰
不能也曰非獨子不能荆公亦不能也予昔在岐下聞
河陽猪肉美使人徃致之使者醉猪夜逸買他猪以償
吾不知也客皆大詫以為非他産所及已而事敗客皆
大慙今荆公之猪未敗耳屠者賣肉倡者唱歌或因以
悟子若一念清淨墻壁瓦礫皆説無上法而云佛語深
妙菩薩語不及豈非夢中語乎保國曰唯
　　李赤詩
姑熟堂下詠怪其語不類太白王平甫云此李赤詩也
赤自比李白故名赤後為厠鬼所惑死今觀其詩止於
此以太白自比其心疾乆矣豈厠鬼之罪耶
　　論茶
除煩去膩不可缺茶然暗中損人不少吾有一法每食
畢以濃茶潄口煩膩既出而脾胃不知肉在齒間消縮
脱去不煩挑刺而齒性便若縁此堅密率皆用中下茶
其上者亦不常有數日一啜不為害也此大有理
　　魯直詩文
黄魯直詩文如蝤蛑江瑤柱格韻髙絶盤飡盡廢然不
可多食多食則發風動氣
　　論漆
漆畏蠏予嘗使工作漆器工以蒸餅潔手而食之宛轉
如中毒狀急以蠏黄食之乃蘇墨入漆最善然以少蠏
黄敗之乃可不爾即堅頑不可用也
　　二紅飯
今年東坡收大麥二十餘石賣之價甚賤而粳米適盡
故日夜課奴婢以為飯嚼之嘖嘖有聲小兒女相調云
是嚼虱子然日中腹飢用漿水淘食之自然甘酸浮滑
有西北村落氣味今日復令庖人雜小豆作飯尤有味
老妻大笑曰此新様二紅飯也
　　大禹周公
東坡將别乞一言於徐仲車曰自古皆有功獨稱大禹
之功自古皆有才獨稱周公之才以其有徳以將之故
耳
　
　
　
　
　
　
　
　
　
　
　
　
　
　
　仇池筆記卷上
欽定四庫全書
　仇池筆記卷下
　　　　　　　　　　　　　宋　蘇軾　撰
　　論設醴
楚元王為穆生設醴王戊即位亡設穆生遂謝病去申
公白公留戊稍淫暴二人諫不聽赭衣襍舂於市申公
愧之歸魯而趙綰王臧言於武帝以蒲輪召卒坐綰臧
事病免穆生逺引於未然之前申公睠戀於既然之後
謂禍福皆天不可避絶者未必然也
　　服松脂
松脂以鎮定者為良細布袋盛漬水中沸湯煮之浮水
面者罩籬掠取投新水中乆煮不出棄不用入白茯苓
末杵羅為末每日取三錢匕着口中用少熟水潄仍如
常法揩齒更啜少熟水嚥之仍潄齒牢牙駐顔烏鬚也
　　孔北海
王鞏云張安道説蘇子瞻比予孔北海諸葛孔明孔明
吾豈敢望北海或似之然不至若是之惷也北海以忠
義氣節冠天下其勢足與曹操相軒輊决非兩立者北
海以一死捍漢豈所謂輕於鴻毛者何名為惷哉
　　梁賈(見志林三卷/)
　　雞唱
光黄人二三月羣聚謳歌不中音律宛轉如雞鳴耳與
宫人唱漏微相似但極鄙野漢官儀宫中不畜雞汝南
出長鳴雞衛士候於朱雀門外専傳雞唱又應劭曰令
雞鳴歌晉太康地道記曰後漢衛士習此曲於關下歌
之今雞唱是也顔師古不考古本妄破此説今余所聞
豈雞唱之遺音乎今士人謂之山歌云
　　王晉卿墨
王晉卿造墨用黄金丹砂墨成價與金等三衢蔡瑫自
烟煤膠外一物不用特以和劑有法甚黑而光殆不減
晉卿胡人謂犀黑暗象白暗可以名墨亦可以名茶
　　徐仲車二反
徐積字仲車古之獨行於陵仲子不能過然其詩文則
怪而放如玉川子此一反也耳瞶畫地為字乃始通終
日面壁坐不與人接而四方事無不知此二反也
　　論漢武帝(見志林四卷/)
　　硬黄臨二王書
王㑹稽父子書存於世者蓋一二數唐人禇薛之流硬
黄臨倣亦足為貴
　　魯直詩
讀魯直詩如見魯仲連李太白不敢復論鄙事雖若不
入用不無補於世也
　　寳應民(見志林二卷/)
　　佛受戒平寃
李如損之妹既笄發病見前世寃對日月笞之遂歸誠
佛法夢中見佛與受戒平遣寃者李因蔬食不嫁
　　君謨書
僕嘗論蔡君謨書為本朝第一議者多以為不然或謂
君謨書為弱殊非知書者若江南李主外險而中實無
有此真可謂弱者以李主為勁則宜以君謨為弱
　　張子野詩
張子野詩筆老妙歌詞乃餘波耳華州西溪云浮萍破
處見山影野艇歸(一作/横)來聞棹聲和愁詩云愁似鰥魚
知夜永懶同蝴蝶為春忙若此之類皆可追配古人而
世俗但稱其歌詞晉周昉畫人物入神世亦但知有周
昉士女可謂未見好徳如好色者歟
　　林檎詩
兒子邁幼作林檎詩云熟顆無風時自落半腮迎日鬬
鮮紅於等輩號有思致者又詩云葉隨流水歸何處牛
帶寒鴉過晚村此亦可人
　　鳳咮研
僕好用鳳咮石研論者多異同蓋少得真者黯然灘石
亂之耳
　　李十八草書
劉十五論李十八草書謂之鸚哥嬌意謂鸚鵡能言不
過數句大率雜以鳥語十八後稍進以書問僕近日比
舊何如僕答曰可作秦吉了矣
　　楊凝式書
唐末五代文章卑泥字畫從之而楊凝式筆跡雄强徃
徃與顔柳相上下今世多稱李建中宋宣獻此二人書
僕所不解宋寒而李俗殆是浪得名耳惟蔡君謨書姿
格既髙而學亦至當為本朝第一
　　杜甫詩
杜甫詩固無敵然自致逺已下句甚村陋也世人雷同
不復譏評過矣然亦不能掩其美也
　　與曇秀倡和
余在廣陵送客山光寺曇秀作詩云扁舟乘興到山光
古寺臨流勝氣藏慚愧南風知我意吹將草木作天香
予和云閙裏清游借隙光醉時真境發天藏夢回拾得
吹來句十里南風草木香
　　文與可詩
余昔對歐公誦文與可詩云美人却扇坐羞落庭下花
公曰世間元有此句與可拾得耳
　　論董秦
玉川子月蝕詩云歳星主福禄官爵奉董秦詳味此語
當是無功而享厚禄者秦本忠臣天寳末屢立戰功亦
頗知義代宗時吐蕃犯闕徵兵秦即日赴難或勸擇日
答曰君父在難乃擇日耶後汙朱泚偽命誅考其終始
非無功而享禄者不知玉川子何以有此句
　　樂天燒丹(見志林一卷/)
　　盤逰飯谷董羮
江南人好作盤逰飯鮓脯鱠炙無不有埋在飯中里諺
曰掘得窖子羅浮頴老取凡飲食雜烹之名谷董羮詩
人陸道士出一聨云投醪谷董羮鍋内掘窖盤逰飯盌
中
　　參寥詩(見志林一卷/)
　　煮猪頭頌
浄洗鍋淺着水深壓柴頭莫教起黄豕賤如土富者不
肯吃貧者不解煮有時自家打一碗自飽自知君莫管
　　􁯹草詩
杜子美有除􁯹草一篇蜀中謂之毛􁯹毛芒可畏觸之
如蜂蠆治風疹以此草㸃之一身失去葉背紫者入藥
杜詩注云􁯹音灊山篚也
　　採艾
端午日日未出時以意求艾似人者採之以炙殊效一
書中見之忘其為何書也艾未有真似人者於明暗間
以意命之而已萬法皆妄無一真者此何疑也
　　治内障眼
本草云熟地黄麥門冬車前子相雜治内障眼有効屢
試信然其法細搗羅蜜丸如桐子大三藥皆難搗羅和
合異常甘香真奇藥也露蜂房蛇退皮亂髮各燒灰存
性取錢匕酒服治瘡乆不合
　　潘谷墨
潘谷墨既精妙而價不二一日忽取欠墨錢劵焚之飲
酒三日發狂赴井死人下視之趺坐井中尚持數珠也
　　雪堂義尊
元祐中駙馬都尉王詵晉卿置墨數十品雜研之作數
十字以觀色之淺深若果佳當搗為一品昔在黄州鄰
近四五州送酒合置一器謂之雪堂義尊今又為雪堂
義墨耶
　　顔魯公論逸少字
顔真卿寫碑唯東方朔畫贊最為清雄後見逸少本乃
知魯公字臨此雖大小相懸而意良是非自得於書未
易為言之也
　　歐公書
歐公用尖筆作方濶字神采秀發膏潤無窮後人見之
如見其清晬豐頰進趨裕如也
　　荆公書
王荆公書得無法之法然不可學學之則無法僕書作
意為之頗似蔡君謨稍得意則似楊風子更放則似言
法華
　　真人之心
道家云心不離田手不離宅又云真人之心若珠在淵
衆人之心若瓢在水
　　搬運法
揚州有武官侍其者官於二廣十餘年終不染瘴面紅
膩腰足輕快初不服藥每日五更起坐兩足相向熱摩
湧泉穴無數以汗出為度歐公平日不信仙佛笑人行
氣晚年云數年來足瘡一㸃痛不可忍近有人傳一法
用之三日不覺失去其法重足坐閉目握固縮谷道搖
颭兩足如氣毬狀氣極則休氣平復為之日八九度得
暇即為乃搬運捷法也文忠痛已即廢若不廢當有益
　　勤脩善果
佛云三千大千世界猶如空華亂起亂滅而况我在空
華起滅之中寄此須臾貴賤夀夭得失賢愚所訃幾何
惟有勤脩善果以升神明照遣虛妄以誠知本性最為
着身要事也
　　衆狗不悦
惠州市寥落然每日殺一羊不敢與在官者爭買時囑
屠者買其脊骨間亦有微肉熟煮熟漉若不熟則泡水
不除隨意用酒薄㸃鹽炙微焦食之終日摘剔得微肉
於牙綮間如食蠏螯率三五日一食甚覺有補子由三
年堂庖所食芻豢滅齒而不得骨豈復知此味乎此雖
戲語極可施用用此法則衆狗不悦矣
　　三老人問年(見志林二卷/)
　　夢韓魏公
夜夢登合江樓月色如水韓魏公跨鶴來曰被命同領
劇曹故來相報他日北歸中原當不乆也
　　真一酒
余在白鶴新居鄧道士忽叩門時已三鼔家人盡寢月
色如霜其後有偉人衣桄榔葉手擕斗酒丰神映發如
吕洞賓曰子嘗真一酒乎就坐三人各飲數杯擊節髙
歌合江樓下海風振水大魚皆出袖出一書授予乃真
一法及脩養九事其末云九霞仙人李靖書既去恍然
　　法報化三身(見志林二卷/)
　　蒸豚詩
王中令既平蜀飢甚入一村寺主僧醉甚箕踞公欲斬
之僧應對不懼公奇之公求蔬食云有肉無蔬饋蒸猪
頭甚美公喜問止能飯酒肉耶尚有他技也僧云能詩
公令賦蒸豚立成云觜長毛短淺含(一作/金)臕乆向山中
食藥苖蒸處已將蕉葉裹熟時兼用杏漿澆紅鮮雅稱
金盤飣熟軟真堪玉筯挑若把氊根來比並氊根自合
喫藤條公大喜與紫衣師號
　　儋耳地獄(見志林二卷/)
　　五穀耗地氣
吾昔有田在蘄水僅種一斗得稻十斛問其故云連山
皆野草散木不生五榖地氣不耗故發如此以是知五
榖耗地氣為最甚王莽末天下旱蝗黄金一觔易粟一
斗至漢光武六年野蚕成繭被於山澤至五年漸少而
農事益脩蓋土不生榖地氣無所耗藴蓄日乆發而為
野蚕旅榖其理甚明凡地不生草木者多産金錫亦其
理也書此以為衛生之方
　　論菊
菊中黄之色香味和正花葉根實皆長生藥也北方隨
秋早晚大略至菊有黄華乃開嶺南至冬乃盛地煖百
卉造化無時而菊獨後開考其理菊性介烈不與百卉
並盛衰須霜降乃發嶺南嘗以冬至微霜也仙卉髙潔
如此宜其通仙靈也
　　本秀二僧(見志林二卷/)
　　梅詢非君子(見志林四卷/)
　　吳育不相(見志林四卷并上條見/真宗仁宗之信任内)
　　時無英雄豎子成名(見志林一卷/)
　　永樂之役
張舜民云永樂之役李舜舉徐禧李稷皆在圍中上以
手詔賜四人云若能保全吏士當盡復侵地詔未至而
舜舉等已死聖意可謂重一士而輕千里惜此等不被
其賜也哀哉
　　二李優劣
中官李舜舉死於永樂將死以故紙半幅書曰臣舜舉
死無所恨但願陛下勿輕此賊使一健黠者間走以聞
時李稷亦將死書紙尾曰臣稷千苦萬屈上為一慟然
二人優劣賢不肖已可見矣
　　太尉足香
方李憲用事士大夫或奴事之穆衍孫路至為執袍帶
王中正盛時余充令妻執板以侑酒彭孫本一劫盜招
出氣陵公卿韓持國至詣其第出妓飲酒酣慢持國持
國不敢對然嘗為李憲濯足曰太尉足何香也憲以足
踏其頭曰奴諂不太甚乎孫在許下私捉逃軍三百人
役之予時將乞許至郡斬訖乃奏㑹除穎乃止
　　西征途中詩
張舜民通練西事稍能詩從髙遵裕西征回途中作詩
曰靈州城下千株柳總被官軍砍作薪他日玉關歸去
後將何攀折贈行人青岡峽裏韋州路十去從軍九不
回白骨似山山似雪將軍莫上望鄉臺為李密(一作/察)所
奏貶彬(一作/柳)州鹽税舜民云官軍圍靈州不下粮盡而
返西人城上問官軍漢人兀捺(一作/摖)否答曰兀捺城上
皆笑兀捺者慚愧也
　　招髙麗(見志林三卷/)
　　易書論語説
孔壁汲冡竹簡科斗皆漆書也終於蠧壊編鍾石鼔益
堅古人為不朽之計至矣然其妙意所以不墜者特以
人傳之耳易言神而明之存乎其人吾作易書傳論語
説亦粗備矣嗚呼又何以多為
　仇池筆記卷下
