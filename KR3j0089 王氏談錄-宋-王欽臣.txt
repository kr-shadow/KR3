#+TITLE: 王氏談錄-宋-王欽臣
#+DATE: 2018-05-12 10:18:14
#+SOURCE: github.com/kanripo/KR3j0089 master fbd0fad4                
欽定四庫全書　　　　　子部十
　王氏談録　　　　　　　雜家類三(雜説之屬/)
　　提要
　　　　(臣/)等謹案王氏談録一卷不著撰人名氏説
　　　　郛載之題曰王洙撰書録解題則以為翰林
　　　　學士南京王洙之子録其父所言今觀此書
　　　　凡九十九則而稱先公及公者七十餘則則
　　　　非洙所著明甚葢編此書者見卷尾有編録
　　　　觀覽書目一則末題云王洙敬録遂以為全
　　　　書皆出洙手不知此一則乃嘉祐以前人所
　　　　為洙特録而跋之其子附載書末耳世無自
　　　　著書而自標敬録者也其解繪事後素一條
　　　　朱子集注取之其論校書當兩存解經不可
　　　　改字就義皆為有識其稱校書之注二字以
　　　　上謂之一云一字謂之一作亦深有理洙字
　　　　原叔應天宋城人中甲科官終侍讀學士兼
　　　　侍講學士卒諡曰文子欽臣字仲至賜進士
　　　　及第官終待制知成徳軍據本傳及東都事
　　　　畧洙子惟欽臣一人則此書即欽臣所録也
　　　　乾隆四十六年三月恭校上
　　　　　　總纂官(臣/)紀昀(臣/)陸錫熊(臣/)孫士毅
　　　　　　總　校　官(臣/)陸　費　墀
欽定四庫全書
　王氏談録
　　訓子
公誨諸子曰忠非必殺身自盡其誠也可今人莅一官
　茍能竭力於大小之務不自愧於禄食推而廣之至
　於大事皆忠也至於以身死事盖古人不幸而遇之
　耳閨門之内承順父母顔色為先吾先公中令奉戚
　氏太夫人極為子之道太夫人每有小不如意未嘗
　與先公一言先公必朝服再拜候其色悦而退先公
　在金陵餘杭清夜多作詩必召吾起草或屬數句未
　成且假寐吾持筆侍側往往至中夜不敢退時吾十
　五六歳未始知倦今吾愛汝曹不欲以嚴限慈世事
　當自勉也
　　爾雅
公言爾雅文選待文士之秘學也使人知之必譏其所
　習淺未至規橅裁取不習或闕嘗戲曰韓愈詩多用
　訓故而反曰爾雅註蟲魚定非磊落人此人滅迹也
　　𨽻書
公素不習𨽻書初但微作八分皇祐中受詔書獻穆公
　主碑李氏求以古𨽻冩於是始作𨽻書既出人競愛
　宋丞相曰近世人家栢楹之刻所未及也君謨亦云
　君之𨽻字乃得漢世舊法僕之所作但唐謂(一本/作體)𨽻
　耳
　　筆法
公言用筆須圓勁結體須作方正然後以奇古為工皇
　祐中受詔與君謨分寫邇英閣二圖公書無逸篇君
　謨真字書孝經既成上作飛白二軸答之後又受詔
　分寫集禧觀諸殿榜公書奉福虚福殿二榜君謨書
　神藻殿二榜
　　為文
公誨諸子屬文曰為文以造語為工當意深而語簡取
　則於六經莊騷司馬遷揚雄之流皆以此也又論修
　身行道至於性命之理既而曰此皆第一等語汝輩
　一詞賦亦未能善固未知也然不當不為汝輩道
　　讀書記
公嘗言隋王劭作讀書記凡所説書隨意所取疏之後
　輯而成篇又唐人有臺閣集纂當世名人詩今此二
　書人家罕有存者
　　鷄鳴歌
公言人嘗云汝南出鳴鷄考之舊事漢時於汝南取能
　鷄鳴歌之人其云鳴鷄盖謬也
　　葬
公言昔觀孔子墓視其地之形勢大與今俗深相符今
　之術果昔人之所遺耶
　　子房封留
公言今陳留立祠祀張子房非也所封留沛今彭城有
　留城是也昔宋武北征過陳留下教修復其失盖已
　久矣
　　作文
公訓諸子曰壯年為文當以氣焰為上悲哀憔悴之詞
　慎不得法
　　知字音切
公言學者不可不知音切茍不通終為不識字人
　　論隂陽拘忌
公言昔有一士人病其家數世未葬亟出錢買地一方
　稍近爽塏者自祖考及緦麻小功之親悉以昭穆之
　次葬之都無嵗月日時隂陽忌諱與塋穴之法人且
　譏其易而謂禍福未可知歲中輙遷官秩後其家益
　盛以此觀之真達者也今之人稽留葬禮動且踰紀
　邀求不信之福於祖先遺骸真罪人也
　　筆法
江南李主及二徐傳二王撥鐙筆法中朝士人吳遵義
　待詔尹希古悉得之吳尤以為秘所傳二人與范宗
　傑而已其法五字擫厭抵勾揭吳又云更有二字曰蹲送
　蹲送者蹲鋒迎送之謂耳若作一字必從腕勢中出之
　吳笑曰然
　　讀甘露記
公嘗讀甘露記歎曰無妄之禍乃至於此以此視之軒
　冕非可戀之物吾日有歸意
　　唐時金帶
公言李防給事有一金帶唐之制作撻尾刻云龍朔某
　年紫宸殿宣賜鄭畋其制作與色澤尤奇防卒其子
　不肖妄以與人臨淄公晏殊留守南郡大㑹客伎有
　服金帶立其側者公目之覺異於常引視其刻問所
　従來曰李氏子所假公俛歎久之
　　京氏律厯
京氏律厯一卷虞翻為之解其書雖存學者罕究公従
　秘府傳其書究習遂通屢以占卦甚效
　　修書進藁
公言修書藁草隋書尤重謂之初藁每與正本並奏
　　古事不見所出
公言古事有相承傳用而不見出者甚多如顔回讀書
　鐵鏑三摧是其一也
　　秘閣易法
公言秘閣有鄭氏注易一卷文言自為篇而陸氏太𤣥
　篇第亦各異考之足以見古易經之舊次
　　方藥精通
公言髙文莊方藥精通聚奇藥價及巨萬雅尚之一也
　　繪事後素
公言繪事後素即考工記所謂後素工也
　　七言詩
公言古七言詩自漢末盖出於史篇之體
　　性貴平淡
公言人性貴乎平淡若加以器識即所謂宰輔器也盖
　宰制方物等之公平甄别不差足任機柄耳昔劉劭
　論人物亦以平淡為先也
　　蘭蕙
公言蘭蕙二草今人盖無識者或云雚香為蕙草
　　録書須黏葉
公言作書冊黏葉為上雖歲久脱爛茍不逸去尋其葉
　第足可抄録次序初得董子繁露數卷錯亂顛倒伏
　讀歲餘尋繹綴次方稍完服乃縫綴之弊也嘗與宋
　宣獻談之公悉命其家所録書作黏法
　　少女風
公言管輅云天欲雨樹上已有少女風今俗多云急風
　翻葉見白者是
　　靈符石
公少遊蜀於江濱得靈符石石理堅潤其文尤異
　　李廷珪墨
公性尤愛墨持玩不厭几案牀枕間往往置之常以柔
　軟物磨拭發其光色至用衣袖畧無所惜慶厯中人
　有持廷珪墨十九求售従子參預託公草文字恐溷
　其思遽令麾去公後聞之極為歎惜後此墨尤難得
　而屢以萬錢市一丸其品乃有數等其邽字作下邽
　之邽者為上作圭潔之圭者次之作珪璧之珪者又
　次之其云奚庭圭者最下盖廷珪本燕人奚初姓後
　徙江南其初未奇久而益佳故李主寵其能賜之姓
　也雖名號有髙下其間又自有粗精亦時有偽作者
　人亦多惑公言若辨之當視其背印云歙州李廷珪
　墨歙旁州字之左足與李字之中書可與子字之足
　貫又與廷字之豎書墨字之右角貫視之上下相通
　者為真公又自能造墨在濠梁彭門常走人取兖州
　善煤手自和揉妙為形體盖光色與廷珪相上下既
　成分遺好事悉伏其精嘗以廷珪墨遺君謨隴西王
　之子恂謂公曰聞以墨遺君謨槖中必缺請以一丸
　補之
　　小篆奇古
公亦習古文小篆嘗謂古文至少至許慎所不載及不
　出孔氏書者悉後人所造學之少所根據小篆源流
　可究便於施用公用筆奇古慶厯中士大夫家墓銘
　盖多公筆也今上景祐徽號玉冊宣獻宋公受詔寫
　宋公不習篆公與代書也又章郇公受詔書相國寶
　奎殿太宗真宗詩額亦公代之
　　篆銘嘉量
皇祐中上令少府作嘉量公稽攷制度參以周漢既成
　自篆刻銘奏御藏於内府詔在集中
　　碑額
按公所書古𨽻字則獻穆公大長公主碑曹襄悼碑范
　文正碑晏元獻碑伊先生隔山庵記正字則張少監
　墓誌濠州四望亭詩莊生臺詩宋宣獻詩書額濠州
　四望亭南京御史臺讀易堂襄州峴山亭臨芳亭華
　嚴寺羊太傅廟西京教忠積慶寺東都李氏閒燕堂
　來鶴堂連亭箖箊亭劉氏芸華堂
　　古器
景祐中内出古銅鐘鼎尊三器詔公辨其欵識公驗其
　文稱有周立王字法參以篆𨽻形制不與經典相合
　非逺古時物疑似武氏時器具上其事詔藏於龍圖
　閣語在公集中皇祐中又出玉器二一為四龍行走
　上騰之形其端升餘可置物一為梳形旁上連窣綿
　繰可插羽下有柄雕以蜻蜓蝘蜓絶工巧公以為皆
　物柄也梳形者疑古人羽扇之柄其他莫可知
　　辨藥
公示京師市藥須當精别市中藁本多雜以威靈仙不
　可稱辨往往誤售入藥遂不為效藁本盖柔細而芳
　香者是
　　自治之要
公謂諸子曰人之文章美者固譽之不至者未嘗輕視
　吾心意和平得自治之要險巇貪媢固自不生怨尤
　僥倖逾絶思慮以其染汚吾心戕賊天理皆屏之於
　未萌然事有曲直必當中理今朝廷之士與吾論事
　有不直謗毁甚多然吾皆不責固無報復盖吾自信
　者篤耳此乃汝輩粗識善惡人亦不能欺吾其能以
　無為有紿汝輩耶吾既已自力如此更欲汝輩效而
　為之不可不勉也
　　校書
公言校書之例它本有語異而意通者不可取信盖不
　可决謂非昔人之意俱當存之但注為一云一作(二/字)
　(已上謂之一云/一字謂之一作)公自校杜甫詩有草閣臨無地之句
　它本又為荒蕪之蕪既兩存之它日有人曰為無字
　以為無義公笑曰文選云飛閣下臨於無地豈為無
　義乎唐鄭顥自云夢為詩十許詔有云石門霜露白
　玉殿蕪苔青意甚惡之後遇宣宗山陵成因復職公
　嘗笑曰此杜工部橋陵詩也顥以為真陵之祥而更
　復綴緝亦嗤鄙之一也
　　相知之厚
蔡文忠守南都公時為書院説書且將薦公而謂公曰
　欲薦而未有人可令草奏以叙君之美莫若煩君自
　為之公謝曰某之才不足當公薦今石太祝延年衆
　愛重宜置某而薦石蔡公曰石固欲薦之亦當自令
　草奏公徐曰得之矣遂命公草石奏而石為公草奏
　初罷野城尉里中是時晏丞相為留守方修後圃而
　使諸曹掾賦馴鶴小池戸曹掾玉初邀同賦既成并
　上臨淄公公喜遇之甚厚及臨淄公還朝力薦為應
　天府學講書語在公家傳中是後蔡文忠繼守留鑰
　復待以上客蔡公既去而宋公來其所以遇之尤加
　每公事退開郡閤邀公殆日以為常相對但持書冊
　論議而已宋公嗜食乾果羅列左右間或相勸食或
　以文章示公句意有所欲易及一字不安者必曰君
　試思之公曰以某句某字如何曰更試思之或至再
　三遂用後宋公還朝公亦入上庠又陪佐史局無一
　日異於初宋公薨公為之議諡撰著行狀象篆勒墓
　銘諸宋以服帶緡錢遺於公甚厚公不發其封悉還
　之李邯鄲公戲簡公曰可惜筆端得來盡被車兒推
　去後老思宋公平昔之知嘗歎曰相知之厚不愧古
　人今亡矣夫去年公謁告還里中錢于飛侍讀為留
　守其妻宋公女也聞錢宴公于郡齋曰是往者日與
　吾父論書於此齋中吾家為肴羞尊酒以待者也因
　泣下明日錢以其妻語語公公亦為悽然
　　古今樂律通譜
公洞曉音律自能辨聲度曲嘗究今樂之與古樂所由
　變而總諸器之同歸以籍於譜至如言黄鐘其聲則
　屬絃之某抑按金石之某聲考筦之某穴皆衡貫為
　表而别之至於北部諸器亦然雖不知者可一視而
　究號曰古今樂律通譜又云今北部樂乃古之清商
　遺音其論甚詳
　　芸
芸香草也舊説為不食今人皆不識文丞相自秦亭得
　其種分遺公嵗種之公家庭砌下有草如苜蓿揉之
　尤香公曰此乃牛芸爾雅所謂權黄華者校之尤烈
　於芸食與否皆未可試也
　　李衛公文
公亟稱李衛公之文謂不減燕許每讀積薪賦曰雖後
　來之髙處必居上而先焚真文章之精致也
　　作文立意
班固典引序唐堯君臣之德迭享天下云股肱既周後
　授漢劉公言古人作文立意髙奇如此後學者可不
　務哉(一云文當務立意/髙奇不蹈陳故)
　　為箴自警
公始為進士居里中與嵇穎(缺/)竇充締交合各為箴以
　自警
　　期待之深
公為舒城尉馬亮鎮廬江始入謁謂公曰君狀貌類宋
　尚書白材質正與君等他日亦不下此人後入上庠
　暇日謁邢侍讀昺識公甚喜歎曰君異時之孫馮也
　(孫奭馮元/方貴顯)
　　上官忌兀日
公云隂陽忌諱固不足泥然亦有不可畧者嘗記丁顧
　言少卿云昔遊宦蜀中至官有期駐舟江滸游憩山
　寺遇老僧問丁公何為而至丁具以之官告又問期
　在何時丁又以告僧曰是所謂兀日不可視事弗避
　之君必以事去君笑而不應既至官月餘竟以事免
　歸丁深異之於是復道故處従僧謁其術丁屢以語
　公臨治頗用之
　　水漬書冊
公言藏書之家書冊或為雨漏及途路水潦所漬者皆
　可大甑中蒸而暴之至一二畨乃以物鎮壓平處逮
　乾色雖微漬而畧無損壞
　　雌黄墨
公言雌黄為墨校書甚良飛研極細堅膠揉為錠無油
　甆器中磨加以少藤黄尤佳
　　詩話
公言舊嘗得句云槐杪青蟲縋夕陽因思昔人似未曽
　道後閲杜少陵詩有云青蟲懸就日尤歎其才思無
　所不周也
　　契丹風物
公言昔使契丹戎主觴客悉以玉杯其精妙殆未嘗見
　也又言北人饋客以乳粥亦北荒之珍彼中有鐵脚
　草採取隂乾投之沸湯中頃之莖葉舒卷如生
　　書儀
公言唐裴鄭二家書儀皆云凶書須好紙繕寫言語哀
　雅稽之似非寧戚之義不若以生紙書之語言字體
　質朴為稱
　　元父城
公言阮籍有元父城賦甚陋其土昔嘗經行視其地信
　然
　　方言
揚雄方言世所傳云舊本也公患其無次序判别其訓
　各以類従且云此殆子雲之初意也後人見其有條
　理便謂昔本則妄耳
　　修書
按公所修之書春秋蕃露(舊墜簡脱文差互不可考公/數年尋繹文義綴緝始成仍)
　(舊為/十卷)方言(舊無次序公/析之以類従)杜甫詩(古六十卷今亡世傳/二十卷止數百篇參)
　(合别本以嵗時為/類得編二十卷)髙適詩(舊十三卷公/分為十卷)易緯(館閣舊/本以乾)
　(鑿度稽覽圖通卦驗分為三書各自著分擾隋唐志/目並載易緯九卷仍依篇次合為一書復其舊次)
　　詩話
公言近人别傳杜甫詩杜鵑行一篇云誰言養雛不自
　哺此語亦足為愚蒙此正破前篇非甫作也
　　醫
公言昔東都有一醫者姓劉其術甚異通黄帝八十一
　難經病註者失其㫖乃自為解獻于闕下仍為人講
　説自號曰劉難經其治疾察脈無隠不知肘後有二
　藥奩止藥末數品而已每視人病旋取諸末合和加
　減分為劑料日服不盡其數病未愈他日再至曰此
　藥服不如數耳所餘當有幾人不能欺後以老終
　　論逸少書
公言每閲王右軍書覺每帖氣勢各異此所謂羲之萬
　紙不同也
　　醫茶
公言茶品髙而年多者必稍陳遇有茶處春初取新芽
　輕炙雜而烹之氣味自復在襄陽試作甚佳嘗語君
　謨亦以為然
　　古碑
石舍人楊休典宿州蘄澤岸傍得古碑刻云有周渤海
　公𤣥孫伯著之碑問公所謂公者非宇文氏乎公曰
　然
　　史官
宋丞相庠與翰林祁公皆布衣之舊同年登科皆貴達
　益篤契好初宣獻公薦公入史局時邯鄲李公叔領
　撰著李方貴顯與宋公同列而不相下頗有間隙宋
　既與公舊勸公毋受命公辭以辱宣獻公知不敢避
　讓宋怒遽折簡謂公曰自古為史者不免天菑或人
　禍子何為當而不避今且賀子而弔子也
　　藥性
公言醫藥治病或以意類取至如百合治百合病似取
　其名嘔血用胭脂紅花似取其色淋漓腸結則以燈
　心木通似反其類意類相假變化感通不可不知其
　㫖也
　　唐三宗像
公言舒城縣民李氏者唐宗室之裔有一軸畫上畫𤣥
　肅代三帝真云其先别子所出也其畫亦當時之跡
　每持以見縣官免科役
　　王建宫詞
王建宫詞云如今池底休鋪錦公言此即文公對李公
　石云開元中舊宫人盡在問之無知此事者
　　楊姓異同
楊修書云修家子雲公言子雲自叙為楊侯之裔自為
　楊字恐與華陽之陽異
　　唐世詩僧
公言唐世詩僧得名者衆然格律一體乏於髙逺顔延
　之所謂委巷中歌謠耳唯皎然特優
　　解經
公言學者解經或有改字就義者非先儒闕疑之旨往
　往自取議
　　起居注
公言穆天子傳左右史之書起居注始於漢世乃有遺
　法也故今崇文書目以穆傳首記注之列
　　黄白術
公言先中令在金陵有一術者自言得黄白術請試之
　初持二藥罨至云丹砂所化也中令不以為然既而
　請持歸明日復至皆先所見物也而其一當中印一
　指痕乃金瀝也其一如滿盛其瀝而復瀉去者其表
　則素潔如初遂留二物而去後不知所適
　　又
公言初赴舉時接一士人稍親近忽謂公曰君苦無資
　乎求開通錢千餘當為君化少物公曰錢固有而難
　化也既得開通曰銅精者皆可數日持銀十兩至視
　之錢周郭與字隠隠尚在謂公曰君并欲其法乎亦
　無所秘公笑曰聊試卿法爾吾無所用悉還之後月
　餘其人卒
　　丁謂家資
公言丁謂前敗之一夕買竭都市中金餘産籍没後官
　斥賣人有買其綵薦一拆之得絹凡三百餘端
　　二蘇草𨽻
二蘇皆工草𨽻而舜欽先得名人或咨公云二人優劣
　公曰才翁筆勢勁媚疑較長也
　　周官
公言學者多云疑周官初以吾考之殆作而未用之書
　也以近事比之唐世制六典著當時百官之目最為
　詳悉竟不能遵用
　　晏相觀書
公言晏丞相自云觀書遇事有可用者必準度所宜使
　處然後黙記如未獲用者心常恨之他日臨文速不
　廢忘
　　贈日本僧詩
公言祥符中日本僧寂照來朝後求禮天台山先中令
　守㑹稽寂照經由來謁寂照善書迹習二王而不習
　華言但以筆禮通意時長兄為天台宰中令以書導
　之兼贈詩云滄波泛瓶錫幾月到天朝鄉信日邊斷
　歸程海面遙秋泉吟裡落霜葉定中飄為愛華風住
　扶桑夢自消既至天台來致書謝累幅勤至其字體
　婉美可愛楊文公在禁中識之亦嘗序其事
　　夢
公言始作禮官時夢入禁苑中引一紫衣人至後亭見
　上免後踰年荆王薨皇帝受服予時引太常卿入苑
　中其徑路所至皆夢中所見
　　汗衫
公言皇祐中人有獻唐昭宗御服汗衫一上有朱字手
　詔與錢鏐求助兵時隔塞不通盖密信也獻者朱氏
　子孫欲求官朝廷留而賜之帛遣之
　　厯官
公言近世司天算楚衍為首既老昬有弟子賈憲朱吉
　著名憲今為左班殿直吉𨽻太史憲運算亦妙有書
　傳於世而吉駮憲棄去餘分於法未盡
　　贈狄國寅詩
耀州三(闕/)人狄國寅自云仁傑之後有告身數通及代
　宗時御史中丞狄歸昌請復御膳表具攜以示公仍
　請詩云每讀梁公傳青編日屢開神交慕英烈自喜
　見雲來一命須朝禄連章薦楚材凡昇黄綬秩世代
　乃身媒國寅向以龍圖閣直學士狄棐論得官
　　詩話
公言杜甫為詩多用當時事所言玉魚蒙塟地者事見
　韋述兩京記云云有言鐵馬汗常趨者昭陵陵馬助
　戰是也此類甚多此篇不全
　　評書
公雅好永禪師書嘗得古本千字文手自裭背暇則玩
　閲至老不倦嘗云今人筆美未能為書須結體巧常
　使左方髙氣勢自得遒媚乃為佳也與蔡君謨在西
　閣朝夕評書君謨每有繕寫求公指其失後語公曰
　與原叔論書數年自覺倍精昔時人或與公論禪理
　公曰仲尼絶四毋意毋必毋固毋我盖不出是也
　　自强
叔彛云富公才業賢望如此然其心好學喜為文章又
　樂與人論議經㫖及古今興亡治亂雖逐日亦各有
　工課夜坐一書室中或至二三更方歸寢此盖往年
　曽倅鄆州佐王曽相而曽乃如此所為富公亦常服
　其勉勵耳此實士君子規矩其身而不敢自懈易曰
　君子以自强不息此之謂也
　　通經
叔彛常云士有曉熟世務兼能作文字者然後能通經
　又其常?心於其間故也然則如今天下學者皆能
　經術然求所謂通經者其人少矣
　　修慎
韓謙父聞臺官吳中復等疏陳相執中所為及家私事
　凡九條謙父乃曰此言必書之史傳施後世而不善
　之名安可掩哉士君子豈得不修慎哉
　　訪問
倪義父云某每因往街市或坐次逢河東河北陜西客
　旅等某必問其事意亦要知茶鹽礬之類及雜物有
　所更改増添條制之事又可以知省中所行事宜經
　久便與不便如何也
　　識明則經明
周伯堅云某於周易與先生之説有不同之處然則君
　子所患者識耳識明則經明而周流通變矣
　　不置侍婢
伯堅又云相愛者與家人言以某年髙在逺方勸置一
　女子侍飲食湯藥圖其安逸某乃云自幼年力耕鑿
　孤貧讀書歴盡艱苦而執志期於粗有所樹立而今
　幸亦為人所見愛茍或如此是棄忘其初心也
　　作文主之以誠
管允中云凡修學不患作文字不能精在持身立事自
　期如何耳然則作文字必主之以誠也中庸曰不誠
　無物誠之説於聖賢道可謂至大矣
　　政事
蔡監簿至夫在學云叔彛有書與叔父密學言京師弊
　政十餘條而叔父已先行其七八與叔彛所聞者暗
　相合叔父甚喜之時君謨行京兆事
　　思慮
潘十六十九秀才在富相為外甥云舅氏往年典郡某
　嘗於左右修學而舅氏每中夜或獨坐一靜書室中
　至二三更但仰靠椅子不知思慮天下何事也
　　好學
歐大太祝云大人嘗云太師致仕在家每日須看文字
　又喜學書并草書
　　又
歐大又云大人在家逐日須作文字而於經史間亦各
　有工課耳
　　廉慎
焦秀才云胡内翰於湖州時買物却於他郡致仍一一
　供税錢也
　　相人
歐大又云凡相人最好於得失榮辱之際觀其動否便
　可知其器之小大也然後見其人之前程也
　　作官
又云作官須事事要知只如耕犂之具亦要知制作盖
　臨政利民亦有使處又云作官須且坐而觀之久而
　後可發作官不在文章劉參政作官後不在文章亦
　不全在器業也
　　持身
焦秀才云錢志通于編勅刑統皆一一節目之又云不
　患作文字不精患不能持身與立事耳又云君子不
　以己所藏而推所受
　　河圖
歐公云河圖之説雖見於書易論語禮記某獨以為不
　然盖後之人好怪説耳豈有聖人以己有德而不獲
　天位非也某以文字正之後世必有信之者一千年
　後必得一人信之二千年後又必得一人信之又三
　千年後又必得一人信之矣以三千年而獲三人見
　信則後數千年信者必多則其説行矣
　　作詩
又云凡作詩并選中唐之名士衆作格式每作三五篇
　雜於其間文字亦然
　　推誠待物(相業附/)
李兵部云唯人推誠待物不要城府而人自和平也某
　凡于職司十餘年前後應猜防人底文字並不發奏
　及其(闕/)　某奏此事乃先奏某亦依違(闕/)
　供(闕/)亦不欲旁損其人也　又云嘗見龎相勸其如
　公孫𢎞之脱粟飯布被伊不聽其言豈有六十五嵗
　更造宅營葺所活幾時其愚可知己　又云凡宰相
　多以己之親戚遂隔朝廷仕宦者豈至公之道邪賈
　相則不然雖唐詢為事令作臺官亦不言之　又云
　夫易之咸卦聖人感人心而天下和平此事亦甚大
　以一人之心感天下使之和平豈非誠乎非以虛受
　人而人可化哉盖虛受人則無城府無城府則無疑無疑
　則誠矣　又云今之居宰相百執之上不慮人之窺
　伺而錯作事天下人之聰明豈可掩哉　又曰凡在
　中書者自平生讀書學聖人之道及可用之處反不
　用之其本為利禄所汨而聰明有所蔽也　又云今
　之大臣但家中為歡樂豈有思天下憂患與國家之
　安危平生所學當行之事哉
　　賢者能受毁(大臣欲知典故附/)
張中行云夫賢者難能受屈辱盖以其有所負而期於
　後世也夫譽者人易受而毁者所不能堪然而能堪
　受人之毁而不動者亦唯賢者能之夫平居無事之
　時人皆能言可以守道死而不變及有罹患難而當
　鼎鑊之誅而獨能不易其操者乃為難耳　又云大
　臣者欲知國家故事如魏相者則可以為宰相而治
　天下者也
　　作文
歐公某云每日雖無别文字可作亦須尋討題目作一
　二篇又曰凡看史書須作方畧抄記又曰文字既馳
　騁亦要簡重
　　經史
焦秀才云欲作文字與立身先且須積日以養其源可
　也長源與知仲書曰知日講史記及孟子甚善甚善
　盖經書養人根本史書開人才思此事不可一日廢
　而須自少年積之宜常用此法也
　　附編録觀覽書目
焦思慮聞見可記事　寫三朝寶録　尋諸司事例文
　字　抄記本朝各臣所施為事節　尋求河北河東
　陜西東西川廣古今戰鬬行師方畧　編録河北至
　廣南六處極邊山川地圖　編録古今凡興利公私
　事　求録古今治水方畧地圖等尋訪應語系文字
　　編録三司錢穀文字究問國家每年二嵗科數與
　一年京師官吏三軍諸軍請受并内外諸雜支用多
　少科有蓄積豐乏之數　訪問兵籍禁軍廂兵内外
　實増減數多少之數　編録應律令刑統文書　訪
　問内外養馬數多少并編録古今養馬買馬法　編
　録水陸舟車轉運方畧　編録兵家文字　編録應
　械形制法度　編録四方今有遺利于民事　編録
　歴代帝王所尚有益於國家事　編録歴代名臣為
　政畧事　　尋訪(闕/)樂文字　編録歴代至唐五代
　國朝以來貨殖所營為事　編録國朝諸將臨敵制
　置方畧事　編録國朝宰相所施為事　編録自來
　行文書中利害事節　編録諸官所藏家書目録
　編録諸在官所為方畧　宰相三司　御史臺　開
　封府糾察在官刑獄　羣牧司　樞密諫官　大理
　寺　流内銓　審刑院　安撫　益州北使審官院
　　縁邊　轉運　提刑　臺閣故事　觀三朝寶録
　(共三百八十卷内太祖五十卷太宗八十卷真/宗一百五十卷孫奭宋綬陳堯佐等同修撰)觀三
　朝聖政畧(十四/卷)三朝聖政畧(石介/)三朝寶録(三十卷/王曽)
　三朝寶訓(十卷吕/夷簡)國朝㑹要(一百五十卷慶/厯二年張得朝)太宗故
　事(二十卷/富弼)觀文鑒古圖(慶厯/四年)三朝訓鑒圖(十卷皇/祐李淑)皇
　祐方域圖(五十卷王/洙掌禹錫)兩朝寶訓(三十卷/林希)熙豐聖訓(二/十)
　(卷林/虞)仁宗政要(四十卷/張唐)邇英延英二閣記注(三卷賈/昌朝)
　寶文天人祥異書(十卷三十/門章得象)聖政記(一百五十/卷丁謂)政録
　節要(十二/卷)聖範(一/卷)英祖記畧(一/卷)正統(十卷/英宗)神武秘畧
　(十卷/仁宗)太常因革禮(三百卷姚闢韓洵/歐陽修李東之)鹵簿圖記(十卷/宋綬)
　紀年通譜(十卷文彦博/宋庠髙若訥)州縣祭社稷儀(一卷祥/符禮官)閣門
　儀制(六卷/梁顯)元豐郊廟奉祀禮文(三十/卷)編年通載(十卷/章衡)
　朝制要覽備對(六卷畢/仲衍)開寶通禮義(一百卷/盧多遜)禮書(一/百)
　(五十卷/陳用之)樂書(陳晉/之)大樂圖(二卷/宋郊)諡法(蘇/洵)先天記　降
　聖記　封禪記(五十二卷/大中祥符)祀汾隂記(五十/二卷)迎奉聖像
　記　續通典(一百卷/宋白)唐㑹要(一百卷/王溥)五代㑹要(三十/卷王)
　(溥/)冊府元龜(一千卷/王欽若)太平廣記(五百卷/李昉等)總類(一千卷/李昉等)
　前史精要(丁/度)
　
　
　王氏談録
