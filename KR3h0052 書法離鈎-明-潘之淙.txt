#+TITLE: 書法離鈎-明-潘之淙
#+DATE: 2016-06-11 12:23:25
#+SOURCE: github.com/kanripo/KR3h0052 master e0f871ba                
欽定四庫全書　　　　　子部八
　書法離鈎目次　　　　　藝術類一(書畫之屬/)
　　卷一
　　　原流　　　　　　　六義
　　　四學　　　　　　　證非
　　　述傳　　　　　　　古文
　　　大篆　(文/)　(奇宇/)　　小篆
　　　八分　　　　　　　隸書
　　　飛白　　　　　　　楷書
　　　行書　　　　　　　急就
　　　艸書
　　卷二
　　　取法　　　　　　　初學
　　　執筆　　　　　　　撡手
　　　用筆　　　　　　　筆鋒
　　　定心　　　　　　　知道
　　　從性　　　　　　　適志
　　　解悟　　　　　　　記異
　　卷三
　　　學篆　　　　　　　學隸
　　　學楷　　　　　　　學行
　　　學艸(附章艸/)　　　　論寫
　　　論□　　　　　　　論骨
　　　論觔　　　　　　　論肉
　　　論脈
　　卷四
　　　體式　　　　　　　形狀
　　　氣勢　　　　　　　布置
　　　運用　　　　　　　肥瘠
　　　方圓　　　　　　　遲速
　　　勁軟　　　　　　　結構
　　　弊病
　　卷五
　　　鍾意　　　　　　　瓘法
　　　心頌　　　　　　　綱目
　　　八法　　　　　　　一側
　　　二勒　　　　　　　三弩
　　　四趯　　　　　　　五䇿
　　　六掠　　　　　　　七啄
　　　八磔　　　　　　　㸃例
　　　畫例　　　　　　　勾例
　　　撇例
　　卷六
　　　篤學　　　　　　臨書
　　　摹書　　　　　　　書丹
　　　辨惑　　　　　　　先後
　　　誤寫　　　　　　　利器
　　卷七
　　　品題
　　卷八
　　　賞鑒
　　卷九
　　　古帖　　　　　　　原筆
　　　原墨　　　　　　　原硯
　　　原紙
　　卷十
　　　切韻
　　　　(臣/)等謹按書法離鈎十卷明潘之淙撰之淙
　　　　字無聲號達齋錢唐人與兄之淇字爾瞻者
　　　　皆工書是編薈萃舊説各以類從大指謂書
　　　　家筆筆有法必深于法而後可與離法又必
　　　　超於法而後可與進法俗學株守規繩髙明
　　　　盡滅紀律俱非作者書中知道從性諸篇皆
　　　　言不法而法法而不法之意其名離鈎者取
　　　　釋子垂絲千尺意在深潭離鈎三寸語也然
　　　　仍訛襲謬不一而足如籀文與古文大篆皆
　　　　小異故説文序云新莽謂之竒字徐浩云史
　　　　籀造籀文李斯作篆江式唐元度則謂史籀
　　　　著大篆十五篇又如隸書在八分之前行書
　　　　在草書之後故蔡琰云吾父割隸字八分而
　　　　取二分蕭子良云靈帝時王次仲飾隸為八
　　　　分説文漢興有草書張懐瓘則謂八分小篆
　　　　之捷隸亦八分之捷郭忠恕則謂小篆散而
　　　　八分生八分破而隸書出隸書悖而行書作
　　　　行書狂而草書聖之淙皆不能辨其妄至楊
　　　　慎改嶽麓禹碑中南暴昌言四字為南瀆衍
　　　　亨偽云得之夢中之淙亦信之尤為寡識特
　　　　其摭錄繁富瑕不掩瑜亦可以備攷證之一
　　　　助焉乾隆四十一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
　凢例
一邇日子史盛行而書法獨缺焉不講豈以塗雅小技
　無裨雕龍不知前代名賢正徃徃寄趣於兹如顔魯
　公骨法嚴整王大令風神遒邁披玩間便堪想見奚
　第在筆墨工拙云
一書家筆筆有法固矣然法有可傳者有不可傳者但
　俗學株守規繩而髙明盡滅紀律俱非作者是編一
　證以六書之源流八法之指趣故從性知道諸篇進
　不法而法法而不法之妙
一評隲徃徃各遵其便各理其師故議論雖多私僻不
　少今取前賢確議而折衷以歸於當使人知所取從
一法帖支派既繁傳譌日甚此獨詳其統系次以品題
　使新舊妍媸洞如燭照
一古人論書者各極意旨此舉歴代諸篇條分縷析使
　以類從便於叅究
一是編雖譚書法饒有佳文即如淳化釋文皆前賢筆
　札之雋亦甚雅觀
一艸書變化由心法多不一近惟艸訣流行其不合者
　多矣故附刻釋文以窮艸書之變以開取精之門
一是編因書論法原宜字字從古但傳譌既乆恐不便
　讀姑多從俗未敢盡刋即釋文悉照原帖艸法亦以
　便辨認也若字學之奥隨有字㝈刻行以正譌謬達
　齋主人識
欽定四庫全書
　書法離鈎卷一　　　　　明　潘之淙　撰
　　原流
伏羲觀象於天取法於地作八卦而字畫萌倉頡仰觀
奎星圓曲俯察鳥迹龜文窮天地之變泄造化之機而
文字立至周設官分職乃立保氏掌養國子教之六藝
六藝之五有曰六書而書法乃大備六書者一象形二
指事三㑹意四諧聲五假借六轉注也肇於象形滋於
指事廣於㑹意備於諧聲四書不足然後假借以通其
聲聲有不合則又轉注以演其聲象形加義於指事㑹
意生聲於諧聲假借叶聲於轉注此六書之本末也既
明六書文字當識子母相生倉史主母而役子率子以
從母主類為母從類為子用者為母不用者為子得勢
為母不得勢為子母主形義子只主聲總而為言則象
形指事之謂文因而滋蔓子母相生㑹意諧聲之謂字
孳乳浸多著於竹帛之謂書科斗謂之古文周史籕作
大篆篆者傳也傳其書也與古文小異名曰籕文秦有
小篆損於籕文有八分損於小篆有隸書通於楷書漢
史游急就解散於隸書蔡邕飛白變楷以題署章草乃
隸書之捷行書乃真書之省草書又章草之捷也六書
十體如是四聲五音繫之故曰三倉制字而後知義類
有周爾雅而後知訓詁秦漢定體而後知書文許慎説
文而後知偏旁孫炎作音而後知聲韵其他辨論品隲
代不乏人是在究心者叅之
　　六義
象形者象其物形隨體詰詘而畫其迹也如日字從口
從一陽數月字從月從二隂數田字象四口十阡陌之
制艸字象物初出有枝莖之類是也
指事者直著其事加物於象形之文指而可識也如木
象形之文加一於下則指為本加一於上則指為末人
在一上為上人在一下為下之類是也其字既不可謂
象形又不可謂㑹意故謂之指事
㑹意者比類合義以見指撝或合體而兼義或反文而
取意象形指事文也諧聲字也㑹意文字之間也如止
戈為武人言為信艸生田上為苗鼠居穴下為竄之類
是也
諧聲者主母以定形因母以主意而附他字為子以調
合其聲也如江河左從水以定其體而諧聲在右鵝鴨
右從鳥以定其體而諧聲在左裠裳諧聲在上簾箔諧
聲在下園圃諧聲在内徽輿諧聲在外之類是也
假借者無義之義本非己有因他所授也因義而借者
初本裁衣之初借為凡物之初狀本犬形之狀借為凡
物之狀無義出借者易本蜥易之易借為變易之易財
本貨財之財借為財成之財因借而借者商木商度既
借為宫商之商又借為商賈之商之本之艸既借為之
徃之之又借為語詞之之是也
轉注者展轉其聲注釋其字而後知也有義轉注者惡
本善惡惡則可惡故轉為憎惡之惡齊本齊一齊則如
齊故轉為齊莊之齊無義轉借者荷本蓮荷轉為負荷
之荷雅本烏雅轉為風雅之雅因轉而轉者長本短長
長則物莫先焉故轉為長幼之長長則有餘故又轉為
長物之長行本行止行則有踪跡故轉為德行之行行
則有次序故又轉為行列之行是也
　　四學
眺氏云文字之學有三其一體制曰㸃畫縦横也其二
訓詁曰稱謂古今雅俗也其三音韵曰清濁髙下也殆
後篆隸變而行楷興復有論格勢諸書是謂四學
論體制者許慎説文吕忱字林李陽氷刋定徐鉉集註
徐鍇繫傳王安石字説夢英公字源張有復古編鄭樵
六書略戴侗六書攷楊桓六書綂倪鏗類釋許謙假偕
論周伯琦正譌趙古則本義皆是也
論訓詁者周公爾雅劉熈釋名揚雄方言曹憲博雅張
楫廣雅陸徳明釋文陸佃新義顧野王玉篇朱子十三
經註疏皆是也
論音韵者漢史正義云魏祕書孫炎始作反音眺氏謂
齊梁間西域之法始則沈約四聲韵陸法言廣韵吕静
韵集夏侯該楊休之杜素卿周思言李奉節僧鍳聿韵
總僧守溫字母夏竦四聲呉棫補韵及韵略韵海韵經
韵㑹皆是也
論格勢者蔡邕筆勢論衛夫人筆陳圖右軍筆法論衛
恒四體索靖書勢李陽氷翰林禁經張懐瓘書斷郭忠
恕法書苑許歸歟墨藪張彦逺法書要録蔡耑法書撮
要黄伯思法帖刋誤米元章書史及諸家法帖譜系翰
墨志記評訣考議皆是也
　　證非
趙氏云言之於語論寸之於寺專謂之因母以主意口
(于非/切)之於園國晶之於曑􁁉謂之主母以定形班孟堅
衛巨山謂諧聲為形聲非其義也自説文以同意相受
老考為轉注依聲託事令長為假借鄭𤣥以之解經鄭
樵以之成畧遂失本旨惟蕭楚云一字轉其聲而讀之
為轉注程端禮云轉注為轉聲假借為假聲是也老字
從人從毛從匕(音/化)者人毛匕而白為老㑹意字也考者
老也從老省定意从丂(苦浩/切)者諧聲字也非以老字轉
為考也如耆耉者耋孝皆从老省以為意旨句占至為
聲孝則子承老為㑹意鄭氏出入轉注非也以日月成
易轉為明以目少作眇轉為省至葛稚川加彡於景
作影王逸少从車於􁁜陳為陣又日莫之莫加日烏雅
之雅作鴉然火之然加火為燃州渚之州加水為洲果
字有艸須字有髟奚論丁􁁉不用口車渠不用石哉是
不明假借之旨也如獻亨(俗作/享)亨飪(俗作/烹)亨通而異匕
箸(俗作/筯)箸見(俗作/著)依箸(俗作/着)而殊者亦昧於轉注諧聲
也
　　述傳
古書邈矣所謂伏羲因龍瑞作龍書神農因嘉禾作穗
書少昊鳯鸞之文顓頊科斗之篆堯因軒轅之圖而作
龜書禹箸鐘鼎之文又作螺書務光倒薤史佚虎書此
傳疑也其孔壁經傳汲冢周書列國欵識鼎彜石銘之
類此傳信也漢志秦書八體一曰大篆史籕作也二曰
小篆李斯作也三曰刻符竹符合而中分字形也四曰
摹印屈曲縝密秦璽文也五曰蟲書鳥形施幡信也六
曰署書題宫闕也七曰殳書題戈㦸也八曰隸書程邈
作也漢興艸書尉律(漢律/篇名)又以李斯倉頡篇胡母敬博
學篇并名倉頡書司馬相如作凡將篇史㳺作急就篇
大匠李長作元尚篇楊雄作訓纂篇杜林訓之班固續
之王莽使甄豐定六書一曰古文孔壁書也二曰竒字
籕文也三曰篆書小篆也四曰佐書隸書也五曰繆書
摹印也六曰鳥書蟲書也光武時馬援疏論和帝命賈
逵修文許慎訪逵説文隋志亦云後漢鐫蔡邕書七經
於石碑又云魏世行八分其訓義有史籕倉頡三倉埤
倉廣雅諸篇蕭子良古今篆籕文體又有藁書楷書蓬書
填書奠書龜書雁書􁬻波飛白懸鍼垂露倒薤芝英金
䥘僊人虎爪寉頭象形蛟腳科斗鳯鳥龍虎麒麟尚方
大篆十二時書三十餘種皆出於六文八體因事而生
變也
　　古文
秦火滅經除典古文絶矣漢文時博士伏勝獻古文尚
書魏文時樂人竇公年一百八十歲獻古文樂書武帝
時魯共王壞孔子宅壁中得古文尚書禮記春秋論語
孝經北平張蒼獻左傳宣帝時河内女子壞老子壁得
古文二篇晉熈寧(一作/咸寍)五年汲郡人發魏襄王(一竹安/釐王)
冢得册書千餘萬言又云冢書石銘人無識者叔孫通
云科斗文也
　學古編云科斗為字之祖象蝦蟆子形上古無筆墨
　以竹挺㸃漆書竹簡上竹剛漆膩畫不行故首重腹
　圓尾輕似其形耳
　　大篆　(籕文/)　(竒字/)
周宣王太史籕變科斗箸大篆十五篇漢藝文志云凡
九千字趙髙以教胡亥説文云秦學僮試諷籕書又云
與古文或異又云孔子六經左傳皆以古文又云竒字
即古文而異者則籕文也其迹石鼓文存焉字源云漢
元帝王遵嚴延年竝工史籕秦焚書惟易與史籀得全吕
氏春秋云倉頡大篆非也
　學古編云欵識文者列國之文薛尚功集古鐘鼎文
　為五聲韻
　李斯既作小篆遂以籕文為大篆篆法匾者佳謂之
　􁉱(音蝸書譜譌為□後/人以蜾字代之益非)匾徐鉉曰石鼓文是也
　　小篆
小篆秦篆也丞相李斯作倉頡篇七章郎中令趙髙作
爰歴篇六章太史令胡母敬作博學篇七章皆損益大
篆也始皇并六國罷不合秦文者其畫如鐡石勢若飛
動隸楷之祖銘題鐘鼎符節至今用焉
　學古編云漢篆變古法許氏作説文以救其失也兼
　考通釋復古篇得矣
　舒元輿云秦相變倉籕為玉箸篆成一家之法歴漢
　至隋八姓無出其右唐李陽氷宗之
　　八分
八分秦羽人上谷王次仲作也序仙記云次仲少有異
志變倉頡書為八分蕭子良云靈帝時王次仲飾隸為
八分蔡邕云次仲初變古形非效程邈隸也小篆古形
猶存其半八分又減小篆之半蔡琰云吾父割隸字八
分取二分割篆字二分取八分隋志云魏世有八分書
王愔云建初中以隸字作楷法字方八分言有模楷法
書苑云八體之後又分此法
　　隸書
隸書秦下邽人程邈作也初為獄吏得罪始皇入雲陽
獄中覃思十年易大小篆方圓為隸書三千字奏之始
皇用為御史以奏事煩多為隸人佐書趨省易也八分
乃小篆之㨗隸又八分之捷也秦隸近欵識篆即秦權
量上刻字未有挑法也漢隸蔡邕石經諸碑皆有挑法
矣
　宣和書譜云後人發臨淄冢得齊太公六世孫胡公
　棺有字同今隸胡公先始皇四百餘年豈與篆籕相
　生特未行世邈以此解雲陽之難耳
　　飛白
飛白後漢右中郎蔡邕作也王僧䖍云靈帝熹平中蔡
邕作聖皇篇待詔鴻都門見役人方修飾以堊帚成字
心恱而歸為飛白衛恒祖述飛白而造散隸開張隸體
㣲露其白瀟灑於隸書揚采於飛白梁武帝謂王獻之
書白而不飛蕭子雲書飛而不白宜斟酌得衷後子雲
以篆為之雅合帝意雖創法於八分實窮㣲於小篆後
歐陽詢得焉王愔云體勢勁大字輕㣲不滿變楷制以
題署書指云飛白是分隸間入以行艸而筆勢輕淡者
漢魏署榜多用之蓋字形既大患在填實故使透漏見
素地耳
　東坡飛白贊云㣲㣲乎若輕雲之蔽月翻翻乎若長
　空之卷斾猗猗乎若游絲之縈栁絮裊裊乎若流水
　之舞荇𢃄離離乎其逺而相屬縮縮乎其近而不廹
　　楷書
楷書真書也蔡邕云隸減八分之半而通於楷楷者法
也式也模也時人用寫篇章法令亦謂之章程梁鵠云
鍾繇善章程姜堯章云真書以平正為善此世俗之論
唐人之失也真書無出鍾元常其次王逸少二家瀟灑
何拘平正唐人以書取士故有科舉習氣顔魯公干祿
書是也歐虞顔栁前後相望故下筆應䂓入矩無復魏
晉飄逸之風矣
　張懷瓘書斷云後漢王次仲為上谷太守楷隸初制
　大範幾同故後人惑之按次仲秦人作八分合蔡邕
　蕭子諸説懷瓘誤矣或云次仲作八分即今之古隸
　程邈作正隸即今之楷書至東漢漸至訛異蔡邕作
　石經正之而書指亦以程邈正隸為楷且古人書譜
　無專舉正楷為言者此説近是
　　行書
行書後漢穎川劉徳昇作也即真書之少縱以从簡易
相間流行鍾繇善行押書是也張懷瓘書斷云非艸非
真離方遁圓兼真者謂之行楷𢃄艸者謂之行艸獻之
白父云古之章艸未能宏逸頓異真體合窮揮運之理
極艸縱之致不若行艸之間也
　姜堯章云魏晉行書自有一體右軍蘭亭記及諸帖
　第一謝安石大令諸帖次之所貴穠纎間出血脈相
　連觔骨老健風神灑落
　　急就(章艸/)
章艸漢元帝時黄門令史游作急就凡三十二章襍記
姓名諸侯五官以教童蒙緩急可就而求之謂解散隸
體麤略書之漢書簡墮漸以行之是也唐顔師古為之
注後漢北海劉穆始善建初中杜度善章艸帝詔使艸
書上事魏文亦使劉廣通上事蓋因章奏用之謂之章
艸章艸乃隸楷之㨗艸書又章艸之捷也
　訣云章艸艸其隸字八分謹嚴如真用其一趯二波
　也
　　艸書
徐鍇云按書傳多云張竝作艸又云齊相杜深作説文
云漢興有艸書則張竝之前有矣衛恒云杜度善艸書
崔瑗崔實父子繼能杜氏結字甚安而書體㣲瘦崔氏
甚得筆勢而結字小疏𢎞農張芝因而變之轉精其妙
一筆而成偶有不連而血衇不斷及其連者氣候通於
隔行故王子敬行首之字徃徃繼前行之末世稱一筆
書自伯英始也
　衛瓘索靖俱尚書郎善艸時稱一臺二妙瓘得伯英
　觔靖得伯英骨懷素工痩張顛工肥痩硬易得肥勁
　難工皆艸聖也
　
　
　
　書法離鈎卷一
欽定四庫全書
　書法離鈎卷二　　　　　明　潘之淙　撰
　　取法
學貴取法則可以見古人於寸楮而臻其妙蔡邕入嵩
山學古於石室得素書八角垂芒頗似篆籕冩史籕李
斯等書筆勢邕得之三日不食大呌欲狂若對千人遂
讀三年妙達其理後筆特異遂作筆論
鍾繇見蔡邕筆法於韋誕自搥胸盡青因嘔血誕死繇
令人盜發其墓得之故知多力豐觔者勝無力無觔者
病一一從其消息而用之
王羲之少學衛夫人書及渡江北見李斯書之許見鍾
繇梁鵠書之洛見蔡邕書張岳碑始悔學衛夫人徒廢
年月又云頃尋諸名書鍾張洵為絶倫餘不足觀
詹孟舉云李陽氷見潭州碧落碑寢碑下數日不忍去
歐陽詢見索靖古碑駐馬觀之去數歩復還下馬觀之
倦則布氈坐觀之宿碑旁三日乃去
張懷瓘云上則法於自然次則歸於篆隸又次師於鍾
王夫學鍾王尚不繼虞禇况冗冗哉
唐舒元輿陽氷篆志云今世所重秦斯之迹豈能盡辨
别之以秦古斯邈矣况今去古愈逺晉魏真迹尚不可
見篆隸之風不益遐哉宜其日流而日弊也
　　初學
筆勢論云初業書要類乎本緩筆定其形勢忙則失其
䂓矩但取形質快健手腕輕便方圓大小各不相犯莫
以字小易而忙行筆勢莫以字大難而緩展毫端
張敬𤣥云初學必先真書若便學縱體則真體難成矣
虞永興云掇筆徃來懸管自在但使體勢雄壯不可拘
其小節若畏懼生疑否臧不決運用迷於筆前振動惑
於手下師心因乎獨見弟子執其寡聞恥請問於智人
忌藝能之勝已若欲造𤣥未之見也
孫過庭云初學分布但求平正既知平正務追險絶既
能險絶復歸平正
東坡云真生行行生草真如立行如行草如走未有未
能立而能行能走也
山谷云古人學書不盡臨摹張古人于壁間觀之入神
則下筆時隨人意學字既成且養於心中無俗氣然後
可作以示人為楷式凡作字須熟觀晉魏人書㑹之於
心自得古人筆法也
書指云善學書者其初不必多費楮墨取古人之書而
熟觀之閉目而索之心中若有成字然後舉筆而追之
字成而以相校始得其二三既得其四五然後多書以
極其量自將去古人為不逺矣
　　執筆
衛夫人云學書先學執筆真書去筆頭二寸一分行草
去筆頭三寸一分下筆㸃畫波掠屈曲須盡一身之力
送之
虞世南云筆長不過六寸真一行二草三指實掌虚
韓方明云五指撮管末可大草書
姜堯章云真書執筆近頭行書寛縱執宜稍逺草書流
逸執宜更逺逺取㸃畫長大易於分布齊匀
張懷瓘云若執筆淺則堅掣打勁三寸而一寸箸紙勢
則有餘若執筆深則束牽三寸而一寸箸紙勢已盡矣
筆在指端則掌虚運動適意騰躍頓挫生意在焉筆居
半則掌實如樞不轉制豈自由乃成稜角筆則死矣
韋榮夫云搦破管畫破紙飛鋒結體
山谷云能使筆力悉從腕中來筆尾上直當得意
東坡云把筆無定法要使虚而寛
歐陽公云當使指運而腕不知方其運也左右前後却
不免敧側及其定也上下如引繩此之謂筆正
　　操手
盧雋云拓大指擫中指歛食指抵名指令掌心虚如握
卵此大要也以大指節外置筆令轉動自在名指抵中
指小指拒名指此細要也
唐太宗云腕豎則鋒正正則四面鋒全次實指實則節
力均平次虚掌虚則運用便易
張敬𤣥云運腕不可太𦂳𦂳則腕不能轉而字體粗細
上下不均不可懸臂氣力有限若行草須懸腕大草書
須懸臂筆勢無限也
韓方明云雙指包管五指共執實指虛掌鉤撇托送若
以單指包之則力不足而無神氣
姜堯章云淺其執牢其筆實其指虚其掌執之欲𦂳運
之欲活不可以指運筆當以腕運筆執之在手手不主
運運之在腕腕不知執故孫氏有執使轉用之法執謂
淺深長短使謂縱送牽掣轉謂鉤環盤紆用謂㸃畫向
背
祝枝山云擫捺鉤揭抵拒導送八法謂撥鐙法撥者筆
管箸(俗作/着)中指名指尖圓活易轉動也鐙即馬鐙筆管
直則虎口間如馬鐙也足踏馬鐙淺則易出入手執筆
管亦欲淺則易撥動也擫者大指骨下節下端用力欲
直如提千鈞捺者食指箸中節旁此二指主力鉤者中
指箸指尖鉤筆下揭者名指箸指外爪肉際揭筆下抵
者名指揭筆中指抵住拒者中指鉤筆名指拒定此二
指主運轉導者小指引名指過右送者小指送名指過
左此二指主來徃枕腕者以左手枕右手腕提腕者肘
箸按而虚提手腕懸腕者懸箸空中最為有力
　　用筆
纂要云右軍用筆内擫而収歛故森嚴而有法大令用
筆外拓而開廓故散朗而多姿
右軍云轉筆宜左右回顧無使節目孤露藏鋒㸃畫使
左先右至回左亦然藏頭圓筆屬紙令筆心當畫中行
虞世南云覆腕上搶掠毫開下撇撥歴鋒轉有觔骨指
端横鉤蹲踞之狀行書則覆腕搶毫乃按鋒直進其綰
也内拓外旋結鋒環轉結者上促旋毫不絶内轉鋒也
加以掉筆聯毫容曵而來徃勁而復虚
書法云夫用筆之法須先急廻後疾下如鷹望雕逝信
其自然不得重改送筆若遊魚得水舞筆如景山興雲
或卷或舒乍輕乍重若深思此理當自見
又云用筆不欲太肥肥則形濁不欲太痩痩則形枯太
露鋒芒則意不持重深藏圭角則體不精神
山谷云凡學書欲先學用筆用筆之法欲雙鉤回腕掌
虚指實以無名指倚筆則有力
　　筆鋒
右軍云每作㸃畫皆懸管掉之令其鋒開自然勁健草
則縱心奔放覆腕轉促懸管聚鋒柔毫外拓左為外拓
右為内伏連卷収攬吐納内轉藏鋒也但先援筆引興
心逸則急接鋒以取興興盡則已又生􁎪鋒任毫端之
竒妙象兔絲之縈結轉剔刓角多勾篆體或如蛇形兵
陣無常定也
張旭云禇河南論書用筆如印泥畫沙始不悟後於江
岸以錐畫沙始信其言貴藏鋒也
蔡希綜云始下筆須藏鋒轉腕前緩後急形勢相連莫
斷簡略為上至如稜側起伏隨勢所立圓䂓為妙其有
悞發不可再模恐失筆勢如放箭不欲遲如髙峰墜石
也
姜堯章云筆正則鋒藏筆偃則鋒出一起一側一晦一
明而神竒出焉常欲筆鋒在畫中則左右皆無失矣下
筆之初有折鋒有撘鋒一字之體定於初下筆凡作字
第一多是折鋒第二三字承上筆勢多是撘鋒一字之
間右邉多是撘鋒應其左故也又有平起如隸藏鋒如
篆折撘多精神平藏善含蓄
　　定心
書者心畫也必先乎心而後乎手内而理乎已之心外
而盡乎古之法心而致乎手之正法而致乎筆之妙
蔡邕云寫者散也欲書先散懷抱任情恣性然後書之
若廹於事雖中山兔毫不能佳也夫書先黙坐静思隨
意所適口不出言氣不盈息沉密神采如對至尊則善
矣
羲之云夫欲書先凝神静思預想字形大小偃仰平直
振動令觔脈相連意在筆前文在筆後
衛夫人云有心急而執筆緩者有心緩而執筆急者執
筆近而不能𦂳者此心手不齊意後筆前者敗執筆逺
而急者心手相得意前筆後者勝
栁公權云用筆在心心正則筆正
朱晦庵筆法銘云握管濡毫申紙行墨一於其間㸃㸃
畫畫放意則荒取研則惑必有事焉神明其徳
　　知道
譚景昇云心不疑乎手手不疑乎筆然後知書之道和
暢非巧也學古非朴也柔弱非美也彊梁非勇也神之
所沐氣之所浴是故㸃策蓄血氣顧盼含性情無筆墨
之迹無機智之狀無剛柔之容無馳騁之象若黄帝之
道熈熈然君子之風穆穆然是故觀之者其心樂其神
和其氣融其政太平其道無朕夫何故見山思静見水
思動見雲思變見石思貞人之常也張懷瓘云大巧若
拙明道若昧静而求之或存躁而求之或失明目諦察
而不見長䇿審逼而不知豈徒倒薤懸鍼偃波垂露而
已哉
　　從性
虞世南云収視返聽絶慮凝神心正氣和則契於妙心
神不正書則敧斜志氣不和字則顛仆字雖有質迹本
無為稟隂陽而動静體萬物以成形必資神遇不可力
求也必須心悟不可力取也
禁經云有攻無性神采不生有性無攻神采不變
孫過庭云右軍之書末年多妙緣思慮通達志氣和平
不激不厲風䂓自逺子敬以下莫不鼓弩為力操置成
體豈獨工用不侔亦性情懸隔也
又云右軍書樂毅論則情多拂鬱書東方贊則意涉瓌
竒書黄庭經則怡懌虚無書太師箴則縱横曲折蘭亭
集則思逸神超私門戒誓則情拘意慘所謂涉樂方笑
言哀已歎情動乎中取㑹風騷之意陽舒隂慘本乎天
地之心
朱晦翁云歐公作字如其為人外若優游中實剛勁荆
公則躁擾急廹書札細事徳性相關如此
峭翁云觀其書篆而知人之性情焉
祝枝山云情之喜怒哀樂各有分數喜則氣和而字舒
怒則氣粗而字險哀則氣鬱而字斂樂則氣平而字麗
情有輕重則字之斂舒險麗亦有淺深變化無窮氣之
清和肅壯竒麗古澹互有出入題是山水僊隠氣自然
清富貴宴樂氣自然和朝廷禮義氣自然肅珍怪豪傑
氣自然壯自然竒佳麗園池氣自然麗造化上古氣自
然古幽貞閒適氣自然澹八種交相為用變化又無窮
矣
　　適志
翰林禁經云書法有九生一生筆純豪為心軟而復健
二生紙新入篋笥潤滑易書即受其墨若乆露風日枯
燥難用三生研用則貯水畢即乾之司馬云研石不可
浸潤四生水義在新汲不可乆停停不堪用五生墨隨
要旋研凝和墨光為上多則泥鈍六生手適攜執勞腕
則無準七生神凝神静思不可煩躁八生目寢息適寤
光朗分明九生景天氣清明人心舒恱備此九者乃可
言書
孫過庭云一時而書有乖有合合則流媚乖則凋疏神
怡務閒一合也感惠狥知二合也時和氣潤三合也紙
墨相發四合也偶然欲書五合也心遽體留一乖也意
違勢屈二乖也風燥日炎三乖也紙墨不稱四乖也情
怠手䦨五乖也乖合之際優劣互差得時不如得器得
器不如得志五乖同萃思遏手蒙五合交臻神融筆暢
暢無不適蒙無所從
　　解悟
張旭見擔夫與公主爭道及公孫大娘舞劒而悟艸法
又曰孤蓬自振驚沙坐飛余思而為書而得竒怪顔魯
公謂懷素曰學書於師授之外須自得之張長史觀孤
蓬驚沙之外見劒器始得低昻迴翔之狀未知鄔彤有
之乎素曰似古釵腳為艸書豎畫之極顔曰何如屋漏
痕素曰吾觀夏雲多竒峰輙嘗師之夏雲因風變化無
常又遇壁坼之路一一自然
雷簡夫云余晝卧聞江瀑漲聲想其翻駛掀磕髙下奔
逐之狀起而作書心中之想皆出於筆下矣
文與可云見蛇鬬而艸書長
　　記異
淮南子云倉頡造書天雨粟鬼夜哭(又曰龍/備藏)
大令於會稽山見一異人披雲而下左持紙右持筆遺
獻之受而問曰君何姓字何游處筆法何施答曰吾象
外為宅不變為姓常定為字其筆迹豈殊吾體耶獻之
佩其言
虞世南云右軍謂躭玩之功積如丘山志專者神必應
之余中宵遂夢吞筆覺後若在胸臆又假寐見張芝指
一道字用筆體法信有之矣
楊升庵云嶽麓禹碑刻之紹興者其釋文第六句作南
暴昌言余疑文義不貫字形亦不類思之不得是夕夢
一魚首黄衣指謂曰此南瀆衍亨四字也寤而觀之形
義兩協其所謂思之不得鬼神將通之耶
　
　
　
　
　
　
　
　
　
　
　
　
　書法離鈎卷二
欽定四庫全書
　書法離鈎卷三　　　　　明　潘之淙　撰
　　學篆
初學篆當虛手心伸中指并二指於几上虛畫如此流
便方可操筆操筆必須單鈎却伸中指在下夾襯方圓
平直無不可意矣若篆大字當虚腕懸筆腕箸紙字即
不活以紙筒㯶櫚為筆非士夫所為也小篆一也而各
有筆法李斯方圓廓落陽氷圓活姿媚徐鉉如隸無垂
脚字下如釵股稍大鍇如鉉但字下為玉箸㣲小耳崔
子玉多用隸法似乎不精然有漢意陽氷多非古法蓋
法子玉也小篆世喜長但以方楷一字半為度一字為
正體半為垂腳有不可者當以正腳為主餘略短如幡
腳可也無垂腳者如生曰之等字以上枝為出如艸木
為物正生則上出枝倒懸則下出枝耳凡寫扁額畫宜
肥體宜方圓碑蓋同此但以小篆為正不同襍體凡□
中字不可填滿但如升斗中箸一字任其空可放垂筆
方不覺大□比諸字亦須略収不可圓不可方若日月
須更収小也包一二畫如日目之類初一字内畫不與
兩旁相連後皆如之首尾一法若或接或否不同者非
也圓圏圓㸃古文之法小篆無之口字不可三角形鍾
鼎古文錯襍用無迹小篆則自一法也
　　學隸
漢碑三百餘種無前漢者體各不同亦各不箸名字後
人服膺一刻亦自可魏三大碑立為界格已一變矣去
漢未逺古意猶存自唐以來巧麗特甚古意冺焉欲學
隸者當以石經為祖次及漢刻之竒者如孔子廟碑魏
受禪記劉寛之類
訣云本於篆法學如真書但變隼尾擊石二波也
佩觿云勢如八字有偃波之文
吾衍云八分漢隸之未有挑法者也用篆筆作漢隸八
分與漢隸多不分
括云方勁古拙斬釘截鐡挑抜平硬如折刀頭
書指云隸有蠶頭由下筆反挫順筆平行燕尾自出
　　學楷
張敬𤣥云楷書把筆妙在虚掌運腕不宜把筆苦𦂳太
𦂳則轉換不得既腕不轉則字體或麤或細上下不均
雖多用力元來不當
翟拍夀問於米老曰書法當何如米曰無垂不縮無徃
不収
姜堯章云或者專喜方正極意歐顔或者專務匀圓留
心虞永或謂體須稍匾則自平正此徐㑹稽之病或謂
欲其蕭散則自不俗有王子敬之風豈足以盡書法之
美哉
禁經云筆貴繞左書尚遲澁此君臣之道也大凡㸃畫
不在拘拘長短逺近但勿遏其勢俾令觔骨相連意在
筆前然後作字若平直相似狀如算子此但其㸃畫耳
非書也
祝京兆云大字貴結宻大字不結密則懶散無精神若
牌扁須字字相照應掛起自然停分反須𢃄逸氣方不
俗小字貴開濶小字易得局促須令字内間架明整開
濶冩起一似大體段長史所謂大促令小小轉令大是
也當以二王及虞東方畫贊樂毅論洛神賦破邪論序
為則
書指云真書㸃畫筆筆皆須箸意所貴修短合度意態
完足蓋字形本有長短廣狹小大繁簡不可槩齊但能
各就本體盡其形勢雖復字字異形行行殊致乃能極
其自然令人有意外之想
　　學行
訣云行筆而不停箸紙而不離轉輕而重按如水流雲
行無少間斷
姜䕫云行書與艸不同各有定體縱復晉代諸賢亦苦
不相逺大要以筆老為貴少有失悞亦可輝映
祝京兆云行書貴穩雅下筆不疾不徐亦有間架須是
明淨不要亂筆多絲纒繞疾則失勢緩則骨癡亦以右
軍為祖次叅晉人諸帖及懷仁聖教序
　　學艸(附章艸/)
自唐以前多是獨艸不過兩字相連後世屬十數字而
不斷號曰逰絲此雖出於古人不善學者反更成病
唐太宗云行行若縈春蚓字字若綰秋蛇惡無骨也有
承接上文有牽引下字乍疾還徐忽徃復収緩以倣古
急以出竒有鋒以耀精神無鋒以含氣味相帶則近於
俗横畫不欲太長長則轉換遲直畫不欲太多多則神
癡意盡則用懸針若再生筆意不若垂露耳艸書最忌
横直分明畫多則如積薪束葦無蕭散之氣時一出之
為妙
虞永興云既如舞袖揮拂而縈紆又若垂藤樛盤而繚
繞
艸書賦云或斂束而相抱或婆娑而四垂或攅剪而齊
整或上下而參差或隂森而髙舉或落脱而自披衆巧
百態無不盡竒宛轉翻覆如絲相持
姜堯章云學艸書先法張芝次索靖諸人後倣王逸少
申之以變化若泛學諸家則當連者反斷當斷者反續
不知向背起止轉換古人作字相連處特是引帶是㸃
畫處皆重非㸃畫處皆輕雖張顛野逸不失此法
艸書之體如人坐卧行立揖遜忿爭乘舟躍馬舞歌擗
踊一切變態非苟焉者又一字之體率有多變有起有
應如此起者當如此應各有義理
祝枝山云艸書貴通暢艸書下筆易於疾須放令少緩
徐行穩步一㸃一畫皆有䂓矩不令容易亦有墻壁間
架須要明淨方合晉人法度不可如後人全率爾也用
筆不可太遲遲則緩慢無神氣不可太疾疾則恐窘步
而失勢
又云章艸須有古意乃佳下筆要重亦如真書㸃畫明
淨有墻壁有間架學者當以索靖張芝皇象韋誕月儀
八月帖急就章為模範也
　　論寫
姜堯章云㸃者字之眉目全藉顧盼精神有向有背隨
字異形横直畫者字之骨體欲其堅正匀淨有起有止
所貴長短合宜結束堅實撇磔者字之手足伸縮異度
變化多端要如魚翼鳥翅有翩翩自得之狀挑剔者字
之歩履欲其沉實晉人挑剔或帶斜拂或横引向外至
顔栁始正鋒爲之正鋒則無飄逸之氣轉折者方圓之
法真多用折艸多用轉折欲少駐駐則有力轉欲不滯
滯則不遒然真以轉而後遒艸以折而後勁不可不知
也懸針者筆欲極正自上而下端若引繩若垂而復縮
謂之垂露
祝京兆云凡偏旁不相稱者屈曲㸃畫以避就之偏少
者伸㸃畫以就之偏碍者屈㸃畫以避之太繁者减除
之太疏者補續之然必古人有様乃可用耳
蘇子云杜陵評書貴痩硬此論未公吾不慿短長肥痩
各有態玉環飛燕誰敢憎
大抵勁健方痩輕快疏朗乾澁古拙相近軟緩圓肥重
滯密促滋潤時媚爲隣然必骨肉適宜剛柔濟美也
黄山谷云楷法如快馬斫陣草法欲左䂓右矩
又云凡書要拙多於巧近世少年作字如新婦梳籹百
種㸃綴終無烈婦態也
書指云書必先生而後熟亦必先熟而後生始之生者
學力未到心手相違也熟而生者不落蹊徑不隨世俗
新意時出筆底具化工也
　　論血
字生於墨墨生於水水者字之血也筆尖受水一㸃已
枯矣水墨皆藏於副毫之内蹲之則水下駐之則水聚
提之則水皆入紙矣捺以匀之搶以殺之補之衂以圓
之過貴乎疾如飛鳥驚蛇力到自然不可少凝滯仍不
得重改
　　論骨
字無骨爲字之骨者大指下節骨是也提之則字中骨
健矣縱之則字中骨有轉軸而活絡矣提者大指下節
骨下端小竦動也縱者骨下節轉軸中觔絡稍和緩也
　　論觔
字之觔筆鋒是也斷處藏之連處度之藏者首尾蹲搶
是也度者空中打勢飛度筆意也
　　論肉
字之肉筆毫是也疏處捺滿密處提飛平處捺滿險處
提飛捺滿則肥提飛則痩肥者毫端分數足也痩者毫
端分數省也
　　論脈
字之脈章法是也藏鋒出鋒皆欲其首尾相應上下相
接其脈相通爲佳後學之士隨所記憶圖寫其形未能
渾融皆支離而不相貫吾觀古之名書無不㸃畫振動
如見揮運之時此可窺其妙矣
　
　
　書法離鈎卷三
欽定四庫全書
　書法離鈎卷四　　　　　明　潘之淙　撰
　　體式
衛夫人云用筆六種結搆圓備如篆法凶險可畏如八
分鬱拔縱横如古隸窈窕出入如飛白飄揚灑落如章
艸耿介特立如鶴頂然心有委曲每爲一字各象其形
孫過庭云眞以㸃畫爲形質使轉爲性情艸以㸃畫爲
性情使轉爲形質艸乖使轉不能成字眞虧㸃畫猶可
記文囘互雖殊文體相涉旁通二篆俯貫八分包括章
艸涵泳飛白毫釐不别胡越殊風
書譜云鍾繇隸竒張芝艸聖專精一體以致絶倫伯英
不眞㸃畫狼藉元常不艸使轉縱横
　　形狀
蔡中郎云爲書之體須入其形若坐若立若動若飛若
徃若來若卧若起若愁若憂若蟲食木葉若利劍長戈
若短弩勁矢若水火若雲霧若日月縱横有象矣
鍾繇云筆迹者界也流美者人也萬類象之㸃如山頽
摘如雨線纎如絲毫輕如雲霧去如鳴鳳遊雲漢來如
游女入花林
書評云王逸少隸飄若游雲矯若驚龍唐徐浩艸隸如
怒猊抉石渴驥奔泉張旭艸書如驚蛇入艸飛鳥出林
姜堯章云折釵股者欲其屈折圓而有力屋漏痕者無
起止之迹錐畫沙者匀而藏鋒壁坼路者欲其無布置
之巧
祝京兆云長者如秀整之士短者如精悍之徒瘦者如
山澤之癯肥者如貴游之子勁者如武夫媚者如美女
敧斜如醉僊端雅如賢士
　　氣勢
蔡邕云勢來不可止勢去不可遏惟筆軟則竒怪生焉
蔡希綜云屈折之狀如鋼鐵爲鈎牽掣之蹤若勁鍼直
下主客勝負皆須姑息先作者主也後爲者客也必舉
止合則起伏相承
訣云彩色字之神也神馭氣氣馭形形全骨肉肉全神
色
孫過庭云或恬澹雍容内含觔骨或折剉槎枿外耀鋒
芒
坡僊云吾醉後輒作艸書十數行覺酒氣拂拂從十指
間出也
　　布置
訣云長短濶狹字之態度㸃畫斜曲字之映對先主後
賓卑奉尊接審其疏密取其停匀空則補就孤則扶持
以下承上以右應左以大包小以少附多
蔡邕云落筆結字上皆覆下下皆承上使其形勢遞相
映帶無使相背
歐陽詢云不可頭輕尾重無令左短右長斜正如人上
稱下載
姜堯章云疏欲風神密欲蒼老如佳之四横川之三直
魚之四㸃畫之九畫須下筆勁凈疏密得均當疏不疏
反成寒乞當密不密必致凋疏
書法三昧云如中字孤單則居中龍字相竝則分左右
爲二停衝字則分左右中爲三停雲字則分上下爲二
停素字則分上下中爲三停凡四方八面㸃畫皆拱中
心左短者齊上右短者齊下重畫上仰下覆重捺上留
下放重字上小下大左促右展
纂要云位置大停又唐人經生之弊絶無位置終不成
書
　　運用
三昧云一㸃一畫之間三過其筆一㸃㣲如粟米亦分
二過一字有一字之起止朝揖顧盼一行有一行之首
尾接下承上
郭若虛云氣韻本乎運心神采生於用筆夫畫有三病
一曰版者腕弱筆癡全虧取與物狀平褊不能圓混也
二曰刻者運筆中疑心手相度鉤畫之際妄生圭角也
三曰結者欲行不行當散不散似物凝滯不能流暢也
東坡云大字難於結密而無間小字難於寛綽而有餘
眞書難於飄揚艸書難於嚴重
又云作字要手熟則神氣完實而有餘韻
書指云書貴質不貴工貴澹不貴豔貴自然不貴作意
質非鄙俗之謂也清廟明堂大雅斯在是已澹非浮易
之謂也太羮𤣥酒至味存焉是已自然非信手放意之
謂也不事追琢神氣渾全險易同塗繁簡一致是已
　　肥瘠
衛夫人云善筆力者多骨不善筆力者多肉多骨㣲肉
者謂之觔書多肉㣲骨者謂之墨猪
梁武帝云純骨無媚純肉無力少墨浮澁多墨笨鈍
虞永興云側管則鈍慢多肉直鋒則乾枯露骨比其悟
也麤而不鈍細而能壯長而不爲有餘短而不爲不足
歐陽詢云不可瘦瘦則形枯不可肥肥則質濁
張懷瓘云馬以觔多肉少爲上肉多觔少爲下書亦如
之必骨肉相稱神貌洽然若觔骨不任其脂肉在馬為
駑駘在人爲肉疾在書爲墨猪準其病狀未即已也惟
題署及八分肥密可也
徐浩云觔骨不立脂肉何附筆須藏鋒不然有病鷹隼
乏彩翰飛戾天骨勁而氣猛也翬翟備色翩翩百步肉
豐而力沉也華彩髙翔則書之鳳凰矣
黄魯直云肥不露肉瘦不露骨
訣云書以骨爲體以主其内以肉爲用以彰其外氣宜
清色宜溫骨宜豐肉宜潤
　　方圓
崔子玉云觀其法象俯仰有儀方不中矩圓不中規抑
左揚右望之若敧
虞世南云字體質滯為目所視如水在方圓豈由乎水
且筆妙喻水方圓喻字所視不同逺近則異
變通異訣云方以圓成圓由方得舍方求圓則骨氣莫
全舍圓求方則神氣不潤方不變謂之斗圓不變謂之
環書之病也
張懷瓘云欲方而有䂓圓不失矩亦猶人之指腕促則
如指之拳賒則如腕之屈然須裹之以皮肉若露觔骨
是乃病也
姜䕫云方圓者真艸之體用真欲方艸欲圓方者叅之
以圓圓者叅之以方方圓曲直不可顯露直須涵泳一
出自然眞多用折艸多用轉方長嚴肅為體圓轉輕健
爲用歐顏方正虞永匀圓
　　遲速
筆勢論云意在筆前字居心後未作之初結思成矣筆
不欲急何也筆為將軍故須持重心不欲遲何也心爲
箭鋒遲則中物不入
訣云能速而速謂之入神能速不速謂之賞㑹未能速
而速謂之狂馳不當遲而遲謂之淹滯狂馳則形勢不
全淹滯則骨肉重慢縱横斜直不速而行不止而緩腕
不停筆筆不離紙心不速而神氣短筆不遲而神色枯
一遲一速剛柔相濟
孫過庭云勁速者超逸之機遲留者賞㑹之致將反其
速行臻令美之方專溺於遲終爽絶倫之妙能速不速
所謂遲留因遲就遲詎名賞㑹非心閒手敏難以兼通
焉
姜堯章云遲以取妍速以取勁必先能速而後能遲若
不能速而專事遲則無神氣若專事速則多失勢
　　勁軟
隸訣云方勁古拙挑㧞平硬國史補云艸瘦硬易肥勁
難工訣云剛縱其柔柔縱其剛筆勢論取形質快健手
腕輕便八法訣云㸃欲堅如鐵勾欲力如銀㸃横無力
而不險勾短棘鍼而有力横畫籍於豎趯趯則筆勁澁
掠撇法在澁而勁意欲暢而婉啄用輕勁為勝去浮怯
重滯磔䟐重鋒緩則勢肥須遒勁而遲澁之艸訣挑法
掲欲利按欲輕輕則骨勁重則質鈍故云形圓則潤勢
疾則澁以𦂳而勁以險而峻圓則骨不重方則氣不潤
遲取妍速取勁墨潤取妍燥取險毫勁有力圓則妍美
側管鈍慢多肉直鋒乾枯露骨觀諸説而勁軟辨矣
　　結搆
雲空上勾以應下如鳥之視胸　九見腕勾以應上須
折鋒而起　門月右勾應左半斜以鋭爲精　來東中
勾應中隨縮鋒而㣲露　長民左勾應右須盡趯其鋒
　黍委上下之撇㸃有隂陽之分不分則無上下相承
　術衝三排之直畫卓然中立而不倚其左右有拱揖
之情　畺三三排之横畫截然中處而不乖其上下有
仰覆之别　其目四畫上下反其情二三但取順　然
無四㸃左右要成八字中帶可就上不可就下　皿□
四直左右上開下合　炎茶兩捺一上捺一下捺不宜
顛倒　反及二撇先長而斜硬後差短而腕轉　廬多
先腕轉而後斜硬　口曰不可横長下畫長承直末
臣巨欲直左而右旁短直應之　旬匊裏面字與勾齊
方稱　長馬短畫不可與長直畫相粘　衣良捺應左
勾須略平起(一云勾/宜另撘)　莫矢下畫宜長撇短不轉而㸃
取下長短應之　思志心在下者欲折右足右寛方稱
(一云猶嫌/挺直均平)　頁貝右長直畫須作小棘刺中短畫不可
相粘欲圓凈匀平而啄短出以㸃承長直畫　還逺之
遶裏字上大下小方稱　雖難直畫㣲向左以避右邉
之勢　烏鳥屈脚之勢如角弓之張　用周初撇首尾
向外次弩首尾向右　同國初直畫首尾向右平畫仰
次直畫首尾向左　箋森重勾在先縮鋒而後出鋒作
趯以應捺亦同　行作左短右長　於佳右短左長
自因左竪短右勾㣲長　亦馬㸃之重併必屈伸以變
換之否則如布碁　三册畫之重併必屈伸仰覆向背
變換之否則如布算　㸑薑繁雜者必求古人佳様不
可擅寫　邊爾太繁者宜减之　倉食上面不可寫波
　上下直畫宜短㸃宜近上　是足卜字居中下撇須
横而波磔終之又名三牽綰法　心初㸃向裏横戈斜
平勾向内而収中㸃取髙勢欲粘第三㸃第三㸃須與
勾髙不可下　風兩邊悉宜圓名曰金剪刀　柔下木
字左右須齊直　者日字不宜正對土字　十横畫挍
長直畫宜短　七横畫挍長直畫轉而復囘　和偏少
者伸㸃畫以就之　氊偏碍者屈畫以避之　井字孤
單者展一畫以舒之　棗字重併者促一畫以斂之
畫字九畫須下筆勁凈疏密停匀照映　辛字太疏補
之(作/􁅪)必古有佳様乃可寫　左畫短斜硬其撇　右畫
長腕轉其撇
　一字有一字之形勢要在結搆得宜此不過舉前人
　論議之槩其間錯綜變化惟㑹心者自得之未可執
　一論也
　　弊病
梁武帝云運筆斜則無芒角執筆寛則書緩弱㸃掣短
則臃腫㸃掣長則離澌畫細則字横畫麤則形慢拘則
乏勢放又少則
王右軍云腹不宜促腳不宜賖又不宜斜重不宜長單
不宜小復不宜大不宜傷密密則似疴瘵纒身不宜傷
疏疏則似溺水之禽不宜傷長長則似死蛇掛樹不宜
傷短短則似壓死蝦蟆
孫過庭云質直者勁挺不通剛狠者倔彊無潤矜斂者
弊於拘束脱易者失於䂓矩温柔者傷於軟緩躁勇者
過於剽廹狐疑者溺於澁滯遲重者終於蹇鈍輕瑣者
染於俗吏此皆獨行之士偏玩所乖
張懷瓘云方圓齊平支體肥鈍布置偪仄稜角相形神
氣昬䝉以濃墨爲華書之病也
虞安吉云太緩無觔太急無骨
歐陽詢云最不可忙忙則失勢次不可緩緩則骨癡
韋誕云多力豐觔者聖無力無觔者病
書法有十戒一蠢俗二力弱三柔細四娬媚五讓右六
板律七狹長八葳𬎼九向背不得宜十上下不聯屬是
也蠢俗則不大雅力弱則不遒勁柔細則不卓練娬媚
則不蒼古讓右則套落庸劣板律則氣運不動狹長則
勢不冠冕葳𬎼則不揚眉吐氣向背不宜則結體無情
上下不聯屬則神不流貫凡此十者犯一不可言書
　
　
　
　
　
　
　
　
　
　
　
　
　
　
　書法離鈎卷四
欽定四庫全書
　書法離鈎卷五　　　　　明　潘之淙　撰
　　鍾意
梁武帝觀鍾繇十二意一曰平(横也/)二曰直(縱也/)三曰
均(間也/)四曰密(際也/)五曰鋒(末也/)六曰力(骨體/也)七曰輕
(屈折/也)八曰決(牽掣/也)九曰補(不足/也)十曰損(有餘/也)十一曰巧
(布置/也)十二曰稱(大小/也)
張長史問顏魯公答　平謂横者何謂每爲一畫皆須
縱横有象也　直謂縱者何謂每直必縱之不令邪曲
也　均謂間者何謂間不容光也　密謂際者何謂築
鋒下筆皆合宛成不令其疏也　鋒謂末者何謂末以
成畫使其鋒健也　力謂骨體者何謂趯筆則㸃畫皆
有觔骨字體自然雄媚也　輕謂屈折者何謂鈎筆轉
角折鋒輕過又謂轉角爲暗過也　決謂牽掣者何謂
牽掣為撇決意釋鋒不怯滯令險峻而成也　補謂不
足者何謂結搆㸃畫或有失趣則别㸃畫旁救之也
損謂有餘者何謂趣長筆短常使意氣有餘畫若不足
也　巧謂布置者何謂欲書先想字形布置令其平穩
意外字體令其異勢也　稱謂大小者何謂大字蹙令
小小字寛令大茂密相稱也
　　瓘法
張懷瓘用筆十法
偃仰向背　謂兩字并一字須求㸃畫上下離合之勢
隂陽相應　謂隂爲内陽爲外歛心爲隂展筆爲陽須
　　　　　左右相應
鱗羽參差　謂㸃畫編次無使平齊
峰巒起伏　謂起筆促衂如峰巒之狀殺筆亦須蹲結
眞艸偏枯　謂兩三合字不得眞艸合成一字須求暎
　　　　　帶
邪正失則　謂落筆結字分寸㸃畫須依位次
遲澀飛動　謂勒磔皆須飛動無凝滯
射空􁫧瓏　謂煙蹙識等字行艸用筆不依先後
尺寸䂓度　謂勿長有餘而短不足須引筆至盡處則
　　　　　字有凝重之態
隨字轉變　謂如蘭亭年字一筆作懸針歲字即變垂
　　　　　露其間之字體各别
　　心頌
隋僧智果心成頌
廻展右肩　宣髙尚等字也
長舒左足　其貝眞等字也
峻㧞一角　國用周等字也
潛虛半腹　見目月字畫略麤於左左實右虛也
間開間闔　無字四畫上開下合四㸃上合下開也
隔仰隔覆　竝字隔二畺字隔三仰覆也
囘互留放　爻字上捺下波茶字上波下捺也
變換垂縮　并字左垂右縮斤字左縮右垂上下竝然
繁則减除　王書懸字(作懸/)虞書□字(作□/)除下二㸃
　　　　　張書盛字改􁁉爲皿
疏則補續　神加㸃辛加畫也
分若仰背　川册等字相背也
合如對目　八州等字須潛相矚視也
孤單必大　一㸃一畫獨立者大書之也
重竝乃促　昌吕爻等字宜上小林棘羽等字宜左促
　　　　　也
似側映斜　丿爲斜乀爲側交欠人之類也
如斜附曲　女晏字□爲曲也
覃精一字功歸自得盈虛統視連行妙在相承起伏
　　綱目
永字八法綱領所全三静法地五動象天次及條目變
㸃方圓俯仰向背沉瑩清權拗者讓者引焉疑焉鳥立
木上鴈在天邊掬特圓起鎗摺㢠廻聯齊弩磋駐屋漏蜿
蜒烏絲䦨者蔡襄所專復有八忌切意精研枯槁生硬
輕重纒綿内外是縱左右非堅
　静不變動變也㸃下筆成㸃而後行變如髙低濶狹
　方圓如置箸案上非扁鋒也沉筆不浮瑩明朗無翳
　清非寒瘦肥亦清也權如鬢字無長㸃拗東西相順
　讓還地位引如左簷字引而申之疑如帝帶字伏兵
　不動也鳥立木行仁字鴈在天燕然字也掬本身掬
　出圓口字特筆寫其上欲起口字也鎗策類摺則筆
　鋒飛翻非硬直也㢠廻聯各有虛實不可偏廢也齊勒
　類弩豎畫磋者左右掲腕駐如駐馬屋漏痕不見起
　止烏絲䦨鋒正兩旁如界也枯槁無潤澤生硬非軟
　美輕重不典纒綿不瑩内縱肚腹濶外縱手足長左
　右掲腕要有力
　　八法
李陽氷云逸少十五年偏工永字以其備八法之勢能
通一切字也禁經云八法起於隸自崔張鍾王傳受該
於萬字墨道之最智永發其旨趣授於世南自此廣焉
　　一側　(丶也㸃也/)
栁子厚云側不貴卧　如髙峰之墜石
訣云側下其筆使墨精暗墜徐乃反掲則稜利矣作㸃
向左以中指斜頓向右以大指齊頓作報答以中指挫
鋒按筆収鋒在内疾則失中過又成俗
論云㸃而言側謂筆鋒顧右審其勢而側之止言㸃則
不明顧右無蹲鋒向背墜墨之勢若左顧右側則横摘
無力而側不險乃失於鈍鈍則芒角隱而書之神格喪
矣
　俗云㸃㸃之祖蹲鴟之勢此三過側法也起自中而
　末鋒自中出㸃有尖禿斜正俯仰横波鴈陳諸法要
　在隨勢用之變通爲妙
　　二勒　(一也横畫也/)
栁子厚云勒常患平　如千里之陳雲
訣云䇿須勒仰筆覆収以中指鈎筆澁進覆筆以中指
頓筆然後以大指遣至盡處
又云勒不得卧其筆須筆鋒先行
又云勒緩縱以藏機
論云横畫言勒謂趯筆而行承其虛畫取其勁澁止言
畫慮其不趯一出便盡則鋒拳而怯薄也勒藉於豎趯
趯則筆勁澁亡其流滑㣲可稱工矣
唐太宗云爲畫必勒貴澁而遲
　俗云畫畫之祖勒法也狀如算子便不是書其法初
　落筆鋒向左急勒囘向右横過至末復駐鋒折囘鍾
　王智虞多用篆法為畫歐陽禇薛多用隸法為畫訣
　云横畫須直入筆鋒䜿畫須横入筆鋒
　　三弩(丨也䜿畫也直落也/)
栁子厚云弩過直而力敗　如萬歲之枯藤
訣云鋒須先發管逐勢行𦂳収澀進如錐畫沙
又云弩彎環而勢曲如深林之喬木
又云須發勢而卷筆若折骨以爭力
又云弩不宜直其筆筆直則無力立筆左偃而下最須
有力
論云中心䜿畫為弩勢㣲努曰弩在䟐筆下行若直其
畫則形圓勢質書之病也
唐太宗云為豎必弩貴戰而雄
　俗云豎豎之祖弩法也初横入筆向上行而少駐復
　引鋒下行至末復駐鋒向上此垂露也末鋒駐而不
　収引而申之此懸針也畫多則分俯仰以别其勢豎
　多則分向背以成其體避算子也
　　四趯　(亅也鈎也剔也内挑也/)
栁子厚云趯宜蹲而勢生　峻快如飛
訣云趯須蹲鋒得勢而出出則暗収旁鋒輕掲借勢勢
不勁筆不挫
又云直曰趯横曰挑鋒貴乎澁適出期於倒収謂之欲
挑還置也
論云字之出鋒曰挑今曰趯以筆鋒去而言之趯自弩
畫収鋒豎筆潛勁借勢而趯之法須挫衂轉筆出鋒佇
思消息則神蹤不墜矣
張敬𤣥云又謂之抽筆事字中畫宜直下筆便挑不宜
停筆
　俗云鈎鈎之祖趯法也蹲鋒上出險勢旁分然亦分
　三體左如氏長字須長趯以應右右如門丹字須短
　趯以應左中如東乗字須朝上也
　　五策　(一也短横也折也/)
左上爲䇿栁子厚云策仰収而暗掲
訣云仰筆潛鋒以鱗勒之法仰収掲腕趯勢於右潛鋒
之要左畫勢暗歸於右也
又云䇿筆仰鋒豎趯㣲勒借勢峻顧於掠也
論云䇿一名折畫今謂䇿仰筆趯鋒輕擡而進故曰䇿
也若及紙便畫不務遲澁向背偃仰者備畫耳
唐太宗云䇿者仰䇿仰収
　俗云短畫短畫之祖䇿法也仰筆趯鋒輕擡而進有
　如鞭䇿之勢故言䇿不言畫異於勒勒則兩頭下而
　中髙䇿則兩頭髙而中下如夫天之類凡短畫皆䇿
　也
　　六掠　(丿也長撇也腕也分發也/)
左下為掠栁子厚云掠左出而鋒輕
訣云撇過謂之掠借於䇿勢以輕駐鋒右掲其腕如以
迅出勢旋於左法在澁而勁意欲暢而婉遲㽞則傷於
緩滯
又云拂掠須迅其鋒左出而欲利
又云㣲曲而下筆心至卷處
論云一名分發掠乃疾徐有準隨手遣鋒自左出取勁
險盡而爲節發則一出運用無的故掠之精旨可守矣
孫過庭云遣不當速
唐太宗云爲撇必掠貴險而勁
　俗云撇撇之祖掠法也顔云掠彷彿以宜肥法曰此
　乃斜懸針而末鋒飛起也宜出鋒處送筆力到而匀
　不可半塗撇出則無力而瘦弱
　　七啄　(丿也短撆也/)
右上爲啄栁子厚云啄倉皇而疾掩　如利劍截斷犀
角象牙
訣云右向左之勢爲卷啄按筆潛蹙於右借勢収鋒迅
擲旋右須精險衂去緩滯
又云啄如禽之啄物立筆下罨須疾為勝卧斫斜發啄
不宜遲
論云撇之與掠同出異名撇乃俗言啄因勢立名用輕
勁為勝去浮怯重體為工
　俗云短撇短撇之祖啄法也下筆駐鋒後即出水永
　字凡短撇皆用之如隼尾也
　　八磔　(乀也捺也波也/)
右下為磔栁子厚云磔䟐趞以開撑　如崩浪雷奔
訣云始入筆𦂳築而㣲仰便下徐行勢足而後磔之筆
或藏鋒或出鋒由心所好須飛動無滯
又云㣲直曰磔横過曰波抑而後曳捺不宜緩
又云抽筆法左罨掠須峻利右潛趯而戰行待勢卷而
機駐掲摘而暗収若便抛之必流滑凡淺
又云側起平發𦂳殺按波爲抽筆腹内起
又云平磔法不遲不疾戰筆側去勢盡不可便出須駐
筆而後放
論云發波曰磔循古無蹤源其用筆磔法為經磔若左
顧右則勢鈍䟐重鋒緩則勢肥法須遒勁而遲澁之
禁經云如生蛇度水者是也
唐太宗云為波必磔當三折而遣毫磔者不徐不疾去
欲復駐而去之
庾肩吾云將放更留
　俗云捺捺之祖磔法也今人作捺多是兩駐雖云三
　過其實不知此法也其法首搶起中駐而右行末駐
　筆蹲鋒如蘭葉之狀皆含蓄而不露最為髙也有欣
　字燕尾者乃急就章之波法也如水自泉口流出其
　下遇石激而過故曰激石波也
　　㸃例
㸃之變無窮皆帶側勢蹲之首尾相顧自成三過偃仰
向背等勢箸墨皆磊磊落落如大石當路或如科斗或
如瓜瓣或如栗子或蹲如鶚口或尖如䑕矢如斯之類
各禀其儀
散水法　清江旁三㸃是也訣云上衂側中偃下潛按
　趯鋒或藏或露狀貌逓相顯異也若頻有則兩㸃相
　近而下㸃當髙此潛相矚視也外須解摘内相附屬
　為上中潛鋒暗衂下峻趯潛遣之此鍾法行書勢㣲
　按輕利
　又冷凉旁二㸃是也上側覆殺下築而趯之須相承
　揖若竝連衂側輕掲則率字左右用之
烈火法　燕然字下四㸃是也訣云衂鋒暗按須各立
　勢抵背潛衂所謂視之不見考之彌彰聯飛暗衂㣲
　駐輕掲潛趯筆鋒連綿相顧不絶
　又云聯飛如雁陣當秋
　姜堯章云四㸃者一㸃起兩㸃帶一㸃應若四㸃匀
　則俗矣
曾頭法　曾上㸃啄是也對合貴縱上開下合
其腳法　其下啄㸃是也相對貴横上合下開
　訣云左潛掲而右啄曽頭也左啄右側其腳也
衮筆法　令今下一㸃是也須按鋒上下促衂之
烏字法　下四㸃是也宜𦂳収右軍云字有緩急烏字
　横直須遲四㸃須急取烏腳急形勢也馬焉字同
宀頭法(宀音/綿)　訣云上㸃駐鋒左右挫鋒横畫按筆勢
　須相順上㸃側横畫勒左擡筆擺鋒右峻啄輕掲出
　虞永興常用法以圓峻飛動為美
　姜堯章云宀頭覆下容寳字上㸃須正畫不宜相箸
　上長下短
暗築法　月其字中兩㸃是也馭鋒直衝有㸃連積
　　畫例
偃法　蹲鋒自駐力到疾提力滿㣲捺力盡囘鋒
仰法　蹲鋒自駐力到㣲捺力滿疾提力盡囘鋒
平法　蹲鋒自駐力到疾過力盡囘鋒
　訣云用筆若錐畫沙横畫放手畫力痩硬方直沈箸
　勁健無變為度縱畫硬如屈鐵一縱一横可方可圓
　熟痩硬之鐵畫變温和之玉畫又云横畫似八分
士　兩畫上仰下偃
三　三畫上潛鋒平勒中背筆仰䇿下𦂳趯覆収
　唐太宗云三須解磔上平中仰下覆春生是也
　禁經云黄庭三關字用艸法上衂側中䇿下奮筆横
　飛
匚(音匡/)　有三法一法上平旁向下偃一法上仰旁背
　下平一法上飛平旁飛向下飛偃空中飛筆𦂳提轉
　腕疾出
向背　二豎竝者宜有向背向筆貴和背筆貴峻
丨法(丨音/衮)　垂縮法頓筆垂露欲垂復縮
　懸針法自右軍始筆欲極正自上而下如針垂
　偏拂法自張顛始
　張敬𤣥云申字中畫宜卓筆直畫疾抽
豎擡　尚常中畫用之擡筆豎䇿曰擡挫鋒上下豎直
奮筆　示系下小字是也訣云左側而獨立中衂折而
　右勾
　　勾例
勾弩　訣云勒弩趯圓角趯鋒作弩勢未盡而趯之
　右軍云作右邊折角疾牽下㣲開左畔斡轉令取登
　對勿使腰中傷慢視筆取勢直截而下轉為曲折勾
　筆轉角折鋒輕過亦謂轉角為暗角
　唐太宗云貴促鋒而轉
　張敬𤣥云固字轉角之勢不宜稜角弩張則字體俗
　矣但有轉筆一切貴圓潤也
　書勢論云急牽引如雲中掣電日月因目字是也
勾裡　一法仰勒背擡趯
　一法偃勒向擡趯
　訣云圓角激鋒待觔骨而成如武人屈臂
　右軍云囘角不用峻及有稜是也
　顔魯公云用筆如紙下行
丁字　丁打宜疾不宜遲　寺守亦宜疾挑
勾外
戈法　戈如百鈞之弩發
　筆訣云以中指遣至盡處以名指拒而趯之潛鋒暗
　勒勢盡然後趯之
　右軍背趯戈法上則俯而過下則曲而就
　永禪師戈法下以名指築上借勢以中指遣之至下
　以名指衂鋒潛趯名秃出法
　張旭折芒法潛鋒𦂳走意盡乃収而趯之
　章艸法潛按㣲進輕掲暗趯夫掲欲利按欲輕輕則
　骨勁重則鈍俗
　唐太宗云爲戈必潤貴遲疑而右顧
　張敬𤣥云戈腳宜斜筆直抽直者緣上實藏鋒下自
　成也
背抛　乙躉尾如壯士屈臂　乚外掠
　訣云蹲鋒𦂳掠徐擲之速則失勢遲則緩怯
　右軍云腕腳􁀙斡上捺下撚始終折轉援毫蹲鋒即
　輕重有準
　庾肩吾云欲挑還置為駐鋒而後趯之
風凡字　其勢似飛宜圓𦂳用筆之時左邊勢宜疾背
　筆時意中如電急几鳯等字同
　　撇例
撇法　背撇首圓蹲過作背懸針法左出　向撇首側
　蹲右顧作向左筆尾懸鋒左出如手之前後撇物如
　大天字須直下筆而彎出之左字須斜硬右字須婉
　轉也
彡(音杉/)　上平中仰下偃上横下縱或反之唐太宗云
　彡乃形影字右邊須背下撇之
人　王蒙云趯之欲利按之欲輕　立人如鳥在柱上
　姜堯章云一切偏旁須令狹長則右有餘地不可太
　密太巧唐人之病也
重複　唐太宗云多字四撇一縮二少縮三亦縮四出
　鋒　戔上磔衂鋒下磔出之訣云上縮鋒作弩下出
　鋒作趯
　
　
　
　
　
　
　
　
　
　
　
　
　書法離鈎卷五
欽定四庫全書
　書法離鈎卷六　　　　　明　潘之淙　撰
　　篤學
徐季海云張伯英忙則為楷謂匆匆不暇艸書臨池學
書池水盡黒衣帛必書而後練斯稱艸聖
鍾丞相入抱犢山十年木石盡黒
唐太宗軍中馬上把燭學蘭亭不釋手
永禪師登樓不下四十年餘有秃筆頭十甕甕皆數石
後瘞之號筆冢乃箸能名
懷素種蕉葉萬株以供揮灑號其居曰綠天菴漆盤二
方兩版皆穿
鄭䖍聞慈恩寺貯柿葉數屋徃寄寓歲乆隸書殆徧
東坡云留意於物徃徃成趣昔人好艸書夜夢則見蛟
蛇糾結數年後或晝日皆若見之
黄魯直云張古書於壁間觀之入神乃可下筆
趙子昻學書十年不下樓
巙子山平章每日坐衙罷寫一千字方進膳
俗云字無百日工以此觀之殆悠謬之談也
　　臨書
筆勢論云始臨之時不可盡其形勢一徧正其手二徧
少得形勢三徧㣲㣲似本四徧加其遒潤五徧益加抽
㧞如其生澀筆下不滑兩行一度仍臨惟須筆滑不可
計其徧數
唐太宗云吾少時觀陳即知彊弱今臨古人書不學其
形勢惟求其骨力及得其骨力而形勢自生耳吾之所
為皆先作意是以果能成名
張懷瓘云為書之妙不必應文按本妙在應變無方遇
事從宜決之度内者也
虞安吉云未得意者一㸃一畫皆求象本轉自取拙耳
姜堯章云下筆盡倣古人則少神氣專務遒勁則俗病
不除
　　摹書
姜堯章云摹書最易唐太宗云臥王濛於紙上坐徐偃
於筆下可以嗤蕭子雲惟初學者不得不摹亦以節度
其手易於成就皆須是古人名筆置之几案懸之座右
朝夕諦觀思其運筆之理然後可以摹臨
其次雙鈎蠟本須精意摹榻迺不失位置之美耳
臨書易失古人位置而多得古人筆意摹書易得古人
位置而多失古人筆意臨書易進摹書易忘經意與不
經意也毫髪失真則精神頓異
雙鈎之法須墨暈不出字外或郭塡其内或朱其背正
得肥痩之本體雖然猶貴乎痩使工人刻之又從而刮
治之則痩亦肥矣或云雙鈎之時必倒置之則無容私
意於其間誠使下本明上紙薄倒鉤何害若下本晦上
紙厚郤須能書者為之發其筆意可也夫鋒芒圭角字
之精神大抵䨇鈎多失之此又須朱其背時稍致意焉
　　書丹
筆得墨則痩得朱則肥故書丹尤以痩為竒而圓熟美
潤常有餘燥勁老古常不足朱使然也欲刻者不失真
未有若書丹者苐書時盤礴不無少勞若鍾繇李邕必
自刻之可謂癖矣
　　辨惑
陽氷云孔壁遺文汲冢舊簡年代浸逺謬誤滋多李斯
將束為宋蔡邕以豊同豐魚魯一惑涇渭同流
章俊卿云有妄改而誤者罰字古從刀元命包改作寸
對字古從口漢文改口從土疉字古從晶新室改三田
洛字古從水世祖改從□有私語而誤者陸氏釋文以
國風為曰風男女為女子名譽為毁譽李祭酒涪説以
傳人為嘉期僅得為逺近平生為外甥郭氏佩觿集以
塗泥為道塗黨與為取與胄子為甲胄有忌諱而誤者
爾雅周禮皆從辠祖龍以與皇字相肖以四下作非代
之騧字宋明帝忌與禍字相類以馬旁作𤓰代之有穿
鑿而誤者班史以龜兹音丘慈范史以龜兹音屈沮審
氏名食其音異基趙氏名食其音食其古今人表以君
疇為尹夀孟僖本傳以箕子為荄茲有音韻而誤者漢
書注河朔謂毛曰無佩觿集巴蜀謂北曰卜西京記以
下馬為蝦蟇搜神記以琵琶為婆娑不辨六書音訓則
帝虎亥豕莫别矣趙氏曰篆籀廢而分隸興分隸廢而
字學昧分隸有匕無匕有􁃲無又有禾無尗漸至支攴
同書殳□竝作矣
　　先後
下筆有先後不可紊也惟艸書多變徃徃難拘楷書則
有一定之序不明偏旁遂致顛倒略序二三以俟悟者
旁通焉
書　先□次丨次曰　　長　先丨次□次□
將　先丨次□次□　　肅　先肀次□次□
鼎　先目次爿次□　　聚　先丁次□次乑
畞　先十次田次乆　　歐　先□次□次欠
無　先□次□次灬　　馬　先丨次□次□
龜　先□次□　　　　右　先丿次□(有布同法/)
與　先□次□次□　　僶　先□次□次□
毋　先􁎉次女　　　　飛　先□次□次飞
臣　先丨次□　　　　匡　先主次􁐰
烏　先□次□
必　先□次□或先□次心
門　先丨次□次□次□
齋　先□次□次示次□
鼠　先臼次□次□次􁝆
　　誤寫
此世俗相傳誤書㸃畫者襲謬已乆是當改正
美(從大非/從火)　　　　　　博㔹(從十非/從忄)
倏(從攸從犬/從大非)　　　　　陜(陜西從入/從人非)
彞(從糸非/從分)　　　　　　諌(從柬非/從東)
解(從刀牛/從羊非)　　　　　　糾赳(従丩非/從斗)
覓(從爪非/從不)　　　　　　輩(從非非/從北)
歛(聚斂從文/從欠非)　　　　　觀(從□非/従□)
豐(從二丰/從豊非)　　　　　　聖(從壬非/從王)
萬(數也/万非)　　　　　　　纂(從目非/從日)
佞(從□非/從妄)　　　　　　函(從□非/従□)
壷(從□非/從亞)　　　　　　翰(從人從羽/從□非)
鬱(俗作鬰非/)　　　　　嬴(從口非/從四)
覃(從早非/從卑)　　　　　　釁(從同從酉非/從目從直)
呉(從□非/從天)　　　　　　讒(從􁲹免非/從二)
覽(從□非/從□)　　　　　　劎(從刀非/從刃)
奈(奈何從大/從木非)　　　　　遙(從□非/從爫)
覻(音娶窺覻/從虚非)　　　　　𦙍(從丿從乚非/從亻從乙)
幾(從人非/從勹)　　　　　　尋(從口非/從几)
裏(從丄非/從重)　　　　　　内(出内從入/從人非)
廚(庖廚從丄從土從一/從豆非)　刺(音次從朿/從束非)
毋(音無從丿/從□非)　　　　　□(几旁從􁚶/從□非)
戛(戛然音恝從􁋳/從□非)　　　凊(温清從/從氵非)
廏(音救馬舍/廐非)　　　　　軌(從九非/從九)
壑(從谷非/從□)　　　　　　幼(從力非/從刀)
􁀙(從丙非/從内)　　　　　僭濳贊(從□非/從㚘)
帶(從□非/從世)　　　　　　勢(從土非/從幸)
瘞(從□非/)　　　　　　奮(從田非/從□)
樓數(從婁非/從娄)　　　　　郵(從垂非/從垂)
舊(從臼非/從旧)　　　　　　慶愛(從心非/從必)
鼐(從□非/從□)　　　　　　甯(姓也邑也從心用/從必非)
寇(從宀非/從冖)　　　　　　橕(從木從牙非/従扌從手)
虧(從隹非/從虛)　　　　　　䕫(從□從自/從□非)
□(從心非/從□)　　　　　　鑿(從□非/從□)
嚏(噴嚏從□從□/從疌非)　　　獻(從鬲從犬/献非)
頓(從□非/從□)　　　　　　迥(從冋非/從向)
穎(從禾非/從示)　　　　　　纜(從□非/從□)
宦(從宀非/從穴)　　　　　　繼斷(從□從□非/從□)
助(從且非/從耳)　　　　　　冋(從口非/從□)
奇(異也零也從大/從立非)　　　減(從氵非/從冫)
雎(從且非/從目)　　　　　　陷(從□非/從舀)
步(從少反止也/)　　　　畱(從畱非/從卯)
朿(音次木芒/與束異)　　　　　竊(從□從采/從耦非)
衡(從角從大/從魚非)　　　　　某(從甘從木非/從其從小)
虎(從虍凡此類從之/從□非)　　兔(從兔非/從兎)
廩(從禾非/從示)　　　　　　習(從羽凡此類從之/俗作習)
恐(從卂非/從凡)　　　　　　熏(從□非/從田)
勇(從用非/從田)　　　　　　祕(從示非/從禾)
􁁉(音迩從入從小/)　　　獘(從犬非/從大)
疋(從口不合從□凡疏疎/楚胥等字從之)沒(從□非/從几)
采(從爪從木/從米非)　　　　　炙(從□非/從夕)
朋(斜書從月非/從月)　　　　青(従□非/從月)
汜(音凡從已從已非/凡範笵等從之)　　懷(從亠從□/從十非)
舌(從干非/從千)
　　利器
韋誕云工欲善其事必先利其器得筆得紙得墨三者
具而復得手然後可逞尋丈之勢方寸千言
右軍云紙剛用軟筆紙柔用硬筆純剛如錐畫石純柔
如泥洗泥既不圓暢神格亡矣書石同紙剛例蓋相得
也
又云用筆箸墨不過三分不得深浸深浸則毫弱無力
歐陽詢云墨淡則傷神采絶濃又滯鋒毫
米芾云作字須要得筆苟得筆則細若絲髪亦佳不得
筆雖大逾尋丈終無骨氣
東坡云使人作字不知有筆亦是一快
又云製墨之妙正在和膠今之造佳墨者非不擇精烟
而不佳絶者膠法謬也
又云研細而不退墨紙滑而字易燥皆尤物也
又云研之發墨者必費筆不費筆則退墨二德難兼非
獨研也大字難結密小字常局促真書患不放艸書苦
無法
姜堯章云作楷墨欲乾不可太燥行艸則燥潤相得潤
以取妍燥以取險墨濃則筆滯墨燥則筆枯筆欲鋒長
勁而圓長則含墨可以揮洒勁則有力圓則妍美長而
不勁不如勿長勁而不圓不如勿勁
書譜云水太漬則肉散太燥則肉枯乾研墨濕㸃筆濕
研墨乾㸃筆
又云磨墨之法重按輕推逺行近折濃則滯淡則薄麤
則多累積則不匀
又云研池寛面細每夕一洗則水墨調匀骨肉得所端
石取細潤停水歙石唯取填澁發墨兼之斯為美矣
又云初學須用佳紙令後不怯紙用惡筆令後不擇筆凡
書不得自磨墨令手顫觔骨木强是大忌也磨墨不得
用研池中水令墨滯筆沍須以水注汲新水臨時斟酌
之
　
　
　書法離鈎卷六
欽定四庫全書
　書法離鈎卷七　　　　　明　潘之淙　撰
　　品題
王羲之云吾書比之鍾張當抗行或謂過之
梁武帝云世之學者宗二王元常羲之有過之之論後
生遂爾雷同元常謂之古肥子敬謂之今痩張芝鍾繇
巧趣精細殆同機神肥痩古令豈易致意逸少至學鍾
書勢巧形密及其獨運意疏字緩子敬之不迨逸少猶
逸少之不迨元常也
陶隱居云伏覽書論使元常老骨更蒙榮造子敬懦肥
不沈泉夜逸少得進退其間則玉科顯然可觀比世皆
髙尚子敬海内不復知有元常於逸少亦然
蕭子雲云見勅旨書商略筆勢洞達字體因此研思方
悟隸式始變子敬全法元常
庾肩吾云張功夫第一天然次之鍾天然第一功夫次
之王功夫不及張天然過之天然不及鍾功夫過之
唐太宗云鍾雖擅美一時亦為迥絶論其盡善或有所
疑至於布纎濃分疏密霞舒雲卷無所間然但其體則
古而不今字則長而逾制語其大量以此為瑕獻之雖
有父風殊非新巧字勢疏痩如隆冬枯樹槎枿而無屈
伸筆蹤拘束若嚴家餓隸羈羸而不放縱詳察古今研
精篆隸盡善盡美其惟逸少乎其㸃畫之工裁成之妙
煙霏霧結狀若斷而復連鳯翥龍翔勢欲斜而反直玩
之不覺其倦覽之莫識其端心慕手追此人而已
孫過庭云元常專工於隸書伯英尤精於艸體彼之二
美逸少兼之擬艸則餘真比真則餘艸以子敬之豪翰
擅右軍之筆札雖復麤傳楷則實恐未紹箕裘是知逸
少之比鍾張則專博斯别子敬之不及逸少無疑矣
張懷瓘云若真書古雅則元常第一若真行妍美粉黛
無施則逸少第一若章艸古逸極致髙深則伯度第一
若章則勁骨天縱艸則變化無方則伯英第一其間備
精諸體惟獨右軍次至大令
又云鍾書狀貌亦古乏於觔力既無奇姿異態有減於
齊髙然則梁武之聲價不振實以學元常之故也學鍾
張殊極不易不得柔中之骨不究拙中之趣則鍾降而
笨矣不得放中之矩不知變中之權則張降而俗矣
巵言云宋齊之際右軍幾為大令所掩梁武一評右軍
復伸唐文再評大令大損
宋齊之際人語曰買王得羊不失所望蓋時重大令而
羊欣為大令門人妙有大令法者也中睿之季人語曰
買褚得薛亦不落節蓋時重河南而薛稷為河南甥妙
有河南法者也
東坡云張長史書必俟醉或以為竒醒即天真不全此
乃長史未妙猶有醉醒之辨若逸少何嘗寄於酒乎
又云永禪師書骨氣深穩體兼衆妙精能之至反造疏
淡如觀陶彭澤詩初若散緩不収反覆不已乃識其竒
趣歐陽率更書妍𦂳㧞羣尤工於小楷勁嶮刻厲正稱
其貌耳褚河南書清逺蕭散㣲襍隸體古之論書者兼
論其平生苟非其人雖工不貴也張長史艸書頹然天
放略有㸃畫處而意態自足號稱神逸今世稱善艸書
者或不能真行此大妄也真生行行生艸真如立行如
行艸如走未有未能行立而能走者也今長安猶有長
史眞書郎官石柱記作字簡逺如晋宋間人顔魯公書
雄秀獨出一變古法栁少師書本出於顔而能自出新
意其言心正則筆正者非獨諷諫理固然也
又云歐陽文忠公用尖筆乾墨作方濶字神采秀發膏
潤無窮後人觀之如見其清眸豐頰進趨□如也又云
楊公凝式筆迹雄傑有二王顔栁之餘此真可謂書之
豪傑蔡君謨書天資既髙積學深至心手相應變態無
窮遂為本朝第一然行書最勝小楷次之艸書又次之
大字又次之分隸小劣又嘗出意作飛白自言有翔龍
舞鳳之勢
黄山谷云李西臺出羣㧞萃肥而不剰肉如世間美女
豐肌而神氣清秀者也宋宣獻富有古人法度清痩而
不弱此亦古人所難歐陽文忠公頗於筆中用力乃是
古人法但未雍容耳徐鼎臣筆實而字畫勁亦似其文
章至於篆則氣質髙古與陽氷竝馳爭先也又云東坡
道人少日學蘭亭故其書姿媚如李北海至酒酣放浪
意忘工拙字特痩勁似栁誠懸中嵗喜學顔魯公楊風
子其合處不減李北海至於筆圓而韻勝挾以文章妙
天下忠義貫日月之氣本朝善書自當推公第一
又云余嘗評近世三家書楊少師如散僧入聖李西臺
如法師叅禪王著如小僧縛律恐來者不能易余此論
也
又云米元章書如快劍斫陳彊弩射千里所當穿徹書
家筆勢亦窮於此然似仲由未見孔子時風氣耳又云
王著極善用筆若使胸中有書數千卷不隨世緣碌碌
則書不病韻蓋美而病韻者王著勁而病韻者周越皆
渠儂胸次之罪非學者不盡功也
姜堯章云歐陽率更雖結體太拘而用筆特備衆美風
流瀟灑追迹鍾王顔栁結體既異用筆復溺一偏書法
一變字畫剛勁髙明固不能無助而晉魏之風掃地矣
王履道云世之學東坡者多矣劍㧞弩張驥奔猊抉則
不能無至於尺牘狎書姿態横生不矜而妍不束而嚴
不軼而豪蕭散容與霏霏如初秋之霖森疏掩抑熠熠
如從月之星紆餘宛轉纚纚如縈繭之絲恐學者未易
至也
豐道生云雙鈎懸腕讓左側右虛掌實指意前筆後古
傳筆法也妙在第四指得力俯仰進退収徃垂縮剛柔
曲直縱横轉運無不如意則筆在畫中而左右皆無病
矣此法鍾王之後惟藏真得之為多庻幾於是者唐則
虞伯施歐陽信本禇登善孫虔禮鍾紹京張伯髙李泰
和顔清臣栁誠懸楊景度後主重光宋則蔡君謨米元
章元則巙子山趙子昻本朝則宋仲珩李伯貞祝希哲
文徴仲也
王弇州云山谷書以側險為勢以横逸為功老骨顛態
種種槎出
又云趙承旨書功力完足故於腕指間從容變化各極
其致中有疏而密者柔而勁者生而熟者緩而𦂳者出
山隂入大令傍及虞褚不露蹊逕正以博綜勝耳
右軍之書骨在肉中趣在法外𦂳勢淳質古意不可到
故智永伯施尚能繩其祖武也歐陽不得不變其真旭
素不得不變其艸永施之書學差勝筆旭素之書筆多
學少學非為積習也乃淵源耳
顔書貴端骨露觔藏栁書貴遒觔骨盡露智永伯施有
書學而無書才顛旭狂素有書才而無書學河南北海
有書姿而無書體平原誠懸有書力而無書度也
唐文皇以定天下之力摹書法以取天下之才習書學而
不能脱人主面目𤣥徽亦然智永不能脱僧氣歐陽率
更不能脱酸餡氣顔栁趙呉興不能脱俗氣
宋蔡忠惠略取古法加以精工稍滯而不大暢
蘇文忠正行出入徐浩李邕劈窠大書源自魯公而㣲
韻行艸稍自結搆雖有墨猪之誚最為淳古
黄山谷大書酷倣瘞寉狂艸極擬懷素姿態有餘儀度
少乏米元章源自王大令褚河南神采奕奕終愧大雅
是四君號為宋室之冠然小楷絶響矣
子瞻似顔極口平原魯直效陶推尊瘞寉元章出褚左
袒河南河南楷似行然自有楷平原艸似楷然自有艸
李北海楊凝式黄魯直無楷矣
米元章有書才而少書學黄長睿有書學而少書才故
評隲古人墨刻真贋有相牴牾者然長睿引證各有依
據不似元章之孟浪也
虞伯生謂坡谷出而魏晉之法盡米元章薛紹彭黄長
睿諸公方知古法而長睿所書不逮所言紹彭最佳而
世遂不𫝊米氏父子最盛行舉世學其奇怪敝流金朝
而南方獨盛
歐虞顔栁旭素以至蘇黄米蔡各用古法損益自成一
家趙承旨則各體俱有師承小楷法黄庭洛神於精工
之内時有俗筆碑刻出李北海北海雖佻而勁承旨稍
厚而軟於行書得二王筆意可出宋人上比之唐人尚
隔一舍
元人自趙呉興外鮮于伯機聲價幾與之齊極圓健而
不能去俗鄧文原有晉人意而㣲近麤巙子山有韻氣
而結法少疏然是三人者呉興之流亞也虞伯生差古
雅鮮于必仁朗朗有父風掲曼碩父子美而近弱張伯
雨健而近佻柯敬重老而近麤班彥功少頗遒爽晩成
惡札龔璛陳深皆長於題䟦倪元鎮㣲有韻而未成
國朝宋璲仲珩學士濓次子也真行艸篆俱入能品宋
克仲溫正體頗秀健出宣示戎輅而失之佻章艸是當
家健筆縱横差少含蓄宋廣昌裔猶臣於克國初三宋
璲為勝
祝希哲京兆少年楷法自元常二王至呉興行艸則大
令狂素顛旭至李米蘇黄靡不臨寫工絶晩節變化不
可端倪風骨爛漫天真縱逸足配呉興它所不論乃李
貞伯之子壻徐有貞之外孫也
文徴明待詔小楷師二王精工之甚惟小尖耳艸師懐
素行倣蘇黄米晩嵗取聖教損益加以蒼老遂自成家
唯絶不作艸耳子博士彭教諭嘉小楷皆足箕裘彭肉
而圓嘉俊而佻臨摹雙鈎第一手也
李應禎少卿善懸腕疾書書述云質力髙邁乃特違衆
棄去根源或從孫枝翻出已意别安耳目
王履吉初法虞智行書法大令最後益以遒逸巧拙互
用合而成雅文以法勝王以韻勝不可優劣也
陸深文裕小楷精謹自謂有黄庭遺意然不能離呉興
也行艸法李北海趙呉興晩節尤妙
　　附袁昻古今書評
　王右軍書如謝家子弟縱復不端正者爽爽有一種
　風氣王子敬書如河洛間少年雖皆充悦而舉體沓
　拖殊不可耐羊欣書如大家婢為夫人雖處其位而
　舉止羞涩終不似真徐淮南書如南岡士大夫徒好
　尚風範終不免寒乞阮研書如貴胄失品次叢悴不
　復排突英賢王儀同書如晉安帝非不處尊位而都
　無神明庾肩吾書如新亭傖父一徃見似揚州人共
　語便音態出陶隱居書如呉興小兒形容雖未成長
　而骨體甚駿快殷均書如髙麗使人抗浪甚有意氣
　滋韻終乏精味袁崧書如深山道士見人便欲退縮
　蕭子雲書如上林春花逺近瞻望無處不發曹喜書
　如經論道人言不可絶崔子玉書如危峯阻日孤松
　一枝有絶望之意師宜官書如鵬羽未息翩翩自近
　韋誕書如龍威虎振劍㧞弩張蔡邕書骨氣洞達爽
　爽有神鍾司徒書字十二種意意外殊妙實亦多竒
　邯鄲淳書應䂓入矩方圓乃成張伯英書如漢武帝
　愛道慿虚欲仙索靖書如飄風忽舉鷙鳥乍飛梁鵠
　書如太祖忘寢觀之䘮目皇象書如歌聲繞梁琴人
　捨徽衛恒書如揷花美女舞笑鏡臺孟光禄書如崩
　山絶崕人見可畏李斯書世為冠蓋不易施平張芝經竒
　鍾繇特絶逸少鼎能獻之冠世四賢共類洪芳不滅
　羊真孔艸蕭行范篆各一時絶妙右二十五人自古
　及今皆善能書奉勅遣臣評古今書臣既愚短豈敢
　輒量江海但聖旨委臣斟酌是非謹品字法如前伏
　願照覽謹啓普通四年二月五日内侍中尚書令袁
　昻啓勅旨具之如卿所品臣謂鍾繇書意氣密麗若
　飛鴻戲海舞寉游天行間茂密實亦難過蕭思話書
　走墨連綿字勢屈彊若龍跳天門虎臥鳳閣薄紹之
　書字勢蹉跎如舞女低腰僊人嘯樹乃至揮毫振紙
　有疾閃飛動之勢臣淺見無聞暗於明滅寜敢謬量
　山海以聖命自天不得斟酌過失是非如獲湯炭
盛熈明云善書者聲譽著於時書翰傳於後皆可歴數
至於謬當虛名庸亦有之其泯沒無聞者固已何限况
乎好利售奇𫝊榻亂真自非精鑒鮮能去取也故纂輯
評論研究書刻精麤以備采摭云
倉頡　　史籕　　李斯　　趙髙　　程邈
王次仲　陳遵　　史游　　杜操　　劉穆
杜度　　劉德昇　崔瑗　　崔實　　曹喜
邯鄲淳　師宜官　衛𢎞　　蔡邕　　張芝
張㫤　　胡昭　　韋誕　　鍾繇　　鍾會
皇象　　梁鵠　　衛瓘　　索靖　　張華
嵇康　　謝安　　衛夫人　王廙　　王羲之
王獻之　王泯　　葛輿　　阮研
　右舊評上品
嚴延年　許慎　　班固　　羅暉　　趙襲
魏武帝　呉孫皓　劉邵　　毛𢎞　　衛覬
衛恒　　司馬攸　陸機　　劉輿　　庾亮
庾翼　　王導　　王敦　　郄氏(羲之/妻)王徽之
王𤣥之　王凝之　王操之(皆羲之子/工艸隸)　謝道韞
郄愔　　郄超　　桓𤣥　　杜預　　李式
張翼　　羊欣　　薄紹之　孔琳之　張超
殷均　　謝靈運　謝綜　　陶𢎞景　郭伯道
李鎮東　左伯　　張彭祖　任靖　　韋昶
張永　　范懷約　呉休尚　施方泰　康昕
王崇素　張昭　　朱誕　　徐希秀　劉繪
王知敬　丘道䕶　許文静　宋文帝　王僧䖍
蕭子雲　智永　　唐太宗　虞世南　漢王元昌
歐陽詢　褚遂良　薛稷　　張從申　李陽氷
張旭　　顔真卿　懷素　　李邕　　栁公權
　右舊評中品
何曾　　羊祐　　晉元帝　王恬　　王洽
王薈　　王修　　王珣　　王濛　　張敞
張澄　　王裒　　張紘　　范曄　　蕭思話
謝脁　　謝静　　謝敷　　姜翊　　梁宣
韋秀　　鍾輿　　向泰　　羊溉　　識道人
庾黔婁　宋炳　　湯繩　　費元瑶　孫奉伯
諸葛融　楊潭　　張炳　　岑淵　　張輿
王濟　　劉穆之　張融　　朱齡石　庾景休
褚元明　孔敬通　王藉　　衛宣　　李韞
陳基　　傅廷堅　張紹　　隂光　　韋熊
張暢　　曹任　　宋嘉　　裴邈　　羊固
傅夫人　辟閭訓　謝晦　　孔閭　　顏寳光
周仁皓　張欣泰　張熾　　徐幹　　僧岳道人
徐令文　王愔　　顏清　　王彬之　法髙道人
栁惲　　徐淮南　張斯　　齊髙帝　劉珉
蕭特　　庾肩吾　袁松　　梁武帝　梁簡文
梁元帝　陳文帝　褚淵　　沈君理　張正見
智果　　蕭綸　　房彦謙　張大隱　殷令名
簡静文　錢毅　　劉逖　　王晏　　解斯彦明
周顒　　虞綽　　魏徴　　徐浩　　房𤣥齡
陸柬之　鄔彤　　盧藏用　裴行儉　王承烈
髙正臣　傅𤣥　　楊肇　　崇簡　　蔡隱丘
韓擇木　梁林卿　張庭珪　史維則　孫過庭
張懷瓘　史麟　　梁耿　　張芬　　房廣
沈益　　張彪　　陸曾　桓夫人　傅玉
王紹宗　程廣　　張越　　蕭誠　　韋陟
宋儋　　沈千運　關操　　鄭虔　　李璆
呉郁　　頼文雅　賀知章　何昌裔　宋之問
李清　　𤣥悟　　湛然
　右舊評下品
　
　
　
　
　
　
　
　
　
　書法離鈎卷七
欽定四庫全書
　書法離鈎卷八　　　　　明　潘之淙撰
　　賞鑒
辨古人墨迹當觀其用筆雖體制飄逸興思不同其法
一也有如真書宜逐筆拆看不可全以紙色體勢言之
響榻偽墨迹用紙加碑帖上向明處以遊絲筆圏郤字
畫填以淡墨謂之響榻然圏隱隱猶存其字亦不精彩
唐肅誠偽為古帖示李邕曰右軍真迹邕欣然曰是真
物誠以實告邕復眎曰細㸔亦未能好以此論之古帖
前墨未易辨也
古墨迹紙色必表古而裏新贋作者用古紙浸汁染之
則表裏俱透㣲揭視之乃見矣
東坡云辨書之難正如聽響切衇知其美惡則可自謂
必能正名之者皆過也
蘭亭帖世以定武本為第一金陵清涼本為第二其定
武本薛珦别刻石易去宣和間於薛珦家入禁中建炎
南渡不知所存清涼本洪武初因寺入官其石留天戒
寺僧金西白盜去後事發其僧繫獄死石遂不知其處
山谷云蘭亭叙艸王右軍平生得意書也反復觀之略
無一字一筆不可人意摹寫或失之肥痩亦自成妍要
各存之以心㑹其妙處爾
又云觀其筆意右軍清真風流氣韻冠映一世可想見
也今時論書者憎肥而喜痩黨同而妬異曽未夢見右
軍腳汗氣豈可言用筆法耶
弇州云蘭亭如聚訟自宋已然即以定武一石言之有
肥者有痩者有五字未損者有五字損者何子楚王明
清謂唐時諸供奉榻此帖獨歐陽率更逼真石留之禁
中他本在外爭相摹榻而歐本獨不出耶律德先入汴
得而棄之殺胡林流轉李學究家以至復入公庫所謂
未損本也定武薛帥子紹彭摹之他石以應世購潛易
古刻於湍流落左右五字㣲劖一二筆藏於家大觀中
人主知之取進御龕之宣和殿壁師陷諸珍寳悉逐而
北而此獨留宗汝霖得之以進光堯至維揚而復失之
所謂損本也然則紹彭之所别摹者亦得稱未損本也
夫未損本既有兩種不易辨而先榻者又不可得蓋不
能不取極於損本矣
唐人臨褉帖自湯普澈馮承素趙模諸葛貞外其嚴整
者必歐陽率更而佻險者咸屬褚河南
太傅宣示帖為丞相始興公寳愛以授右軍右軍以授
王脩脩死從殉遂不傳傳者乃右軍别臨本梁武所謂
勢巧形密勝於自運者也
外景樂毅俱有完本不完本完本則爛若舒錦不完本
則零若遺珠三復之餘覺不完者差勝二書見駁通人
幾成子朝之誣至有以為呉通㣲及王箸筆者此中尚
可容虞褚數人不知通㣲軰能辦之否
沈存中謂樂毅論是右軍手書刻石唐文皇將以殉葬
此殆是夢中語按此論乃右軍手書以貽子敬者至梁
武已疑其為摹迹而陳文帝時賜始興王貞觀中進御
十三年命起居郎褚遂良排署至中宗朝太平公主攜
出以錦袋裝之後變起咸陽老嫗竊得為吏所迹廹而
投之爨下宋有二石本其一祕閣所刻其一髙紳學士
家所藏蓋它摹本之夀諸石者也
曹娥碑小楷則右軍軼塵行筆則蔡卞竭蹷矣不謂中
間尚藏北海其流利豐妍肉不欺骨自是可人
曹娥碑憔悴宛篤若花蕋漂流幼女捐軀於波間東方
朔贊遒逸瀟灑令人作天際真人想黄庭經象飛天仙
人樂毅論象端人正士不得意
昔人謂洛神賦象凌波神攷趙呉興孟頫謂所得之陳
集賢者十三行僅二百五十字繫晉麻紙字畫神逸墨
彩飛動為天下法書冠又謂宣和書譜所藏末有栁公
權䟦語者其行字筆意皆同而小乏韻且繫唐硬黄紙
定以為臨本無疑
東坡云唐太宗購晉人書自二王以下僅千軸蘭亭以
玉匣葬昭陵世無復見其餘皆在祕府至武后時為張
易之兄弟所竊後遂流落人間在王涯趙延賞家涯敗
為軍人所刼剥去金玉軸而棄其書余嘗于李都尉瑋
處見晉人數帖皆有小印涯字意其為王氏物也
山谷云右軍嘗戲為龍爪書今不復見余觀瘞鶴銘勢
若飛動豈其遺法耶歐陽公以魯公書宋文貞碑得瘞
鶴銘法詳觀其用筆意審如公説
佛遺教經一卷不知何世何人書或曰右軍羲之書此
書在楷法中小不及樂毅論耳清勁方重蓋度越蕭子
雲數等頃見京口斷崖中瘞鶴銘大字右軍書其勝處
乃不可名貌以此觀之良非右軍筆畫也若瘞鶴碑斷
為右軍書端使人不疑如歐薛顔栁數公書最為端勁
然纔得瘞鶴銘髣髴爾唯魯公宋開府碑痩健清㧞在
四五間
智永真艸千文崔氏所藏真蹟薛嗣昌刻之長安漕司
者翻本尚完好但太痩生耳
今世惟歐陽醴泉銘多舊本當是宋人好臨倣其書而
石堅緻耐拓耳
人傳懷仁聖教序為借内府右軍書集成者不知集與
習通乃懷仁習右軍之字而書非拘拘集湊也若使集
湊則三五字已不免補綴之痕彼其鋒芒映帶章法掩
抑又何竒也且其墨蹟乆藏項氏近歸武陵楊脩齡侍
御其字備極八法之妙真墨池之龍象蘭亭之羽翼哉
淳化帖宋太宗搜訪古人墨迹於淳化中命侍書王箸
用棗木板摹刻十卷於祕閣各卷尾篆書題云淳化三
年壬辰嵗十一月六日奉聖旨摹勒上石上有銀錠紋
用澄心堂紙李廷珪墨拓打手摹之而不汚親王大臣
則賜一本摹刻雖近肥俗然深得古意不見古蹟得此
足矣但人間罕得今世人所有皆轉相傳摹者
絳帖淳化之子尚書潘師旦用淳化閣帖増入别帖重
摹刻廿卷於絳州北紙北墨極有精神在淳化閣帖之
次其石比淳化帖本髙二字骨法清勁足正王箸肉勝
之失然駁馬露骨人未免羸痩之憾
潭帖淳化之子寶月大師摹風韻和雅血肉停匀但形
勢俱圓乏峭健之氣慶歴間僧希白重摹本亦佳紹興
間第三次重摹者失真矣
太清樓帖大觀間奉旨以御府所藏真迹重刻於太清
樓較淳化帖有數帖多寡不同其中有蘭亭帖蔡京摹
刻京沈酣富貴恣意麤率筆偏手縱非復古意頼刻手
精工猶勝他帖耳卷尾題云大觀三年正月一日奉聖
旨摹上石
太清樓續閣帖劉燾摹刻工夫精緻亞於淳化肥而多
骨求備於王箸迺失之麤硬遂少風韻
戲魚堂帖元祐間劉次莊以淳化閣帖十卷摹刻於臨
江卷尾除去篆題而増釋文頗為有骨格者淡墨榻尤
佳在潭帖之次
黔江帖秦子明於長沙借寳月古法帖摹刻石載入黔
江紹聖院乃潭人湯正臣父子刻石
東庫本世傳潘氏子析居法帖石分為二其後絳州公
庫乃得上十卷絳守重刻下十卷足為一部名東庫本
其家亦復重刻上十卷足為一部於是絳州有公私二
本靖康兵火石竝不存金人重摹者蓋天淵矣
鼎帖廿卷紹興廿一年武陵丞趙銍與子濬編次者也
較諸帖増益最多中間有右軍黄庭他本所無石硬而
刻手不精雖博而乏古意
賜書堂帖宋宣獻公刻於山陽有古鐘鼎欵識文絶妙
但二王帖未精石已不存後又重摹
蔡州帖蔡州臨摹絳帖上十卷刻石出於臨江潭帖之
上
彭州帖彭州亦刻歴代法帖十卷不甚精彩紙類北紙
汝州帖乃摘諸帖中字牽合為之每卷尾有汝州印後
㑹稽重摹謂之蘭亭帖
脩内司帖淳熈間奉旨以御府珍儲刻石禁中卷尾題
云淳熈二年乙巳歲二月十五日脩内司恭奉聖旨摹
刻上石亦名祕閣續帖
利州本慶元中以戲魚堂帖并釋文重刻石於益昌釋
文字畫較臨江帖稍大
泉州帖完善本雖少遜於大觀絳帖比之他刻亦大徑
庭凡泉刻第五卷智果而後缺十餘幀其他不爾也
甲秀堂帖廬江李氏刻前有王顔書多諸帖未見後有
宋人帖亦多
星鳳樓帖尚書趙約刻於南康曹士冕摹勒工緻有餘
清而不濃亞於太清續帖者也
羣玉堂帖韓侂胄刻所載前代遺迹亦多有宋人書
寳晉齋帖宋米元章芾手摹二王以下真蹟入石者也
凡閣帖所載俱置之人皆謂元章特妙臨摹又工作古
書畫色以真贋本併示人人徃徃不能辨此帖雖古意
藹然而不能脱米家腕法
百一帖王萬慶摹刻筆意清遒雅有勝趣恨刻手不精
耳
二王帖許提舉刻於臨江摹刻極精
章艸千文集書家定為漢章帝書而後人復定為杜度
書不知章艸言以之通章奏耳千文乃梁周興嗣取右
軍帖中所有千字作韻語章帝時那得有之疑只是蕭
子雲之最得意者
孔明對𤣥德語章艸法甚妙不知與王中令書先後要
皆為妙墨蓋融㑹張芝索靖兩家骨肉豐殺略相宜爾
索征西筆短意長誠不可及今人作字大概筆多而意
不及
智果善學書合處不減古人然時有僧氣可恨羊欣書
舉止羞澁蕭衍老翁亦善評書也
宋儋筆墨精勁但文詞蕪穢不足發其書
王侍中學鍾繇最近真行皆妙
昨遂不奉恨深帖有秦漢篆筆中令自言故應不同真
不虗爾中令書中有相勞苦語極佳讀之了不可解者
當是牋素敗逸字多爾觀其可讀者知其爾也米元章
專治中令書皆以意附㑹解説成理故似杜元凱春秋
癖耶
大令艸法殊廹伯英淳古少可恨彌覺成就爾余嘗以
右軍父子草書比之文章右軍似左氏大令似莊周也
王㑹稽初學書於衛夫人中年遂妙絶古今今人見衛
夫人遺墨疑右軍不當北面蓋不知九萬里則風斯在
下耳
右軍筆法如孟子道性善莊周談自然無不如意
王中令人物髙明風流𢎞暢不減謝安石筆札佳處濃
纎剛柔皆與人意㑹貞觀書評大似不公去逸少不應
如許逺也
王謝承家學字畫皆佳要是其人物不凡各有風味耳
張長史郎官㕔壁記唐人正書無能出其右者故艸聖
度越百家無轍迹可尋懷素見顔尚書道張長史書意
故獨入筆墨三昧
盛𫝊顔公書得長史筆法僧懷素見公自矜得折釵股
筆顏公言折釵股何如屋漏痕懷素起捉公手云老賊
盡之矣觀魯公乞米乞鹿脯帖與郭令書祭姪文皆當
與王中令雁行耳懷素艸莫年乃不減長史蓋張妙於
肥藏真妙於痩此兩人者一代艸書之冠冕也
樂毅論舊石刻斷軼其半者字痩勁無俗氣後有人復
刻此斷石文摹傳失真多矣完書者是翰林侍書王箸
寫用筆圓熟亦不易得如富貴人家子非無福氣但病
在韻耳
東方曼倩畫贊筆圓静而勁肥痩得中但字身差長蓋
崔子玉字形如此前軰或隨時用一人筆法耳
道林嶽麓寺詩字勢豪逸真復竒崛所恨工巧太深耳
少令巧拙相半使子敬復生不過如此禁中板刻古法
帖十卷當時皆用歙州貢墨墨本賜羣臣元祐中親賢
宅從禁中借版墨百餘本分移宫僚但用潘谷墨光輝
有餘而不甚黟黒又多木横裂紋士大夫不能盡别也
北墨多用松烟色青北紙横紋其質鬆厚不甚染墨拂
之如薄雲過青天凡北碑皆然不用油蠟南碑用油墨
色純黒用油蠟碑文贋墨皆倣此
　
　
　
　
　
　
　
　
　
　
　
　
　
　
　書法離鉤卷八
欽定四庫全書
　書法離鈎卷九　　　　　明　潘之淙　撰
　　法帖
　古籕篆
石鼔文　　古文尚書　古文孝經　延陵季子碑
泰山碑　　望山碑　　嶧山碑　　倉頡十五篇
詛楚文　　碧落碑　　新泉銘　　張平子碑
許慎説文　徐鍇通釋　六書攷　　石經遺字碑
薛尚功欵識法帖　　　薛尚功重廣鐘鼎韻
王梵鐘鼎韻　　　　　張有復古編(又/)五聲韻譜
林罕偏旁小説　　　　髙氏五聲韻總
夏竦古文四聲韻　　　翟耆年籀史
續千文　　　　　　　泉志
　隸書
漢隸字源　碑本隸韻　佐書韻編　蔡邕石經碑
洪适隸韻　洪适隸釋　嘯堂集古録
　眞書
鍾繇力命剋捷宣示　　右軍樂毅畵讚黄庭霜寒
大令洛神賦　　　　　六朝曹娥遺教羊叔子碑
智永千字文　　　　　虞世南孔子廟碑
張旭郎官　　　　　　陶𢎞景瘞寉舊館壇
歐陽詢九成宫化度寺虞恭公皇甫碑
栁公權陀羅尼　　　　褚遂良哀册聖教
顔真卿麻姑壇放生池中興頌干禄字東方贊
　行書
鍾繇丙舍呉人羸頓雪寒長風
逸少蘭亭開元寺(又/)官奴來禽諸帖(並見/淳化)
大令地黄鵞羣諸帖(並見/淳化)
謝安八月五日　　　　褚河南枯樹賦星霜
李邕嶽麓娑羅樹雲麾東林寺
張從申𤣥静先生碑　　懷仁聖教序
　艸書
張芝知汝諸帖右軍十七諸帖大令委曲諸帖(竝見/淳化)
張旭千文　　　　　　懷素自叙千文聖母藏真
淳化閣帖(為諸帖之祖/)
絳帖(淳化/之子)　潭帖(淳化/之子)　太清樓帖(淳化/之弟)
戲魚堂帖　祕閣續帖　黔江帖　　東庫本
鼎帖　　　賜書堂帖　蔡州帖　　彭州帖
汝州帖　　泉州帖　　脩内司帖　利州本
甲秀堂帖　星鳳樓帖　寳晉齋帖　玉麟堂帖
二王帖　　羣玉堂帖　百一帖
　近世襍刻種種去古愈逺兹不具載
　　原筆
劉熈云筆者述也述其事書之上古用竹簡刀錐畫之
或用漆以竹挺子書之詩曰貽我彤管禮曰史載筆説
文曰楚曰聿呉曰不律燕曰弗秦曰筆
蒙恬始用兔亳為筆毛穎傳云穎中山人蒙恬載以歸
始皇封諸管城號管城子累拜中書令呼中書君書指
云筆管欲細欲輕毫不欲太剛亦不欲太弱
古人以象管為筆重而不適竹管兔毫者為佳取圓熟
而健若狸毫者峭而不圓未善也
江淹夢筆生花而文章益進王珣夢人授筆如椽而艸
武帝哀册諡議筆洵有靈母以毛錐薄之也
藏筆須用黄連輕粉明礬漬尖且塞管孔然亦一年而
止不可太乆乆則毫宿而易斷也
　　原墨
劉氏云墨者畫也畫其迹以為則也上古以漆畫字未
嘗有墨毛穎傳云與絳人陳𤣥𢎞農陶𢎞㑹稽楮先生
友善出處必偕
坡仙云世人論墨多貴其黒而不取其光光而不黒固
為棄物若黒而不光索然無神采亦復無用要使其光
清而不浮湛湛如小兒目睛乃為佳也
又云王晉卿遺墨用黄金丹砂墨成價與金等三衢蔡
瑫自煙煤膠外一物不用特以和劑有法甚黒而光殆
不減晉卿胡人謂犀黒暗象白暗可以名墨亦可以名
茶
墨膠以鹿角者為妙然最要椎鍊堅好磨之其光可以
照人而四旁可截紙乃貴耳
墨舊而膠氣盡者必少光采世重舊墨取其入藥耳若
作書畫太舊則煙浮而不光須十年上下者為妙
　　原研
劉氏云研者堅也研也太公曰石研孔箸其用乆矣唐
皆鳳池研中心如瓦凹故曰研瓦援筆因勢凹則鋒圓
書畫亦圓今研如砥援筆則鋒多偏近有𨫼心凸研援
筆則三角矣
坡翁云建州北苑鳳凰山山如飛鳳下舞之狀山下有
石聲如銅鐡作研至美如有膚筠然此殆玉德也疑其
太滑然至益墨余名之曰鳳咮
又云僕好用鳳咮石研然論者多異同蓋自少得真者
為黯黯灘石所亂耳
淄石號韞玉研發墨而損筆端石非下嵓者宜筆而褪
墨二者當安所去取用褪墨研如騎鈍馬數歩一鞭數
字一磨不如騎騾用瓦研也
端溪石出肇慶府端溪下嵓舊坑卵石色黒如漆細潤
如玉有眼眼中有暈六七眼相連排星斗象此嵓慶歴
間坑已竭又有一種卵石去臕方得材色青黒細潤如
玉有青花如箸頭大似碧石青瀅或有白㸃如粟排星
斗象水濕方見皆扣之無聲磨墨亦無聲此二種石最
貴下嵓止有一坑出此二種石其色未嘗紫也别無新
坑
端溪中嵓舊坑亦卵石也色紫如嫩肝細潤如玉有眼
小如菉豆或有緑條文或有白條文堅而圓者為眼横
而長者為條扣之無聲磨墨亦無聲此種石亦貴外有
青臕色乆用鋒鏌不退北宋時坑已取竭中嵓新坑石
色淡紫眼如鸜鵒眼中有暈嫩者扣之無聲磨墨㣲有
聲
端溪上嵓舊坑新坑石皆灰色紫而麤燥眼如鷄眼大
扣之磨墨皆有聲乆用光如鏡面舊坑稍勝新坑惟端
溪有眼古云無眼不成端其眼有活眼淚眼死眼活眼
勝淚眼淚眼勝死眼又云眼多石中有病
辰沅州出一種石色深黒質麤燥或有小眼端溪人取
歸刻作端様稱為黒端辰沅人自製者多作犀牛八角
等様又有一種􁳅石出九溪􁳅溪表淡青内深紫而帶
紅有極細潤者乆用則光如鏡面或有金線及黄脈相
間者號為紫袍金帶
歙溪石出歙縣龍尾溪舊坑卵石色淡青黒有細紋潤
如玉水濕㣲紫或隱隱有白紋成山水星月異象燥則
否大者不過四五寸多作月研就其材也或有純黒者此
石最貴不減端溪下嵓南唐時方開至宋時盡矣龍尾
溪新坑石色亦有青者質麤燥有極大者盈二三尺
金星舊坑新坑石淡青色竝麤燥大者盈尺
銀星舊坑新坑石色淡青黒竝麤燥有星處不堪磨墨
多側取為研大者盈尺
萬州懸岩金星石質亞端溪下嵓色漆黒細潤如玉水
濕金星則現乾則否極發墨
洮河綠石色綠如藍潤如玉發墨不減端溪下嵓出臨
洮大河深水底甚難得今有綠石研名洮石者多是􁳅
石之表或是長沙山石也􁳅石光而潤亦不受墨
銅雀研乃銅雀臺瓦入水多年故滋潤發墨世多偽者
未央研乃未央宫瓦亦注水經乆好事者以為研
　　原紙
劉氏云紙者砥也平滑如砥上古竹簡韋編漢蔡倫字
敬仲用樹膚敝布魚網為之故從巾一從糸氏聲坡翁
云成都浣花溪水清勝常以漚麻楮作牋紙堅白可愛
數十里外便不堪造信水之力也揚州有蜀岡岡上有
大明寺井知味者謂與蜀水相似西至六合岡盡而水
發合為大溪溪左右居人亦造紙與蜀産不甚相逺自
十年以來所造益多工亦益精更數十年當與蜀紙相
亂也
北紙用横簾造紋必横其質鬆而厚南紙用豎簾紋豎
故二王真迹多是㑹稽豎紋竹紙唐有麻紙其質厚有
硬黄紙其質如漿潤澤瀅滑用以書經故善書者多取
作字五代有澄心堂紙宋有觀音紙匹紙長三丈有彩
色粉牋其質光滑蘇黄多用是作字元亦有彩色粉牋
有蠟牋彩色花牋羅紋牋皆出紹興有白籙紙清江紙
觀音紙出江西趙松雪巙子山張伯雨鮮于樞多用此
紙有倭紙出倭國以𧖟繭為之細白光滑之甚或云倭
國無𧖟亦樹膚也
紙取無灰者為妙然愈舊愈佳堅滑則勝鬆澁則惡
　
　
　
　
　書法離鈎卷九
欽定四庫全書
　書法離鈎卷十　　　　　明　潘之淙　撰
　　切韻
　三十六字母切韻法
見溪羣疑是牙音
　經堅見(輕電/切)　輕牽溪(牽奚/切)　勤虔羣(瞿云/切)
　銀言疑(魚其/切)
端透定泥舌頭音
　丁偵端(多官/切)　汀天透(他候/切)　廷田定(徒徑/切)
　□年泥(年題/切)
知徹澄孃舌上音
　珍邅知(珍離/切)　振延徹(敕列/切)　陳纒澄(時陵/切)
　紉􁀙孃(女良/切)
幇滂竝明重唇音
　賓邊幇(博旁/切)　繽偏滂(普郎/切)　頻蠙竝(部迥/切)
　民綿明(睂兵/切)
非敷奉㣲輕唇音
　分蕃非(匪微/切)　芬番敷(芳蕪/切)　墳煩奉(父勇/切)
　文樠微(無非/切)
精清從心斜齒頭音
　津煎精(子盈/切)　親千清(七精/切)　秦錢從(墻容/切)
　新仙心(思尋/切)　餳涎斜(徐嗟/切)
照穿牀審禪正齒音
　征氊照(之笑/切)　嗔昌穿(昌緣/切)　榛潺牀(仕莊/切)
　身氊審(式荏/切)　辰常禪(時連/切)
影曉匣喩是喉音
　殷焉影(於鐃/切)　馨祅曉(興鳥/切)　礥賢匣(轄甲/切)
　匀緣喩(兪戍/切)
來日半舌半齒音
　隣連來(郎才/切)　仁然日(入質/切)
　切韻内字音釋
樠(武官切/木名)　　　祅(馨煙切从示/从天胡神)紉(尼隣切/索之也)
􁀙(女聯切呐平聲/有聲無字借用)傎(音顛□/倒也)　　礥(下珍切難也太/𤣥經有礥首)
侲(癡隣切/欲仆也)　　　延(抽延切徹平聲/廣韵安步延延)
　切韻六十八字訣
因煙　　寅延　　人然　　神禪　　新鮮
餳涎　　興掀　　兄喧　　刑賢　　迎妍
營員　　零連　　寧年　　清千　　秦前
精箋　　賓邊　　平便　　娉便　　經堅
輕牽　　擎虔　　眞氊　　稱燀　　澄纒
聲羶　　丁顛　　汀天　　亭田　　民眠
肱官　　轟歡　　分番　　文樠
　早梅詩切字例
舊字母三十有六犯重者十六似有惑焉此篇以早梅
詩一首凡二十字為字母標題於上即各韻平聲字為
子叶調於下得一字之平聲其上去入三聲字一以貫
之矣其間東早梅暖一枝無人見來十字呼之其氣内
而不出若風破向開氷雪春從天上十字呼之其氣皆
出口此音有出入之異而兩分之
東丁顛　風分番　破平偏　早精箋　梅民綿
向欣軒　暖寧年　一因煙　枝真占　開輕牽
氷賓邊　雪新先　無文樠　人仁然　見京堅
春澄纏　從清千　天亭田　上神禪　來零連
假如用陽字韻以東字為母以江字為子曰東江切即
叶之曰東丁顛當乃是當字仍以當字平上去入調之
當黨蕩鐸四字全矣又以風字為母以陽字為子曰風
陽切即叶之曰風分番房乃是房字仍以房字調之為
房倣放縛四字矣又以破字為母以陽字為子曰破陽
切即叶之曰破平偏旁乃是旁字仍以旁字調之為旁
髈胖粕四字矣餘皆凖此
　好雨詩切字例
好(許老/切)　(許興掀好/)　　雨(王矩/切)　(王寅延雨/)
知(珍離/切)　(珍真氊知/)　　時(辰之/切)　(辰神禪時/)
節(子結/切)　(子精箋節/)　　當(都良/切)　(都丁顛當/)
春(樞倫/切)　(樞稱燀春/)　　乃(曩采/切)　(曩寧年乃/)
發(方越/切)　(方兄喧發/)　　生(師庚/切)　(師聲羶生/)
隨(旬為/切)　(旬餳涎隨/)　　風(方中/切)　(方兄喧風/)
潛(慈鹽/切)　(慈秦前潛/)　　入(日執/切)　(日人然入/)
夜(寅謝/切)　(寅盈延夜/)　　潤(儒順/切)　(儒人然潤/)
物(文拂/切)　(文營貟物/)　　細(思計/切)　(思新鮮細/)
無(㣲虞/切)　(㣲文樠無/)　　聲(書征/切)　(書伸羶聲/)
野(以者/切)　(以寅延野/)　　徑(吉定/切)　(吉經堅徑/)
雲(於羣/切)　(於寅延雲/)　　俱(恭於/切)　(恭經堅俱/)
黑(迄得/切)　(迄興掀黒/)　　江(均雙/切)　(均經堅江/)
船(食緣/切)　(食神禪船/)　　火(虎果/切)　(虎轟掀火/)
獨(徒各/切)　(徒亭田獨/)　　明(睂兵/切)　(睂民眠明/)
曉(興杳/切)　(興欣掀曉/)　　看(丘寒/切)　(丘輕牽看/)
經(堅丁/切)　(堅巾軍經/)　　濕(失入/切)　(失聲羶濕/)
處(昌㨿/切)　(昌稱燀處/)　　花(呼𤓰/切)　(呼轟歡花/)
重(儲用/切)　(儲澄纏重/)　　錦(居飲/切)　(居經堅錦/)
宫(居中/切)　(居經堅宫/)　　城(時征/切)　(時澄纒城/)
右杜詩亦切韻法以上一字定何音下一字定何韻中
間二字乃轉音而得之也如好為許老切則許乃撮唇
音轉興掀二字而得老字下皆倣此總之不出前六十
八字轉求餘韻可以意㑹矣
　辨聲音要訣
切韻先須辨四聲　　　五音六律竝兼行
難呼語氣皆名濁　　　易紐言詞盡屬清
唇上碧班邠豹剥　　　舌頭當滴帝都丁
撮唇呼虎烏塢汚　　　捲舌伊幽乙意英
閉唇披頗潘坡拍　　　齊齒之時實始成
正齒止征真志只　　　穿牙拆摘塞箏笙
齒唇分敷方奉復　　　鼻唇工貢故官肱
引喉勾狗鷗鴉厄　　　隨鼻蒿毫好赫亨
上鄂囂妖嬌矯轎　　　平牙臻櫛怎詵生
縱唇休朽求鳩九　　　送氣查拏詫宅根
含口甘含鹹檻呷　　　口開何可我歌羮
大抵宫商角徵羽　　　應須紐弄最為精
世間義理皆如此　　　自是人心不解明
　辨五音訣
欲知宫舌居中(喉音/)　　欲知商口開張(齒頭正齒/音)
欲知角舌縮却(牙音/)　　欲知徵舌挂齒(舌頭舌上/)
欲知羽撮口聚(唇重/唇輕)
　四聲三聲例
東洪　　江陽　　真文　　山寒　　端桓
先全　　庚晴　　侵尋　　緘咸　　廉纎
已上四聲如東董凍篤是也
支辭　　西㣲　　居魚　　呼模　　皆來
蕭豪　　戈何　　家麻　　遮蛇　　幽樓
已上三聲如支紙置是也
　
　書法離鈎卷十
