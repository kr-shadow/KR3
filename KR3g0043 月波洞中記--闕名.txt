#+TITLE: 月波洞中記--闕名
#+DATE: 2016-06-11 12:23:22
#+SOURCE: github.com/kanripo/KR3g0043 master f6973290                
欽定四庫全書　　　　　子部七
　提要
　　月波洞中記二卷　　　術數類五(命書相書之/屬)
　　　　(臣/)等謹案月波洞中記見於宋鄭樵通志藝
　　　　文畧者一卷稱老君記於太白山月波洞凡
　　　　九篇晁公武讀書志亦載此書二卷序稱唐
　　　　任逍遥得之於太白山月波洞石壁上凡九
　　　　篇相形術也與藝文畧所記並合宋史藝文
　　　　志載月波洞中龜鑑一卷又月波洞中記一
　　　　卷皆無撰人姓氏其為書異名抑或兩本别
　　　　行已無可考自來術家罕有徵引惟永樂大
　　　　典所載尚存核其體例盖猶據宋時刋本録
　　　　入並有原序一篇稱老君題在太白山鴻靈
　　　　溪月波洞中七星南龕石壁間其説與藝文
　　　　畧相符而序中不及任逍遥之名則亦非晁
　　　　氏所見之舊矣序末又題赤烏二十年七月
　　　　二十三日案相術自左傳已載而序中乃獨
　　　　稱鍾吕二真人鍾離權生于漢代其事已屬
　　　　𣺌茫吕則唐之洞賓𫝊記鑿然何由三國時
　　　　人得以預知名姓且赤烏紀號盡十三年又
　　　　安得有二十年明為不學之徒依托附㑹其
　　　　妄殆不足與辨特以其所論相法視後來俗
　　　　本較為精晰當必有所傳授篇首自仙濟至
　　　　玉枕九章其詞亦頗古奥盖即鄭樵晁公武
　　　　所言之九篇疑原本止此故諸家著録皆稱
　　　　九篇以下或為後人所附益亦未可知也然
　　　　相傳已乆今亦不復刪汰以篇頁稍多析
　　　　為二卷以便循覽且徴示原本與續入之别
　　　　焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
月波洞中記原序
醫卜者皆術也醫而不驗非所謂良醫也卜而不應非
所謂善卜也愚之神術非敢稱善謂無所不應矣素非
伎者昨因求士假術以講道夫相者先相出氣重者為
貴輕者為賤若人内心神有千尺之索是行也穿滿者
為大貴取盡者為大殺此索係鍾吕二真人為證也穿
滿者眉有曲鈎者積行人也取盡者眉毛散逆及斷者
麄硬者為有災無徳夫相者天地之𤣥機聖賢之藴奥
取禍福而無差定生死而有則遇之於相始之鍾吕之
太白山石室中有逸人陳仲文傳之三卿張仲逺余因
得之而不敢隱故傳於世斯誠神異術也又云相術九
篇乃老君題在太白山鴻靈溪月波洞中七星南龕石
壁間如有志人念得斯九章精通其象廣拜道術赤
烏二十年七月二十三日序
欽定四庫全書
　月波洞中記卷上
仙濟　燕雀之志嘗思爪下之食腸不盈於百粒聲不
逺於五畦翺翔藩籬之下其氣量亦自足矣鸞鳳之志
一舉千里非梧桐而不棲非竹實而不食鳴於朝陽天
下稱其慶志度氣象固自有殊也是知有衝天之翼者
必不肯棲托桑榆有方外之材者必不肯貪求名利志
之所向取舎以此觀之志趣逺近氣量深淺自可見矣
九天𤣥微　凡欲相人先視其首頭者五臟之主百體
之宗四維八方並須停正左耳為東方右耳為西方鼻
為南方玉枕為北方左頰為東南角右頰為西南角左
夀堂為東北角右夀堂為西北角方維既正乃視其骨
骨法九般皆貴相也無異骨終難入貴所謂九骨者一
曰顴骨二曰驛馬骨三曰將軍四曰日角五曰月角六
曰龍宫七曰伏犀八曰巨鰲九曰龍角東西兩嶽高成
為顴骨勢入天倉為驛馬耳齊為將軍骨左眉上隱
隱而起者名曰日角骨右眉上隱隱而起者名曰月角
骨遶眼圓起者名龍宫骨鼻上一骨起者至腦名曰伏
犀骨耳兩畔溝朏骨髙者名曰巨鰲骨兩眉毛入邊地
稍髙似角者名龍角骨亦名輔角骨已上九骨皆三品
之相人額上骨圓大名天成骨顴勢入耳名夀骨兩耳
後骨起名玉堂骨亦曰玉階骨項後骨起如雞子者名
天柱骨亦貴相也
𡨕度　尺宅從髪際至地部一十三部位左右東西共
二百三十五位其部分衆多其象類參雜若定取紋理
黒子則吉㐫之理森然難見要其大只在於骨法神氣
但先相其骨法觀其神氣則貴賤自明矣凡骨形已見
以手揣而識之者名為骨法骨形未見以眼看而識之
者名為骨氣骨法則止知見定之形骨氣則可見未來
之事是知能辨骨氣者𤣥於法也神有餘者形或不足
形有餘者神或不足或俱有餘或俱不足視其骨察其
心則神形可見盖形麗於骨而神宅於心此是其主不
必廣尋也經云心者形之主形者心之器也神主其心
心主其形形體端足魂魄自全四體屈伸神精荒散君
臣相合四支相助自然之理也能知神在於心心能清
浄則福自生矣是故神稍清形稍𦂳者必為富貴人也
神稍濁形稍慢者必知其貧賤也老君之歌曰百刼廣
修異骨生骨肉不合神非靈嶽牧旌旗骨上生先看骨
肉不聽聲玉柱相成千萬兵次看食地廣能平天倉地
庫連滿城龍宫日月應天庭神形清潔君呼名審神察
形自有程有此骨者身必榮錄在天府仙洞經天地之
内人最靈直見一生推豪英
靈嶽　凡人受氣懷胎皆禀五行隻曰男雙曰女得其
偏者形骨必俗稟其粹者神氣必全形有厚薄故福有
淺深神有明暗故識有智愚雖吉㐫貴賤紛綸不齊而
神見於動作形備於骨法善惡有相可得而知今以精
神氣色才智骨法次第考核設九成之術以觀之一曰
精神二魂魄三形貌四氣色五動止六行藏七瞻視八
才智九徳行凡精彩分明為一成魂神慷慨為二成形
貌停穩為三成氣色明浄為四成動止安詳為五成行
藏合義為六成瞻視澄正為七成才智應速為八成徳
行可法為九成又有九骨一曰顴骨二驛馬三將軍四
日角五月角六龍宫七伏犀八巨鰲九龍角已上九骨
凡有一骨起者亦為一成老君歌曰顴骨成權合主兵
驛馬分茅列土人將軍骨起將軍位日角月角佐明君
龍骨清明好官勲伏犀刺史隠衝門巨鰲遶朏尚書榮
龍角玉枕三台臣九成八成臣中尊五成六成臣中臣
三成四成五品人一成二成有微勲有之不成不白身
無成無骨永沉淪三品貴者皆識人識人必貴自通神
神魂清浄貴人親君須識覽洞中文
幽隠　凡人氣血之成出於毛髪毫白者主夀黒子上
生毫者主貴相若頭髪老來勝者不宜夀髭髪少白不
宜夀眉耳生長毫者至夀眉生白毛玉堂骨起仙人之
相胷上生毛主學道術背上生毛㐫惡之人兩肩上或
臂上生毛主慈孝有禄腹上生毛大富膝上生毛者少
官禄足下生毛者極仙品人若足下生黒子有禄之人
一孔三毫富貴之身圓靣豐頂後連山勢起髪少者富
貴之相也
河嶽　凡相人靣五嶽欲其相朝四瀆欲其不混形神
備足富貴之相所謂五嶽者頥為恒嶽額為衡嶽鼻為
嵩嶽左顴為泰嶽右顴為華嶽所謂四瀆者眼為淮耳
為江口為河鼻為濟髙成曰嶽深厚曰瀆嶽欲成而瀆
欲清若更精彩自足有威有媚接對無偽信行不欺此
乃形神備足矣凡人言辭審正聲音安詳瞻視尊貴舉
止沉隠折旋俯仰諸凡安貼使人見之不覺悚然生敬
者蔡澤云第一上相之人有此威儀老君歌曰五嶽阜
成終不貧圓頭項短足珠珍耳有垂珠度百春驛馬骨
成主萬人巨鰲骨圓尚書身虎頭燕頷主騎兵鳯頭千
里受其榮從少至老不識貧如同靈鶴在凡羣又歌曰
江淮河濟湛然清四海之中必振聲五嶽並無一嶽毁
一年福盡一年生五嶽成來四瀆濁其人不富有官榮
法(原缺/三字)各分明為文位列三台貴為武權持萬騎兵
心隠　夫欲相之必先試之性行相外乃得其真欲知
其性行者察之于眼驗之于口則可見矣心者神明之
舍目其竅也其神内守而其明外鑒故觀其眼可以知
其心矣心主于火目主于木火木相生乃分輪理心有
五輪故目有五等所謂五等水火木金土之精也目如
初月者屬水如懸鈴者屬火如破梯者屬木如卧弓者
屬金如圓杏者屬土初月之目壬癸之精水流不逺無
信之相也懸鈴之目丙丁之精禮樂情懐似火之徳也
破梯之目甲乙之精瞻視瞬息似木之性直其間亦有
虚妄不實者盖木身雖直而果味不同故也卧弓之目
庚辛之精弑君弑父陣亡兵死天生露睛是也圓杏之
目戊巳之精忠孝信行似土之徳言者心之聲也靈氣
漏露發而成響神静則辭寡神躁則辭多是以既察之
于目又驗之于口多言數窮不如守中周廟金人三緘
其口君子欲訥于言而敏於行故知多言無益最減人
相凡人言語無綂緒好摭人短處自恃巳長處此人也
輕薄無行衆所共惡摧挫失志禍從斯起矣夫聰明豁達
者少迍執迷勾留者多滯是以君子之性通而不執小
人之性執而不通君子有將來不期身貴而自貴雖不
徼福而福自至焉小人無此去自望身榮而多得禍焉
故曰凡欲相之必先試之凡閲人必詳察其骨狀似載
棟梁者貴人也眼有盖而魚尾逺者主有大禄天勢圓大
旗亭廣博心目分明品位自崇瞬息不定瞻視不常心
性不定之人也羊眼四白死于道路蜂目猪眼毒而多
淫大小不等眉頭屈曲若下視者皆夀短之相精神不
定目急者無信瞳子微小赤脉亂侵者並主惡死目下
小者為善相四大猖狂目不自歛衣食必破經云重瞳
者未必為貴眇目者未必為賤仔細觀察相可知矣
貫徳　金毛五色是鸞鳯之衣紫綬金章是朝天之服
故知神不貴者其形不永期也人受天地五行之正氣
一月精血凝二月胚胎成三月綂血脉四月形體就五
月能動轉六月毛髪生七月筋脉至八月臟腑具九月
榖氣在胃十月百神修具出于子亥之門然後成人藴
胚胎之真粹稟靈骨于幽𡨕情欲既萌遂生禍福事雖
未兆神已先知發于五神是為五色布在靣部吉凶可
知青憂白哭黒病赤災惟有黄氣獨主喜慶更須紀四
時瞻察隨本相以相生則災福之理昭然自見夫貴人
者含靈受炁稟之於天和血脉形神降之于精髓山有
玉而草木鮮水懐珠而波瀾媚人有貴氣者形神骨肉
自然異于常倫無藝無才亦有大禄雖處貧賤之中人
自欽仰此貴人之苖也但看禮度接對行步笑語精神
自在異于衆人貴人一見便加愛重保䕶願其顯達者
是也老君之歌曰三品貴者皆識人此其象也賤人者
雖能語而無神雖有形而無骨視其氣則不潤察其色
則無光手足失墜筋節不續舉措悚懾作事乖違其精
神語笑禮度接對一見可知更不在相也經云頑石投
於江湖雖千年而不潤白玉投於沙泥至刼盡而轉明
形薄者不可以任重神濁者必難以當禄元氣失者視
之不遥元氣勝者望之愈逺氣貴者望之如雲霄氣賤
者望之如糞土其根本深淺亦可知矣經曰莽蒼無色
終年貧黄髪亂垂乞為伶腹淺凥薄無屋薪忽行視後
多孤辛腦髪半垂少失親鶴頂結露不用論區區終日
没精神肉多口大蠐螬身縱得公卿命早迍更有掉腰
蛇行人雖年百嵗守孤貧
玉枕　兩耳上平為百㑹前為額後為腦前為星堂後
為玉枕枕之骨凡一十八般皆公侯富貴之相也今具
骨法如後○車軸□仰月□覆月□方枕□一字□背
月□十字□八字□玉環□右撒□左撒□三關□鷄
子□山字□連枕□品字□垂針□懸針經云凡人有
此骨者皆貴相如作僧道雖不貴有此玉枕者皆主夀
凡人稍有玉枕但有骨㣲起者皆主禄夀旺平仄無者
禄夀難逢婦人有之皆亦主貴矣峕政和四年六月將
仕郎充髙郵軍學教授潘時竦校正
耳限十五年　耳若無珠者不貴若有珠者不貴何也
難得正垂而生謂不得地也珠若生正垂謂得地也向
外貼者為失地也若正月十五夜珠係青白珠最為上
也若青白色光潤是也如豌豆大帶五顆者必建節若
八月夜珠者次也四五品官也若帶三顆者合取一品
係磁白珠也白瑩潤六七品官也帶兩顆者有官無職
若五月十五夜珠者下也係粉紅者是也如豌豆大帶
五顆者四五品官也若帶三顆者如豌豆大七八品官
也如三四顆者八九品官亦有官無職如兩顆者無官
而有權若粉紅者不光澤而圓者如五月珠者多饒限
弱反覆此已上三等珠都要顆圓者貴不圓者减半取
富貴輕向外貼者自立也若向裏貼者長富要耳貼輪
而厚取富貴凖也左耳不牢妨父右耳不牢妨母不牢
者無根也薄而無垂也
額限十年　若重額者為人多樂也若天庭骨正者入
廟堂又為天頂者承以䕃為白色光潤明也上至髪際
下至眉齊若額不似熨者不貴熨者是明也如兩重額
者合取二齊鬢生向前者初年多滯及犯了額者堪一
齊也婦人有重額者多饒貧賤也重額者額上有附肉
者是也必食離合之財左額上有痣者陽人多不在家
亡也若陽人有三骨者額上身邊骨起是也必過長上
之基若有天倉是富人之根本若滿者富貴也不滿者
反是夭短髮際下者必夭夀若山源不正平生三破左
壁好者食祖基右壁好者食其妻禄合立外財
眉限四年　若眉細長稀踈正平有彩者貴黒濃麄無
光者不貴若隂人得正隂眉者平生多樂也若陽人得
陽眉平生亦多樂也隂人得陽眉者敗陽人得隂眉者
濫陽人有聖眉者必食隂人重疊之財若眉重者是眉上
有肉附髙也若男子眉不停者出子於衆母也如眉散
逆者必棄前妻後就富妻此人命短及絕嗣有大徳者
减半若有勾者小背向下曲者是積行人也陽人隂眉
散者必定妨妻多也散在小背者妨兩三箇也散在大
背者妨三五箇也若隂人得正陽眉者及散者妨五七
夫若陽眉不正及散者妨兩三夫若十分陽眉散者必
落娼陽人眉有角者是眉毛三五根成縷也必見兩三
箇妻也眉生四角者必見三五箇妻也眉角盛者妻多
也若眉眼相近者不宜初子也注異有聖眉者合得隂
人之財眉上有附肉髙者是也
眼限六年　眼中有神者貴無神者不貴必為人昏暗
若七分内神者及第十分内神狀元取一齊眼裏有學
神旺者為樂有才神者小貴夫剛骨有肉者積財巨萬
剛骨不正者亦積財巨萬額上有若指甲潤者是剛骨
也若正者三品官也不正者五六品官也婦人有剛骨
者多妨夫及出子於衆父也三品以上貴能兼富四品
以下富能兼貴眼裏無學神者或不秀者不髙貴也視
低無學神如無目人覷其三鼎婦人眼内有神者下也
目斜視好殺也目正視者平也疊睛平視者平安多遭
寃枉之事眼神散者多發疾眼屬南方日月之宫是神
之所舍外照萬物或開或閉灼然不見或秀或媚或威
或惡長守黒白分明視物有力囘顧有常掌三公之位
不可逃也睛有三角睛外露赤縷貫睛區區覔食相之
下也眼中有三㸃神者必建節有兩㸃神者五品官若
左眼下有卧蠶者目下光潤如卧蠶之狀必主食僧道
之禄若右眼下有卧蠶者必食隂人之禄若左眼下胞
匀硬主三子之數右眼下胞匀硬主六子之數左右視
髙及神明者係子多也於内有顯子也夫則覷其妻妻
則覷其夫行業者為先謂如夫帶三子妻帶七八子者
夫有行也左眼有層紋者一箇兄弟兩層紋者是兩箇
兄弟若層紋在裏者兄弟不得力有义紋者兄弟子不
到頭上胞為父下胞為子父宫胞硬則父送其子子宫
胞硬則子送其父眼若悲啼兩角白仁多者兄弟多饒
衆母也若眼臉下迎上不過月餘上迎下不過百日兩
相併者是早亡者有殺人難殺在眼若疊睛垂視及斜
視下視為殺不散者澄湛為上也
鼻限十年　若鼻不直聳者不貴有節必兩姓也若鼻
近上有節者祖姓不真近下有節者自姓不真鼻不藏
竅不富如富者必側近有庫也若鼻蹇四十五大破也
聳者貴有庫者足鼻肥兩端紅潤者是也若有仙庫者
足富貴有俗庫者足財庫在仙庫之下單庫者下半雙
庫者雙也若鼻懸紋者多移落他鄉鼻小及人中蹇者
平生多動摇也眉過目人富也如狼目虎視全者富貴
不全者富而不貴也只可同憂不可同樂
上下唇二十年　若口不方者不貴是一齊之齒四海
之方圓合要方開要圓齒齊密者取富貴准也若齒有
三十六箇者大貴如稀少者及唇掀者賤如四海方圓
髙得助也唇紅齒白富貴之苗也
頦限五年　髮疎鬢美者富貴得助頦下有成膂肉者
足富頦中有蠶者限外有餘夀命七十有三勒腰蠶者
七十八不固减三年八九十者看餘限豐滿也頦下旋
生膂肉在頦骨下必主近有權也
欽定四庫全書
　月波洞中記卷下
論八限　眉耳額限初主　耳限八限之先不欲焦黒及
有粥衣主腎臟有疾而不貴如㺅人有者不妨世人只
知無珠者不貴如貴者何也輪廓分明紅潤有刀環也
大抵耳不欲向前不欲低於眉謂耳低於眉不要反輪
必破祖也風門不欲小無學之人也不欲上廣下狹父
母早亡也虎形上尖下濶猴形人亦上尖熊形人上下
匀停獸形下狹上正也如反輪不破祖下狹遲亡父母
風門小而有學者何也看其髙於眉紅潤有氣也主初
年駁雜當細辨之如行運男左女右交生日後起有缺
者在襁褓中有疾驗也十五生日交額十年之限也額
有長理主早年不遂心有亂紋如波者小貴前三日不
似熨者不貴也如貴者何也必是日月角分明及伏犀
髙顯天倉骨入兩府邊地弔庭輔角此數骨為之剛骨
有一於此限至亦貴重額正者入廟堂陽人有三骨額
上靣邊有者是也川字骨正者五品人如有尅陷及瘢
疵黒痣者八九品官須自立謂早年無可得之勢婦人
額有骨者賤天中有圓骨主棄前夫就後夫此乃無徳
主殘疾於老年要日月角分明陽人若兩眉角上有山
林字者主二千石禄婦人有者國夫人有山水字者主
少年榮顯年邁必有求道之志大抵要廣平有骨不欲
鬢侵於馬主初年多滯山林缺者子孫稀婦人亦如此
子孫多者老年亦不得力也陽人兩額角有立紋主殺
婦婦人有者主殺夫天庭逺無紋黄老之徒也天庭短
者主夭清鑒云有天者貴(頭/是)有人者夀(鼻/是)主富貴兩全
有地者富(頦/是)豐滿重者亦富貴兩全二十六生日後交
眉限眉者左為紫氣右為月孛不欲相敗如小角散者
男妨婦女妨夫如一字者主有學𥪡立者不善終兩眉
如八字男客亡女不正如斷者及不光澤麄破者不等
者有瘢痣者謂之眉殺斯人也無徳陽眉者疎而秀有
彩若男子得之平生多樂也隂眉者黒濃細者女人得
之為正妻婦人得陽眉為正妻者何也必是墻壁平正
及額好者為貴男子得隂眉平生多樂者何也必是有
青彩之色男有陽眉而覆眼者主榮婦人有隂眉極濃
厚散者主身不榮此賤相也有角者是正妻如無應驗
者何也必是峻髙山林缺也以上三限者是初主眉上
輔附馬髙食外財禄重眉者主身閒有財帛婦人有者
必伶俐　眼限鼻限上為中主　眼者人之瞻視欲藏
神而白睛少者貴三㸃神者及餘限有力者主建節眼
神忽然出散者七日内身亡上下臉相逆而塌者四七
日亡也如定者不妨止於大病如有紅絲貫睛者不善
終正虎形人不妨下視斜視偷視者多隂賊女不貞烈
孤淫之婦也男子眉眼相近顔色黒者嫉妬奸猾之人
不可與交婦人如眼有烏及濕者謂之寡婦守空床之
象婦人若神光不散顧盻有常精神不亂視淫邪主貴
有夫人之稱眼偷視斜視下視看人不休者及言語多
笑而媚者主娼妓之材也眼不欲露印不欲深卧蠶要
明潤此全相也若卧蠶無光塵土色者更亂紋交侵者
不貴孤獨之人也男子龍視虎望鷹視富貴兩全交三
十六生日後鼻限山根為始鼻梁平正凖圓者貴也如
不聳直貴者何也必有明潤之氣梁曲者男女俱淫山
根若有紋者初年遭苦主三十六有災也年上紋者主
門户成敗夀上有紋者身多臨災凖頭有主作事無成年
上白者忽而見主傷財夀上忽而見者主獄亡凖上有
白色者主人相鬭有傷損虎形人鼻露竅者不妨鷹鶴
形人凖尖年髙夀低其餘露竅者四十五大破也如兩郡
有庫者不妨臨年亦傷財有仙庫者富貴雙全蘭䑓紅
潤者是也淨庫者减半右廷尉是也俗庫者蘭䑓廷尉
如潤似見不見紋者傷子雖有亦不孝四十六生日後
交上唇欲得方様人中欲深長者主衣禄不缺人中上
廣主初年得子下廣晚年得子人中匀停深長者主生
貴子發祖人中下濶者少閒上濶者老鰥許負云人中
深長一世吉昌人中廣平養子不成人中漫漫無子可
憐如不正及瘢痣者有妨此乃上唇之輔助也上唇紅
潤者貴及紋理缺者定有災掀露齒者不睦六親好説
是非無徳之人也欲得下唇相應有氣不掀露為貴相
唇紅齒白富貴之苗若不言而自動者是非之人也婦
人亦如此為人不和此二限為中主　下唇頦為末限
　下唇欲紅西𤓰子上下相應無缺陷亂紋者上唇為
君下唇為臣相得為潔浄言四海方圓者是也開要圓
合要方承漿潤者衣食不缺世人只知齒露不貴露齒
貴者何也必是人中深長齒白唇紅故舉一隅不以三隅
反斯之謂也頦者地也豐滿及兩倉不陷主荘田奴僕
金帛成家之象也若尖薄者主末年貧賤也無倉庫奴
僕者不全相也若有亂紋侵者主失所移落也此二限
為末主共十五年也
耳起不倒髙如眉鼻不昻凖頭齊三處皆應少年名播
天下詩曰金木雙全廓與輪風門容指主聰明端圎聳
凖朝羅計富貴榮華判令名金木生衣一世貧輪飛廓
散主艱辛於中亦有為官者終是區區不出羣
(耳/珠)　(貴/)　詩　輪廓分明分外竒　耳珠朝口禄無虧
(朝/口)　　　曰　常常紅潤主清貴　年少登科衆共知
(耳/内)　(貴/)　詩　耳白觀來勝面容　多才飽學禄盈豐
(生/毫)　　　曰　當為扶助朝中相　孔内生毫貴不同
(圜/耳)　　　詩　耳聳圓環有數般　若然輪薄不須觀
(損/夀)　　　曰　極嫌輪廓無分曉　六月炎天也道寒
(耳孤獨/反)　詩　耳反無珠福禄慳　更加黧黒禍綿綿
(無/珠)　　　曰　木星若得無㐫陷　却許將來夀數堅
(耳/輪)　　　詩　枯淡輪翻貼肉生　耳珠無墜少精神
(枯/淡)　　　曰　一生作事無成就　雖有文章未顯榮
(兎無禄/耳)　詩　兎耳常髙卓耳舒　上尖下大薄皮膚
(聳/起)　　　曰　妻兒兄弟多無力　財禄宫中不至餘
(平夀富/坦)　詩　耳如平坦喜非常　家道興隆有吉昌
(耳/)　　　曰　可與石崇彭祖並　富而必壽壽而康
(齊夀福禄/眉)詩　耳生輪廓聳齊眉　此相如逢總不虧
(耳/)　　　曰　實利虚名皆有分　一生福禄享耆頤
(小無禄孤/墜)詩　耳珠小墜又何如　東奔西走百事無
(耳/)　　　曰　命淺可憐福禄薄　刑妻害子一身孤
(反末主好/珠)詩　人如兩耳反生珠　歴盡風波没坦途
(耳/)　　　曰　富貴少年誰敢許　老來佳景屬桑榆
(墜有福/輪)　詩　耳若珠垂號墜輪　更兼氣色與精神
(耳/)　　　曰　一生衣食長温飽　便是安閒享福人
(佛性善/耳)　詩　耳名佛耳不堪言　性善心慈極好閒
　　　　曰　一炷名香經一卷　自然清福樂平安
(反少福/輪)　詩　凡人有此反輪耳　平生勞碌無休止
　　　　曰　因何心地不安閒　招得相形能若是
(小中平/珠)　詩　小珠耳相本風流　也有歡娯也有愁
　　　　曰　終是喜多愁却少　知機平稳老來休
(方/耳)　　　詩　方耳元來相貌竒　聳白生毫夀不虧
　　　　曰　細小色黧命短薄　若還堅厚足豐衣
額其峻如立壁其廣如覆盂明而澤方而長者貴夀之
兆左側者損父右側者損母其上欲得不蹋不尖無亂
紋無凹凸反此者迍蹇日月稜角而起者二千石印堂
至天庭有骨隠然而見者少年榮達(又云二/十八嵗)邊地山林
皆欲豐廣坑陷者貧賤
郭林宗觀人有四學堂一曰眼為官學堂(為長而清/有官而夀)二
曰額為禄學堂(其圓而正主忠信/踈缺而小主狂妄)四曰耳門之前為外
學堂(耳前豐滿光潤主文學聲譽反此者/愚下之相  按此條第三學堂缺)
額有黒氣顯者横災於旬日内靣若塗膏主獄亡兩地
倉有黒氣者噎食病死承槳地閣有黒氣者主酒食有
毒傷死七日内顯青色在承漿者主酒食而鬭争青合
有紅色者主七日内有遺災奸門有白氣者主妻有私
通及傷害自身也有青紅色者主有祟日月角忽然紅
色起者主十日内得財也似紅不紅者主百日内得財
鼻直有白氣色者主孝服井部有黒氣者主犯災金匱
有青黒色者主傷財門閣有青色者主凶事入宅有黒
色起於兩頰者四十日身亡
(羅計/星位)眉欲踈而秀平而濶主智信仁義秀而長者性聰
敏眉過眼者豐富眉不覆眼者乏財左有旋紋者妨父
右有旋紋者妨母麄濃者愚賤下壓眼者貧賤斜卓者
性豪急頭起尾下者懦弱眉頭交者貧薄少兄弟不得
力生毫長一二寸者主夀眉促而愁者孤獨骨稜起多
迍否眉毛短骨起者性剛一眉為人無信義眉心有旋
毛兄弟隻居自卓立稍得縱有妻兒氣不合又兩合恰
如一字之狀又得鼻孔不昻耳孔容指此乃三處皆應
此人有行義但執性剛強中年大發
人之有行也積於心而行於眉眉小角有似曲鈎者父
母積徳也自身多有行也故曰行在眉取盡者為大煞
或二眉等而促及短破斷者孛與紫氣有缺者為取盡
臨事當細辨之
(印堂名/紫炁星)印堂濶而平二眉不相連更得蘭臺廷尉之處
皆朝大貴矣主子孫顯達若狹而連主賤不習好人專
習小輩祖業破盡妻子難為又無實學碌碌人也
鼻為中嶽其形如木(云/云)黯黒仄薄者不賤則夭隆髙有
梁者主夀弱而小者夭賤山根不得蹙折勾紋者苦窮
忙碌
山根不折鼻梁不曲常常明朗晚年有禄主妻賢淑若
是無肉與人不足可宜善守不可與人交接
人中立理及有黒子主飬他子光明潤澤富貴來逼縱
横理者不利子孫其小如線貧寒下賤
五嶽及有小氣所管屬者衡如滿月南嶽泰如鷄卵東
嶽華若方銀西嶽嵩若髙發中嶽恒如倒提北嶽五嶽
全者及餘皆好無剋陷者食禄主貴乾雍州陷者無地
宅艮兖州陷者無食禄震青州䧟者少仁德㢲徐州
陷者闕信義離揚州陷者多官災坤荆州陷者妨妻兊
梁州陷者孤苦戊豫州陷者無田土此九州如有缺陷
者限至必應雍州白色常潤冀州青黒色主酒色上亡
兖州青紅色主吉昌青州青色吉豫州黄色吉其次常
改青憂黒横白㐫赤官事黄吉隨四季觀之
虎頭龍腦將軍輔相之形額上有七星之紋理合乾坤
之道龜鶴體官職富貴之資雀豺身忘家破宅之兆頭尖
腦薄浪走他鄉露齒結喉失於鄉井女要唇紅齒白舉
動去就低囘男要耳鼻肥圓舉措祗敬嚴畏見男貌似
女女作男形眼光彩大而雄聲皮膚麄而行步大女人
之窮相也眉小眼細靣白聲雌接對失詳語話軟弱此
男子之窮相也有威可畏貴人相也有形堪敬福人也
有色可重媚人也骨格隆峻道藝人也擁肉肥光徒使
人也面貌凹凸庸賤人也眼多紫色剛烈人也眼多赤
色惡性人也眼多白色淫邪人也眼多黄色疾病人也
眼多青色真貴人也眼目低垂離别人也眼帶雌雄百
般人也
雜論印堂項腰足　印有紅字宜官兩道紋者主刑一
道印者破印不善有八字者貴潤者得助行滿無瘢痕
痣者貴項有雙絛細者貴無肉成敗多也腰欲圓不欲
滿足欲方厚此貴相也眉不欲早生毫年壯不欲早肥
肥不欲氣喘夭相也　印堂濶而不富何也多是峻髙
不平　手平背大根氣堅牢
臍乃一身脉絡所聚之地欲得深大深大者乃福夀之
人淺小者極下愚亦夭臍深容李富貴自起不可太
突無智無慧臍生毛者主大貴生近隂者主下賤愚僻
臍圓如錢富貴百年又云臍為五臓之總欲深濶不欲
淺凸紫黒者為上有横紋者主有夀
神骨馬相　神者藏於目男子有者貴骨在額天倉有
氣色者貴馬在兩天倉兩頰骨耳邉謂之貴人有四馬
乗其駟馬車若求進之人四馬不肥塵暗者終身不貴
縱有成立亦不多時馬有白色者主行人半途而迴有
紅黄色主吉昌有青黒色者主道路死亡之象
正猴人建節單猴人萬貫像猴人足富貴自立要猴形
貧賤正牛形人二品熊形人四品偏熊人萬貫行熊敗
熊貧賤正虎形人建節象虎形人七八品官畫虎形人
十萬貫權虎形人萬貫卧虎病虎形貧賤心乖鳯形
人作宰輔　猴形倉庫陷者身背向前合齒細青唇髙
耳不分明鼻髙年夀低眼上輪覆下眉如角弓天圓而
短頰髙聳肩行掉臂單猴有尅陷像猴耍猴人笑語無
度行不依徑虎形上尖下闊頭短而圓項麄背骨髙有
肉髻眼白睛帯紅黒暗帯黄鼻山根微低年夀濶鼻頭
露竅口濶紅潤聳肩行頦方指短脚短腰背微曲食如
連雷睡乃哮吼秉生殺之權像虎人有尅陷者有一於
此不為像虎人也畫虎人腰長睁目手足發有威風中
行愛低頭坐握手視物不轉睛權虎人减半餓虎病
虎靣肥身瘦眼無神容貌不光澤牛形人面長項秃鬢
稀額有肉角行步詳緩有心謀眼有紅縷鼻聳直頦
微尖麄也正熊人面方頭圓項麄行不掉手腰軟身上
毛髪多愛拭唇鼻凖圓頦方耳聳上下匀停故也行熊
敗熊氣清身瘦不識綱常少信實也鳯形眉細長髪鬢
清踈每有凌雲之志鼻衝直身細長餘外形當細求之
不出乎此類矣
聲至喉而沉響者貴在喉而出響者須自立發於中年
先響而後破者無朋友獨强主先富後貧先低而後髙
逺者主不得祖力中年貴發於千人之上善相也前後
匀響者無破也主長富貴婦人有此聲者欲清而輕氣
欲調而不急主榮貴旺夫自身守郡國夫人先髙後低
者妨前夫主淫先低後髙主祖不髙須自立亦妨前夫
重濁逺振者主富妨夫多矣重濁而短者主身貧賤若
破者鬭亂之人也主夫不和若八限中無氣終身貧賤
不令相也前言千尺之索者行也穿滿者大貴取盡者
為大殺行在眉鍾吕二真人為證也
夫形以養血血以養氣氣以養神故形全則血全血全
則氣全氣全則神全也孟子曰今夫蹶者趨者是氣也
而反動其心是知神能養血與氣神托氣而安也氣不
和則神暴而不安能安其神者其惟君子乎宜細而辨
之乃為善也寤則神逰於眼寐則神遊於心是其神出
於形為形之表也亦猶日月之光外萬物而其神固在
於日月之内也夫眼明則神清昏則神濁清者貴濁者
賤清者寤多而寐少濁者寤少而寐多能觀其寤寐則
知人貴賤也
斷及第　若靣壯上耳有圓珠額似熨平眼中秀有神
初年及第額要圓眼要神或有秀若鼻聳直中年及第
眼要神秀鼻要附耳四海方圓末年及第三齊必正四
品官也四齊人入廟堂若四齊有一缺必建節三齊之
下二齊之上定難立也若虎形人必建節偏虎形人四
五品權虎人主十萬貫睡如哮吼食如連雷畫虎萬貫
饑虎貧賤正熊人七八品官偏熊人三萬貫行熊敗熊
主貧賤猴人入廟堂正猴人建節象猴人足富貴偏猴
人三萬貫單猴人萬貫耍猴人貧賤依此五行之理推
其富貴貧賤以類推之觸類而長之其他一切飛行之
狀皆可知也所以舉一隅而不以三隅反母猪肥人肥
在二十年以下十五以上者不過三十七八亡也如食
不淋漓者善終猔猪肥人肥在二十以上二十五以下
如不食肉善終若食肉者不過四十五六亡也若四十
以上肥者謂之福肥長夀如婦人骨頭尖者必棄前夫
後寵富夫此人無徳主殘疾夭亡及絕嗣積徳減半又
注馬在左右倉肉髙彩紅色如小錢大是也剛骨如指
甲紅潤在天中是也又人有五象南人似北人貴北人
似南人賤南人靣如雞子北人靣如斗底様是也
斷富貴　神骨馬象者俱全大富貴十指如􁏞瓦雙背
全然厚足下要平平若神骨馬象俱不全者亦常人之
命也相云非髙命也夫人有四馬乗其駟馬車生在孔
雀之窩初年建節生在孔雀之門中年建節生在僊隺
之家末年建節在孔雀之家馬速貴速賤𦂳也富貴要
聰明指甲如􁏞瓦足下更平平止於富也
凶暴五章　眉尖眼雙𥪡赤縷貫瞳神氣亂精神急凶
亡不保身　骨節麄無比言髙似虎威鼻梁垂劒脊凶
暴必身危　羊眼口尖掀身麄坐更偏色焦神氣露因
此䘮天年　鬢反若無徳凶亡為氣豪眼斜賢更避
須中小人刀　横肉三拳靣㣲㣲貫赤筋目圓睛白凸
性暴是凶人
惡死五章　刑殺帶豪强知君主惡傷眼頭尖尾大心暴
必强梁　眉亂凶神起雙眸帶殺光額尖通口聚虎口
遇豺狼　兩眼傾如劒雙眉起似鎗莫教身帯殺垂淚
赴甎幢　睡眼開還合惟嫌露白睛假饒形相善生不
保前程　口濶無收拾形麄眼帯凶莫教神氣暴賊
死向山中
疾病五章　粥衣生兩耳靣色帶烏塵既竭天精位(腎/也)
看看喪汝身　黄㸃滿天倉乾焦色不揚也應脾有疾
積乆見身亡　面白皮膚薄胷髙氣不舒髪焦髭鬢赤
肺病定難除　青氣浮光見唇焦眼肉乾木(肝/也)衰嫌靣
黒尤忌鼻頭酸　神亂及神癡心君定可疑脉紅須見
血傷損更無時
夭折五章　縮唇并露齒神迷色帶煙三長連二短那
得保終年　肉重皮膚急神强氣不舒結喉并露齒應
死在中途　氣短精神慢眉濃眼色乾鬢焦唇更白指
日伴青蠻　暗黒雲煙起形虧骨不隆眼斜神更亂四
九定歸空　口細胷前凸頭低視不昻肥人如氣促妻子
守空房
許負謂七寸之靣不如一寸之心七寸之靣易見一寸
之心難測積行者難相損己益人為樂𢃄殺人難相害
人安巳為樂斯二端故難相也　眉毛早白者不得夀
二十生毫三十死三十生毫四十死四十已上生毫者
主夀長有重眉者呼為後印堂心定四十六七已上發
財也
