#+TITLE: 默記-宋-王銍
#+DATE: 2018-05-12 10:18:54
#+SOURCE: github.com/kanripo/KR3l0061 master d79223cb                
欽定四庫全書　　　　子部十二
　默記　　　　　　　　　小說家𩔖一(雜事之屬/)
　　提要
　　　　(臣/)等謹案默記三卷宋王銍撰銍字性之汝
　　　　隂人自稱汝隂老民紹興初以廷臣奏薦詔
　　　　視秩史官給札奏御為樞密院編修官所著
　　　　有雪溪集已别著録集部中此編多載汴都
　　　　朝野雜事末一條乃考正陳思王感甄賦事
　　　　所記頗有依據可信者多惟王朴引周世宗
　　　　見火輪小兒及宋太祖以周世宗子賜潘羙
　　　　二事似出附㑹又所紀江南野史李後主小
　　　　周后事參校龍衮書無此文然銍所著述以
　　　　此書為最純故李燾續通鑑長編亦多節取
　　　　其説固未可因雲仙𣗳萱諸録出銍僞託而
　　　　槩斥其為誣罔也乾隆四十二年五月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　黙記卷上　　　　　　　　宋　王銍　撰
藝祖仕周世宗功業初未大顯㑹世宗親征淮南駐蹕
正陽攻夀陽劉仁瞻未下而藝祖分兵取滁州距夀州
四程皆大山至清流闗而止關去州三十里則平州而
西澗又在滁城之西也是時江南李景㩀一方國力全
盛聞世宗親至淮上而滁州其控扼且援夀州命大將
皇甫暉監軍姚鳳㨗提兵十萬扼其地太祖以周軍數
千與暉遇于清流關隘路周師大敗暉整全師入憇滁
州城下令翌日再出太祖兵再聚于關下且虞暉兵再
至問諸村人云有鎮州趙學究在村中教學多智計村
民有爭訟者多詣以决曲直太祖㣲服徃訪之學究者
固知為趙㸃檢也迎見加禮太祖再三叩之學究曰皇
甫暉威名冠南北太尉以為與已如何曰非其敵比也
學究曰然彼之兵勢與已如何曰非其比也學究曰然
兩軍之勝負如何曰彼方勝我已敗畏其兵出所以問
計于君也學究曰然且彼来日整軍再乘勝而出我師
絶歸路不復有噍𩔖矣太祖曰當復柰何學究曰我有
竒計所謂因敗為勝轉禍為福者今關下有徑路人無
行者雖暉軍亦不知之乃山之背也可以直抵城下方
阻西澗水大漲之時彼必謂我既敗之後無敢躡其後
者誠能由山背小路率衆浮西澗水至城下斬關而入
彼方戰勝而驕解甲休衆必不為備可以得志所謂兵
貴神速出其不意若彼来日整軍而出不可為矣太祖
大喜且命學究指其路學究亦不辭而遣人前導即下
令誓師夜出小路亟行三軍跨馬浮西澗以廹城暉果
不為備奪門以入既入暉始聞之旋率親兵擐甲與太
祖巷戰三縱而三擒之既主帥被擒城中咸謂周師大
兵且至城中大亂自相蹂踐死亡不計其數遂下滁州
即國史所載太祖曰餘人非我敵必斬皇甫暉頭者此
時也滁州既破中斷夀州為二救兵不至夀州為孤軍
周人得以擒仁瞻自滁州始也擒暉送世宗正陽御寨
世宗大喜見暉于簣中金瘡被體自撫視之暉仰面言
我自貝州卒伍起兵佐李嗣源遂成唐莊宗之禍後率
衆投江南位兼將相前後南北二朝大小數十戰未嘗
敗而今日見擒于趙某者乃天贊趙某豈臣所能及因
盛稱太祖之神武遂不肯治瘡不食而死至今滁人一
日五時鳴鐘以資薦暉云盖淮南無山惟滁州邊淮有
髙山大川江淮相近䖏為淮南屏蔽去金陵纔一水隔
耳既失滁州不惟中斷夀州援則淮南盡為平地自是
遂盡得淮南無復障塞世宗乘滁州破竹之勢盡收淮
南李景割地稱臣者由太祖先擒皇甫暉得滁州阻固
之地故也此皇甫暉所以稱太祖為神武者暉亦非常
人知其天授非人力也其後真宗時所以建原廟于滁
而殿曰端命者太祖厯試于周功業自此而成王業自
此而始故號端命盖我宋之咸鎬豐沛也其趙學究即
韓王普也寔與太祖定交于滁州引為上介辟為歸徳
軍節度廵官以至太祖受天命卒為宗臣比跡于蕭曹
者自滁州始也
王朴仕周為樞宻使五代自朱梁以用武得天下政事
皆歸樞宻院至今謂之二府當時宰相但行文書而已
况朴之得君哉所以世宗纔四年間取淮南下三關所
向成功時縁用兵朴多宿禁中一日謁見世宗屏人嚬
蹙且倉皇嘆嗟曰祸起不久矣世宗因問之曰臣觀𤣥
象大異所以不敢不言世宗曰如何曰事在宗社陛下
不能免而臣亦先當之今夕請陛下觀之可以自見是
夜與世宗㣲行自厚載門同出至野次止于五丈河旁
中夜後指謂世宗曰陛下見隔河如漁燈者否世宗随
亦見之一燈熒熒然迤邐甚近則漸大至隔岸大如車
輪矣其間一小兒如三數嵗引手相指既近岸朴曰陛
下速拜之既拜漸逺而没朴泣曰陛下既見無可復言
後數日朴于李榖坐上得疾而死世宗既伐幽燕道被
病歸而崩明年而天授我宋矣火輪小兒盖聖朝火徳
之兆豈偶然哉陸子履為先子言
藝祖初自陳橋推戴入城周恭帝即衣白襴乘轎子出
居天清寺世宗節名而寺其功徳院也藝祖與諸將同
入院内六宫迎拜有二小兒丱角者宫人抱之亦拜詢
之乃世宗二子紀王(闕/)　也顧諸將曰此復何待左右
即提去惟潘美在後以手搯殿柱低頭不語藝祖云汝
以為不可耶美對曰臣豈敢以為不可但于理未安藝
祖即命追還以其一人賜美美即收之以為子而藝祖
後亦不復問其後名惟正者是也每供三代惟以美為
父而不及其他故獨此房不與美子孫連名名夙者乃
其後也夙為文官子孫亦然夙有才為名帥其英眀有
自云
徐鉉歸朝為左散騎常侍遷給事中太宗一日問曽見
李煜否鉉對以臣安敢私見之上曰卿第徃但言朕令
卿徃相見可矣鉉遂徑徃其居望門下馬但一老卒守
門徐言願見太尉卒言有㫖不得與人接豈可見也鉉
云我乃奉㫖来見老卒徃報徐入立庭下乆之老卒遂
入取舊椅子相對鉉遥望見謂卒曰但正衙一椅足矣
頃間李主紗㡌道服而出鉉方拜而李主遽下堦引其
手以上鉉告辭賓主之禮主曰今日豈有此禮徐引椅
少偏乃敢坐後主相持大哭乃坐黙不言忽長吁嘆曰
當時悔殺了潘佑李平鉉既去乃有㫖再對詢後主何
言鉉不敢𨼆遂有秦王賜牽機藥之事牽機藥者服之
前郤數十回頭足相就如牽機狀也又後主在賜第因
七夕命故妓作樂聲聞于外太宗聞之大怒又傳小樓
昨夜又東風及一江春水向東流之句併坐之遂被禍
云
先子言錢俶所以子孫貴盛蕃衍者不特納土之功使
一方無兵火之厄盖有社稷大勛雖其子孫莫知之也
從太宗于平原既擒劉繼元以歸又旁取幽燕幽燕震
恐既迎大駕至幽州城下四面攻城而我師以平晉不
賞又使之平幽遂軍變太宗與所親厚夜遁時俶掌後
軍有来報御寨已起者凡斬六人度大駕已出燕京境
上乃按後軍徐行故鑾輅得脱不然後軍與前軍合又
遼覺之則殆矣盖一夜逹旦大駕行三百里乃脱皆俶
之功也
世傳王迥遇女仙周瑶英事或言非實托寓而為之耳
是誠不然當斯時盛傳天下禁中亦知是時皇儲屢夭
晏元獻為相一日遣人請召迥之父郎官王璐至私第
欵宻乆之王璐不測其意忽問曰賢郎與神仙遊其人
名在帝所果否王璐驚惶不知所對徐曰此子心疾為
妖鬼所憑為家中之害所不勝言晏曰無深諱不知每
與賢郎言未来之事有驗否王璐對曰間有後驗而未
常問也晏曰此上㫖也上令殊呼郎中宻託令似以皇
太子屢夭深軫上心試于帝所問早晩之期與後来王
子還得定否王璐曰不敢辭後數日来云宻言漫令小
子問之小子言其人親到九天見主典簿籍者言聖上
若以族從為嗣即聖祚綿久未見誕育之期也雖其言
若此願相公勿以為信以保家族晏公黙然其後聞所
奏者亦不敢盡言富鄭公乃晏壻也富公為宰相皇子
猶未降故與文潞公劉丞相王文忠首進建儲之議盖
本諸此
王溥五代狀元相周髙祖世宗至本朝以宫師罷相其
父祚為觀察使致仕待溥甚嚴不以其貴少假借每賓
客至溥猶侍立左右賔客不自安引去國史言之詳矣
祚居富貴乆奉養奢侈所不足者未知年夀耳一日居
洛陽里第聞有卜者令人呼之乃瞽者也宻問老兵云
何人呼我荅曰王相公父也貴極富溢所不知者夀也
今以告汝俟出當厚以卦錢相酬也既見祚令布卦成
又推命大驚曰此命惟有夀也祚喜問曰能至七十否
瞽者笑曰更向上答以至八九十否大笑曰更向上答
曰能至百嵗乎又歎息曰此命至少亦須一百三四十
嵗也祚大喜曰其間莫有疾病否曰并無固問之其人
細數之曰俱無祇是近一百二十嵗之年春夏間㣲苦
臟肺尋便安愈矣祚喜回顧子孫在後侍立者曰孫兒
軰切記是年且莫教我喫冷湯水
太宗長子楚王元佐既病廢次即昭成太子元禧封許
王最所鍾愛尹開封府擇吕端張去華陳載一時名臣
為之佐禮數優隆諸王莫比將有青宫之立王豐肥舌
短寡言娶功臣李謙溥姪女而王不喜之嬖惑侍妾張
氏號張梳頭隂有廢嫡立為夫人之約㑹冬至日當家
㑹上夀張預以萬金令人作關捩金注子同身兩用一
着酒一着毒酒来日早入朝賀夫婦献酬王互換酒飲
而毒酒乃在王盞中張立于屏風後見之撧耳頓足王
飲罷趨朝至殿廬中即覺體中昏憒不知人事不俟賀
扶上馬至東華門外失馬仆于地扶策以歸而卒太宗
極哀慟命王繼恩及御史武元頴鞫治頃刻獄就擒張
及造酒注子人凡數軰即以冬至日臠釘于東華門外
贈王為太子府僚吕端陳載俱貶官而張去華已去官
旋以他事貶云去華之孫景山言親見其詳今國史載
此事多㣲辭惟言上聞之停冊禮命毁張之墳墓而已
晏元献守長安有村中富民異財云素事玉髑髏因大
富今弟兄異居欲分為數段元献取而觀之自額骨左
右皆玉也瓌異非常者可比公見之喟然嘆曰此豈得
于華州蒲城縣唐明皇泰陵乎民言其祖寔于彼得之
也元献因為僚屬言唐小説唐𤣥宗為上皇遷西内李
輔國令刺客夜擕鐡槌擊其腦𤣥宗卧未起中其腦皆
作磬聲上皇驚謂刺者曰我固知命盡于汝手然葉法
善曽勸我服玉今我腦骨皆成玉且法善勸我服金丹
今有丹在固自難死汝可破腦取丹我乃可死矣刺客
如其言取丹乃死孫光憲續通録云𤣥宗將死云上帝
命我作孔昇真人爆然有聲視之崩矣亦㣲意也然則
此乃真𤣥宗之髑髏骨也因潛命瘞于泰陵云肅宗之
罪著矣或云肅宗如武乙之死可驗其非虚也
王朴仕周世宗制禮作樂考定聲律正星厯修刑統百
廢俱起又取三關收淮南皆朴為謀然事世宗纔四年
耳使假之夀考安可量也嘗自謂朴在則周朝在非過
論也王禹偁記朴在宻院太祖時為殿前㸃檢一日有殿
直衝節者訴于宻院朴曰殿直雖官小然與太尉比肩
事主且太尉典禁兵不宜如此太祖聳然而出又周世
宗于禁中作功臣閣畫當時大臣如李糓鄭仁誨與朴
之屬太祖即位一日過功臣閣風開半門正與朴象相
對太祖望見却立聳然上御袍襟領磬折鞠躬頂禮乃
過左右曰陛下貴為天子彼前朝之臣禮何過也太祖
以手指御袍云此人若在朕不得此袍著其敬畏如此
又閒談録云朴植性剛烈大臣藩鎮皆憚之世宗收淮
南俾朴留守時以街巷隘狹例從展拓怒廂校弛慢于
通衢中鞭背數十其人忿然嗟云宣補廂虞候豈得便
從决朴㣲聞之命左右擒至立斃于馬前世宗聞之笑
謂近臣云此是大愚人去王朴面前誇宣補廂虞候宜
其死矣
吕申公為相有長者忠厚之術故其福禄子孫為本朝
冠族嘗因知制誥有闕進擬晁宗慤仁宗曰無甚文名
命别擬人申公曰臣之所見或異于是今内外之臣文
字在宗慤之上固多但宗慤父迥年逾八十受先朝尊
禮若使其生見子為侍從且父子世掌絲綸尤為盛事
迥必重感戴足以惇聖朝孝弟之風上許之即降㫖召
試是日亟命至中書迥方熟睡不暇白知也既畢還家
而迥老病卧于牀上注目以待宗慤之歸問今日来何
晏也慤具白召試畢方歸故不暇白大人也問試得意
否宗慤曰甚得意也迥大喜遽下牀扶行失病所在盖
久病卧于牀因喜其子召試而忘其疾也宗慤在詞掖
久之父子每同錫燕縉紳榮之宋綬云自唐以来惟扵
陵身見其子嗣復繼掌書命至是有晁氏焉然則吕申
公作而卹人之老真宰相器也其有後宜哉
章懿李太后生昭陵而終章獻之世不知章懿為母也
章懿卒先殯奉先寺昭陵以章獻之崩號泣過度章惠
太后勸帝曰此非帝母帝自有母宸妃李氏已卒在奉
先寺殯之仁宗即以犢車亟走奉先寺徹殯觀之在一
大井上四鐡索維之既啟棺而形容如生略不壞也時
已遣兵圍章献之第矣既啟棺知非鴆死乃罷遣之
丁謂當國權勢震主引王沂公為恭知政事謟事謂甚
至既登政府每因閒暇與謂言必涕泣作可憐之色晉
公問之數十次矣一日因問閔然對曰曾有一私家不
幸事恥對人言曾少孤惟老姊同居一外甥不肖為卒
想見受艱辛杖責多矣老姊在青州鄉里每以為言言
訖又涕下謂亦惻然因為沂公言何不入文字乞除軍
籍沂公曰曾既汚輔臣之列而外甥如此豈不辱朝廷
自亦慚言于上也言畢又涕下謂再三勉之此亦人家
事不足為愧惟早言于上庶脫其為卒之苦耳自後謂
數數勉之留身上前奏知沂公必涕下曰豈不知軍卒
一日是一日事但終自羞赦耳晉公每催之且謂沂公曰
某日可留身奏陳沂公猶不欲謂又自陳之一日且責
沂公門户事乃爾緩謂當奉候于閤門沂公不得已遂
留身既留身踰時至將進膳猶不退盡言謂之盗權奸
私且言丁謂隂謀詭譎多智數變亂在頃刻太后陛下
若不亟行不惟臣身齏粉恐社稷危矣太后大怒許之
乃退晉公候于閤門見其甚久即頓足捩耳云無及矣
方悟知其令謂自為己謀不使之覺欲適當山陵之事
而發故也沂公既出遇謂于閤門含怒不揖而出晉公
始悟見賣含毒而已不覺也是日既至都堂召兩府入
議而不召謂謂知得罪祈哀于馮拯錢惟演及曾等曰
今日謂家族在諸公矣太后欲誅謂拯申理之沂公奏
請召知制誥就殿廬草制罷之不復宣麻太后從之責
太子少保分司西京俄竄崖州向使謂防閑沂公則豈
有此禍故知權數在謂之上也
章獻太后智聰過人其垂簾之時一日泣語大臣曰國
家多難如此向非宰執同心恊力何以至此今山陵了
畢皇親外戚各已遷轉推恩惟宰執臣僚親戚無有恩
澤卿等可盡具子孫内外親族姓名来當例外一一盡
數推恩宰執不悟于是盡具三族親戚姓名以聞奏明
肅得之遂各畫成圖粘之寢殿壁間每有進擬必先觀
圖上非兩府親戚姓名中所有者方除之
狄青善用兵多智數為一時所伏其出師討儂智髙也
既行燕犒士卒于瓊林苑中將士皆列坐酒既行青自
起廵而問之曰兒郎若肯隨青者任其願同去若有父
母侍飬及家私㓜小畏怯不願去者便請于此䖏自言
大軍一起之後敢有退避者惟有劔耳于是三軍之士
感泣自勵至嶺外無一人敢有怠惰者
儂智髙犯廣南破諸郡官軍屢敗朝廷震動遂遣狄青
作宣撫招討使青至洪州聞陶弼在外邑丁憂盖弼久
作廣南官也青至微服徃見弼問籌䇿弼察其誠為青
言廣南利害曰官吏皆成貪墨不法惟欲溪洞有邊事
乘擾攘中濟其所欲不問朝廷安危謂之做邊事涵養以
至今日非智髙能至廣州乃官吏不用命誘之至此智
髙豈䏻出其巢穴至廣州哉今誠能誅不用命官吏使
兵權在我一變舊俗則賊不足破也青大竒之所以初
至廣州按法誅不遵節制出兵而敗陳崇儀而下三十
餘人明日一鼓而破賊二廣晏然者用弼之䇿也青南
討至嶺下随軍廣南轉運使李肅之等迎于界首具櫜
鞬謁青曰某等隨軍轉運使今已入本界請大軍糧食
之數及要若干額數月日多少請預備之青答曰此行
亦無東西南北逺近所在亦無嵗月多少之期既曰隨軍
轉運須著隨軍供贍人人足備若少一人之食則先斬轉
運使肅之等悚然而退故其軍食足而成功此善為將
帥者也
髙遵裕之為將取靈州也范純粹胡僧孺為轉運使既
至軍前大陳軍儀會將校二漕同禀此行軍糧多少月
日遵裕撚鬚熟計久之反覆思索而言曰且安排一月
二漕應諾對遵裕呼書吏取紙自書一月軍粮狀遵裕
判押照㑹訖乃罷其後靈州城下軍潰乏食死亡㡬半
朝廷罪遵裕以乏食自解置獄華州二漕使出遵裕所
押一月軍令狀自解故遵裕深責而二漕止降一官以
此二者觀之大帥之語黙舉措可以見成敗矣
滕元發言杜祁公作相夜召元發作文字因觀其狀貌
嘆曰此骨相窮寒豈宰相之狀也徐命左右秉燭手展
書卷起而觀之見眼有黑光徑射紙上元發黙然曰杜
公之貴者此也後與王介甫同作館職同夜直忽見介
甫同展書燭下黑光亦徑射紙上因為荆公說祁公之
事言介甫他日必作相介甫嘆曰子勿相戱安石豈願
作宰相哉十年之間果如元發所言
董士亷關中豪俠之士佐劉滬同擅築永洛城尹師魯
大非之其後狄青帥渭希師魯意以滬擅興械送獄將
按誅之時士亷已罷幕府至京師青言于朝檻車捕送
欲至渭而誅之時士亷過華隂縣姚嗣宗知縣事姚董
意氣之交也縣當發人䕶送而監者兵仗嚴宻如䕶叛
逆者不得語也嗣宗交䕶送者于路因呼士亷行第屢
引兩手向上示之士亷應曰會得嗣宗意令向上一
路出此檻車也既至渭州青方坐㕔事列兵仗盛怒
以待之士亷在檻車中見青大呼曰狄青你這回做也
你只是董士亷礙着你你今日殺了我這回做也青聞
之大驚不敢誅盖青起于卒伍而貴常有嫌疑之謗心
惡聞此語因破檻車械送獄獄既在有司士亷得以為
計矣其後反訟師魯贓罪師魯貶死而士亷從輕比者
用姚嗣宗之計得脱也
狄青宣撫廣南平儂智髙未出師先大陳軍儀數諸將
不俟大軍之到先出師不利就坐擒陳崇儀等三十餘
人拽出斬之次及余襄公襄公矍然下拜而孫元規頗
申理之得免次及提刑祖擇之問諸將兵敗亡之由擇
之知必不免勃然起對曰太尉不得無禮擇来時金口
别有宣諭其客將在㕔下即呼牽提刑馬遂就㕔事上
馬以出于甲胄兵戈之間既至所舍便溺俱下滿于鞍
韉此所謂氣勝也盖青武人非倉卒之間言金口别有
宣諭以折其謀則必不免矣
晏元獻自西京以久病請歸京師留寘講筵病既革上
將臨問之甥楊文仲謀謂凡問疾大臣者車駕既出必
携紙錢盖已膏育或遂不起即以弔之免萬乘再臨也
遂奏臣病稍安不足仰煩臨問仁宗然之實久病忌擕
奠禮以行然後數日即薨故歐公作神道碑言明年正
月疾作不能朝飾太醫朝夕視有司除道將幸其家公
嘆曰吾無狀乃以疾病憂吾君即奏臣疾少間行愈矣
乃止丁亥以公薨聞以不即視公為恨葢此意也
曹襄悼利用既忤宦者明年會其姪汭在真定因侍婢
與中饋爭寵嫁出之而汭猶過其家不已其夫不勝憤
因汭衩衣衣淡黄袄子入其家而其夫山呼汭倉卒不
知避宧者為走馬奏之即唱言汭與其叔利用謀不軌
差王博文勘其事鍛鍊既成以大鑊煎油拉汭烹之至
今都監之廨㓙不可入盖汭之寃魄猶在也歐陽叔弼
言頃于青州王家見章猷與王沂公親札一紙云曹利
用與其姪兒謀叛事理分眀也須早殺却若落他手便
悔不及也
王介甫初罷相鎮金陵吕吉父叅知政事獨當國會李
逢與宗室世居獄作本以害王文恪陶滕章敏元發范
忠宣堯夫三人也王滕皆李逢親妹夫而忠宣李氏之
甥逢之表兄弟獄事之作范公知慶州忽䑓獄問皇佑
年范公與逢相見語言不順范公倉卒無以為計忽老
吏言是年文正方守慶州檢架閣庫有文正差兵士送
范公赴舉公案尚在㩀其年月則范公方在慶州侍下
其月日不同安得語言與逢相見也遂㩀公案錄白申
䑓中乃止向非公案則無以解紛矣范公得脱而元發
坐親累落職知池州王以東宫官神宗保全之乃免
王介甫罷相守金陵吕吉父叅知政事起鄭俠獄欲害
介甫先罷王介甫放歸田野王吕由是為深仇又起李
逢獄以李士寧介甫布衣之舊以寳刀遺宗室世居事
欲陷介甫會朝廷再起介甫作相韓子華為次相急令
介甫赴召其事遂緩故介甫星夜来朝而得解焉李之
儀端叔言元祐中為六曹編𠡠刪定官見斷案李士寧
本死罪荆公就案上親筆改作徒罪王鞏本配流改作
勒停劉瑾滕甫凡坐此事者皆從輕比焉
張茂實太尉章聖之子尚宫朱氏所生章聖畏懼劉后
凡後宫生皇子公主俱不留以與内侍張景宗令飬視
遂冐姓張長景宗奏授三班奉職入謝日章聖曰孩兒
早許大也昭陵出閣以為春坊謁者後擢用副富鄭公
使遼作殿前歩帥中丞韓絳言茂實出自宫中迹渉可
疑富弼引以為殿帥嘗同奉使交結有自弼惶恐待罪
然朝廷考校茂寔之除嵗月非弼進擬出絳知蔡州弼
乃止厚陵為皇太子茂實入朝至東華門外居民䌓用
者迎馬首連呼曰虧你太尉茂實惶恐執詣有司以為
狂人而黥配之其實非狂也茂實緣此求外郡至厚陵
即位避藩邸諱改名孜頗疎之自知蔡州坐事移曹州
憂恐以卒諡勤惠滕元發言嘗因其病問之至卧内茂
寔岸幘起坐其頭角巉然真龍種也全𩔖竒表盖本朝
内臣養子未有大用至節帥者于此可驗矣其子詢字
仲謀賢雅能詩有子與邸中作壻此可怪也
韓魏公帥定狄青為總𬋩一日會客妓有名白牡丹者
因酒酣勸青酒曰勸班兒一盞􁌲其面有湼文也青来日
遂笞白牡丹者後青舊部曲焦用押兵過定州青留用
飲酒而卒徒因訴請給不整魏公命擒焦用欲誅之青
聞而趍就客次救之魏公不召青出立于階之下懇魏
公曰焦用有軍功好兒魏公曰東華門外以狀元唱出
者乃好兒也此豈得為好兒耶立青而面誅之青甚戰
灼久之或白總𬋩立久青乃敢退盖懼并誅也其後魏
公還朝青位樞宻使避火般家于相國寺殿一日衩衣
衣淺黄袄子坐殿上指揮士卒盛傳都下及其家遺火
魏公謂救火人曰你見狄樞宻出来救火時着黄袄子
否青每語人曰韓樞宻功業官職與我一般我少一進
士及第耳其後彗星出言者皆指青䟦扈可慮出青知
陳州同日以魏公代之是夕彗滅
王廣淵識英宗于潛邸及即位欲大用之不果然中外
之事莫不以聞又論宰執專權須收主威英神二朝俱
主其說時宰患之無如之何乃反間諫官司馬君實力言
其奸邪不可近章至八九上廣淵竟出外世徒知君實
言廣淵而不知宰相之反間也然則隂諷䑓諫以逐人
主親臣古今之所不免其後神宗時君寔言楊繪不當
言曾公亮事神宗御批與滕元發令喩繪云光醇儒少
智未必不為人隂使之耳盖廣淵被逐常言君實純直
受人風指之悞而云耳
司馬温公屢言王廣淵章八九上留身乞誅之以謝天
下聲震殿廷是時滕元發為起居注侍立殿㘭既歸廣
淵来問元發早司馬君寔上殿聞乞斬某以謝天下元
發在螭㘭不知聖語如何元發戱云只我聽得聖語云
依卿所奏
歐陽大春湖南人元祐初為廣州幕官常夢入一僧室
稍新潔有大榜題其西室曰宰相蔡確死于此室既寤
不曉其㫖時持正尚在相位未㡬聞外補而大春以漕
檄權知新州一日入僧舍宛然夢中所見又有西室亦
如夢也方嘆息與同官言之未㡬持正責新州州無他
僧寺竟居于此寺而所卒之地悉如前夢又何異也
　
　
　
　
　
　
　
　
　
　
　
　
　黙記卷上
欽定四庫全書
　黙記卷中　　　　　　　　宋　王銍　撰
李宗易即中陳州人詩文琴棋㳺藝皆妙絶過人前輩
中名士也晏臨淄公為陳守屬伏暑中同諸客集于州
之後圃時炎曦赫然晏公嘆曰江南盛冬烘柿當此時
得而食之應可滌暑也宗易忽對曰此極易致願借四
大食盒公大驚遽令取之宗易起入于室之西房令取
合復掩關少刻而出振衣就席徐曰可令開合如言烘
柿四合俱滿正如盛冬初熟者霜粉蓬勃分遺衆客及
其家靡不沾足晏公曰此人能如此甚事不可做自是
遂疎之
神宗初即位慨然有取山後之志滕章敏首被擢用所
以東坡詩云先帝知公早虚懷第一人盖欲委滕公以
天下之事也一日語及北邊事曰太宗自燕京城下軍
潰敵人追之僅得脫凡行在服御寳噐盡為所奪從人
宫嬪盡䧟没上股中兩箭嵗嵗必發其棄天下竟以箭
瘡發云此乃不共戴天之仇反損金繒數十萬以事之
為叔父為人子孫當如是乎已而泣下久之盖已有取
契丹大志其後永樂靈州之敗故欝欝不樂者尤愴聖
志之不就也章敏公為先子言
王君辰牓是時歐公為省元有李即中忘其名是年赴
試南宫將廹省試忽患疫氣昏憒同省相廹勉扶疾以
入既而疾作凭案上困睡殆不知人已過午忽有人腋
下觸之李驚覺乃隣坐也問所以不下筆之由李具言
其病其人曰科塲難得已至此切勉强再三言之李試
下筆頗能運思隣坐者乃見李能屬文甚喜因盡説賦
中所當用事及將已卷子拽過鋪在李案子上云某乃
國學解元歐陽修請公拆拽回互盡用之不妨李見開
懷若此頓覺成篇至于詩亦然是日程試半是歐卷半
是歐頌李大感激遂覺病去論策二塲亦復如此牓發
歐公作魁李亦上列遂俱中第云後李于家廟之旁畫
歐公像事之等父母以獲禄位者皆公力也李常與先
祖同官俱引先祖至影堂觀之先祖先公每言此以戒
世之塲屋虗誕以相忌嫉者之戒云
京兆李植字化光觀察使士衡之孫自少年好道不樂
婚宦初為侍禁約婚慈聖既娶迎入門見鬼神千萬在
其前植驚走踰墻避之后時即還父母家俄選為后焉
植後自放田野徃来關中洛陽汝州人以為有道之士
也
劉貢父過寳應僧舍與昭禪師者語壁有畫山水極妙
昭語貢父乃化光所畫貢父率然賛之曰昆侖有名瑶
池非實在夢暫覯觀幻旋失惟是墨妙半壁蕭瑟﨑峨
坎壈雲舒川疾是心中象非筆端物大士觀化四海一
室
先公言劉莊恪公平初及第為常州無錫尉時有巨盗
在境上未獲㑹嵗旦日入謁縣宰是時循因國初故事
多用齊魯鄙朴經生為縣令而無錫令又昏老之經生
也令㕔史贊簿尉廷趋而端坐于㕔事受之平素尚氣
不能堪徑趋㕔事捽而痛拳奮毆之踣于座下左右挽
引以去一邑喧傳尉毆死令矣平亦不顧歸而酣飲至
醉群盗聞尉毆令死大喜乘節日至邑之草市飲酒㑹
有宻報平者乘大醉亟呼弓手并市人徑捕之諸盗俱
醉且不虞尉䏻遽至也平皆手殺五人擒得者二十餘
人全伙并獲凱旋歸邑㑹令宻灌藥救之得蘓功過俱
奏上詔改大理評事知鄢陵縣由此知名
王荆公于楊寘榜下第四人及第是時晏元獻為樞宻
使上令十人往謝晏公俟衆人退獨留荆公再三謂曰
廷評乃殊鄉里久聞徳行鄉評之美况殊備位執政而
鄉人之賢者取髙科實預榮焉又曰休沐日相邀一飯
荆公唯唯既出又使直省官相約飯㑹甚殷勤也比徃
時待遇極至飯罷又延坐謂荆公曰鄉人他日名位如
殊坐䖏為之有餘矣且嘆慕之又數十百言最後曰然
有二語欲奉聞不知敢言否晏公言至此語欲出而擬
議久之晏公泛謂荆公曰䏻容于物物亦容矣荆公但
㣲應之遂散公歸至旅舍嘆曰晏公為大臣而教人以
此何其卑也心頗不平荆公後罷相其弟和甫知金陵
時說此事且曰當時我大不以為然我在政府平生交
友人人與之為敵不保其終今日思之不知晏公何以
知之復不知能容于物物亦容焉二句有出䖏或公自
為之言也
王荆公議按問自首法舉朝紛紛唯韓持國與公議同
一日挽持國嘆曰此法至近而易知之事乃與時議如
此大異持國因曰此事惟與介甫同因夜来枕上不䏻
寐細思之亦有可議也荆公嘆曰此一事安石理㑹来
三十年矣持國以一夕聰眀勝之不亦難乎
夏英公其父侍禁名廷皓因五鼓入朝時冬月盛寒見
道左有嬰孩啼甚急盖新生子也立馬遣人燭下視之
錦綳文葆挿金釵子二隻且男子也夏無子因擕去育
之竟不知誰氏子焉稍長其父没王事得官潤州丹陽
主簿姚鉉作浙漕見其人物文章薦試大科遂知名
章子厚作宰相日齊州奏孫耿鎮監鎮武臣私官奴乃
本鎮富民所畜也一夕詣官奴為富民結客毆之傷重
垂盡而逸旦隂遣人訴于州州奏監罪請寘于法子厚
為請富民誅于鎮市中監官放罪還任
神宗遣貴璫張茂則𫝊宣撫問韓魏公公待以舊例常
禮或謂公茂則貴宻方親信宜厚遇之公曰正謂此也
我若過禮之茂則歸奏必為人主所窺不若且守中而
已乃所以防閑也
陳秀公罷相以鎮江軍節度使判揚州其先塋在潤州
而鎮江即本鎮也每嵗十月旦寒食詔許兩徃鎮江展
省兩州送迎旌旗舳艦官吏錦繡相属乎道今古一時
之盛也是時王荆公居蔣山騎驢出入㑹荆公病愈秀
公請于朝許帶人從徃省荆公詔許之舟楫啣尾蔽江
而下街告而于舟中喝道不絶人皆嘆之荆公聞其来
以二肩鼠尾轎迎于江上秀公鼓旗艦舳正喝道荆公
忽于蘆葦間駐車以俟秀公令就㟁大船回旋久之乃
䏻泊而相見秀公大慚其歸也令罷舟中喝道
先子言元豐末王荆公在蔣山野次跨驢出入時正盛
暑而提刑李茂直徃候見即于道左遇之荆公捨蹇相
就與茂直坐于路次荆公以兀子而茂直坐胡牀也語
甚久日轉西矣茂直令張繖而日光正漏在荆公身上
茂直語左右令移繖就相公公曰不須若使後世做牛
須着與他日裏耕田
華州西嶽廟門裡有唐𤣥宗封西嶽御書碑甚髙數十
丈砌數叚為一碑其字八分㡬尺餘其上薄雲霄也舊
有碑樓黄巢入關人避于碑樓上巢怒并樓焚之樓既
焚盡而碑字缺剥焚損十存二三也京兆姚嗣宗知華
隂縣時包希仁初為陜西都轉運使纔入境至華隂謁
廟而縣官皆従行希仁初不知焚碑之由禮神畢循行
廟内見損碑顧謂嗣宗曰可惜好碑為何人燒了嗣宗
作秦音對曰被賊燒燒了希仁曰縣官何用嗣宗曰縣
只有弓手三四十人奈何賊不得希仁大怒曰安有此
理若奈何不得要縣何用且賊何人至于不可捉也嗣
宗曰却道賊姓黄名巢希仁知其戱也黙然而去
李後主手書金字心經一卷賜其宫人喬氏後入太宗
禁中聞後主薨自内廷出其經捨在相國寺西塔以資
薦且自書于後曰故李氏國主宫人喬氏伏遇國主百
日謹捨昔時賜妾所書般若心經一卷在相國寺西塔
院伏願彌勒尊前持一花而見佛云云其後江南僧持
歸故國置之天禧寺塔相輪中寺後失火相輪自火中
墮落而經不損為金陵守王君玉所得君玉卒子孫不
䏻保之以歸寗鳯子儀家喬氏所書在經後字極整潔
而詞甚悽惋所記止此徐鍇集南唐制誥有宫人喬氏
出家誥豈斯人也
李師中誠之其父緯坐鎮戎軍退陣當斬誠之赴省試
訟父之寃且乞斬韓魏公以其起陜西民兵乃應賊致
敗是時誠之叔絃知開封府誠之方年十八嵗一日絃
坐㕔視事見朝廷押上書人至階下視之乃其家六秀
才也㝷得釋是年遂登科
李師中與王介甫同年進士自㓜負材氣一日廣坐中
稱其少年豪傑介甫方識之見衆人稱舉其豪傑乃云
唐太宗十八嵗起義兵方是豪傑渠是何豪傑衆不敢
以對
劉貢父與王介甫最為故舊荆公常拆貢父名曰劉攽
不值一分文謂其名也貢父復戲拆荆公名曰失女便
成宕無宀真是妬上交亂真如下交誤當宁荆公大嘆
而心銜之
嘉祐中士大夫之語曰王介父家小底不如大底南陽
謝師宰家大底不如小底謂王安石安禮安國安上謝
景初景温景平景回也
晏元獻以前兩府作御史中丞知貢舉出司空掌輿地
之圖賦既而舉人上請者皆不契元獻之意最后一目
眊瘦弱少年獨至簾前上請云㩀題出周禮司空鄭康
成注云如今之司空掌輿地圖也若周司空不止掌輿
地之圖而已若如鄭説今司空掌輿地之啚也漢司空
也不知做周司空與漢司空也元獻㣲應曰今一塲中
唯賢一人識題正謂漢司空也盖意欲舉人自理㑹得
寓意于此少年舉人乃歐陽公也是榜為省元
石介作慶厯聖徳詩以斥夏英公髙文莊公曰惟竦若
訥一妖一孽後聞夏英公作相夜走䑓諫官之家一夕
所乘馬為之斃所以弹章交上英公竟貼麻改除樞宻
使緣此與介為深仇其後介死英公每對官吏或公㕔
時失聲發嘆曰有人于界河逢見石介来後卒有報畨
將發棺之事有㫖下兖州驗實杜祁公罷相守兖州力
為保眀乃免
徐常侍鉉自江南歸朝厯右散騎常侍貶静難軍行軍
司馬而卒于邠州鉉無子其弟鍇有後居金陵攝山前
開茶肆號徐十郎有鉉鍇誥𠡠備存甚多僕常至攝山
求所謂徐十郎家觀之其間有自江南歸朝初授官誥
云歸眀人偽銀青光禄大夫知内史事上柱國徐鉉可
依前銀青光禄大夫守太子率更令云云知内史乃江
南宰相也銀青存其階官也
晏知止作府推時諸子房中案牘猶多祖宗自批判者
文字甚衆祖宗時不惟宰相雖百執事皆起復至富鄭
公乃以太平而辭耳本朝儒臣楊大年王元之晏相皆
不曽持父母服也富公之後如陳升之亦百日則起復
耳此盖朝廷體貌况在兵革之際乎其来否則在人耳
蹇授之以廢孟后見章子厚言後一段當如何子厚曰
除是惇不在此地有死而已謂立劉后也然不久遂立
中宫子厚但奉行而已
范景仁父名文度為蜀孔目官事張乖崖時見發郡人
隂事而誅之而不知其何以知之但黙視一小冊每鈎
距得人隂事必記之冊上書訖入箱封題甚宻文度日
侍其旁而莫測也然每觀小冊則行事多殺人或行法
一日乖崖方觀小冊忽内廹遽起不及封箱文度遽取
其小冊觀之盡記人細過有己行者即朱勾之未行者
尚衆也文度閱畢始悟平日所行乃多布耳目所得遂
毁而焚之崖還見几上箱開已色變及啓視小冊已失
之大怒之次文度遽前請命曰乃某毁而焚之今願以
一命代衆人死乞賜誅戮乖崖問其故荅曰公為政過
猛而又隂採人短長不皆究實而誅若不毁焚恐自是
殺人無窮也乖崖徐曰貸汝一死然汝子孫必興自是
益用之景仁其子也既起家又以其一家三翰林百禄
為執政何乖崖之知人而貰文度其後果興
小説載江南大將獲李后主寵姬者見燈輙閉目云烟
氣易以蠟燭亦閉目云烟氣愈甚曰然則宫中未嘗㸃
燭耶云宫中本閤每至夜則懸大寳珠光照一室如日
中也觀此則李氏之豪侈可知矣
司馬温公為相除張茂則之子巽為閤門使本朝無内
臣之子在閤門者君實眀日因語給事中蔡元度王子
發曰光不敢爭正留以成給事之賢名耳
楊康國為先子言治平中彭汝礪諒隂榜赴省試時以
汴河上舊省為試院既聞榜出與同試數人自徃探榜
既出門則報者紛然天漢橋忽有一肥舉人跨蹇自河
路東来者問報榜者曰狀元何人對曰彭汝礪也跨蹇
者聞之即時回更不至省前康國追問隨行小童曰此
雍丘許秀才名安世也康國駭之次舉聞安世第一人
及第也
李公弼字仲修登科初任大名府同縣尉因檢驗村落
見所謂魚鷹者飛翔水際問小吏曰此關睢也因言此
禽有異每棲宿一巢中二室仲修令探取其巢觀之皆
一巢二室盖雌雄各異居也因悟所謂和而别者以此
也鷙而通者習水而善捕魚也和而别者因此悟眀仲
修且嘆村落猶呼曰關睢而和而别則學者不復辨矣
東坡自海外歸至南康軍語劉義仲壯輿曰軾元豐中
過金陵見介甫論三國志曰裴松之之該洽寔出陳夀
上不能别成書而但注三國志此所以陳夀下也盖好
事多在注中安石舊有意重修今老矣非子瞻他人下
手不得矣軾對以軾于討論非所工盖介父以此事付
託軾軾今以付壯輿也僕聞此于壯輿盡直記其舊言
時彦舉進士第一人後為江東小漕因按部舟行于大
江阻風繫舟僻左港汊一山下因與仝載二三舉人盡
却從者上山閑歩山甚峻披荒而行及轉山背忽一小
寺出于山頂已有一老僧下山迎問曰豈非時狀元乎
彦既訝了無従者且非當路何以知其至也僧曰此寺
佛殿後有人題壁曰某年月日時狀元到寺某志之有
年今日乃其所記之日時也某及時晨起相望久矣彦
始吐實而未之信也相與至佛殿後旋掃去積塵始見
其字皆如僧言而别有題年月則彦尚未生之前也觀
其旁又曰此去十三年官終四品彦錄之以歸常以語
于人至大觀初彦以吏部尚書卒正四品距見題字時
還十三年矣
劉琯河中人樞宻學士綜之孫也其生母王氏既生琯
而出外琯事嫡母任氏三十年不懈嫡母死尋訪王氏
了不可得遂棄官布衣蔬食跣足走天下訪之莫知其
生死數年而琯志益堅誓不見母不復為人㑹嵗除日
行次汝洛間地名彭坡者逆旅覊棲嵗盡未遂所志泣
于村市酒肆中忽見日者琯憂欝中漫呼令作卦日者
端䇿云此坤卦乘乾卦父母爻動必求訪父母今坤卦
為主則必母也因自喜曰平生求久未見而喜神臨之
如化速但不須發去只留此以俟匪惟在今日且在今
一時之内所謂大慶可以賀矣琯雖心喜能知本意而
後段悠漫乃日者常態唯唯不應日者臨行猶曰郎應
無相忘也琯愈惑旋聞簫鼓喧闐乃村人嫁女于除夕
也舉酒肆人奔徃觀之琯獨坐無聊已而觀者稍復還
坐而各說所見一老卒在坐曰此本縣富人之女嫁此
村富家其送女者所生也其壻家去此纔十歩此婦人
先在一大官家聞生子今作官矣又入一家再為此富
家側室生兒女三人今嫁其季也故今自送嫁其正室
已亡家甚富而專家事于女資送甚厚也琯引身稍相近
問翁知媪之姓氏與前主之姓氏曰此婦姓王聞主姓
劉其子小名則琯也琯始驚問翁何以知其詳如此兵
曰我放停兵也因常役于其家且每屬我此事故我常
在心也盖紙書其姓名状貌以千計矣出腰間繫衣中
小紙示琯因畧道所以方語話酬酢間村市小兒之慧
黠者潛徃報此婦人矣已而老兵問琯詳細曰為當騐
之然琯久求母不獲而為人紿之疑似多矣意事與名
字或有相同者未敢必信也已而小兒輩與老兵繼徃
婦人聞之亟遣騎乘迎琯琯猶未信漫徃既各細騐之
真琯母也貯心滋久再見于不料母子相持號慟殞絶
于村久之事定因訪日者莫見也問于村中亦曰未嘗
有此色目人意以琯純孝所感天假神靈以告之尔琯
後迎母同居久之以夀終琯仕遇神宗屢膺䌓劇為世
名臣子二何勃皆登科其家光顯貴盛亦天之報也
李教者都官郎中曇之子自少不調學左道變形匿影
飛空妖術既成而精同黨皆師而信服焉曇之母以夏
月晝寢于堂而堂階前井中忽雷電霹靂大震續有黄
龍自井飛出曇母驚起開目視之怖投床下徑死家人
徐視之乃教所變龍即教也曇見母死吼怒杖之垂盡
逐出教益與惡少年薄㳺不檢一日書娼館曰吕洞賔
李教同遊曇知其尚存也遣人四出捕之尋獲矣教皇
窘自縊死久之王則叛于貝州其徒皆左道用事聞教
妖術最髙聲言教為謀主用事朝廷亦知教妖術最髙
果為則用不可測也聞之大駭捕曇及教妻兒兄弟下
獄冀必得教雖曇言教逐出既自縊死終不信也又于
娼館得教所題教與吕洞賔同㳺又詔天下捕李教及
吕洞賔二人㑹貝州平本無李教者始信其真死矣乃
獨令捕吕洞賔甚久乃知其寓託無其人乃已雖知其
貝州無李教所部監司太守如張昷文張存十數人前
皆重貶曇責昭州别駕教妻子皆誅死今仁宗實録雖
載此而無如此之詳故表見之
吕文穆䝉正少時常與張文定齊賢王章惠随錢宣靖
芳水劉龍圖煜同學賦于洛人郭延卿延卿洛中鄉先
生一日同渡水謁道士王抱一求相有僧應門曰師出
矣衆問僧何為師道士僧曰學術數于道士三十年矣
衆因汎問之僧曰吾師切戒術未精慎毋為人言君等
必欲知眀日復来叩師可也眀日遂見之文穆對席張
王次之錢又次之劉居下座坐定道士撫掌太息衆問
所以道士曰吾常東至于海西至流沙南窮崑崙北抵
大漠四走天下求所謂貴人以驗吾術了不可得豈意
今日貴人盡在座中衆驚喜徐曰吕君得解及第無人
可奉壓不過十年作宰相十二年出判河南府自是出
將入相三十年富貴夀考終始張君後三十年作相亦
皆富貴夀考終始錢君可作執政然無百日之久劉君
有執政之名而無執政之實語遍及諸弟子而遺其師
郭君忿然以為謬妄曰坐中有許多宰相乎道士色不
動徐曰初不受饋必欲聞之請得徐君後十二年吕君
出判河南府是時君可取解次年雖登科然不可作京
官延卿益怒衆不自安乃散去久之詔下文穆果魁多
士而延卿不預眀年文穆廷試第一是所謂得解及第
無人可壓矣後十年作相十二年有留鑰之命悉如所
言延卿連蹇塲屋至是預鄉薦鹿鳴燕日文穆命道士
與席賔散獨留二人者内閤盡歡如平日文穆驚嘆賦
詩曰昔作儒生謁貢闈今為丞相出黄扉兩朝鴛鷺醉
中别萬里烟霄逹了歸羽客漸垂新鶴髪故人猶着舊
麻衣洛陽漫説多才子徒惜遭逢似我稀道士索紙札
似若復章者乃書偈曰重日重月榮華必别笙歌前導
偃師着雪文穆心知其異敬收之其後錢貳樞府未百
日罷張王先後登庸劉守蒲中朝廷議除執政命未及
下而卒延卿以文穆極力推挽登第未久改秩後卒無
一差者獨贈文穆之偈乃致仕薨于西京以重陽日喪
過偃師是日大寒㣲霰笙歌乃敕𦵏鹵簿鼓吹也
鄭翰林獬郎官紓之子也獬雖負時名然累赴殿試省
試俱不利紓為狄青征廣南辟客是時儂智髙鴟張未
知勝負留家在雍丘舟中而獬赴殿試罷在京師候唱
名其母與盡室憂紓從軍未知吉音又憂獬仍舊黜于
殿試一家屏黙惶惑之次忽舟尾晨炊釜鳴聲甚厲震
動兩岸舉家不知所為釜鳴未定忽岸上亟㝷鄭郎中
船乃報㨗者南来且附紓書云已破儂賊殺戮殆盡走
入溪洞且議賞超遷矣語次又有北来報榜者馳至云
二秀才昨日唱名而出已状元及第矣釜鳴盖有為吉
者
鄭毅夫㓜弟名猷字獻嘉風流文雅人物秀少翩翩佳
公子也又自㓜隨侍毅夫守東南名郡如錢唐之𩔖所
閱佳麗皆一時之選喜讀書而詩章翰墨皆有聲毅夫
既沒求監安州酒稅安州其鄉里以便飬親也久之湖
南招降得蠻首舒光勇者溪洞生黎面色如漆聲音侏
􁃞如鬼物然朝廷不殺以三班差使亦来監安州酒稅
與猷同官猷以其素茹蛇餡蠱之人每于其家送食必
作兩分與之對飡然光勇終不快意盖未嘗知中國士
大夫家嘗饌也每食饌畢必令攔頭軰于務前餅店以
四錢買胡餅二枚光勇既取食必大稱味之美以謂平
生未嘗知此味也一日又以對猷言如前猷因語之曰
汝本溪洞腥臊生蠻不知有飲食乍得此至下之物食
之以為未始有也猷謂所善曰此事固小可以喻大凡
不知而妄作者皆舒光勇之𩔖也
王景彛以御史中丞知貢舉而王平甫被黜平甫對客
云就試前夢御街上騎驢而墜地今果為驢子所落景
彛聞而大銜之其後平甫試大科景彛弹其士檢不修
罷之又曽子固作中書舍人還朝自恃前輩輕蔑士大
夫徐徳占為中丞越次揖子固甚恭謹子固問賢是誰
徳占曰禧姓徐子固荅曰賢便是徐禧禧大怒而忿然
曰朝廷用某作御史中丞公豈有不知之理其後子固
除翰林學士徳占宻疏罷之又攻罷修五朝史
喩皓所造開寳塔為天下之冠康定中白晝人見塔上
一燈明頃刻數盞以至千百盞須臾大雷雨作而焚盡
都人大駭此真天火也祖母為先子言
劉原父就省試時父立之為湖北轉運使按部至鄂州
與郡守王山民宴于黄鶴樓數日不發謂守曰吾且止
此樓以候殿榜兒子决須魁天下守心不平且曰四海
多士雖令似才俊豈可預料立之曰縦使程試不得志
亦須作第二人来日殿榜到州原父果第二名繼得家
書云初考為狀元賦中小悞遂以賈黯為魁立之即以
書示郡守而行所謂知子莫若父也
　
　
　
　
　
　
　
　黙記卷中
欽定四庫全書
　黙記卷下　　　　　　　　宋　王銍　撰
頴上安希武殿直言太祖受命封丘獨守城不下其曽
祖常随太祖自攻之後守封丘者奏職既入拜諸司使
陳橋門開以迎太祖即斬守門者又言其祖乃安習也
太宗判南衙時青州人携一小女十許嵗詣闕理産業
事太宗悅之使買之不可得習請必置之遂與銀二笏
柱習刀截銀一二兩少塊子不數日竊至南衙不久太
祖知之捕安習甚嚴南衙遂藏習夫婦於宫中後至登
位才放出故終為節度留後其青州女子終為賢妃者
是也
歐公云太祖英武潞州學筠反狀至懷其奏召其子皇
城使守節言父反事惶恐次謂彼只少爾但速去来日
方出奏示臣寮守節至潞州開城降兵不血刅
慶厯三年御試進士時晏元獻為樞宻使楊察晏壻也
時自知制誥避親勾當三班院察之弟寘時就試畢負
魁天下望未放榜間將先宣示兩府上十人卷子寘因
以小賦求察問晏公己之髙下焉晏公明日入對見寘
之賦己考定第四人出以語察之察以報寘而寘試罷
與酒徒飲酒肆聞之以手擊桉嘆曰不知那個衛子奪
吾狀元矣不久唱名再三考定第一人之卷進御賦中
有孺子其朋之言不懌曰此語忌不可魁天下即王荆
公卷子第二人之卷即王珪以故事有官人不為狀元
令取第三人即殿中丞韓絳遂取第四人卷子進呈上
欣然曰若楊寘可矣復以第一人為第四人寘方以鄙
語罵時不知自為第一人也然荆公平生未常略語曾
考中狀元其氣量髙大視科第為何等事而增重耶
楊宣懿察之母甚賢能文而教之以義小不中程輙扑
之察省試房心為明堂賦榜登科第二人報者至其母
睡未起聞之大怒轉而向壁曰此兒辱我如此乃為人
所壓若二郎及第殆不教人壓却及察歸亦久不與語
寘果魁天下
歐陽文忠公慶厯中為諫官仁宗更用大臣韓富范諸
公將大有為公銳意言事如論杜曽家通嫂婢有子曽
出知曹州即自縊死又論叅知政事王舉正不才及宰
臣晏殊賈昌朝舉館職凌景陽娶富人女賈有章有賍
魏庭堅踰濫三人皆廢終身如此之𩔖極多大忤權貴
遂除修起居注知制誥韓富既罷未㡬以龍圖閣直學
士為河北都運令計議河北二相賈昌朝陳執中爭邊
事其寔宰相欲以事中之也㑹令内侍供奉官王昭眀
同徃相度河事公言今命侍從出使故事無内侍同行
之理而臣寔恥之朝廷從之公在河北職事甚振無可
中傷會公甥張氏妹一作䖏州壻龜正之女非歐生也
㓜孤鞠育于家嫁姪晟晟自䖍州司户罷以僕陳諫同
行而張與諫通事鞠于開封府右軍廵院張懼罪且圖
自解免其語皆引公未嫁時事詞多醜鄙軍廵判官著
作佐郎孫揆止劾張與諫通事不復支蔓宰相聞之怒
再命太常博士三司户部判官蘓安世勘之遂盡用張
前後語成案俄又差王昭明者監勘盖以公前事欲令
釋憾也昭眀至獄見安世所劾案牘視之駭曰昭明在
官家左右無三日不說歐陽修今省判所勘乃迎合宰
相意加以大惡異日昭眀吃劍不得安世聞之大懼竟
不敢易揆所勘但劾歐公用張氏資買田産立户事奏
之宰相大怒公既降知制誥知滁州而安世坐牒三司
取錄問吏人不聞奏降殿中丞泰州監税昭眀降夀州
監稅公責告云不知淑慎以逺罪辜知出非已族而鞠
于私門知女歸有室而納之群從向以訟起晟家之獄
語連張氏之資劵既不眀辨無所騐以其久叅侍從免
致深文可除延閣之名還序右垣之次仍歸漕節徃布
郡條體余寛恩思釋前咎又安世責詞云汝受制按考
法當窮審而乃巧為朋比願弭事端漏落偏說隂合附
㑹知朕慎重獄事不聞有司而私宻省寺替名胥役跡
其阿比之實尚與朋黨之風云云其後王荆公為蘇安
世埋銘盛稱能回此獄而世殊不知揆守之于前昭眀
主于其後使安世不能有所變改迎合也然則二人可
謂竒士耳昭眀後亦召用而揆饒州人終殿中丞當張
獄之興楊闢叔外為舉人上書陳相力救之今宋文集
中有此書曾存之言
歐陽公為河北都運使時程文簡知大名府歐公性急
自大而文簡亦狷介不容物宰相意令二人憤爭因從
而罪之公悟其㫖初至大名文簡迎于郊因問歐公所
以外補之由公嘆曰吾儕要會得此正唐相用李紳韓
愈令不䑓叅故例耳吾二人豈可墮其計中耶文簡亦
大嘆二人遂益交歡相好宰相聞知不久有孤甥之獄
逹奚盈盈傳晏元獻家有之盖唐人所撰也盈盈者天
寳中貴人之妾姿艷冠絶一時會貴人者病同官之子
為千牛備身者父遣徃視之因是以秘計相親盈盈遂
匿于其室甚久千牛父失子索之甚急眀皇聞之詔大
索京師無所不至而莫見其跡因問近徃䖏其父言貴
人病常徃問之詔且索貴人之室盈盈謂千牛曰今勢
不能自𨼆矣出亦甚無害千牛懼得罪盈盈因教曰苐
不可言在此恐上問何徃但云所見人物如此所見帟
幕屏幃如此所食物如此勢不由己則决無患矣既出
明皇大怒問之對如盈盈言上笑而不問後數日虢國
夫人入内明皇戱謂曰何久藏少年不出耶夫人亦大
笑而已為人妾者智術固可慮又見天寳後掖庭戚屬
莫不如此國何以久安耶此傳晏元獻手書在其甥楊
文仲家其間叙婦人姿色及情好曲折甚詳然大意若
此
皇佑二年有狂人冷青言母王氏本宫人因禁中火出
外已常得幸有娠嫁冷緒而後生青為藥舖役人與髙
繼安者謀之詣府自陳并妄以神宗與其母繡抱肚為
驗知府錢明逸見其姿狀魁傑驚愕起立後明逸以狂
人置不問止送汝州編管推官韓絳上言青留外非便
宜按正其罪以絶群疑翰林學士趙槩亦言青果然豈
宜出外若其妄言則匹夫而希天子之位法所當誅遂
命概并包拯按得奸狀與繼安皆䖏死錢眀逸落翰林
學士以大龍圖知蔡州府推官張式李舜元皆補外世
妄以宰相陳執中希温成㫖為此故誅青時京師昏霧
四塞殊不知執中已罷是時宰相乃文富二賢相䖏大
事豈有悞哉
劉原父好雜記事或古或今動成卷軸予常見其一卷
内逐段事一云蕭固為廣西轉運使時儂智髙未反但
誘聚亡命隂為窺邊計邊吏皆不悟因遣人誘說且奏
朝廷乞與智髙一官善撫之因令間交趾奏下樞宻院
難問再三固又言請擇將吏繕兵械修城郭至六七皆
不報固既召歸智髙反破城殺吏大困一方所至騷然
至遣大臣僅免敗亡則樞宻院乃歸責于固以知吉州
所謂曲突徙薪無恩澤焦頭爛額為上客也又一云進
士滕甫最能為省題詩皇佑元年狄青成功于廣西時
甫廷試西旅王詩云葱嶺占佳氣毡裘拜未央最為佳
句此皆原父親札爾康定中元昊上言為諸羌所擾不
得已請朝廷加一名號宰相大怒即乞削屬籍出兵加
討時惟諫官吳育言夷狄難以中國叛臣䖏之乞加以
名號不聽卒致侵邊患頗與固相𩔖然古今如此者多
也鄭畋乞與黄巢節度使召琦乞和畨之𩔖是也
劉原父學際天人知永興日已被病時所親賈常彛父
同在雍夏月常露坐見一流星甚大原父驚曰當有親
王為九五者後數月乃英宗為皇子
趙至忠虞部自北廷歸朝常仕遼中為翰林學士修國
史著北廷雜記之𩔖甚多雜記言聖宗芳儀李氏江南
李景女初嫁供奉官孫某為武疆都監妻女皆為聖宗
所獲封芳儀生公主一人晁補之為北都教官因覽此
書而悲之與顔復長道作芳儀曲云金陵宫殿春霏㣲
江南花發鷓鴣飛風流國主家千口十五吹簫粉黛稀
滿堂詩酒皆詞客拭汗爭看平叔白後庭一曲時事新
揮淚臨江悲去國令公獻籍朝未央𠡠書築第優降王
魏俘曾不輸織室供奉一官奔武疆秦淮潮水鍾山樹
塞北江南易懷土雙燕清秋夢栢梁吹落天涯猶並羽
相随未是斷腸悲黄河應有却還時寧知翻手明朝事
只尺千山不可期蒼黄三鼔滹沱岸良人白馬今誰見
國亡家破一身存薄命如流信雲轉芳儀加我名字新
教頭遣舞不由人采珠拾翠衣裳好深紅暗起驚沙塵
隂山射虎邊風急嘈雜琵琶酒闌泣無言徧數天河星
只有南箕近鄉邑當年千指渡江来千指不知身獨哀
中原骨月又零落黄鵠寄意何當回生男自有四方志
女子那知出門事君不見李君椎髻泣窮年丈夫飄泊
尤堪憐予常㳺廬山見李主有國時修真風觀皆宫人
施財刋姓氏于碑有太寧公主永嘉公主二人皆景女
不知芳儀者孰是也
龍衮江南録有一本刪潤稍有倫貫者云云李國主小
周后随後主歸朝封鄭國夫人例随命婦入宫每一入
輙數日而出必大泣罵後主聲聞扵外多宛轉避之又
韓玉汝家有李國主歸朝後與金陵舊宫人書云此中
日夕只以眼泪洗面
歐陽公為西京留守推官富鄭公猶為舉子每與公徃
来是時胥夫人乳媪年老不睡善為冷淘鄭公喜嗜之
每晨起戒中厨具冷淘則鄭公必来公怪而問之乳媪
云我老不睡每夜聞遶宅甲馬聲則富秀才眀日必至
以此驗之若如常夜則必不来歐公知富公必貴
尹師魯性髙而褊在洛中與歐梅諸公同逰嵩山師魯
曰逰山須是𢃄得胡餅爐来方是㳺山諸公咸謂㳺山
貴率真豆有此理諸公群起而攻之師魯知前言之謬
而不能勝諸公遂引手扼吭諸公争救之乃免
李士寜緣以金銀龍刀遺世居坐罪許安世亦連坐焉
初許旣魁多士其父許珫為越州知録徃省覲道出杭
州見沈文通召食罷延之書齋玩好盡在見此寳刀以
金塗雙龍纒之製作精巧光芒射人安世見而嘆愛且
屢目之文通曰少張喜此耶通自得此刀家間禍患相
繼每欲與人今公方魁天下福氣必能勝之敢以為贈
安世得之寳惜特甚而士寧素為安世所仰一日以示
士寧見遂拜曰此物乃在公所耶此徐温所佩有二刀
焉其雌者士寧已得之此其雄也士寧為此刀親渡海
徃外國求之而不得今乃近在公䖏嘆息驚駭久之安
世問其意士寧宻曰我大丹未成不得仙者此刀未獲
也若得此二刀以鍊丹不惟我受其功藥成亦可分遺
公矣安世素神信士寧遂舉以與之爾後寂然久之至
世居事作此刀在焉乃士寧私以遺世居也士寧旣坐
私入宫贈詩與世居又有龍刀故坐罪配永州而詢其
所由乃安世䖏得之故亦坐貶噫物之為禍有如此者
先公言與閻二文詢仁同赴試省遇一少生風骨竦秀
于相國寺及下馬去毛衫乃王元澤也是時盛冬因相
與于一小院中擁火詢仁問荆公出䖏曰舍人何久召
不赴荅曰大人乆病非有他也近以朝廷恩數三重不
曉且来雱不惟赴試盖大人先遣来京尋宅子爾詢仁
云舍人旣来誰不願賃宅何必預㝷元澤荅曰大人之
意不然須與司馬君寔相近者每在家中云擇鄰必須
司馬十二此人居家事事可法欲令兒曹有所觀効焉
政和中青溪知縣奉議郎盛禽因事對移桐廬縣丞冬
至夜宰會同官至深夜眀日五鼓漏欲盡徃賀邑宰未
出坐于客次見有緋魚入坐盛旣至遽起就馬亟去且
云兒子不孝某有執事天將眀不可留矣禽驚問小吏
荅曰知縣㝷常享祀最早夜来以會客飲酒過多天曉
方設祭此其先父也
吕吉甫自罷叅知政事最為偃蹇元祐間貶為散官居
于建州凡十年再見紹聖固當預政章子厚蔡元度先
得路百計逐之老于為帥繼于蔡元長久㩀大位以妖
人事再貶武昌至張天覺作相始薦于上皇名為宫使
留京師吉甫作謝表云厯官三十八任受恩雖出于累
朝去國四十二年留侍方從于今日徽廟大喜甚有大
拜意一日書于紙曰卿何執中除太傅平章事張商英
左僕射兼門下侍郎吕惠卿右僕射兼中書侍郎旣書
之矣適一士人獻宫詞百篇其一首云先帝熙寧有舊
臣曽陪元宰轉洪鈞嗣皇不减周文美八十重来起渭
濱徽廟改不减作不啻御書二扇一賜吉甫衆謂必相矣
然何執中鄭居中方攻天覺盡用其黨逐天覺門人起
大獄為竒禍而吉甫以腹疾乞致仕卒于京師其命矣
乎
賀方回遍讀唐人遺集取其意以為詩詞然所得在善
取唐人遺意也不如晏叔原盡見昇平氣象所得者人
情物態叔原妙在得人方回妙在得詞人遺意非特兩
人而已如少游臨死作䜟詞云醉卧古籐隂下了不知
南北必不至于西方浄土若王荆公司馬温公趙閱道
必不如此道也非特賀晏而已凡古人之詞盡然如此而
已矣若荆公暮年賦臨水桃花詩還如景陽妃含嘆墮
宫井此善體物者也然不可止此而已終云惆悵有㣲
波殘粧壞難整此乃能見境而却掃除浄盡此所謂倒
㺯造化手也
章子厚在睦州見貢士學制下謂郡守方通曰蔡元長
改學制自舊用詩賦也有狀元也做宰相後用經義也
有狀元也有宰相
章申公在睦州暮年有妾曰蒨英有殊色公寵嬖之一
日其子援至所居烏龍寺僧房有玉界尺在案上乃公
所愛因究其所從群婢共言與僧通已久公怒令為爨
婢布衣執爨而已未嘗箠也而罪群婢不能防閑縛而
盡箠之蒨英既執爨請令十二縣君供過乃援妻也縛
其僧箠而送郡其供出事目如牛腰即械送獄郡守方
通親鞫而亟斷之杖其背㕔事震動而僧不動如山蒨
英執爨四十日衣敝申公思之令援曰十二縣君不須
出令蒨英依舊伏侍即着舊衣蒨英堅不肯着呼至
前曰相公送至州則送之蒨英不着好衣不伏侍相公
蒨英寧死耳言訖吞氣立死
世言章申公在睦州遇猴事時方通為守實然也云有
大猴數十遂使人擒而縛之忽于烏龍山後突出數千
大青猴解縛奪而去之人皆莫敢近余晉仲目擊
晏元獻罷相守潁州二日有岐路人獻雜手藝者作踏
索之技已而擲索向空索植立遂緣索而上快若風雨
遂飛空而去不知所在公大駭莫測已而守衙排軍白
公曰頃常出戍曽見此等事但請合郡譙門大索必獲
盖斯等妖術未能遽出府門也公如請戒衆兵曰凡遇
非衙中舊有之物即以斧斫之既周視無有最後于馬
院旁一卒曰舊有繫馬柱五枚今有六枚何也亟斫之
而大呼乃人爾遂獲妖人
章子厚少年未嘗改官䝉歐陽公薦館職熙寧初歐公
作史炤峴山亭記以示子厚子厚曰令飲酒者令編劄
斟酒亦可穿衫着帶斟酒亦可飲酒令婦環侍斟酒亦
可飲酒終不若美人斟酒之中節也一置兹山一投漢
水亦可然終是突兀此壯士編劄斟酒之禮也惇欲改
曰一置兹山之上一投漢水之淵此美人斟酒之體合
宜中節故也文忠公喜而用之
王荆公知制誥丁母憂已五十矣哀毁過甚不宿于家
以藁桔為薦就㕔上寢于地是時潘夙公所善方知荆
南遣人下書金陵急足至升㕔見一人席地坐露頭瘦
損愕以為老兵也呼院子令送書入宅公遽起取書就
鋪上拆以讀急足怒曰舍人書而院子自拆可乎喧呼
怒呌左右曰此即舍人也急足皇恐趋出且曰好舍人
好舍人
歐陽文忠公在兩禁因赴李都尉家會至五鼓傳呼呵
殿而歸至内前禁中訝趋朝之早呼歐公官使人宻覘
之知赴李氏集方歸眀日出知同州執政留之甚力以
修唐書為言方不行
光州有村民畢姓兄弟二人養母傭力又僱二人担糞
土錢以養母盡孝道一日至食時僱者不至兄弟惶惑
夜無母飯不知何為遂各擔籮遍村求售擔物無有也
念母過時未食茫然四顧力乏枕担于杏山觀前左忽
一道士自觀中呼二人問其困睡狀起對以曲折道士
曰我正欲淘厠汝能從我至觀中因指示其䖏二人共
淘之皆若噐皿既視之皆金噐兩担光彩爛然二人亟
尋適来道士已不復見問觀中無此色人因担以示觀
主聞之于官太守曰此汝得之物官難取也盡以給之
二人變其業盡以置田遂為富人教子讀書京中進士
第京生二子之才之翰皆為郡守天之報施善人如此
石曼卿與劉潛李冠為酒友曼卿赴海州通判將别語
潛曰到官可即来相見尋約痛飲也既半載徃見到倅
㕔門其閽者迎謂曰自此入客位勿髙聲也既見謁者
問知無官請衣襴鞹潛曰吾酒友也典客者曰公勿怒
既至此無復去之理我為借以衣不得已衣之坐㡬兩
時胸中不勝憤典謁者言通判歇息未敢傳坐㡬三時
餒甚忽報通判請贊者請循廊曼卿道服中以就坐不交
一談徐曰何来又乆之曰何䖏安下有闕示及一典客
從旁贊曰通判尊重不請乆坐潛大怒索去云獻湯湯
畢又唱請循廊潛益憤趋出曼卿曵其腰帶後曰劉十
我做得通判過否扯了衣裳喫酒去来遂仍舊狂飲數
日而罷
蔣希魯守蘓州時范文正守杭州極下士王荆公兄弟
時寄居于杭平甫尚布衣少年也一日過蘇見希魯以
道服見之平甫内不能平時時目其衣希魯覺之因曰
范希文在杭時着道服以見客平甫對曰希文不至如
此無禮
諸先生者失其名杭州人舉進士當赴禮部間遇異僧
慈上座傳以易數云易有三術上者不可言中者猶足
了死生証心地下者知象數休咎且言子當傳吾術足
以資身不必仕宦盖子命薄也遂授其術盡騐遂不復
就省試又以授其子亦騐慈上座者别去曰他日見胡
釘鉸者知吾所在也後失其子章丞相當國必欲致之
聲言吾已使人求得其子須来則面與之見先生遂徃
見章丞相大喜其學且問其子所在曰吾欲相見詐言
之耳旦入朝薦其學不肯赴舉為言詔特赴殿試先生
驚悔走避丞相召鄉人赴殿試者令連結保鄉人泣請
若忤丞相則我輩垂得一官而失皆子之致矣不得已
赴試而犯廟諱丞相入奏斯人不欲仕故為之耳特置
第五甲既悒悒不樂一日勉徃置冠帶而作帶者極有
士人風範問之則胡釘鉸也驚問慈上座所在曰君既
仕宧矣各行其志可也慈上座其可得而見耶先生固
請徃見之曰上座于人纔舉意則知之况頃刻已萬里
矣何可知其䖏也先生益不樂失志得疾不俟注黄甲
以疾還鄉而卒獨其書人猶得之號三宫易六遇易晁
以道得其書不可用
胡先生翼之常謂滕公曰學者只守一鄉則滯于一曲
則隘吝鄙陋必㳺四方盡見人情物態南北風俗山川
氣象以廣其聞見則為有益于學者矣一日常自吳興
率門弟子數人㳺關中至潼關路峻隘捨車而歩既上
至關門與滕公諸人坐門塾少憇回顧黄河抱潼關委
虵洶湧而太華中條環擁其前一覽數萬里形勢雄張
慨然謂滕公曰此可以言山川矣學者其可不見之哉
滕公常語人胡先生有人倫鍳在太學時如竇卞汪補
之一時學者數百人相随每于衆中常稱譽安燾序厚
卿曰安秀才骨相他日必貴如此數十次衆有不服者
請其由先生曰此亦易見爾安君金玉色也金玉必須
富貴者所用置之糞壌可乎人有瓦礫色者至多若瓦
礫者何所用耶亦不待相書而後知也衆人乃服其後
安公三作執政初預政父母俱存官至觀文殿大學士
以終
恩官人學王書甚有楷法常書以示衆云書者一藝耳
可以紀言紀事非道人之所㳺心知之不免生死不知
不障湼槃有志于道者請事斯語
潁人沈士龍字景通髙節獨行過于古今尤工扵詩慶
厯登科既改官以秘書丞為益州司錄㑹宋子京為師
惟事宴飲沉湎日夜衙前陪費多自經景通上書子京
力言差役之害請减飲子京不聽又于本路轉運使趙
抃閱道不行乞解官尋毉又不許遂挂衣冠置本㕔載
其母去官子京遣人追之不回過關無以為騐景通言
其情於關吏憐而義之聽其過關坐是勒停關吏亦得
罪久之御史中丞韓絳言其非辜復官王荆公行復官
畧曰况爾之去官志扵善乎後居頴元豐中卒
張君房字允方安陸人仕至祠部郎中集賢校理年八
十餘卒平生喜著書如雲笈七籖乘異記麗情集科名
定分録潮說脞說之𩔖甚衆知杭州錢唐多刋作大字
板携歸印行扵世君房同年白稹者有俊聲亦以文名
世蚤卒有文集行扵世常輕君房心銜之及作乘異記
載白稹死其友行舟夢稹曰我死罰為黿汝来日舟過
當見我矣如其言行舟見人聚觀而烏鵲噪于岸倚舟
問之乃漁人網得大黿其友買而放之于江中乘異記
既行君房一日朝退出東華門外忽有少年拽君房下
馬奮擊冠巾毁裂流血被體㡬至委頓乃白稹之子也
問吾父安有是事必死而後已觀者為釋解且令君房
毁其版君房哀祈如約乃得去
裴鉶傳竒曰陳思王洛神賦乃思甄后作也然無可疑
李商𨼆詩曰君王不得為天子半為當年賦洛神是也
按洛神賦李善五臣注云曹植有所感託而賦焉則自
昔已傳甄后之事矣至洛神賦曰怨盛年之莫當抗羅
袂以掩涕兮泪流襟以浪浪善注曰盛年謂少壯之時
不能當君王之意此言感甄后之情已上皆李善之注
語也善已言感甄后之情則此事益明然謂少壮之時
不能當君王之意則悞按甄后自為𡊮熙妻而魏文帝
為五官中郎將平𡊮氏納甄后至即位之二年黄初二
年而甄后被殺時年二十餘而甄后死之年文帝已三
十六矣謂文帝在位七年而年四十于黄初七年乃崩
即黄初二年年三十六可驗故賦謂人神之道殊兮怨
盛年之莫當者人意非文帝匹敵及年齡之相逺絶故
也此有深㫖僕考之舊事知其明甚世說云甄惠而有
色先為𡊮熙妻甚獲寵曹公之屠鄴也疾召甄左右白
曰五官中郎將已取去公曰今年破賊正為此奴云云故
孔融聞五官將納熙妻也以書與曹公曰武王伐紂以
妲己賜周公太祖以孔融博學謂書𫝊所記後見問對
曰以今度古想其然也由是觀之不獨兄弟之嫌而父
子之争亦可醜也又按洛神賦序云黄初三年予朝京
師還濟洛川古人有言斯水之神名曰宓妃感宋玉對
楚王神女之事遂作斯賦而魏志曰黄初二年甄后卒乃
甄后死後一年作賦也故此賦託之鬼神有曰洛靈感
焉又曰悼良㑹之永絶哀一逝而異鄉又曰忽不悟其
所舍悵神霄而蔽光又曰冀靈體之復形御輕舟而上
訢皆鬼神死生之語也魏志曰植㡬為太子數矣而任
性而行不自雕勵又黄初二年監國謁者灌均希㫖奏
植醉酒悖慢刦脅使者有司請治罪帝以太后故貶爵
安鄉侯詔曰朕于天下無所不容况植乎按此皆甄后
死之年也惟李商隱詩再三言之有渉洛川詩通谷楊
林不見人我來遺恨古時春宓妃漫結無窮恨不為君
王殺灌均注曰灌均陳王之典籖譖王于帝者又商𨼆
代魏宫私贈詩先于其下注曰黄初二年已隔存没追
代其意何必同時亦廣子夜鬼歌之流詩云来時西館
阻佳期去後漳河隔夢思知有宓妃無限恨春松秋菊
可同時僕意李義山最號知書意必有所據耳元微之
代曲江老人百韻詩有曰班女思移趙陳王賦感甄輝
光隨顧歩生死獨搖唇
　
　
　
　
　
　
　
　
　黙記卷下
