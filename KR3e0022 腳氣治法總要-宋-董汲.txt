#+TITLE: 腳氣治法總要-宋-董汲
#+DATE: 2016-06-11 12:23:02
#+SOURCE: github.com/kanripo/KR3e0022 master c97ecce8                
欽定四庫全書　　　　　子部五
　提要
　　脚氣治法總要二卷　　醫家類
　　　　(臣/)等謹案脚氣治法總要二卷宋董汲撰汲
　　　　字及之東平人始末未詳錢乙嘗序其㿀疹
　　　　論則其著書在元豐元祐之間是書書録解
　　　　題作一卷宋史藝文志亦同久無𫝊本今從
　　　　永樂大典所載排纂成帙以篇頁稍繁分為
　　　　二卷上卷論十二篇大㫖謂脚氣必由于風
　　　　濕風濕兼有冷熱皆原本腎虛隂陽虚實病
　　　　之别也春夏秋冬治之異也髙慘卑濕地之
　　　　辨也老壮男女人之殊也説賅備矣下卷方
　　　　四十六獨活湯木香散𫝊信方防風粥桑枝
　　　　煎専治風天麻丸茴香丸烏蛇丸趂痛丸専
　　　　治濕薏苡仁湯海桐皮散木𤓰丸治風濕相
　　　　兼獨活寄生湯石楠丸牛膝丸治風濕瘴癘
　　　　八味丸腎􁏏湯地黄粥治虚神功丸麻仁丸
　　　　三脘散大黄湯治實屬隂者兼冷木香飲子
　　　　治其偏于隂也屬陽者兼熱紅雪治其偏于
　　　　陽也絳宫丸白皮小豆散木通散治其屬于
　　　　隂陽而兼淋閉者也松節散食前丸食後丸
　　　　橘皮丸治尋常法也三仁丸潤腸丸五柔丸
　　　　治老人血枯法也天門冬大煎則為總治法
　　　　淋煠蒸熨五方則為外治法而以針灸法為
　　　　始原序方有一十九門大約不出於此即缺
　　　　佚亦厪矣考脚氣即素問所謂厥疾至唐始
　　　　有此名治法亦漸以詳備然李暄及蘇敬徐
　　　　玉唐侍中諸家之書今多不𫝊獨汲此帙尚
　　　　存頗為周密醇正觀其自述稱嘗患此疾至
　　　　劇因深思其源遂得秘要殆所謂三折肱而
　　　　為良醫者歟今特録而存之以備専門之一
　　　　種焉乾隆四十六年九月恭校上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　　總　校　官　(臣/)　陸　費　墀
原序
昔孫思邈著書至其叙百病必先中風叙中風必先入
脚氣豈無意哉盖以為風者百病之長而卑濕蒸鬱之
氣中人也尤重則聖人為治先後之次明示後人後學
者愈當致詳且慎焉然中風方論古人立説尤詳至於
四方之治食藥之宜無不備悉而脚氣一門雖古今槩
舉其略而治法論方多有未備故人罕窮究是疾甚至
江淮卑濕之地相去遼逺人或有所不識故疾雖重於
中風而患頗稀是以古人為説不詳而末學治療亦多
致失誤可不痛哉恭自本朝開壤最逺一統天下屬以
承平日乆故食物無南北之異道途無乆逺之期或因
宦㳺或自客泛故内地感此者近日為多汲自少小病
此約十餘年遂博採素問九虛靈樞甲乙太素巢元千
金外臺聖惠小品刪繁金匱玉函諸家本草及蘇恭方
論前古脉書凡古有是説者無不究極而蔵府之論鍼
艾之法脉證之辨食飲之宜四時之要導引之術以至
淋煠蒸熨備急要方或經試騐者悉錄而集之名曰脚
氣治法總要分為一十九門通為一卷非敢自謂有補
於將來亦欲𫝊諸好事者庶幾臨病有所證據焉董汲
序
欽定四庫全書
　脚氣治法總要卷上　　　　宋　董汲　撰
汲嘗考諸經脚氣之疾其來久矣在黄帝時名為厥兩
漢之間名為緩風宋齊之後謂為脚弱至於大唐始名
脚氣其號雖殊其實一也厥疾之由雖皆凝風毒濕氣
中於肝腎脾經其脉起於足十指且風毒之氣者出於
地寒暑風濕皆作蒸氣足常履之故内𫝊經絡因成腫
痛攣弱乃名脚氣然感疾之由若在夏月久坐立於濕
地則濕熱之氣蒸入經絡病則發熱四肢疼悶若在冬
月久坐立於濕地則冷濕之氣上入經絡病則轉筋百
體酷冷若當風取凉得之病則皮肉頑痺諸處蠕動漸
漸向頭面此三者尤宜辨之但後學不能深察即妄為
治療輕者變重重者難治可不慎哉其既得之後或虛
或實或冷或熱皆由素禀故脚氣之候有輕有重有乾
有濕有隂有陽有實有虛乾者風毒在絡致腿膝或瘦
或痛或攣或緩弱不遂喘渇頭痛大小便秘或頑痺不
仁濕者濕毒在經腿腫皮肉紫白裂破作瘡内自膿壊
大便或泄或秘或為便癰煩躁不欲飲食隂者風毒在
蔵惡明好静即身冷足厥筋攣或小腹不仁陽者風毒
在府病發即身脛熱筋脉抽痛為緩縱不収寒熱頭痛
喜嗔叫好明處氣促精神昏憒實者因常服補暖藥壅
秘而生故為寒熱喘滿喜妄誤語壯熱頭痛虛者嗜慾
無節榮衛空虛骨髓枯竭復不餌補藥身體酷冷兩脛
酸痛膝冷轉筋不能行動喘促此其候之不同也若論
其脉則唐蘇恭嘗謂有三脉緩為輕沉為次洪數為下
大槩沉𦂳者為難治洪數者易治緩者不療自瘥若療
之違法雖輕亦重療之得理雖重亦輕大抵脉順四時
者生違四時者難治盖脈沉𦂳為邪入裏傷痺也故重
沉洪數者陽有餘與風厥相應故易治緩者邪氣微故
自瘥又孫思邈之論亦云脈有三品内外證候相似但
脈有異若脈浮大而緩宜服續命湯若素風盛當以越
婢湯若脈浮而𦂳轉駃而作竹瀝湯若脈微而弱冝風
引湯此脈多是隂虛而得之若大虛短氣宜間作補湯
隨病冷熱而用之然古人治此有門大率風多而濕少
即服風引續命越婢之類濕多而風少即宜獨活寄生
湯薏苡湯之類若一槩用藥則難尅竒效全當消息之
至如江淮秦川嶺南四時氣候隨異如北人久在江淮
及嶺南宦客風毒在蔵府或歸秦中脚氣發動亦依淮
嶺南法為治盖秦川地原髙亢春夏縱經霖霪少有蒸
濕所以禾黍五榖受氣不同水菜魚肉食飲全異其地
卑濕者則蒸熱相仍利於燥藥土地髙亢者則時宜汗
利又如諸方脚氣本以腎虛或者用藥補益十未有全
其一二者盖雖由腎虛因感風濕故邪氣益盛盛則雖
虛而實及將峻補故壅氣生喘滿千金云腹脹非㵼不
愈者正謂是也又素問脚氣之人只壯以秋冬良由陽
内而隂外無蒸疾之氣故有風毒之人須凖四時服食
即無發動故春夏宜汗利秋冬乗疾小歇宜以諸藥小
滋補之則氣平而不作今之醫者只以家𫝊之學不能
深究其理但一向補益或只疎下盖不得中道也若在
冬月須當隨人盛衰微有滋補若不然則致使氣血日
衰必使年年遇蒸熱而作此理之然也昔人有云脚氣
有腎虛而生或者以婦人不主於腎便謂無此疾者非
也盖婦人雖不專主於腎而必因血海虚乗宿塊嗔恚
感激悲傷遂成此疾兼今婦人病此者甚衆則知婦人
以血海虛而得之與男子腎虛類矣凡治婦人之法與
男子用藥固無有異但兼以治憂恚藥無不效也汲昔
熙寧年因行大雪中為寒濕冷氣相乗遂成茲疾十年
之間凡七八發動每發至劇而證候差異一旬之内變
候不等因深思其源博求古方採摘要法累試神良不
敢私隠傳而錄之脚氣發動大抵雖同然三分論之一
分有異當依法循證治之乃瘥其同者手足厥緩弱頑
痺不仁腫痛成瘡小愈之後仍宜依四季法服食無不
效者若夫痿厥不能動者比此為微但只以諸脚氣法
治之指期可效謹依四時之宜方藥之法具名錄之於
後
論曰古之大醫往往因自病或親屬有疾故究心積慮
遂為髙醫良由日見變候斟酌冷熱虛實悉所經歴則
唐孫真人甄權蘇恭深師道人之類皆其人也諺曰千
聞不如一見此之謂也今具實經病脚氣人已嘗試用
得效方别為一門所貴臨時有可依據也
論曰人有乆蓄積氣因感風毒成疾之後或一向補益
不經汗利即使風毒成實因致秘結壯熱喘滿脚腫赤
痛大小便秘喜妄誤語者是其候也宜紫氣紅雪防風
湯神功圓犀角飲如小便澀即服絳宫圓白皮小豆散
治之
論曰陽氣衰於下則為寒厥其人足脛寒筋攣急脛酸
膝冷痛或頑痺不仁惡明好静此其候也宜以石南圓
金牙酒側子酒八味圎海桐皮散木香飲子松節散及
灸風市穴即愈
論曰人有禀賦氣虛及興居不節或謂脚氣不可滋補
冬月畧不小補但服疎㵼藥過度使蔵虛而兩脚酸削
身體酷冷少力膝冷轉筋攣𦂳而重者是其候也宜風
引湯八味木𤓰圓石南圎金牙酒側子酒及灸絶骨穴
於冬時服之即免毒氣入腹及不作也
論曰凡針灸孔穴主對者穴名在上病狀在下其脚氣
一病最宜針灸灸而不針者非也針灸而不藥尤非也
脚氣初得便速針灸若專以藥不針灸則可半差矣然
去寸之法人有長短膚有肥瘦皆須精思准折之不得
一槩致有差失尺寸之凖以銅人隨中指中文為是若
坐㸃穴者坐灸之臥㸃穴者卧灸之立㸃穴者立灸之
不依此者徒破肉耳蘇恭有云脚氣始發通隨痛處灸
不必依穴者亦如素問謬刺之法亦可依用
初灸風市(主兩膝攣痛引脇拘急軃躄或/青或黄枯黧如腐木緩縱痿痺)次灸伏兔(主/中)
(寒按甲乙經云足陽明/經刺可伍分不可過也)次灸犢鼻(主膝中痛不仁難跪/此穴腫不可灸亦不)
(可/刺)次灸膝兩眼(主膝冷/痿痺疼)次灸三里穴(主腰疼不能久立/膝痿腹脹滿内亷)
(痛足痿失/履不収)次灸上亷穴(主小便難赤/黄狂言非常)次灸下亷穴(主小/便難)
(赤/黄)次灸絶骨穴(主風勞身腫髀樞痛膝骨酸血痺不仁/筋縮諸節酸拆四肢解惰不収風勞身)
(重/)
論曰風濕毒氣中於足脛遂為脚氣若久而不治或治
之一向用疎下藥藏氣虛弱毒勢内攻入腹悶亂煩喘
氣不得息若下不速以湊毒之藥必致惡氣内熏五藏
使三焦榮衞不通則治療為難譬由浸淫瘡從四肢流
向心腹者不治從心腹流向四肢者易治此瘡毒不由
經絡外自皮膚者尚爾又況風毒因經絡受邪而内連
五蔵者歟如此勢極内攻入腹者無出木𤓰茱萸湯最
救困急服餌之後雖使惡毒邪濕盛來無由入矣
論曰凡脚氣治法大抵每日須進食前丸食後丸在春
夏當服防風續命越婢竹瀝風緩八風獨活寄生海桐
皮等湯若大便秘則服神功丸麻仁丸三脘散三仁丸
橘香丸潤腸丸若小便不通即服白皮小豆散絳宫丸
木通散尤宜針石之類取証最親者服之秋冬脚氣正
是小歇當服金牙側子酒腎瀝湯石南丸八味丸木𤓰
丸牛膝丸及灸亦取証親者用之四時之中皆宜淋煠
蒸熨寅日去手甲理髮丑日濯足去脚甲令深取大去
風氣故也有力之人當作天門冬大煎四時不闕服之
此最脚氣之要方但難得藥材爾病者宜知此方天門
冬大煎治男子五勞七傷八風十三痺傷中六極一氣
極則多寒痺腹痛喘息驚恐頭痛二肺極則寒痺腰痛
心下堅有積聚小便不利手足不仁三脈極則顔色苦
青逆噫嘻恍惚失氣狀似悲泣之後苦舌强咽喉乾寒
熱惡風不可動不嗜食苦眩喜怒妄言四筋極則拘攣
少腹堅脹心痛膝寒冷四肢骨節皆疼痛五骨極則肢
節厥逆黄疸消渇癰疽妄發重病浮腫如水病狀六肉
極則發疰如鬼撃不復言甚者至死復生衆醫所不治
此皆六極七傷所致非獨房室之為也憂恚積思喜怒
悲歡復隨風濕結氣欬時嘔吐食物為變大小便不利
時泄利重下溺血氣上吐下乍寒乍熱卧不安席小便
赤黄時時惡夢與死人共食飲入冡神室魂飛魄散筋
極則傷肝傷肝則腰背相引難可俛仰氣極則傷肺傷
肺則小便有血目不明髓極則隂痿不起住而不交骨
極則傷腎傷腎則短氣不可久立隂疼惡寒甚者卵縮
隂下生瘡濕痒瘙之不欲住汁出此皆為腎病甚者多
遭風毒四肢頑痺手足浮腫名曰脚弱醫所不治此悉
主之熈寧年間有濟南崔公郎中直先自川中病風得
安時其子主須城簿迎侍於此經夏渉履蒸濕脚為之
腫弱攣痛於沂州取得麞骨汁川中得真酥遂合成半
劑服之即應細詳此方通四時括衆證虚實寒熱率皆
主對乃知孫真人之用心處療有如此者世之人或以
藥品繁多求索難得遂於受疾而憚於修治良可歎也
論曰風陽物也性上騰脚氣厥之人氣多上行不順薄
而生熱内枯津液遂為秘滯如肥澤壯實熱風盛者當
以神功丸麻仁丸大黄湯之類如老人津液少及素虛
遇秘者當服三仁丸五柔丸潤腸丸橘皮丸三脘散之
類此二候不同切宜斟酌而用也
論曰足經受卑濕之氣及膀胱宿有停水甚者攻注腫
破皮肉頑紫世所謂下注腎風者乃其候也亦有成瘡
但腫痛痺弱者宜獨活寄生湯薏苡湯其已攻注者宜
茴香丸天麻丸烏蛇丸及陳元膏摩之
論曰凡脚氣人足經留滯淋煠蒸熨最為要然當先煎
煮成諸湯欲淋煠時自膝下至踝以故衣裹數重隨將
温湯徐徐沃湯在膝下慎不可先煠兩足須自膝煠至
足盖風氣從足甲出若先煠足即風毒上行入腹切宜
慎之煠訖後去足甲為良當用丑日或十二日一去之
論曰夫人法天地之形禀隂陽而生四時寒暑推移人
氣不定脚氣發動必由天之五氣地之五行治之雖其
間變易小有不同而大法不過如此故謹序月令條法
於其下凡正月二月天氣正方地氣始發人氣在肝宜導
和氣加厚襪以暖足宜進地黄粥補虛防風粥以去四肢
風紫蘇粥以去壅氣及桑皮煎竹􁏏防風引續命風緩
越婢獨活海桐皮八風等湯以除風及宜淋煠蒸煨足
膝以利闗節導引按蹻以舒壅滯針石以開發邪氣三月
四月天氣正方地氣定發人氣在脾宜食薤以散結氣利
病人又取楝花和粉粉身以固陽氣除邪亦宜前治風藥
以除邪氣大抵春三月此謂法陳天地俱生萬物以榮夜
卧早起廣歩於庭被髪緩形以使志生生而勿殺予而
勿奪賞而勿罰此春氣之應養生之道也及宜進温食
尤宜丸煎以除風熱之疾五月六月天氣正盛地氣髙
人氣在頭宜服獨活寄生湯以湊風濕氣宜木𤓰漿以
解渇利腰脚大抵夏三月此謂蕃秀天地氣交萬物華
實早卧早起無厭于日使智無怒使華英成秀使氣得
泄此夏氣之應養長之道也七月八月隂氣始殺人氣
在肺宜温下頻易韈履以防濕氣宜獨活寄生湯海桐
皮散薏苡湯以温下除濕毒之氣大抵秋三月此謂容
平無外其志使肺氣清此秋氣之應養成之道也九月
十月隂氣始氷地氣閉人氣在心脚氣正是小歇當飲
金牙側子酒腎􁏏湯牛膝石南木𤓰八味等丸小小補
之不可導引按蹻十一月十二月氷凍地氣合人氣在
腎宜前諸補藥以益元真及諸灸腰腎禦寒邪氣也亦
不宜導引動氣大抵冬三月此謂閉藏水氷地坼無擾
乎陽早卧晩起必待日光使志若伏若匿若有私意若
已有得去寒就温使氣涵養此冬氣之應養藏之道也
治驗嘉祐二年正月二十六日殿直郭中立來求孫殿
丞兆診脈久患脚氣疼痛身發寒熱脹滿氣上服熱藥
即甚兆與九味延年茯苓飲子以下其氣每用六物麻
仁丸以洩其熱後又上氣嘔逆煩熱遂令服局方紫雪
大效(延年茯苓飲麻/仁丸方見本門)
熈寧年間崔郎中直病脚氣腫弱枯瘦不能行汲作千
金方天門冬大煎服之即差永不發方見後董文思中
行為汶上駐泊日忽覺兩脚赤腫疼足下隠痛汲與食
前丸食後丸即差及冬月令作金牙酒并淋煠遂不復
作
梁承議子諒病膝痛不能跪翰林醫官楊文蔚處海桐
皮散服之遂愈吳宣義琯在汶上病脚氣中滿宣義郎
席公延賞處順氣丸麻仁丸神仙丸連服遂愈又馮侍
郎宅十五小娘子病脚弱不能歩翰林尚藥奉御孔元
處千金方獨活寄生湯遂愈
汲熈寧年間因冬月行大雪中至春兩脚忽然赤腫疼
痛痿弱不能行走遂服犀角飲及韶腦湯蜀椒湯淋煠
得差經月再作自脚及通身腫氣漸上入腹心煩腹滿
氣促面土色大小便不通遂以㯽榔一枚為末訶子炮
去核末取一錢生牽牛取末二錢以童子小便二盞生
薑一錢切煎一沸去薑調前藥末分二服小便大利腫
遂消盡後兩脚作瘡久久不愈以天麻丸烏蛇丸摩以
陳元膏瘡遂愈但覺脚弱無力冬月進以木𤓰丸食前
丸金牙酒脚遂有力
　
　
　脚氣治法總要卷上
欽定四庫全書
　脚氣治法總要卷下　　　　宋　董汲　撰
獨活寄生湯　治腰背痛夫腰背痛者皆由腎氣虚弱
　卧冷濕地當風所得不時速治氣流入脚膝為偏枯
　冷痺緩弱疼重或腰脇痛脚氣攣重宜急服此湯
　　　獨活(三兩一本/作二兩)　桑上寄生(如無以續/斷代之)
　　　杜仲(剉炒令/絲斷)　牛膝(酒/浸)　細辛　秦芁
　　　白茯苓(去/皮)　桂(去/皮)　防風　川芎　人参
　　　甘草(炙/)　當歸　白芍藥　熟乾地黄(各二/兩)
　右為散每服三錢水一大琖煎至六分去滓温日二
　服訖温身勿令冷也氣虛下利者除乾地黄服湯取
　蒴藋葉火燎厚安蓆上及熱眠上冷復燎之冬月取
　根春取莖熬卧之佳其餘薄熨不及蒴藋蒸也諸處
　風濕亦用此法婦人新産竟便患腹痛不得轉動及
　腰脚痛攣不得屈伸痺弱者尤宜服之除風消血也
薏苡湯　治風濕毒氣攻兩脚疼重或即浮腫或皮焦
　毛悴肉色紫破筋骨抽痛心悶氣脹頭旋多睡眼暗
　　　薏苡仁(㣲炒/八兩)　白茯苓(去皮/五分)　防風(五/分)
　　　牛膝(酒/浸)　桂(去/皮)　五加皮(各六/分)　獨活(五/分)
　　　𤣥参(五/兩)　石膏(五/兩)　枳殻(四兩麩/炒去瓤)　升麻(六/兩)
　　　羚羊角(四/兩)　漢防己(十/兩)　麻黄(去節/五兩)
　右為麁散每服三錢水一琖半先浸一宿平旦煎至
　八分去滓温服不以時日
絳宫丸　治心經熱小便淋澀不通及諸淋
　　　生地黄(四/兩)　木通　黄芩(各二/兩)
　右為細末煉蜜為丸如梧桐子大每服三十丸温水
　下
白皮小豆散　治脚氣小便澀兩脚腫氣脹
　　　赤小豆(半/升)　桑白皮(二兩/剉)　紫蘇(一握/剉)
　　　生薑(半/兩)
　右水三升煎至豆熟取豆食去滓餘汁飲之
紅雪　治脚氣氣毒身内外煩熱瘡腫狂叫及諸丹石
　毒瘴癘時行一切風熱方
　　　升麻(三/兩)　大青(三/兩)　桑白皮(二/兩)　犀角(屑一/兩半)
　　　羚羊角(一/兩)　訶子(三十箇/去核)　㯽榔(三十/箇)
　　　蘇木(六/兩)　山梔子(三十/箇)　槐花(末一/兩)
　　　淡竹葉(四/兩)
　右並剉細以水二斗浸經宿煎取一斗下上好朴硝
　十斤又煎以栁箆子攪于新瓦盆中貯又經宿去餘
　煎不盡水即成紅雪
神功丸　疎解諸秘滯及交氣下流腰脚疼重脹滿
　　　大黄(三/兩)　人参(半/兩)　訶子(炮去核/二兩)　麻仁(另研/五兩)
　右杵研為細末煉蜜為丸如梧桐子大每服三十丸
　温水下不以時以通為度未通更加丸數老少虚氣
　以意加减
石南丸　治腎氣虛客風濕隂脚氣筋急拘攣濕痺緩
　弱下氣除筋骨間邪氣濕不仁寒厥痿痺腰脊脚痛
　膝冷轉筋腿𦂳不能久立及如履物隠痛
　　　石南葉(炙去/毛)　桂(去/皮)　附子(炮/)　防風(去蘆各/六兩)
　　　牛膝(酒/浸)　白茯苓(去皮各/八兩)　熟地黄
　　　兎絲子(酒浸各/二分)　薏苡仁(六/分)　五加皮(六/分)
　右為細末用大木𤓰一枚去皮子蒸熟研成膏和前
　藥末為劑如乾硬入少熟蜜和劑為丸如梧桐子大
　空心木𤓰酒下三十丸日二
金牙酒　治瘴癘毒氣中人風冷濕痺口喎面戾半身
　不遂手足拘攣厯節腫痛甚者少腹不仁名曰脚氣
　無所不治
　　　金牙石(一/斤)　蓯蓉(去鱗/酒浸)　白茯苓(去/皮)
　　　側子(炮去/皮)　附子(炮去/皮臍)　天雄(炮去/皮)　當歸
　　　人参　防風　黄耆　薯蕷　細辛　桂(去/皮)
　　　萆薢　萎㽔　白芷　桔梗　黄芩　逺志(去/心)
　　　牡荆子　川芎　地骨皮　五加皮　杜仲(炒/剉)
　　　厚朴(炙/)　枳實(麵炒/去瓤)　白术(各三/兩)　獨活(半/斤)
　　　茵芉　石南(微/炒)　狗脊(去毛各/二兩)　牛膝
　　　丹参(各五/兩)　磁石(十/兩)　薏苡仁
　　　麦門冬(去心各/十兩)　石斛(八兩/去根)　蒴藿(四/兩)
　　　生地黄(切二/升)
　右三十九味剉以酒八斗漬七日温服一合日四五
　夜一合藥細研别絹袋盛共藥同漬藥力和善主治
　極多凡是風虛四體小覺有風痾者皆須時服一依
　方合之不得輒信人大言浪有加减
八味丸　治虚損不足大渇飲水腰脊痛小腹拘急小
　便不利及脚氣上少腹不仁
　　　熟地黄(八/兩)　小茱莄　薯蕷(各四/兩)　澤㵼
　　　牡丹皮　白茯苓(去皮各/三兩)　桂(去/皮)　附子(各二/兩)
　右為末煉蜜為丸如梧桐子大酒下三十丸張仲景
　云久服去附子加五味子
海桐皮散　治風濕兩腿腫滿疼重及一切風順凝滯
　氣除百節拘攣痛
　　　海桐皮(一/兩)　羚羊角屑　薏苡仁(各二/兩)
　　　防風　羌活　桐桂(去/皮)　熟乾地黄(各一/兩)
　　　㯽榔(一/兩)　赤茯苓(去皮/一兩)
　右為散每服三錢水一琖生薑五片同煎至七分去
　滓温服
木香飲子　治隂脚氣冷積於蔵脹悶衝心嘔逆
　　　木香(八/分)　吳茱萸　桔梗(各六/分)　大腹子(五/箇)
　　　大黄(四/分)　厚朴(八分薑/汁浸炙)
　右為麁散每服三錢水一大盞入生薑三片同煎至
　七分去滓温服如人行十里再服良久氣通乃差
松節散　治脚氣冷摶于筋轉筋攣痛
　　　松節(取茯神中根心子/用一兩剉如米)　乳香(一錢/槌碎)
　右用銀石器中炒令焦只留一二分性出火毒研細
　每服一錢至二錢熱木𤓰酒調下應是病治之
木𤓰丸　治風濕脚氣兩足緩弱轉筋疼痛久服歩履
　如飛
　　　大𤓰(大者一枚破為兩段去瓤/子入通明乳香一兩研)　青鹽(二錢/研)
　　　甘菊花頭子(研為末/二兩)
　右除菊末外都入木𤓰内以線繋入飯甑内蒸候木
　𤓰爛為度取出研成膏入菊末即丸如梧桐大每日
　空心酒下三十丸鹽湯亦可服百日欲出汗身亦自
　香如未能乾更入甘菊末直候可丸即丸
木𤓰丸　木𤓰約及四兩者四枚先煠熟去皮核𢷬與
　熟艾四兩相和蒸爛研勻以備合後藥
　　　木香　白附子　羌活　沒藥　白术(已上各/半兩)
　　　舶上好茴香(炒/)　川楝肉(炒/)　白牽牛(炒熟已上/各七錢半)
　　　葳靈仙(折之内有白㸃者即不/用鬚子播浄秤一兩)
　右為細末先以前木𤓰艾和溲俟少乾徐入少熟蜜
　和丸如梧子大毎服二十丸食飲空時以木𤓰湯或
　酒吞下地道稍秘滯即空心服有小壅亦可空心服
食前丸　調補尋常服之不令脚氣發動疎散榮衞氣
　血風氣通行
　　　木香　白茯苓(去/皮)　羚羊角屑(各八/分)
　　　熟地黄(十二/分)　桂(去/皮)　旋覆花(各四/兩)
　　　楮實(十二/分)　薏苡仁(八/分)　㯽榔(八/分)　大黄(一/分)
　右為細末煉蜜為丸如梧桐子大每服三十丸空心
　酒下
食後丸　治尋常脚氣欲發先大便秘澀腹中氣滿兩
　脇妨悶不思飲食小便赤黄肉多蠕動痰涎不利煩
　熱緩弱
　　　前胡　黄芩　防風　犀角屑　蔓荆子
　　　梔子仁　人參　車前子　麥門冬(去心各/一兩)
　右為細末煉蜜為丸如梧桐子大每服二十丸食後
　温漿水下
麻仁丸　解秘不通脹滿氣悶兩脚痛重風氣不順
　　　麻仁(一/升)　白芍藥(八/兩)　枳實(麩炒去/瓤八兩)
　　　大黄(一/斤)　厚朴(五/兩)　杏仁(去皮尖雙/仁一升)
　右為細末煉蜜為丸如梧桐子大每服三十丸温水
　下以通為度
三脘散　治三焦氣逆解大便秘滯下胸膈脹􁁄氣除
　風氣或已服諸藥大便不通者依法煎服就腹中藥
　便通大效若不虛人脚氣心腹脹悶大便不通最宜
　服此方
　　　大腹皮(酒浸一遍更以大豆汁/洗三遍焙乾用一兩)　白术
　　　木香　甘草(微/炙)　㯽榔　陳橘皮(湯浸/去瓤)
　　　川芎(各三/分)　獨活　紫蘇(并/梗)　沉香
　　　木𤓰(乾者各/一兩)
　右為散每服秤一分水二盞同煎至一盞去滓温服
　取大便為效
三仁丸　治風虚老人津液少大便秘滯
　　　柏子仁(一/兩)　松子仁(二/兩)　麻子仁(三/兩)
　右研成膏以蠟為劑每服秤半兩嚼喫米飲下或為
　丸如梧桐子大隨虚實服之
潤腸丸　治一切風秘偏益虚人及老人津液内枯不
　得𫝊送者
　　　凌霄花乾　天台烏藥　人參
　　　皂莢子(炒熟去粗/皮各半兩)
　右為細末煉蜜為丸如梧桐子每服三十丸或五十
　丸不以時温水下至百丸亦不妨不損氣以通為度
木通散　治脚氣服補藥太多小便不通淋閉臍下脹
　　　當歸　梔子仁　芍藥　甘草(炙一本/作生用)
　　　赤茯苓(去/皮)　木通(各二/兩)
　右為散每服三錢水一大盞煎至七分去滓服之
牛膝丸　治風毒流注腰腿兩脚疼重攣痛及腎虚目
　見黒花方
　　　牛膝(酒/浸)　川芎　續斷　萆薢　丹參(去/蘆)
　　　黒狗脊(去/土)　杜仲(剉炒/去絲)　獨活　白术
　　　枳殻　當歸　白芍藥　防風　乾木𤓰
　　　熟乾地黄(二/兩)
　右為末煉蜜為丸如梧桐子大每服二十丸空心木
　𤓰湯下稍加至三十丸酒服亦可
天門冬大煎
　　　天門冬(切三斗半杵壓取/汁盡酥三升煉)　麞骨(一/具)
　　　白蜜(三升/煉)　枸杞根(切三斗剉碎以水二石/五斗取一斗三升澄清)
　　　生地黄(切一/斗)
　右五味並大斗銅器中微火先煎地黄門冬汁減半
　乃合煎取大斗二斗下後散藥煎取一斗内銅器重
　釡煎令隱掌可圓平旦空腹酒服如梧桐子大二十
　丸日二加至五十丸慎生冷醋滑豬鷄魚蒜油麫等
　物擇四時王相日合之散藥如後
　　　白茯苓(去/皮)　栢子仁(另/研)　桂(去/皮)　白术
　　　萎㽔　菖蒲　逺志　澤㵼　薯蕷　人參
　　　石斛(去/根)　牛膝(酒/浸)　杜仲(炒/剉)　細辛　獨活
　　　枳實(麩炒/去瓤)　川芎　黄耆　蓯蓉　續斷
　　　狗脊(去/毛)　萆薢　白芷　巴㦸(去/心)　五加皮
　　　覆盆子　橘皮(湯浸/去瓤)　胡麻　大豆黄卷(炒/)
　　　白茯神(去/皮)　石南(炙各/二兩)　甘草(炙六/兩)
　　　蜀椒(炒一/兩)　薏苡仁(一/兩)　阿膠(十兩/炒)
　　　大棗(一百枚/煑作膏)　鹿角膠(五兩/炙)　蔓荆子(二/兩)
　右三十八味細為末内煎中牛髓鹿髓各加三升大
　佳小便澀去柏子仁加秦芁二兩乾地黄六兩隂萎
　失精去萎蕤二兩加五味子二兩頭風去栢子仁加
　菊花防風各二兩小便利隂氣弱去細辛防風加山
　茱萸二兩腹中冷去防風加乾薑二兩無他疾依方
　合之凡此煎九月下旬採藥立冬日合而服之至五
　月上旬止若十二月臘日合者經夏至七月下旬止
　若停服經夏不壊當於舍北隂入地深六尺填砂置
　藥中上加砂覆之則經夏不損也女人先患熱者得
　服患冷者不得服
五柔丸　治津液虛秘大便不通結燥後重飲食不生
　肌肉補虛損調補三焦
　　　大黄(四/兩)　前胡(一/兩)　半夏(洗七遍片/切焙乾)
　　　蓯蓉(酒/浸)　芍藥　細辛　白茯苓(去/皮)　當歸
　　　苦葶􁬦(炒各/半兩)
　右為細末煉蜜為丸如梧桐子大温水下二十丸以
　通為度漸加之
橘皮丸　治脚氣有風人氣不順致生熱而大便秘此
　藥通秘不損人進飲食散脹滿調中下氣偏宜脚氣
　神方
　　　橘皮(去瓤四/兩末)　乾生薑(取末/二兩)
　右二味以蜜半斤煉化去上沫下藥末在内熬成膏
　可丸即丸如梧桐子大每服三十丸生薑湯下毎日
　服之即不生壅滯
延年茯苓飲　治脚氣腫氣急上氣心悶熱煩嘔逆不
　下食
　　　白茯苓(去/皮)　紫蘇葉　杏仁(去皮尖雙/仁麩炒)
　　　橘皮(去/白)　升麻　柴胡(去苗各/三兩)　生薑(四/兩)
　　　㯽榔(十二枚/并皮)　犀角屑(二/兩)
　右為麁散以水二升五合去滓温服分三服如人行
　八里再浸一服忌醋物
天麻丸　治毒濕脚氣攻注兩腿腫破重疼皮肉頑紫
　或上攻頭面皮肉發熱
　　　天麻　地龍　羌活　附子(去皮臍/生用)　桂(去/皮)
　　　沒藥(研/)　荆芥穗(各一/兩)　麝香(一兩/别研)
　右為細末研匀以生蜜為丸如櫻桃大磁器盛每服
　荆芥臘茶嚼下一丸如足破至甚者不過二十日上
　攻者則食後服下疰者食前服
獨活湯　治脚氣腿膝疼痛乍腫乍瘦緩弱不能行喘
　滿氣上
　　　獨活　丹參　細辛　五加皮　牛膝(酒/浸)
　　　川芎藭　白僵蠶(湯洗焙乾麵/炒各半兩)
　　　桑白皮(一兩半/剉炙)　麻黄(去節/一兩)　甘草(炙三/分)
　　　杏仁(去皮尖麵/炒三分)
　右為散毎服三錢水一盞半煎至七分去滓温服
茴香丸　治風毒濕氣攻疰成瘡皮肉紫破膿壊行歩
　無力皮肉焮熱
　　　舶上茴香(炒/)　地龍(去土/炒)　赤小豆(炒/)
　　　川苦揀(去皮/炒)　川烏頭(炮去/皮尖)　烏藥(剉/)
　　　牽牛(炒取末已/上各一兩)
　右研杵勻細酒煑麵糊為丸如梧桐子大每服空心
　鹽湯下十五丸日二
木香散　治偏風癱緩脚氣等疾
　　　羌活(一/兩)　麻黄(去節水煑少時/去沫焙一兩)　防風(三/分)
　　　木香　㯽榔　附子(炮去/皮)　白术
　　　川烏頭(炮去/皮)　草豆蔲(和皮/用)　陳橘皮(去/白)
　　　牛膝(酒浸/一宿)　杏仁(去皮/尖)　當歸(酒浸/一宿)　人參
　　　茯苓　甘草(炙/)　川芎　官桂(去皮不見火/已上各半兩)
　右一十八味剉如麻豆毎服一兩水一椀薑七片煎
　至一盞去滓得七分温服藥滓二服併作一服用水
　一椀半煎至一盞服此藥福唐陳氏者鬻以自給郡
　人極神之人未有得其方者一日為其親戚攘得與
　予予作官處即合以施人如法煑服以衣盖覆取汗
　不過三五服輒瘥所至人來求藥者無窮其驗如此
　大腸不通加大黄末每服一錢以老少加減如久不
　通加至三五錢不害心腹脹加葶􁬦并滑石末每服
　各一錢如上膈壅滯亦宜服之
大黄湯　治脚氣大便秘澀服諸藥不通風毒攻心氣
　悶心欲狂熱悶口乾喉中如火生秘澀不通
　　　紅雪(研/)　大黄(剉各/一兩)　木香(剉/)　黒豆(各二/兩)
　右以水一升煎取八合將藥汁浸大黄一炊久去滓
　不限早晩温分三服以通為度
烏蛇丸　治風毒濕脚氣攻注脚膝疼痛或即痒痺生
　瘡中黄水不止服之大效諸藥不及
　　　烏蛇肉(四兩酒/浸焙乾)　虎前脛(醋浸净刮洗了/塗酥炙二兩)
　　　黄松節(酒浸/炙乾)　天麻(酒浸/一宿)　牛膝(酒浸/一宿)
　　　石斛(令取/末)　萆薢　杜仲(剉炒各/一兩)
　　　兎絲子(酒/浸)　巴㦸(去/心)　獨活　防風　桂(去/皮)
　　　肉蓯蓉(酒/浸)　金毛狗脊(去/毛)　續斷
　　　萆澄茄(去蔕/子)　當歸　附子(炮去皮臍/各一兩)
　　　木香(半/兩)　乳香(另研/半兩)
　右為細末研勻用大木𤓰去膈子了蒸令爛研如糊
　以法酒化開銀石器中熬過和劑前藥為丸如梧桐
　子大温酒空心下三十丸日二一月必愈
淋煠沙節湯　治風毒脚氣下注兩脚疼重
　　　沙木節　木通　羌活　川椒(已上各/半兩)
　　　川烏頭(一/分)　葱白(一/握)　橘葉(半兩如無以橘/皮代以上為𣪚)
　右以水三升煎至減半通手淋洗再煖可兩日淋煠
　之
脚氣煠法　療風毒壅滯作疼痛及榮衞氣結澀諸風
　毒
　　　檀香　零陵香　藿香　茅香　白膠香(槌/碎)
　　　川升麻　麻黄(去/節)　蛇床子　荆芥　藁本
　　　白芍藥　葳靈仙　地椒　地榆　當歸
　　　官桂　枳殻　蒴藋
　右皆等分取細剉相拌勻每取一兩水二斗赤皮葱
　五莖白礬半兩川椒小半合同煑十來沸乗熱嘘痛
　處通手則淋煠熱透則乾挹就寢如不受煠則取干
　金蒼梧道士陳元膏摩之其方所説甚詳也更不煩
　煠
楊皮湯　淋煠脚氣攣疼緩弱消腫毒
　　　白楊皮　莽草　羌活　獨活　杜仲(剉去/皮)
　　　防風　蒺􁁉　夏枯草　荆芥穗　地椒
　　　葳靈仙　白礬(各一/兩)
　右為麄末每用半兩水五升煎至四升乗熱淋煠兩
　足
淋煠脚氣　兩足寒熱腫痛脹滿攣緩
　　　龍腦(不以多/少研)
　右每用半兩以水一斗煎至兩沸濯足膝
道人深師増損腎􁏏湯　治風虛勞損挾毒脚氣痛弱
　或痺不隨下焦虛熱胷中微有客熱心虚驚悸不得
　眠食少失氣味日夜數過心煩逼不得臥小便不利
　又時腹下痛湘東王至江州王在嶺南病悉如此極
　困篤余作此湯令服即得力病似此者服無不差隨
　宜増損之
　　　黄耆　甘草(炙/)　白芍藥　麥門冬(去/心)
　　　人參　肉蓯蓉(酒/浸)　熟地黄　赤石脂
　　　地骨皮　白茯神(去/皮)　當歸　逺志　磁石
　　　枳實(麩炒/去瓤)　防風(去蘆/頭)　龍骨(煆一/兩)　桂(去/皮)
　　　川芎(各二/兩)　半夏(五兩湯洗七/遍片切令乾)　五味子(三/兩)
　　　生薑(四兩/切)　大棗(二十枚/去核)
　右㕮咀以水二斗煑羊腎一對去筋膜取汁一斗二
　升内諸藥煑取四升分為五服日三夜二不利下者
　除龍骨赤石脂小便赤澀以赤茯苓代茯神加白术
　三兩多熱加黄芩一兩遺溺加桑螵蛸二十枚
五枝湯　淋煠風濕一切筋骨疼痛
　　　桑枝　槐枝　楮枝　栁枝　桃枝(各一/升)
　右各剉細更以萞麻葉一把水三升煎取二升去滓
　淋洗足膝
蜀椒湯　治脚氣腫攣消赤腫
　用蜀椒四升以水四斗煑取二斗半甕盛下著火暖
　之懸板為橋去湯上二寸許以脚蹋板拄脚坐以綿
　絮宻塞勿令泄氣若天冷即出入被以粉摩之一食
　久更入甕下火不絶勿使湯冷如此消息不過七日
　得伸展多矣
治脚氣初發從足起至膝骨腫疼者
　取萆麻子葉切𢷬蒸薄裹之日二三易即腫消若冬
　月無萆麻子葉取蒴􁁉根𢷬碎和酒糟三分根一分
　合蒸熟及熱封裹腫上如前法日二腫即消亦治頑
　痺
治毒風流於脚膝行立不得方
　　　海桐皮　五加皮　獨活　防風　枳殻
　　　杜仲(剉炒各/  兩)　牛膝(酒/浸)　薏苡仁(各二/兩)
　　　乾生地黄(半大升一/本五兩)
　右㕮咀以綿裹以無灰酒二斗春浸七日秋二七日
　每日空心温服一盞常令酒氣相接勿令大醉重者
　不過兩劑即瘥忌生冷蒜等如盛熱時恐壊即宜進
　半料江南多有此疾號為軟脚博陵崔公信官吳興
　得此疾凡半嵗百藥無效朱仲邕為處此方服之立
　效公信云其疾退狀如蛇數百條奔走自足而出矣
　後傳之無不效
趂痛丸　治脚氣毒攻兩脚痛不可忍
　　　甘遂　白芥子(微/炒)　大㦸　白麵
　右為細末滴水和作餅子炙黄色為細末醋煑麵糊
　為丸如菉豆大每服十丸冷酒下利則止後服
𫝊信方　療毒風腰脚無力腫痛腹脹心煩悶氣上衝
　咽喉頭面浮腫嘔逆一候同當日服之
　　　旋覆花頭子　白茯苓　橘皮(去/瓤)
　　　桑白皮(剉炒黄色/各三兩)　犀角屑(一/兩)　紫蘇莖(二/兩)
　　　豉(三/合)　生薑(四兩/切)　棗(十二枚/去核)
　右除薑棗外細剉都以水八升煎至三升攪去滓分
　三服毎服如人行十里
地黄粥以補虚方
　取肥好地黄四兩取汗去滓作粥候粥半熟即下之
　以綿裹椒一百粒生薑一片投粥下候熟出之下羊
　腎一具去脂膜細切如韮葉大同煑熟加少鹽食之
防風粥以去四肢風
　取防風二分去蘆頭煑取汁去滓如食法作粥食之
桑枝煎　本方云桑枝不冷不熱可以常服療遍體風
　風痒乾燥脚氣四肢拘攣上氣眼暈肺氣咳𠻳消食
　利小便久服輕身利耳目令人光澤兼療口乾仙經
　云一切仙藥不得桑枝煎不服出抱朴子孫真人方
　取桑枝如箭直者細剉三斗熬令微黄以水六斗煎
　取三斗去滓以重湯煎取二升下白蜜三合黄明膠
　一兩炙作米煎成入以不津器封貯之每一服一匙
　湯化服之
　
　
　
　
　
　
　
　
　
　
　
　
　
　脚氣治法總要卷下
