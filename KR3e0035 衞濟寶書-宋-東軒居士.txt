#+TITLE: 衞濟寶書-宋-東軒居士
#+DATE: 2016-06-11 12:23:03
#+SOURCE: github.com/kanripo/KR3e0035 master 6cb75a13                
欽定四庫全書　　　　　子部五
　提要
　　衞濟寶書二卷　　　　醫家類
　　　　(臣/)等謹案衞濟寶書二卷舊本題東軒居士
　　　　撰不著名氏陳振孫書録解題宋史藝文志
　　　　載之皆列其目為一卷世間久無𫝊本惟永
　　　　樂大典内尚有其文並原序一篇稱予家藏
　　　　癰疽方論二十二篇圖證悉具可𫝊無窮故
　　　　記之曰家𫝊衞濟寶書序中具述方論之所
　　　　自來而復言慿文註解片言隻字皆不妄發
　　　　云云然則是書所載本以經驗舊方褒輯成
　　　　帙惟中間註語乃東軒居士所增入耳又别
　　　　有董璉序一篇紀其得此書于妻家汪氏始
　　　　末中有乾道紀年知東軒居士尚當為孝宗
　　　　以前人特其姓名終不可考至徐文禮不過
　　　　校正刋行而所作後序亦有舉諸家治法集
　　　　成一書之語乃當時坊本售名欺世之陋習
　　　　不足信也所列論治諸條皆設為問答之詞
　　　　原序以為𫝊之不老山髙先生其説頗荒誕
　　　　不可稽而剖晰精微深中奥妙實非有所師
　　　　授者不能其後臚列諸方附以圖説于藥物
　　　　之修製針灸之利害抉摘無遺多後來醫流
　　　　所未見謹因其舊文掇拾排比析為上下二
　　　　卷著之于録以備醫家之一種其乳癰軟癤
　　　　二門則别系之卷末俾各從其類焉乾隆四
　　　　十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
原序
予仲父乾道庚寅嵗六月苦背瘡其發甚微欲以蒜餅
炷艾猶未下也一日醫者令飲大黄朴硝則隠然矣先
以滓覆其上越夕視之已寸餘遂急去葯令外科調治
旬日盈尺勢猶未已也梅根編户文居禮工此醫活人
不以數計召而醫之服葯熏貼十日而瘡歛二十日而
肉生璉一日至汪氏妻家得所𫝊背方一帙黙契居
禮所用葯其服者迺卷中逼毒散傅者迺黄真君妙貼
散熏葯用雌雄黄等皆是卷尾一二方如卷首十一論
入門式試法用葯法鍼灸法葯之仙翁指授散老翁神
杖散玉女飛花散趙侯鬚散六化丹等皆居禮未嘗耳
聆而目見者後以此集示居禮令互用之其病不兩月
平復嗚呼病之勢大矣葯之功亦大矣特患人不能得
此而善用之今居禮以卷之一二方而愈人疾若是况
得集大全者則活人豈有極耶名曰衛家濟世寳書不
亦宜乎予不敢私于家謹以此授居禮仍𫝊好事者姑
叙其始末云董璉序
予家蔵癰疽方論二十二篇共為一帙其方論精微圖
證悉具随病施效可以傳之無窮而為衛家濟世之寳
故記之曰家𫝊衛濟寳書凡採百家之説㑹十經之㫖
以自得之妙條陳篇目使𫝊者易明而易行其中答問
指授之文𫝊之不老山髙先生玉女飛花散得之洞靈
辛隠士老翁神杖散乃深溪吳道士之方趙侯鬚一宗
實清河衲僧所傳而犀角丸雖萬全本載實因文宫先
生之所得食膏蹄湯来自千金散瘡潰之後非此不可
散稱十竒黄山竒效之葯乳癰軟癤三溪老人所珍鍼
法師於石龍法師灸訣休寧道人見教憑文注解片言
隻字皆不妄發行之十有二年救人莫知其數方㫖稍
奥須息心澄意頴悟之後可以奉行庶幾不誤後人其
為隂徳亦不淺矣東軒居士序
欽定四庫全書
　衛濟寳書卷上
　　論治
先生問師曰癰疽之異何重何輕視外得内據形知死
生以何别之師曰皮膚之深肌肉之淺浮虚以廣或蔓
延三四逰走旁注此則癰也曰治之何先曰成者泄之
盛者疾之攻内後外三日成功(此言癰成而有膿者當/針以泄之熱毒甚者針)
(以疾/出之)曰癰之治既聞矣疽可得聞乎師曰甚哉五臓銳
毒而為疽熱藴乎五臓而聚氣逆乎諸陽而欲越㑹丹
府燥榮衛大盛而作結乎此根於裏十之已七毒諸外
三見其一小形堅夲銳若鐵足欲觸遥畏痛心惱骨寒
熱以乗陽之證悉具來者速泄陽㑹敗者急救其裏(泄/㑹)
(言灸救/裏言藥)巧工如經先時具全未越未透妙在掲指(針也/出皮)
(膚曰/越)
問曰病有至甚而生微而至死病証難辨死生何從決
乎答曰發背透膜者死不治(此言肝/腧以上)未潰肉陥面青唇
黒便汚者死(此言壞藏/便見瘀血)潰喉者不治隂入腹者不治入
囊者死鬢深及數者不治(謂如及/寸餘者)在頥後一寸三分毒
銳者不治无此者生流注雖多療之必愈
問曰針灸之法不一何至為工答曰針固妙法不得其
㫖禍若反掌灸亦要道熱病必亡(謂如九毒心火俱盛/而刼之以火於瘡上)
(而灸之疽/則立死)
問曰癰疽之病有取乎脈否答曰聖人周知治病若合
符節非脈而何脈之周身安則至常衰盛遲數於此以
決死生病甚反遲逆也病痿尤數未瘥也遲冷數熱了
然不匿洪數𦂳盛乃病之脈病今隆結雖盛不畏及濡
而沉死在七日綿微不治病在上焦寸不能應浮於皮
膚者為癰為順入於肌肉者為疽為逆病在下焦寸反
攻盛天不能應遲數順逆尤存乎消息浮滑而透寸沉
實而滑堅此金石脈也厥隂陽明數而實食毒也堅牢
癰結太隂過厥隂弦榮少專經所主以九部稱之
問曰五善七惡可得聞乎答曰食飲如常一善也實熱
而大小澁二善也内外病相應三善也肌肉好惡分明
四善也用藥如所料五善也發渇而喘精明眼角向鼻大
小反滑一惡也氣綿綿而脉濡與病相反二惡也目中
不了了精眀陷三惡也未潰肉黒以陷四惡也已潰青
黒腐筋骨黒五惡也發痰六惡也發吐七惡也
夫人禀五行之氣而生者金木水火土是也故分配四
季有隂陽寒暑之位順之則風調而氣和逆之則風亂
而氣悖百病所以生也雖人能知其理奈緣四時之氣
或有乖失故表竅不勻三焦壅塞血澁肌表致有五發
癰疽之患也發者五臓六腑不和之所生盖五臓主裏
氣生經絡而沉六腑主表氣生經絡而浮若喜怒不常
飲食不節隂陽不調冷熱相干於是臓腑氣虚則腠理
開踈腠理開踈則寒邪客熱於經絡之間寒氣既折則
榮衛稽畱於脉且榮者血也衛者氣也血榮得寒則澁
不行衛氣從之與寒邪相摶故壅遏不通氣者陽也陽
氣藴積則生熱熱則血澁寒熱不散故積聚為癰疽疽
之狀氣内攻皮厚强實痺而生寒寒乆發熱寒熱蓄積
故傷肉而壊肌肌壊則化為膿血夫癰患屬表骨髓不
枯易為醫治疽患屬裏傷骨壊筋則難調理經曰一寸
二寸為癰已上至一尺来許者為疽其五發各有五色
起因瘭癌疽痼之四發各有顔色惟小者為癰所治頗
為易耳凡人纔覺發作結聚發作寒熱或不寒只熱之
狀疼痛腫赤瘢㾗闊硬若過五寸以來者或在頭背或
在肢節或不見形狀者便宜下大車螯散如只三寸二
寸瘢痕者只下小車螯散如癰已破即不可用大小車
螯散今畫出五發形象顔色圖之於後
正發論正發者脉洪盛頭痛發寒熱大便結小便赤痛
徹骨筋眼睛疼如陽證傷寒但苦痛有形腫赤不可近
手腫赤焮長上有如烟漿沸潑者如粟米之白者皆風
毒心火三者所併而然也當下大黄犀角生地黄汁絲
𤓰汁之藥與正藥併行之仍相度用針灸乘其未膿而
攻之得宣以不潰而愈此上工也渇者無畏大小便結
赤渇而喘無畏大小便滑者逆善惡在前論
　
　
　
癌疾初發者却無頭緒只是肉熱痛過一七或二七忽然
紫赤微腫漸不疼痛迤邐軟熟紫赤色只是不破宜下
大車螯散取之然後服排膿敗毒托裏内補等散破後
用麝香膏貼之五積丸散疎風和氣次服餘藥(方見/後)
　
　
　
瘭者始初聚結尖腫根脚赤白色髙處帶紅赤腫實
疼痛憎寒壯熱口乾渇百節疼痛困倦沉重飲食少未破
者即下大車螯散如先破下小車螯散然後服輕肌
活膿内托等藥次洗㸃破等藥加服小車螯散膿毒不
決即服二三取活膿血
　
　
　
疽初起如麻豆子大痒痛抓破如小瘡後漸結瘢痕作
􁲣以次皮破竅穴漸如蜂房多有膿毒不出結痛憎
寒多熱滿悶無力頭目昏眩百節拘急睡卧不得或有
吐逆日加煩痛瘡如火燒更不可服大車螯散只服小
車螯散與解闗輕肌活體等散止痛退寒熱解昏眩
仍勤用洗貼去爛肉與膿毒(方見/後)
　
　
　
痼發者形狀三兩箇或手背不日消退自破苦無膿血
毒汁意以為安愈忽因消渇腎所攻及至春冬再在背
膊或腎腧上生一箇兩箇疼痛赤腫腰疼筋𦂳拘急喫
物多常飢燥小便赤大便澁三五日一通或破下小車
螯散未破下大車螯散逐日下内消内解散(方見/後)
　
　
　
癰初起突如蒸餅又如魚形一頭或一頭小或横在背
膊或在脇肋間及二三寸許堅實赤腫時發熱疼痛如
未破服大車螯散已破服小車螯散次用内消内解等
藥與治痼法治之
問曰古今之用藥制度與夫金石之變草木之反虚實
之蒸食毒之發願盡言之答曰古之治病随證施設如
箭中的故應手而愈妙體存乎心模體行以意今人之
體古方書無有加减禍福相半古稱單方療病為效最
切擇以佐使斯為治病癰疽之疾如山源之水一夕暴
漲非決其要㑹支之大渠使殺其勢則潢潦為災猛烈
之疾以猛烈之藥此所謂以毒攻毒也金丹之性真水
不勝客火上炎草木之反熱毒藴結五金八石各從其
類硃砂下砒硝石化伏(伏謂伏/火丹也)犀角大黄攻治無畏仙
芝無虚實證此外則針灸佐之(謂如仙芝之外它方/作針灸佐之不可)千
金方惟五香連翹散豬蹄湯萬金犀角丸有凖鬼遺方
世稱竒妙究其所以除木占斯散未聞可以施手而敗
醬占斯世皆莫識遂為文具蘇良忍冬不能救急菉豆
乳香可治金石舉此顯顯數者以别是非爾後不可槩
舉然倉卒之間醫者紛紛莫知適從上下畢偹乃可成
事應入門看候便須以醋調藥未潰者當心㸃之如碁
子大良久視其痛與不痛不知痛者加一㸃不痛良久
又加一㸃至滿上而不痛及痛如昔者為入肉為不應
藥(以上論仙芝外無他/法只依本方用之)已潰者捻子試之及數與未及
數者決輕重應㸃随手而痛者妙食頃者四分又食頃
者七分(此言尋常痛今㸃愈痛昔/日痛今不痛皆應上法)消息在臨時之妙須
定意商量盖於此時決生死也既應病服藥初進二錢
如五里進三錢如五里進四錢如早至晚六錢止如此
兩者亦言以毒攻毒也(此言仙芝餘/藥依本法)當日進藥三服後
即用藥傅之圍瘡四面所濶腫䖏以防其它注視其東
西四向除依上法塗圍外於其頭上用藥一㸃此妙不
傳之法也
試法論瘡已潰須用好厚紙作一合索捻子捻入㸔分
數如背上自肝腧以上試直入無偏斜及一寸三分者
為將通十全三四過此不治雖過數而精神强者湏以
竹膜一片可覆瘡口密者先擇一净明室中以水濕瘡
口四旁然後覆竹膜在静看其動似氣之拽拽則已通
矣非風非扇而與呼吸相應十死不治無此者可療餘
法載前論一應背潰皆以此法試至妙如無大竹膜可
糊合為之
腐肉色青黒缺牙不附骨者用煉刀竹刀割之或已腐
而肌肉薄者不可割當下食惡肉膏先燻後用應潰後
無死證可下手不然不治(證見/前論)
長肉之法須惡肉盡乃可下下而看淫淫生而看紅黄
者吉淫生而無肉意青黒者㓙未下前先用藥湯洗洗
後復用葱少鹽多湯洗之微乾乃可用忌一切厭穢婦
人孝子見之下後仍不許他人掲看大凡無淫肉不生
淫上有一層淫淫如黄綿在肉之上也
有膿者脉洪數而𦂳痛如刀錐雞啄按之似欲随手當
先以取膿針潰之潰之而脉應證退不加針灸惟平補
而愈當用十竒散之類潰而證不退如針灸法
又有肉裏癰一證在好肉之裏有膿當決之否則成附
骨決而以油捻子塞之良久乃出可以盡毒應行肉裏
針須量其人平日飲量以酒調藥乗其服藥酒後而決
之然背無此證厚肉有之腸癰在膚准此
打針法用馬銜鐡於甲子日一日煉打陽針一枚如韭
葉長三寸六分丁酉日打隂針一枚長二寸四分驚蟄
日打雷鋒針一枚長二寸四分又打取膿針一枚如韭
葉長三寸六分打煉刀一枚小鈎一箇右用桑白皮紫
藤香煮一周時以紫藤香末藏之陽針針獨疽隂針針
癰雷鋒針針恠形非恠形者不須辯認仔細乃可像或
以尾為頭誤人不淺中脊傅貼大痛不止先後失序療
之難愈　假如只一箇瘡看四面無頭其頭在中仍不
許於中㸃之大逆只於四旁厚塗依常法　假如一箇
至數箇須察其至甚先甚後輕先輕後甚法當先其輕
者後其甚者反此者即與夲方服藥不能應雖不害其
命而留之日久病形雖多針傅則一收支攻内候其聚
合逐之速觧内毒甚者急攻其内外毒甚者速瀉其熱
日夜收攻庶㡬無失詳見圖形
騎竹馬灸法治發背腦疽膓癰奶癰下部癰喉癰牙癰
手足一切癰疽或胷腹不測丹癰𦂳硬之屬先令病人
以肘凭几竪臂腕要直用篾一條自臂腕中曲處横紋
男左女右貼肉量起直至中指尖盡處截斷為準不量
指爪却用竹扛一條使病人脱衣騎定令身直前後用
兩人扛起令脚不著地又令一人左右扶定勿令僵仆
却將前所量臂腕篾從竹扛坐處尾閭穴直貼脊骨量
至篾盡處為準用墨㸃定此只是取中非灸穴也却用
稻稈子量病人中指中節相去兩横紋為準男左女
右剪斷將稻稈準子從篾㸃定處兩邊各横量一寸準
子盡處取兩穴各五壯或七壯不可多灸不問癰生何
處並用此法灸之無不愈也盖此二穴心脉所起凡癰
皆心火留滯而生灸此二穴則心火即時流通不三日
而愈可以起死救危有非常之功也屢試而屢騐矣素
問云諸痛痒瘡皆屬於心又云榮氣不和逆而肉理則
生癰腫榮氣者血也心能行血血既滯則血不行故逆
於肉理而生癰腫灸此二穴心火調暢血脉自流通愈
於服藥多矣
第一法
　先從男左女右臂腕中曲處横紋起用薄篾一條量
　至中指齊肉盡處不量指爪為準剪斷
第二法
　男以左手女以右手先將中指用薄篾量取中間一
　節兩横紋斷為同身一寸為準子
第三法
　先令病人脱去上下衣服以大竹杠一條跨定令兩
　人徐徐扛起足要離地五寸許兩傍更以兩人扶定
　毋令動摇不穩却以第一圖準子貼定竹扛從尾閭
　起貼脊量至準子盡處以墨㸃定記之非灸穴也此
　是取中穴止處却以第二圖取同身寸準取兩寸
　平摺自中穴量之以中分取兩傍各一寸方是灸穴
治腦疽發背癤毒一切惡瘡并婦人妳癰灸法以麻皮
一條從手臂大曲横紋中度起牽至中指第二節横紋
處為凖引而倍之截斷遂將此凖從結喉處按定雙引
兩頭垂於背脊直下取凖頭盡處㸃定此是定髙下也
又以小竹篾一條比大拇指上節一寸為凖却將此凖
就於背中㸃定處旁去一寸㸃一穴灸五壯或七壯若
已破灸後三二日間瘡口合再就前穴又引一寸㸃一
穴灸五壯或七壯十壯凡此㸃穴亦皆男左女右不可
絲毫失也　此灸法活人甚多立有神効故鋟本附于
寳書之中以救疾苦不可忽之
灸法曰諸陽熱而為癰疽故灸手左右曲池手七里肩
峯骨後縫足風市足腿骨上縫骨足三里炷如麥粒各
灸三壯立止痛也
又灸一切惡瘡並喉閉發背等每用細索或帶子以病
者右手大指第二指拈直臂量當心看索之多少平折
作兩半自病者喉以索䨥搭過至背上看至近處兩頭
各更加一寸夾脊骨為穴各灸三壯立效(趙唐卿傳/)
欽定四庫全書
　衛濟寶書卷下
　　方法
正藥指授散　此藥本無名因先生遇老人於山自云
　姓徐指而授之乃號徐仙芝方散皆以為名按仙芝
　圓者為陽方者為隂隂陽對生面青背紫黒色根盤
　如蜈蚣四葉對芳五月而花有花無實凌冬不凋叢
　秀異於他草生於深山大澤水石之間採以五月五
　日採訖擇根令齊便於急水中擺去沙土掛於微帶
　風日處不可大把疊束恐爛不佳而氣味無力方圓
　各收一處不可相雜既乾臨時用方圓兩根各作一
　包無令差誤毎用磨子磨之不得近鐵取極細為度
　忌僧尼婦人孝子雞犬一切厭穢見之揀天徳月徳
　天醫或七月七日吉日合之依此法則其驗如神尋
　常疎縱不依此法則功效便遲矣人既尊奉此藥不
　可不䖍為製造　殺毒定瘡即以為散用釅醋調之
　根傅其頭圓者傅其右方者傅其左一箇時辰當住
　大痛若不住加一服又不住可加後藥
　　仙芝根葉(共一/兩半)　梓寄生(半/兩)　夜明砂(一/分)
　右依前法厚調傅之風毒盛極加　趙侯鬚一兩本
　草名敗醬絲瓜半兩生者佳冬日無可霜前收臨時
　末之以傅生者則細切石臼中杵絞汁以一盞當一
　兩不用醋調只用汁調更佳此物亦有隂陽長瘦為
　陽短肥為隂可偶用之　如烟漿沸潑風毒火丹甚
　者可加　夜明砂通前半兩真牛黄一字犀角水磨
　半錢不然細末之　依前法不用醋調以絲瓜汁犀
　角水調傅
服食仙翁指授散
　　仙芝(四兩方圓根莖枝/葉對用製如前法)　絲瓜(一/兩)　夜明砂(一/分)
　右毎用三大錢温酒調下病在上者先食後服凡毒
　盛者加　趙侯鬚一兩犀角末半錢　毎用三錢酒
　調下飲酒悶者木通湯下　如烟漿者加　牛黄一
　錢赤茯苓半錢　用酒調下
老翁神杖散
　　梓寄生(一/兩)　夜明砂(一/兩)
　右為細末毎用二錢温酒調下催服依仙芝式敷藥
　如前以醋調之絲瓜汁尤佳　梓寄生即梓樹上老
　寄生藤自地下量起與人額齊以下者不用以上者
　取七尺如無只取三尺六寸毎條皆如此若一藤一
　枝者不取一藤二枝者可取擇二吉日採無令人多
　見採歸以利瓷片輕手刮去外黄皮再刮取中間白
　肉内心不用瓦上慢火焙乾磨子磨之五月五日尤
　佳
玉女飛花散
　　蜀桑根(取大/者)
　右即芫花根不用木五月五日採水中輕輕洗去土
　燒淡醋令沸以花根於醋中一走過覺色變白如寄
　生法當日採當日刮令極細毎服一字温酒一大盞
　放藥于盞良久面上花飛服下催服如入門式傅以
　絲瓜汁醋調亦可
趙侯鬚散
　　趙侯鬚即敗醤草(乾者/四兩)　苦辣回根(七/寸)　甘草節
　　(三/寸)　乳香(一/錢)　穿山荷根(即蒲桃藤/根七寸)
　右生擣為粗末乾者為細末共為一劑分三服毎服
　用好酒三升半煎至七分去滓服傅用酒調依上法
六化丹　即犀角丸易名以神貴其藥而俗子所珍因
　其能化風化熱化毒化結化積化膿為水故曰六也
　　犀角(生者/一兩)　黄芩(一/兩)　大黄(一/兩)　巴豆(半兩去/心出油)
　　升麻(一/兩)　當歸(一/兩)　栀子仁(一/兩)　白蘞(一/兩)　甘草
　　(一兩/炙)　天南星(一/兩)　黄耆(一兩/半)　防風(去蘆/一兩)
　右為細末以早潮順流新汲水丸如梧桐子大毎服
　五丸不拘時候隨證量人大小用之
十奇散　本法稱此藥無情全不類治癰疽者然古聖
　神工所制殆不可測不拘老幼已潰未潰服十二服
　立效據考證今收入平補藥中庶幾的中
　　人參(一兩/去蘆)　當歸(一兩/去蘆)　黄耆(一/兩)　川芎(半/兩)　白
　　芷(半/兩)　桔梗(半兩用苦者/不可用甜者)　甘草(半兩/炙)　桂(半兩/薄者)
　　(去皮/取心)　厚朴(半兩去皮/薑汁製)　防風(半/兩)
　右為細末毎服二錢温酒調下催服如前法本法加
　至六錢止
逼毒散
　　當歸(一/兩)　枳殻(一兩去/瓤炒)　甘草(一兩/炙)　白芷(一/兩)
　　貝母(三兩/去心)
　右為細末毎服二錢酒水各半盞煎至六分日四五
　服
黄真君妙貼散
　　硫黄(好者不/計多少)
　右用蕎麥麫為窩子包黄在内於熱火中兩邊煅令
　黄黒取出入乳香半兩細研用井花水調以熟絹剪
　如所腫様貼之留竅日兩易
托裏地脈散
　　當歸　地蜈蚣　赤芍藥　甘草(各一/兩)
　右為細末毎服二錢温酒調下
黄芩散　洗瘡腫爛處化惡血膿汁活血調榮衛
　　黄芩(二/兩)　秦皮(真/者)　莽草　細辛　白芷　川芎
　　黄連(各半/兩)　羌活(一兩/半)
　右為粗末毎用一兩半以豬蹄煮熟去蹄入前藥煎
　數沸通手以綿惹洗癌瘡直至藥冷為度洗後使麝
　香膏貼春冬一日一洗夏秋一日兩洗
秦皮散　破與未破宜先洗以此藥消逐惡肉膿水
　　秦皮(三/兩)　莽草(二/兩)　細辛　苦參(各一/兩半)　黄芩
　　當歸(各一/兩)
　右為粗末毎洗時用豬蹄湯和藥一兩同煎二十沸
　去滓通手以綿惹洗以五枝煎貼之
芎黄散　洗疽瘡化毒氣散膿汁生肌肉止疼痛
　　川芎　大黄　黄芩　何首烏(各五/錢)　當歸　黄
　　連　香白芷(各三/錢半)
　右為細末擣爛毎用豬蹄湯煎藥數沸去滓以綿惹
　洗之藥冷止
豬蹄湯
　　豬蹄(一隻治/如食法)　黄耆(三/兩)　黄連(三/錢)　芍藥(三/兩)　黄
　　芩(二/兩)　狼牙根(二/兩)　薔薇根(二/兩)
　右以水三斗煑豬蹄令熟澄取二斗六升或一斗六
　升下諸藥煎取一斗去滓分三服洗瘡
槐白皮湯
　　槐白皮(一/兩)　桑白皮　紫藤香(即降/真香)　防風(各半/兩)
　右㕮咀水三升煎至一升半代豬蹄湯洗
燻藥
　　雄黄(好者/一兩)　雌黄(一/兩)　蚌粉(三/兩)
　右為細末用闊口瓶入米醋一升不蛀皂角一挺藥
　末五錢同煎至沸以氣燻瘡氣冷欲盡再燒羊脡炭
　投醋中取氣燻之直至炭淬醋盡為度日一用
活血散　治膿出不快肢體悶痛寒熱無時口苦舌乾
　不思飲食
　　金星草(五/葉)　川芎　羌活(各一/分)　人參(半/兩)　甘草
　　節(三/分)
　右為末毎服二錢温下日三服如大腫赤疼痛用麥
　門冬五錢搗爛熱調令清以鵞毛刷在瘭腫瘢上
輕肌散　止疼化毒膿除寒熱煩燥脚手無力四肢倦
　虚渇氣乏不勻
　　慈姑(一/兩)　何首烏　甘草(炙各/三分)　獨行(一兩/去皮)　地
　　黄(半/兩)　蝦啾唧(三/分)
　右為末毎服二錢水一盞薄荷七葉煎至八分温酒
　調下
大車螯散
　　車螯(一箇黄泥固濟煅通紅/去泥置地上去火氣)　大㦸(凈/洗)　芫花(醋/炒)
　　漏蘆　甘草(炙/)　檳榔(各半/兩)　甘菊(去梗葉其梗/一名𫝊延草)
　　大黄(三/分)　膩粉(一/分)
　右各為末毎服二錢車螯末二錢膩粉一錢拌和於
　更初用瓜蔞酒下如人行五里即下惡毒膿血二三
　行不用止自住凡後生只一服老少加減
小車螯散
　　車螯(二/分)　輕粉(二/錢)　甘草(一/分)　瓜蔞(一/箇)
　右各為末和勻毎服二大錢五更初煎瓜蔞酒調下
内托散　大止疼痛如未破即㸃破有膿
　　川烏(一兩/炮)　茯苓(三/分)　苦杖(半/兩)　獨活　白芷
　　甘草(炙各一/兩半)
　右為末毎服二錢酒調下日三服
解闗散　治疽毒頭痛寒熱心煩悶燥肌困無力去惡
　毒膿血
　　麻黄(三分/去節)　大黄(三/分)　肉桂(半/分)　甘草(半兩/炙)　訶
　　子(五箇/去核)　枳殻　木通(各一/兩)　木瓜(一/箇)
　右為末毎服二錢水一盞薑三片葱白三寸連鬚煎
　至八分通口服片時自然汗出再進數服痛熱即減
金花散　順氣補内去邪毒治疽皮燥痛快膿止疼
　　蒲黄(一/兩)　赤芍藥(二/分)　地骨皮　蔓荆子(各半/兩)
　　石菖蒲(一/分)　甘草(三/分)
　右為末毎服二錢温酒調下薄荷湯亦可
排膿散　去疼膿逐惡血化腫毒退寒熱
　　防風(一兩/洗)　仙靈脾(即淫/羊藿)　甘草(炙各/半兩)　川芎(半/兩)
　　白芷(三/分)　人參(一兩/半)　細辛(一兩/半)
　右為末毎服二錢温酒調下如不飲糯米湯調下不
　拘時候
五積勻氣丸　治五發風毒逐餘毒惡氣行血脈
　　杏仁(八十一粒/去皮尖)　巴豆(八十一粒/去皮研)　木香(一/分)　黒
　　附子(一/分)　當歸(一/分)　小坯(半兩即/蘇木)
　右為末和勻用糯米煑飯為丸如菉豆大毎服五丸
　臨臥用薄荷湯或薑湯吞下量虚實加減
敗毒散　已破宜服逐惡毒流清去毒濁
　　麻黄(一兩一/分去節)　白术　蒼术　荆芥(各一/兩)　甘草
　　(三分/炙)　大黄(半/兩)　薄荷(生花者/一分)　黄芩(半/兩)
　右為末毎服二錢水一盞葱白三寸煎至八分不拘
　時候
托裏散　止疼托裏固濟臟腑
　　山蜈蚣(二/兩)　當歸(二/分)　地黄(去/土)　甘草(炙/)　厚朴
　　(炙/)　白术　白芷　川芎(各半/兩)　川烏(三分/炒)　黒
　　豆(一/合)　麻黄(三分/去節)
　右為末毎服一錢温酒調下如不飲酒水一盞薑三
　片薄荷五葉同煎至八分日進三五服
内補散　已破而膿汁出多瘡壊爛肌肉未生宜服此
　方
　　附子(一兩/炮)　粉草(三分/炙)　茯苓(半/兩)　陳皮(半兩/去白)
　　白薑(一/分)　人參(三/分)　麻黄(半/兩)　官桂(一/錢)
　右為末毎服一錢葱白三寸棗一箇煎七分服
内消散　已破去膿積瘀血止痛退寒熱進飲食活百
　脈
　　紅内消(二/兩)　何首烏　𤣥參　苦參　蔓荆子
　　葳靈仙(各半/兩)
　右為細末毎服二錢温酒調下熱水亦可不拘時
活體散　治瘡毒熱痛燥肢節疼痛食減少無味
　　天麻(一兩/酒浸)　川山甲(三分/醋炙)　萆薢(半/兩)　羌活(一/分)
　　甘草(三/分)
　右為細末毎服二錢酒調下不拘時
五參丸　治疽瘡經延日月𫝊成冷疽毒宜服此藥
　　丹參　人參　苦參　𤣥參　沙參　蔓荆子
　　何首烏　紫苑　威靈仙　木香(各三/分)　乳香(一/分)
　右為末煉蜜丸如梧桐子大空心用麝香酒下三十
　丸或四十丸
内消丸　解利風毒氣癰痼發之毒作痛煩
　　黒附子(半兩/炮)　川烏(炮去/皮尖)　草烏(水煮/去皮)　乾蝎
　　僵蠶(各一/分)　雄黄(半兩/研)
　右為末煉蜜丸如菉豆大毎服二丸薄荷酒嚼下大
　段發急者只作散子毎服一錢薄荷酒調下
内消活闗輕竅散　可同内解散間服更將疽發中金
　花散同煎服如欲洗亦用芎黄散洗後用百花膏貼
　如漸覺消退未十分好更服瘭中内托散固濟丸再
　用瘭内秦皮散洗之碧油五枝煎膏藥貼之不然使
　癌發内作檳榔散亦得
　　附子(半兩/炮)　川烏(半兩炮/去皮尖)　草烏(一兩半/如前法)　麻黄
　　(去/節)　沈香(一/分)　蒼术(三/分)　防風(半兩/炙)　萆薢(一/分)
　　杜仲(半兩/炙)
　右為末毎服二錢水一盞薑三片棗一箇煎七分通
　口服
生肉膏　凡瘡既愈肉漸滿可將收口且用收口藥微
　摻一層乃用生肉膏蓋之五日後去膏用正收藥仍
　蓋以油单忌傷風也
　　檳榔(半/兩)　生地黄(二/兩)　辛夷(二/兩)　薤白(五/兩)　獨活
　　當歸　大黄　白芷　芎藭　黄芩　芍藥　續
　　斷(各一/兩)
　右以臘月豬脂為煎
麝香膏　長肉逐敗血合瘡口
　　黒附子(半兩/生)　肉豆蔲(五箇/去皮)　陳皮(半兩/去白)　皂角
　　(三莢/肥者)　檳榔(四/箇)　羌活(一/分)　黄連　白芷　當歸
　　(各半/兩)　白薑　大黄　縮砂(各一/兩)
　右細擣微爛麻油一觔於鐺内同煎又慢火煎至一
　半藥焦黒為度去滓再入凈鐺煎滚入黄丹篩過者
　五兩又入油煎乾一半許以凈甆鉢盛之放地下出
　火一日
桃紅散　治瘡口未合爛臭瘀肉未去時水出以此糝
　之
　　黄丹(一兩隔/紙炒)　硫黄(三/分)　茱茰(三/分)　輕粉(四/錢)
　右為細末用麻油調和再乾之洗瘡拭後糝之
白檳榔散　收瘡口長肉
　　檳榔(炒/)　白芨　大蘖(去粗/皮)　木香(各半/兩)
　右為末輕粉二錢和勻如瘡乾即以臘月豬脂調藥
　傅之濕則乾糝
紅雪散　斂瘡口長肉
　　黄蘖　黄連(各一/兩半)　黄丹(三分隔/紙炒)　輕粉(二/錢)
　右為末凡經十飲次洗後其爛肉瘀膿不盡方用此
生肌藥　凡癰疽已潰多有瘀肉壊在四旁遂令瘡深
　寖至斷筋蝕骨法須去瘀肉用速急生肉藥庶幾不
　令傷風日久不愈去瘀肉法淡醋一椀入鹽一字以
　雞羽輕輕拂瘀肉處少頃用竹片夾縛作一摘鑷子
　摘去瘀肉以藥糝之
　　川烏(一分/炮)　訶子(三箇/去核)　紫藤香(一/分)　生硫黄
　　食茱茰(各半/兩)　龍骨　白蘞(各一/錢)
　右為細末乾糝却用生肉膏浮虚蓋之勿令相著其
　肉立生如瘡乾恐痛或乾已痛則用茱茰四十至五
　十粒清油一燈盞煎取茱茰焦調傅住
捍骨散　安愈後宜用之
　　牡丹皮(一/兩)　柴胡(三/分)　赤芍藥　茯苓　白芍藥
　　當歸(各半/兩)　甘草
　右為末毎服一錢半水一盞薑三片棗一箇同煎至
　八分通口服一日三服不拘時
　　乳癰
凡乳癰易明皆由氣逆寒熱相乘榮衛縫結故乳汁不
行而生癰四十以下治之多愈四十以上十愈四五未
成者吸其乳非乳者下其已成者如癰法治之在乳房
而不善治腐漏者三年而死中乳房者不救(此句/言鍼)
　
　
　
　
　
　
　
　
乳癰方
　　萱草根
　右擣爛酒浸服滓傅
又方
　　苣霜葉
　右不計多少取隂乾為末如急用則焙乾之以井花
　水調塗不若取絲瓜汁調最妙此藥貼塗發背一切痛
　癤與玉女飛花散為表裏
疹癰方
　　牛角(切成/片)　蚌粉(三錢/匕)　糯米(安角上同于炭火/上煅成灰取七錢)
　　(匕/)
　右作五服嚼乳香酒下乳香入在内尤佳
導經散子
　　皂角灰　蛤粉
　右為細末半錢或一字温酒調下急以手揉乳傅以
　天南星末用水調上未效加木鼈子以醋調塗次服
　栝樓散
栝樓散
　　栝樓(一/兩)　乳香(一/錢)
　右為細末毎用一錢温酒調下如有乳者急以紙五
　寸闊一片用火燒於三升許瓶中火欲過未過便以
　瓶口掩乳以手扶定其乳吸在瓶中覺颼颼乳在瓶
　則便取去急洗以藥若本無乳依癰法治(危亦林得/效方云熱)
　(者加石膏/末少許)
　　軟癤
問曰軟癤之稱何由有此答曰大人毒存而為漏小兒
毒存而為軟癤逼其毒而已矣
止痛水銀膏　尋常小可瘡癤無膿而痛不可忍諸藥
　所不能止者用此立效
　　水銀(一分/好者)　寒水石(一/兩)　巴豆(二十七粒/火炮過)　硃砂
　　硫黄　犀角　白蘞(各半/兩)　海螵蛸　黄丹(煅各/二兩)
　右先以津液調和水銀如泥後和諸藥末用米飲丸
　如兩梧桐子大取新汲井水研藥一丸當瘡心㸃之
　如冰透内則住不然加之以知為度服金石人用砂
　糖為丸去海螵蛸加朴消半兩井花水頓進五粒便
　下然須識證者可使否則虚實失宜矣
軟癤方　宜用淡豉餅
　　薤白　淡豉(等/分)
　右二味共舂作餅掩之留瘡口泄氣
又方
　　槐樹上自起皮　青布灰　伏出兒雞子殻(瓦上/燒)
　　輕粉
　右為細末調塗之
又方
　　銀鍋子為細末調塗之極妙雞子白調亦可
治清丁
　　榖精草　蟬殻(各一/両)　蒼术(五/兩)
　右為末每服一錢水調服食前仍以鍼刺丁出水用
　桑柴灰汁洗之立效
後序
文禮不才蒙賢太守招致求醫㑹新安王大監論及背
證文禮厯舉諸家治法因投其機遂令編類校正集成
一書名曰衛濟寳書後之覽者毋誚愚為僭可也徐文
禮識
