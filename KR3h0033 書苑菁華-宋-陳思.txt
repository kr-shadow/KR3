#+TITLE: 書苑菁華-宋-陳思
#+DATE: 2016-06-11 12:23:24
#+SOURCE: github.com/kanripo/KR3h0033 master dcdd7631                
御題書苑菁華
好惡為君宜慎㢤蒐書種種挈籯來不能無彼(謂好/惡)因
有此用識心存欲政推運筆諸家備𫝊法臚篇廿卷允
稱才(是書為宋陳思撰凡二十卷採摭秦漢以逮唐人/運筆結字之法兼及法帖古刻而以諸家詩文論)
(及書法/者附之)臨池那盡帝王事獨愛公權一語該
欽定四庫全書　　　　　子部八
　書苑菁華　　　　　　　藝術類一(書畫之屬/)
　　提要
　　　　(臣/)等謹案書苑菁華二十卷宋陳思撰是編
　　　　集古人論書之語與書小史相輔而行卷一
　　　　卷二曰法巻三曰勢曰狀曰體曰旨卷四曰
　　　　品巻五曰評曰議曰估巻六曰㫁巻七曰錄
　　　　巻八曰譜曰名巻九巻十曰賦巻十一巻十
　　　　二曰論卷十三曰記巻十四曰表曰啓卷十
　　　　五曰牋曰判巻十六曰書曰序巻十七曰歌
　　　　曰詩巻十八曰銘曰贊曰叙曰𫝊巻十九曰
　　　　訣曰意曰志巻二十曰雜著所收凡一百六
　　　　十餘篇以意主閎博故編次叢雜不免疎舛
　　　　如序古無作叙者因蘇軾避其家諱而改本
　　　　非二體昌黎集内所作皆序而非叙思乃列
　　　　序叙為二目且以韓愈送髙閑上人一篇載
　　　　入叙中殊無根據又晉書王羲之𫝊唐太宗
　　　　稱制論㫁即屬𫝊贊之流而思别題作書王
　　　　羲之𫝊後列之雜著中尤為不知體製然自
　　　　唐以來惟韋續墨藪兼採羣言而篇帙無多
　　　　未為賅備其裒錄諸家緒言薈稡編排以資
　　　　考訂實始於是編
　御定佩文齋書畫譜中論書一門多採用之雖思書
　　　　規模草創萬不及後來之精宻而大輅肇自
　　　　椎輪層冰成於積水其造始之功固亦未可
　　　　冺焉乾隆四十六年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
　書苑菁華原序
古以書為名如周官掌達書名于四方儀禮百名書于
策則今所謂字也是故欲知學者必先識字不識字則
無以名物雖張顛草聖阿買八分猶為不識字也臨安
粥書人陳思乃能集漢魏以後論書者為一編曰書苑
菁華豈不可尚雖然是猶後世誇工鬬妍非吾所謂識
字者君好學者又于此遡流尋源以及於秦漢而上求
古人所以名之意則讀書為文也其庶乎鶴山翁題
欽定四庫全書
　書苑菁華卷一
　　　　　　　　　　　　　宋　陳思　撰
　　書法上
　　　秦漢魏四朝用筆法
秦丞相李斯曰夫書功㣲妙道合自然篆籀以前𦕈邈
不可得而聞矣自尚古以降大篆方行於世字皆古體
莫測其文古逺賢哲不能詳辨斯遂刪其繁冗取其合
宜參為小篆尚未顯達其後因程氏翻𨽻至於鬼神晝
哭狡兎投江自兹相效而乃興焉夫書非但裹結流快
終藉筆力遒勁蒙恬造筆經猶用簡略變通斯意曰若
能用筆當自流美夫用筆之法先急迴後疾下如鷹望
鵬逝信之自然不得重改送脚若逰魚得水舞筆如景
山興雲或卷或舒乍輕乍重善深思之此理當自見矣後
刻諸名山碑篆玉璽銘銅人斯之下筆趙髙以下咸見
伏焉斯書聖功紀石云吾死後九百四十年間當有
一人代吾迹焉
前漢相國蕭何深善筆理與張子房陳𨼆等論用筆之
道夫書勢法猶若登陣變通竝在腕前文武遺于筆下
出沒須有倚伏開閤藉於陰陽每欲書字喻如下營穏
思審之方可用筆且筆者心也墨者手也書者意也依
此行之自然妙矣何為殿成覃思三月以題其額觀者
如流水何使禿筆書常自為之
後漢蔡伯喈入嵩山學書於石室内得素書八角垂芒
頗似篆籀焉李斯史籀等用筆勢喈得之不食三日惟
大叫歡喜若對古人喈遂讀誦三年妙達其理用筆特
異漢代善書者咸稱異焉喈自書五經于太學觀者如
市歎羡不及復如㑹稽作筆論曰書者散也欲書先散
懷抱任情恣性然後書之若迫於事雖中山兎毫不能
佳也夫書先黙坐静思隨意所適言不出口氣不盈思
沉宻神彩如對至尊則無不善矣為書之體須如其形
若坐若行若飛若動若往若來若卧若起若愁若喜若
蟲食木葉若利刀戈若强弓矢若水火若雲霧若日月
縱横有可象者方得謂之書矣
魏鍾繇少時隨劉勝入抱犢山學書三年還與太祖邯
鄲淳韋誕孫子荆闗枇杷等議用筆法繇忽見蔡伯喈
筆法于韋誕坐上自搥胸三日其胸盡青因嘔血太祖
以五靈丹救之乃活繇苦求不與及誕死繇陰令人盗
開其墓遂得之故知多力豐筋者聖無力無筋者病一
一從其消息而用之由是更妙繇曰豈不知用筆而為
佳也故用筆者天也流美者地也非凡庸所知臨死乃
從囊中出以授其子㑹諭曰吾精思學書三十年讀他
法未終盡後學其用筆若與人居畫地廣數歩卧畫被
穿過表如厠終日忘歸每見萬類皆畫象之繇解三色
書然最妙者八分也㸃如山摧陷摘如雨驟􁅰如絲毫
輕如雲霧去若鳴鳯之逰雲漢來若逰女之入花林璨
璨分明遥遥逺暎者矣
　　　晉衛夫人筆陣圗(按墨池編以此篇為王逸少/書論後有永和四年上虞記)
　　　(之語則墨池編為是然/此等疑是唐宋人偽作)
夫三端之妙莫先乎用筆六藝之奥莫若乎銀鈎昔秦
丞相斯見周穆王書七日興歎患其無骨蔡尚書入鴻
都觀碣十旬不返嗟其出羣故知達其源者少闇于其
理者多近代以來殊不思古而縁情棄道纔記姓名或
學不該贍聞見又寡致使成功不就虛費精神自非通
靈感物不可與談斯道今刪李斯筆妙更加潤色總七
條并作其形容列事如左貽諸子孫永為模範庶將來
君子時復覽焉筆要取崇山絶仞中兎毛八九月收之
其筆頭長一寸管長五寸鋒齊腰長者其硯取煎涸新
石潤澁相兼浮津耀墨者其墨取廬山松烟代郡之鹿
膠十年以上强如石者為之紙取東陽魚卵虛柔滑浄
者凡學書字先學執筆若真書去筆頭二寸一分若行
草書去筆頭三寸一分執之下墨㸃畫芟波屈曲皆
須盡一身之力而送之若初學先大書不得從小善鑒
者不寫善寫者不鑒善筆力者多骨不善筆力者多肉
多骨㣲肉者謂之筋書多肉㣲骨者謂之墨猪多力豐
筋者聖無力無筋者病一一從其消息而用之
　一　　如千里陣雲𨼆𨼆然其實有形
　丶　　如髙峰墜石磕磕然實如崩也
　丿　　陸斷犀象
　􁝆　　百鈞弩發
　丨　　萬歳枯藤
　乀　　崩浪雷奔
　􁎉　　勁弩筋節
右七條筆陣出入斫斬圗執筆有七種有心急而執筆
緩者有心緩而執筆急者若執筆近而不能緊者心手
不齊意後筆前者敗若執筆逺而急意前筆後者勝又
有六種用筆結搆圎滿如篆法飄颺洒落如章草凶險
可畏如八分窈窕出入如飛白耿介特立如鶴頭欝抜
縱横如古𨽻然心存委曲每為一字各象其形斯造妙
矣書道畢矣永和四年上虞製記
　　　王右軍題衛夫人筆陣圗後
夫紙者陣也筆者刀矟也墨者鍪甲也水硯者城池也
本領者將軍也心意者副將也結搆者謀略也颺筆者
吉凶也出入者號令也屈折者殺戮也夫欲書者先乾
研墨凝神静思預想字形大小偃仰平直振動令筋脉
相連意在筆前然後作字若平直相似狀如算子上下
方整前後齊平此不是書但得其㸃畫耳昔宋翼常作
此書翼是鍾繇弟子繇乃叱之翼三年不敢見繇即湔
心改迹毎作一波常三過折筆每作一㸃常𨼆鋒而為
之每作一横畫如列陣之排雲毎作一戈如百鈞之弩
發毎作一㸃如髙峰墜石屈折如銅鈎每作一牽如萬
歳枯藤每作一放縱如足行之趨驟翼先來書惡晋太
康中有人于許下破鍾繇墓遂得筆勢論翼乃讀之依
此法學名遂大振欲真書及行書皆依此法若欲學草
書又有别法須緩前急後字體形勢狀等龍蛇相鈎連
不斷仍須稜側起伏用筆亦不得使齊平大小一等每
作一字須有㸃處且作餘字總竟然後安㸃其㸃須空
中遥擲筆作之其草書亦復須篆勢八分古𨽻相雜亦
不得急令墨不入紙若急作意思淺薄而筆即直過惟有
章草及章程行押等不用此勢但用擊石波而已其擊
石波者缺波也又八分更有一波謂之隼尾波即鍾公
太山銘及魏文帝受禪碑中已有此體夫書先須引八
分章草入𨽻字發人意氣若直取俗字不能先發羲之
少學衛夫人書將謂大能及渡江北逰名山比見李斯
曹喜等書又之許下見鍾繇梁鵠書又之洛下見蔡邕
石經三體書又於從兄洽處見張昶華岳碑始知學衛
夫人書徒費年月耳羲之遂改本師仍于衆碑學習焉
遂成書爾時年五十有三或恐風燭奄及聊遺教于子
孫耳可藏之石室千金勿𫝊非其人也
　　　王羲之筆陣圗
夫書者𤣥妙之伎也若非通神志士學無及之大抵書
須存思余覽李斯等論筆勢及鍾繇書骨甚是不輕恐
子孫不記故敘而論之
夫書字貴平正安穏先須用筆有偃有仰有欹有斜或
小或大或長或短凡作一字或類篆籀或似鵠頭或如
散𨽻或近八分或如蟲食木葉或如水中科斗或如壯
士佩劍或似婦女纎麗欲書先搆筋力然後裝束必注
意詳雅起發緜蜜踈濶相間每作一㸃必須懸手作之
或作一波抑而後曳每作一字須用數種意或横畫似
八分而發如篆籀或䜿牽如深林之喬木而屈折如鋼
鈎或上大如枯桿或下細如鍼芒或轉側之勢似飛鳥
空墜或稜側之形如流水激來作一字横䜿相向作一
横明媚相承第一須存筋藏鋒滅迹𨼆端用尖筆須落
鋒混成無使毫露浮怯舉筆爽爽若神即不求于㸃畫
瑕玷也為一字數體俱入若作一紙之書須字字意别
勿使相同若書虛紙用强筆若書張紙用弱筆强弱不
等則蹉跌不入凡書貴乎沉静令意在筆前字居心後
未作之始結思成矣仍下筆不用急故須遲何也筆是
將軍故須遲重心欲急不宜遲何也心是箭鋒不欲遲
遲則中物不入夫字有緩急一字之中何者有緩急止
如鳥字下手一㸃㸃須急横直皆須遲欲鳥之脚大須
急斯乃取形勢也每書欲十遲五急十曲五直十藏五
出十起五伏乃可為書若直筆急牽裹此暫視似書久
味無力仍須用筆着墨不過三分不得深浸毛弱無力
墨用松節同研久久不動彌佳矣
　　　王羲之筆勢論十二章并序
羲之告子敬曰吾察汝書性過人乃未閑規矩父不親
教自古有之略修筆勢論一篇開汝之悟凡斯字勢總
有十二章章有指歸定其模楷詳其舛謬撮其要實録
其便宜或變體處多罕臻其本轉筆處衆莫識其源懸
針垂露之蹤難為體制揚波騰氣之迹足可迷人故辨
其由堪愈膏肓之疾今書樂毅論一本及筆勢論一篇
貽爾藏之必勿播于外緘之秘之不可示諸知友窮研
篆籀省功而易成纂集精専形彰而勢顯有意學之者
兩月即見其功大無性靈者百日亦知其本此之筆論
可謂家寶家珍學者秘之世有名譽筆削久矣始克有
成研精覃思考諸規矩存其要録吾作此論初成之時
同學張伯英欲求見之吾詐云失矣盖自秘之甚不苟
𫝊也
　　　創臨章第一
夫紙者陣也筆者刀矟也墨者兵甲也水硏者城池也
本領者將軍也心意者副將也結搆者謀策也颺筆者
吉凶也出入者號令也屈折者殺戮也㸃畫者磊落也
戈斾也斬斫也放縱者快樂也着筆者調和也頭角者
蹙捺也始書之時不可盡其形勢一遍正脚手二遍少
得形勢三遍㣲㣲似本四遍加其遒潤五遍兼加抽抜
如其生澁筆下不滑不可便休三行兩行一度創臨惟
須筆滑不得計其遍數
　　　啟心章第二
夫欲學書之法先乾研墨凝神静慮預想字形大小偃
仰平直振動則筋脉相連意在筆前然後作字若平直
相似狀如算子上下方整前後齊平此不是書但得其
㸃畫耳昔宋翼(乃鍾繇/弟子)嘗作是書繇乃叱之遂三年不
敢見繇即潛心改迹每作一波常三過折每作一㸃常
𨼆鋒而為之每作一横畫如列陣之排雲每作一戈如
百鈞之弩發每作一㸃如危峰之墜石屈折如鋼鈎每
作一牽如萬歳之枯藤每作一放縱如足行之趨驟然
如驚蛇之透水激楚浪以成文似虬龍之蜿蜒謂其妙
也若鸞鳯之徘徊言其勇也擺撥似驚雷掣電此乃飛
空妙祕頃刻沉浮統攝鏗鏘啟發厥意能使昏迷之輩
漸覺勝心博識之流顯然開朗
　　　視形章第三
視形象體變貎猶同遂勢瞻顔髙低有趣分均㸃畫逺
近相須播布研精調和筆墨鋒􁅰往來踈宻相附鐵㸃
銀鈎方圎周正起筆下筆忖度尋思引説蹤由永𫝊今
古知者榮身益世方懷浸潤之深愚者不俟佳談如暗
塵之視錦坐而知之發憤學而悟者忘飡此乃妙中増
妙新中更新金書錦字本領為先盡説安危務以平穏
為本分間布白上下齊平均其體制大小尤難大字促
之貴小小字寛之貴大自然寛猛得所不失其宜横則
正如孤舟之横小渚䜿則直若春笋之抽寒谷也
　　　説㸃章第四
夫着㸃皆磊磊似大石之當衢或如蹲鴟或如科斗或
如瓜瓣或如栗子存若鴞口尖如䑕屎如斯之數各稟
其儀但獲少獲多學者開悟
　　　處戈章第五
夫斫戈之法落筆峩峩如長松之倚溪谷似欲倒也似
百鈞之弩初張處其戈意妙理難窮放似弓張箭發收
似虎鬬龍躍直如臨谷之勁松曲類懸鈎之釣水稜層
切于雲漢倒載殞如山崕天門騰而地户耀四海謐而
五嶽封玉燭明而日月蔽綉綵亂而錦紋翻夫以屈脚
之法彎彎如角弓之張見烏為鳥之類是也
　　　健壯章第六
夫立人之法如鳥之在樹亻彳之類是也踠脚之法如壯士
之屈臂鳯飛凡氣之例是也急引急牽如雲中之掣電日月
目因之例是也踠脚剕幹上捺下撚終始折轉悉令和
均勿使蜂腰鶴膝放縱宜存氣力視筆取勢行中廓落
如勇士申鈞方剛對敵麒麟鬬角虎凑龍牙筋節弩拳
勇身精健放法如此書進有功矣牽引深妙皎在目前
發動精神提撕志意挑剔精思秘不可𫝊夫作右邊折
角疾牽下㣲開左畔幹轉令取登對勿使腰中傷慢視
筆取勢直截向下趨義常存無不惺悟
　　　教悟章第七
凡字處其中畫之法皆不得到其左右右相復宜粗于
左左畔横貴乎􁅰䜿貴乎粗分間布白逺近宜均上下得
所自然平穏當須逓相掩盖不可孤露形影及出于其
鋒展轉翻筆之處即宜察之而用之
　　　觀彩章第八
夫臨文用筆之法復有數勢並悉不同或有藏鋒者大
(藏鋒在于/腹内而起)側筆者乏(亦不宜抽/細而且緊)抽筆者人(從腹起而抽/之又云利道)
(而牽揑/即合也)結筆者撮(漸次相疾必殆然矣/㕘乎妙理察其精趣)憩筆者俟失(憩/筆)
(之勢視其長短俟/失石脚須次也)息筆者逼逐(息之勢向上久/上乆而緊抽矣)蹙筆者
將(蹙即捺角也將謂下筆要得/所不宜劣盡也緩長不宜短)戰筆者合舍(戰陣也緩/不宜長含)
(快吐及/短也)厥筆者成機(促抽上勿使長厥謂其美也視/形勢成機是臨時而成最妙處)帶
筆者盡(細抽也帶視回轉走勿賖下筆勢之法人之類及/裝束身體字含鮮潔起有輕者也盡為其著復)
(筆抽/也)翻筆者先光(翻轉筆勢急而短疾/也亦不宜長腰短項)叠筆者時寺(緩/不)
(宜/長)起筆者不下(於腹内舉勿使露筆/起正取勢令不失節)打筆者廣度(打廣/而就)
(狹廣快健又不/宜遲及修補也)
　　　開腰章第九
夫作字之勢飾甚為難鋒銛來去之則及復還往是之
法在乎精熟尋察然後下筆作丿字不宜遲乀不宜纔
而脚不宜賖腹不宜促又不宜斜角不宜峻作稜角二
字合為一體(並不/宜闊)重不宜長車不宜小腹不宜大宻勝
乎踈短勝乎長
　　　節制章第十
夫學書作字之體須遵正字之形勢不得上寛下窄(如/是)
(則是頭重尾/輕不相勝任)不宜傷宻宻則似病瘵纒身(不舒/展也)復不宜
傷疎疎則似溺水之禽(諸處/傷慢)不宜傷長長則似死蛇掛樹
(腰枝/無力)不宜傷短短則似踏死蝦蟇(言其/闊也)此乃大忌可不
慎歟
　　　察論章第十一
臨書安帖之方至妙無窮或有迴鸞返鵲之飾變體則
于行中或有生成臨谷之戈虬龍踐于紙上徹筆則鋒
烟雲起如萬劍之相成落紙則禆揩施張蹙踏江波之
錦若不端嚴手指無以表記心靈吾務斯道廢寢忘飡
懸歴嵗華乃今稍稱矣
　　　譬成章第十二
凡學書之道有多種焉初業書要類乎本緩筆定其形
勢忙則失其規矩若擬目前要急用之厥理難成但取
形質快健手腕輕便方圎大小各不相犯莫以字小易
而忙行筆勢莫以字大難而慢展毫頭如是則筋骨不
等生死相混儻一㸃失所若美人之病一目一畫失節
如壯士之折一肱予樂毅論一本書為家寶學此得成
自然皆達勿以難學而自惰焉
　　　唐虞世南筆髓論
　　　　敘體
文字經藝之本王政之始也蒼頡象山川江海之狀蟲
蛇鳥獸之迹所為六體戰國政異俗殊書文略别秦魏
多門約為八體筆病訛謬凡五易焉並不述用筆之妙
及乎蔡邕張索之輩鍾繇衛王之流皆造意精㣲自悟
其道也
　　　辦應
心為君妙用無窮故為君也手為輔承命竭股肱之用
故也力為任使纎毫不撓尺丈有餘故也管為將帥處
運用之道執生殺之權虛心納物守節藏鋒故也毫為
士卒隨管任使跡不凝滯故也字為城池大不虛小不孤
故也
　　　指意
須手腕輕虛虞安吉云夫未解書意者一㸃一畫皆求
象本乃轉自取拙豈成書邪太緩而無筋太急而無骨
側管則鈍慢而多肉豎管直鋒則乾枯而露骨終其悟
也麤而不鈍細而能壯長而不為有餘短而不為不足
　　　釋真
筆長不過六寸捉管不過二寸真一行二草三指實掌
虛右軍云書弱紙强筆弱筆强紙强者弱之弱者强之
遲速虛實若輪扁斵輪不徐不疾得之于心應之于手
口所不能言也拂掠輕重若浮雲蔽于晴天波擊勾截
若㣲風摇于碧海氣如奔馬亦如柔鉤輕重出于心而
妙用應乎手然則體約八分勢同章草而各有所趨無問
巨細皆有虛散其鋒圎毫蕝按轉易也真書一體篆草
章行八分等當覆腕上搶掠毫下開牽撒撥䟐鋒轉行
草稍助指端鉤鉅轉腕之狀矣
　　　釋行
行書之體略同于真至于頓挫磅礴若猛獸之摶噬進
退鈎距若秋鷹之迅擊故覆腕搶毫乃按鋒而直引其
腕也則内拓外旋結鋒而環轉結者上蹙旋毫不絶内
轉鋒也如以掉筆聨毫若璺瑕自然之理亦如長空游
絲容曳而來往又如蟲網絡壁勁而復虛羲之云㳺絲
斷而復聨皆契以天真同于輪扁又云每作㸃畫皆懸
管掉之令其鋒開自然勁健也
　　　釋草
草則縱心奔放覆腕轉蹙懸管聚鋒柔毫外拓左為外
右為内伏連卷收攬吐納轉藏鋒也既而舞袖揮拂而
縈紆又如垂藤樛盤而繚繞蹙旋轉鋒亦如騰猿過樹
逸虯得水輕騎追虜烈火燎原或氣䧺而不可抑或勢
逸而不可止縱狂逸放不違筆意也羲之云透嵩華兮
不髙逾懸壑兮能越或連或絶如花亂飛若䧺强逸意
不副亦何益矣但先緩引興心逸自急也仍接鋒而取
興興盡則已又生􁎪鋒任毫端之竒象兔絲之縈結轉
剔刓角多鈎篆體或如蛇形或如兵陣故兵無常陣字
無常體矣謂如水火勢多不足故曰字無常定也
　　　契妙
欲書之時當收視反聽絶慮凝神心正氣和則契于妙
心神不正書則欹斜志氣不和字則顛仆其道同魯廟
之器虚則欹滿則覆中則正正者冲和之謂也然字
雖有質術本無為禀陰陽而動静體萬物以成形達性
通變其常不主故知書道𤣥妙必資神遇不可以力求
也必須心悟不可以目取也字形者如目之視也為目
有止限明執字體既有質滯為目所視逺近不同如水
在方圎豈由乎水且筆妙喻水方圎喻字所視則同逺
近則異故明執字體也字有態度心之暢也心悟非心
合手妙也且如鑄銅為鏡明非匠者之明假筆𫝊心妙
非毫端之妙必在澄心運思至㣲妙之間神應思徹又
如皷瑟輪指妙響隨意而生握管使鋒逸態逐毫而應
學者心悟於至道書則契於無為苟渉浮華終懵於斯
理也(按墨池編此處有勸學一章共八章/此書以勸學另為一篇在第二十卷)
　
　
　
　
　
　
　
　
　
　
　
　
　
　書苑菁華卷一
欽定四庫全書
　書苑菁華卷二
　　　　　　　　　　　　　宋　陳思　撰
　　書法下
　　　叙筆法
學書之初執筆為最盖明位置㸃畫便于墨道也須其
良師口授天性自悟縱横落紙筆無虛發即能專成其
勢大約虛掌實指平腕堅鋒意在筆前鋒行畫内心想
字形輕重斜正各得其趨切須襟懷沉静自然思過半
矣待其功成即轉勢况殊不可榻横寫様輕自取拙若
槁行雜體掇筆往來懸管自在但取體勢雄壯不可拘
其小節若畏懼生疑否臧不決運用速于筆前振動感
於手下師心固乎獨見弟子執其寡聞恥請問於智人
忌藝能之勝已若欲造𤣥未之有也禁經云有功無性
神彩不生有性無功神彩不變兼此二事然後得齊古
人之景氣又云第二識勢第三裹束必三者兼備然後
為書苟守一途即為未得張懷瓘云揖讓禮樂繇不及
羲風神散逸羲不及獻證之於書籍其神彩也李嗣真
云今之馳騖去聖逾逺徒識方圎而迷㸃畫猶莊生之
嘆盲者易象之談日中終不見矣唐太宗與漢王元昌
褚遂良等皆受之於史陵然褚首師虞後又學史乃謂
陵曰此法更不可以教人是其妙處也陸東之受之於
虞世南世南受之于智永皆有體法今人皆不聞師範
又自無鑒局雖古蹟昭然永不覺悟而執燕珉以為寶
玩楚鳯而稱珍不亦謬㢤禇河南云良師不遇歳月徒
往今之能者時見一斑忽不悟者終身瞑目盖書非口
𫝊手授而云能知者未之見也今取諸家筆法刪除叢
脞共得二十篇分為二卷學者其師之
　　　翰林宻論二十四條用筆法
㸃㸃法口訣云作㸃向左以中指斂頓向右以大指齊
頓作報荅便以中指挫鋒須收鋒在内按筆而收之衂
側下其筆含濡其鋒摩論簇心然收筆慎在圎平禁經
云㸃如利鑽鏤金是也又半蟻法宜字上用之為避其
傍㸃又側下筆使墨精闇墜徐乃反掲則稜利矣右軍
云作㸃之法皆須落落如大石當衢又云㸃不變為布
棊要通變也又有打㸃單以指送筆似打物之勢甚難
用也
一畫法口訣云作横畫皆用大指遣之若作䇿法即指
擡筆上若作勒法即用中指鈎筆澁進覆盡以中指頓
筆然後以大指遣至盡處此三勢相近用法不同也鱗
勒法須仰收禁經云畫如長錐界石是也又緊走仰收
似長舟截小渚也兩頭勢起使芒角不失遒潤惜勢不
䇿不鱗勒梢須收之取古勁枯澁無求活利凡在字上
宜用之擡筆法初緊策中擡中鋒輕勁微勒向石按衂古
經云鍾書宗示字長畫又云畫不變為布算行草書勢
云須嶮露鋒飛動為勝
三三畫法口訣云上濳鋒平勒中背筆仰䇿下緊趯覆
收名逓相解摘古經云黄庭三闗字用草法上衂側中
䇿下奮筆横飛名逓相聳峙以嶮利為勝
丨懸針法口訣云鋒須先發逐勢行䟐筆緊收澁進如
錐畫石禁經云懸針如長錐綴地是也又契字下雙筆
頭一弩一垂變換用之三勢不同或垂或趯或外掠而
中弩右軍云懸針垂露為體制衛夫人云如萬歳枯藤
臨池訣云懸針法蘭亭年字盡其勢也
丨垂露法口訣云鋒管齊下勢盡殺筆縮鋒又始築筆
而極力終注鋒而作弩又垂不縮此言頓筆以推挫為
功右軍云豎如筍抽寒谷是也臨池訣云垂露本篆脚
名玉筯如古釵倚物也
􁝆背抛法口訣云蹲鋒緊掠徐擲之速則失勢遲則緩
怯臨池訣云此鍾法稍渉八分歐陽詢守而不替蠆毒
法引過其曲轉蹲其鋒又徐收而蹲趯之不欲出須暗
收使其如負芒刺則善右軍云援毫蹲節輕重自佳是
也庾肩吾書論曰欲抛而還置為駐鋒而後趯之也
乀抽筆法口訣云左罨掠須峻利右潛趯而戰行待勢
卷而機駐掲摘出而暗收若便抛必流滑凡淺又側起
平發緊殺按波為抽筆從腹内起庾肩吾書論曰將放
更留又人字第二筆云攙引抑拽是也夫木等亦同用
□背趯法口訣云悉以中指遣至盡處以無名指拒而趯
之又潛鋒闇勒勢盡然後趯之右軍背趯戈法上則俯而
過下則曲而就葢所以失之於前正之於後也古經云鍾
書哉字用又永禪師澁出戈法下以無名指築上借勢以中
指遣之至下以無名指衂鋒潛趯此名秃法張旭折芒法潛
鋒緊走意盡乃收而趯之鍾書常用也右軍云落戈之
法峩峩如長松倚谿谷唐文皇云為戈必開貴遲凝而
右頋是也章草潜按㣲進輕掲闇趯夫揭欲利按欲輕
輕則骨勁神清肥乃質滯鈍俗王濛能之
氵散水法口訣云上衂則中偃下潛挫趯鋒古經云黄庭
樂毅論同用栁宗元筆精賦云散水幽縱黄庭宗之是
也臨池訣云或藏或露狀類不同意要逓相顯異若頻
有則兩㸃相近而下㸃當髙此名潜相矚視外雖解摘
内相附屬為上中潛鋒闇衂下峻趯㨗遣此盖鍾法也
行書勢微按而鈎揭以輕利為美
(冫/)冰法口訣云上側覆殺下築而趯之須相承揖若竝
連衂側輕揭則率字右左用之草法須勢借㨗遣若緩
滯則為病也
灬烈火法口訣云衂鋒闇按臨池訣云須各自立勢抵
背潛衂所為視之不見攷之則彰右經云鍾書然字用
灬聨飛法口訣云闇衂㣲駐輕揚潜趯筆鋒連綿相頋
不絶也禁經云聨飛雁陣當秋是也古經云樂毅論燕
然字又虞永興兼字用其半勢盖中斷也
宀顯異法口訣云上㸃駐鋒右左挫鋒横畫按筆勢須
相順古經云出告誓文實字之宀上㸃側横畫勒左擡
筆擺鋒右峻啄輕掲出告誓文容字之宀虞永興常守
行法以圎峻飛動為美章草法擬於圎峻飛動其於嶮
䇿務在露鋒鈎裹忌於緩滯也
辶平􁀙法口訣云不遲不疾戰筆側去勢卷不可便出
須駐筆而沒放禁經云磔磔如生蛇渡水是也又鍾元
常每作磔筆須三過折故文皇云為波必磔貴三折而
遣毫
􁎉勾裹法口訣云圎角䟐鋒作弩法勢未盡而趯之顔
魯公云勾法用筆如紙下行是也岡罔向字等用
􁎉勾弩法口訣云圎角激鋒待筋骨而成要如武人屈
臂右軍云迴角不用峻及有稜是也衛夫人名之勁弩
法勺均物等字用
小奮筆法口訣云左側而獨立中衂揭而右鈎古經云
鍾書宣示字下用若中豎則左右闇衂而潛趯又簇鋒
犍進為系字下三㸃也
彡杉法口訣云上平㸃中啄下衂側
乚外臂法口訣云左唆掠中潛鋒衂挫右蹲鋒外擲
丨豎擡法口訣云擡筆豎策挫鋒下上緊直嘗尚字中
豎畫用
八曽頭其脚法口訣云左潛掲而右啄曽頭用左啄右
側則其脚用之
冫暗築法口訣云馭鋒直衝有㸃連物則名暗築月其
字内兩㸃是
今衮筆法口訣云須按鋒上下蹙衂之令今等字是
縮出法口訣云上磔縮鋒下磔出之此八分法也盖避
雙出也又戔字上縮鋒作弩下出鋒作趯張云戔如束
棘是也
　　　永字八法
禁經云八法起於𨽻字之始自崔張鍾王𫝊授所用該
於萬字墨道之最不可不明也隋僧智永發其指趨授
於虞秘監世南自兹𫝊授彰厥存焉李陽氷云昔逸少
上書遂歴多載十五年中偏攻永字以其八法之勢能
通一切也八法者永字八畫是矣
　丶　　一㸃為側　　二　　二横為勒
　□　　三豎為弩　　□　　四挑為趯
　□　　五左上為䇿　□　　六左下為畧
　□　　七右上為啄　永　　八右下為磔
　　　訣一
　　側蹲鴟而墜石　　勒縱緩以藏機
　　弩彎環而勢曲　　趯峻快以如錐
　　策依稀而似勒　　畧彷彿以冝肥
　　啄騰凌而速進　　磔憶昔以遲移
　　　訣云
　　側不愧卧　　　　勒常患平
　　弩過直而力敗　　趯宜存而勢生
　　䇿仰收而暗揭　　畧左出而鋒輕
　　啄倉皇而疾掩　　磔䟐趞以開撑
　　　側勢第一
側不得平其筆當側筆就右為之口訣云先右揭其腕
次輕蹲其鋒取勢緊則乗機頓挫借勢出之疾則失中
過又成俗夫側鋒頋右借勢而側之從勁輕揭潛出務
於勒也
問曰側不言㸃而言側何也
論曰謂筆鋒頋右審其勢險而側之故右側也止言㸃
則不明頋右無存鋒向背墜墨之勢若左頋右側則横
敵無力故側不險則失於鈍鈍則芒角𨼆而書之神格
喪矣筆訣云側者側下其筆使墨精暗墜徐入及揭則
稜利矣
　　　勒勢第二
勒不得卧其筆中髙兩頭下以筆心壓之口訣云頭傍
鋒仰䇿次迅收若一出揭筆不趯而暗收則薄圎而踈
筆鋒以及紙須微進仰䇿峻趯
問曰勒不言畫而言勒何也
論曰勒者趯筆而行承其虛畫取其勁澁則功成矣今
止言畫者慮在不趯一出便畫則鋒單而怯薄也夫勒者
藉於堅趯趯則筆勁澁亡其流滑庶可稱上矣筆訣云
䇿筆須勒仰筆覆收准此則形勢自彰矣
　　　弩勢第三
弩不宜直其筆直則無力立筆左偃而下最須有力又
云須發勢而弮筆若折骨而爭力口訣云凡傍弮微曲
蹙筆累走而進之直則縱勢失力滯則神氣怯散大弩
須側鋒頋右潛趯輕挫其掲
問曰畫字中心豎畫也今謂之弩何也
論曰弩者勢㣲弩曰弩在乎趯筆下行若直置其畫則
形圎勢質書之病也筆訣云弩筆之法豎筆徐行近左
引勢勢不欲引直直則無力矣
　　　趯勢第四
趯須蹲鋒得勢而出出則暗收又云前畫卷則别歛心
而出之口訣云傍鋒輕揭借勢勢不勁筆不挫則意不
深趯與挑一也鋒貴于澁出澁出期于倒收所謂欲提
還置也夫趯自弩出潛鋒輕挫借勢而趯之
問曰凡字之出鋒謂之挑今更為趯何也
論曰挑者語其小異而其體一也夫趯者筆鋒去而言
之趯自弩筆下殺筆趯起是也法須挫衂轉筆出鋒佇
思消息則神蹤不墜矣
　　　策勢第五
䇿須斫筆背發而仰收則背斫仰䇿也兩頭髙中以筆
心舉之口訣云仰筆潜鋒似鱗勒之法揭腕趯勢于右
潛鋒之要在畫勢暗捷歸于右也夫䇿筆偃仰鋒豎䟐
㣲勁借勢峻頋于掠也
問曰䇿一名折異畫今謂之䇿何也
論曰䇿之與畫理亦故殊仰筆趯鋒輕擡而進故曰䇿
也若及紙便畫不務遲澁面背偃仰者此備盡完成耳
筆訣云始築筆而仰策徐轉筆而成形是也
　　　掠勢第六
掠者拂掠須迅其鋒左出而欲利又云㣲曲而下筆心
至卷處口訣云撇過謂之掠借于䇿勢以輕駐鋒右掲
其腕加以迅出勢旋於左法在澁而勁意欲暢而婉遲
留則傷于緩滯夫側鋒右出謂之掠
問曰掠一名分發今稱為掠何也
論曰掠乃徐疾有準手隨筆遣鋒自左出取勁險畫而
為即發則一出運用無的故掠之精㫖可守矣夫掠之
筆趨意欲留而必勁又孫過庭書譜云遣不常逺明矣
筆訣云從䇿筆下左出而鋒利不墜則自然佳
　　　啄勢第七
啄者如禽之啄物也立筆下罨須疾為勝又云形似烏
獸卧斫斜發亦云卧必筆疾罨右出口訣云右向左之
勢為卷啄按筆蹲鋒潛蹙于右借勢收鋒迅擲旋右須
精險衂去之緩滯大筆鋒及紙為啄在潛勁而啄之
問曰撇之與啄同出異名何也
論曰夫撇者蒙俗之言啄者因勢而立故非妄飾貽誤
學者啄用輕勁為勝去浮怯重體為上考之逺源或不
妄耳筆訣云啄筆速追勁若鐵石則勢成也
　　　磔勢第八
磔者不疾不徐戰而去欲卷復駐而去之又云䟐筆戰
行飜筆轉下而出筆磔之口訣云右送之波皆名磔右
揭其腕逐勢緊䟐傍筆迅磔盡勢輕揭而潛暗收在勁
迅得之夫磔法筆鋒須䟐勢欲險而混得勢而輕揭暗
收存勢候其勢盡磔之
問曰發波之筆今謂之磔何也
論曰發波之法循古無蹤源其用筆磔法為經磔毫聳
過法存手神而磔之義明矣凡磔若左頋右則勢鈍矣
䟐重鋒緩則勢肥須遒勁而遲澁之凡險勁風骨泥滯
存亡以法師心以志専本則自然闇合㫖趨矣筆訣云
始入筆緊築而㣲仰便下徐行勢足而後磔之其筆或
藏鋒出鋒由心所好也
　　　唐張懷瓘論用筆十法
偃仰向背
　　　謂兩字併為一字須求㸃畫上下偃仰離合之
　　　勢
隂陽相應
　　　謂陰為内陽為外斂心為陰展筆為陽須左右
　　　相應
鱗羽參差
　　　謂㸃畫編次無使齊平如鱗羽參差之狀
峰巒起伏
　　　謂起筆蹙衂如峰巒之状殺筆亦須存結
真草偏枯
　　　謂兩字或三字不得真草合成一字謂之偏枯
　　　須求映帶字勢雄媚
邪正失則
　　　謂落筆結字分寸㸃畫之法須依位次
遲澁飛動
　　　謂勒鋒磔筆字須飛動毫無凝滯之勢是得
嵌空玲瓏
　　　謂因感識字行草用筆不依前後
尺寸規度
　　　謂不可長有餘而短不足須用筆至盡處則字
　　　有凝重之態
隨字變轉
　　　謂蘭亭歳字三筆作垂露其上年字則變懸針
　　　又其間一十八箇之字各别其體
翰林家論云凡攻書之門有十二種𨼆筆法即是遲筆
疾筆逆筆順筆澁筆倒筆轉筆過筆提筆啄筆罨筆䟐
筆並用筆死生之法在於幽𨼆遲筆法在於疾疾筆法
在於遲逆入倒出取勢加功諒候調停偏宜寂静其
於得妙須在功深草草求𤣥終難得也凡書通則變者
則王變白雲體歐變右軍體栁變歐陽體至于永禪師
禇遂良顔真卿李邕虞世南等並是書中得仙手皆得
法後自變其體以𫝊後世故俱得其名也若執法不變
縱能入木三分亦被號為奴書終非自立之體是書家
之大要又筆意云書學之難神彩為上形質次之兼之
者便到古人以斯而言豈易多得必使心忘于筆手
忘于書心手遺情書不忘想要在求之不得考之即彰
也
　　　翰林禁經九生法
一生筆純毫為心軟而復健
二生紙新出篋笥潤滑易書即受其墨若久露風日枯
燥難用
三生硯用則貯水畢則乾之司馬云硯石不可浸潤
四生水義在新汲不可久停不堪用也
五生墨隨要施研凝利筆墨光為上研多則泥鈍也
六生手適攜執勞腕則無準
七生神凝神静思不可煩燥
八生目寢息適寤光朗分明
九生景天氣清朗人心舒悦乃可言書也
　右此九法不可廢忘忽而怠之則其瑕矣
　　　唐歐陽詢八法
　(丶/)　如髙峰之墜石
　(乚/)　似長空之初月
　一　如千里之陣雲
　亅　如萬歳之枯藤
　􁝆　勁松倒折落掛石崖
　丿　利劍截斷犀象之牙
　乀　一波常三過筆
　􁎉　如萬鈞之弩發
澄神静慮端已正容秉筆思生臨池志逸虛掌直腕指
齊掌空意在筆前文向思後分間布白勿令偏側墨淡
則傷神彩墨濃必滯鋒毫肥則為鈍痩則露骨勿使傷
于軟弱不須怒降為竒㸃畫調匀上下均平還相頋揖
筋骨精神隨其大小不可頭輕尾重無令左短右長斜
正如人上稱下載東映西帶氣宇融和精神洒落省此
微言孰為不可也歐峰閣下方岩識
　
　
　書苑菁華卷二
欽定四庫全書
　書苑菁華卷三
　　　　　　　　　　　　　宋　陳思　撰
　　書勢
　　　晉衛恒著四體書𫝊并書勢
衛恒字巨山少辟司空齊王府轉太子舍人尚書郎秘
書丞太子庶子黄門郎恒善草𨽻為四體書勢云昔在
黄帝創制造物有沮誦倉頡者始作書契以代結繩盖
覩鳥迹以興思也因而遂滋則謂之字有六義焉一曰
指事上下是也二曰像形日月是也三曰形聲江河是
也四曰㑹意武信是也五曰轉注老考是也六曰假借
令長是也夫指事者在上為上在下為下象形者日滿
月虧象其形也形聲者以類為形酌以聲也㑹意者止
戈為武人言為信也轉注者以老為夀考也假借者數
言同字其聲雖異文意一也自黄帝至於三代其文不
改及秦用篆書焚燒先典而古文絶矣漢武帝時魯共
王壞孔子宅得尚書春秋論語孝經時人已不復知有
古文謂之科斗書漢世秘藏希有見者魏初𫝊古文者
出於邯鄲淳恒祖敬侯寫尚書後以示淳而淳不别至
正始中立三字石經轉失淳法因科斗之名遂效其形
太康元年汲縣人盜魏襄王冢得䇿書十餘萬言按敬
侯所書猶有彷彿古書亦有數種其一卷論楚事者最
為工妙恒竊恱之故竭愚思以贊其美愧不足以厠前
賢之作冀以存古人之象焉古無别名謂之字勢云
　黄帝之史沮誦倉頡眺彼鳥迹始作書契紀綱萬事
　垂法立制帝典用宣質文著世爰暨暴秦滔天之戾
　大道既冺古文亦滅魏文好古世𫝊丘墳歴代莫發
　真偽靡分大晉開元𢎞道敷訓天垂其象地耀其
　文天地乃位燦美其章因聲㑹意類物有方日處君
　以盈其度月執臣而虧其旁雲委蛇而上布星離離
　以舒光禾苯䔿以垂穎山嵯峨而連崗蟲跂跂其若
　動鳥飛飛而未揚觀其措筆綴墨用心精専聲和體
　均發止旡間或守正循檢矩折規旋或方圎靡則因
　事制權其曲如弓其直如弦矯然特出若龍騰于川
　淼爾下頺若雨墜于天或引筆奮力若鳴鵠髙飛邈
　邈翩翩或縱筆娥娜若流蘓懸羽靡靡綿綿是故逺
　而望之若翻風厲水清波漪漣就而察也有若自然
　信黄唐之遺迹為六藝之所先籕篆盡其子孫𨽻草
　乃其曽𤣥覩物象以致思非言辭之所宣
昔周宣王時史籀始著大篆十五篇或與古同或與古
異世稱謂之籀書也及平王東遷諸侯立政家殊國異
而文字乖形秦始皇帝初兼天下丞相李斯乃損益之
奏罷不合秦文者斯作倉頡篇中車府令趙高作爰厯
篇大更令胡母敬作博學篇皆取史籀大篆或頗省改
所謂小篆者或曰下邳人程邈為衙吏得罪始皇幽繫
雲陽十年從獄中作大篆少者増益多者損減方者使
圎圎者使方奏之始皇始皇善之出為御史使定書或
曰邈所定乃𨽻字也自秦壞古文有八體一曰大篆二
曰小篆三曰刻符四曰蟲書五曰摹印六曰署書七曰
殳書八曰𨽻書王莽時使司空甄豐校文字部改定古
文復有六書一曰古文即孔子壁中書也二曰竒字即
古文而異者也三曰篆書即秦篆書也四曰佐書即𨽻
書也五曰繆篆所以摹印也六曰鳥書所以書幡信也
及漢祭酒許慎撰說文用篆書為正以為體例最新可
得而論也秦時李斯號為工篆諸山及銅人銘皆斯書
也漢建初中扶風曹喜善篆小異于斯而亦稱善邯鄲
淳師焉畧䆒其妙韋誕師淳而不及也太和中誕為武
都太守以能書留補侍中魏氏寶器銘題皆誕書也漢
末又有蔡邕為侍中郎將善篆採斯喜之法為古今雜
形然精宻閑理不如淳也邕作篆勢云
　因鳥遺跡皇頡循聖作則制斯文體有六篆焉真形
　要妙巧入神域龜文鍼裂櫛比龍鱗紆體放尾長短
　覆身頓若黍稷之垂頴藴若龍蛇之棼緼揚波振氅
　鷹跱鳥振延頸脅翼勢若凌雲或輕筆内投微本濃
　末若絶若連似水露縁絲凝垂下端從者如懸衡者
　如編杳眇斜趨不方不圎若行若飛跂跂翾翾逺而
　望之若鴻鵠羣游絡繹遷延迫而視之端際不可得
　見指撝不可勝原研桑不能索其詰屈離婁不能覩
　其隙間盤倕揖讓而辭巧籀誦拱手而韜翰處篇籍
　之首目粲斌斌其可觀摛筆艶于紈素為學藝之範
　閑嘉文德之宏懿藴作者之莫刋思字體之俛仰舉
　大畧而論旃
秦既用篆奏事繁多篆事難成即令𨽻人佐書曰𨽻字
漢因用之獨符璽幡信題署用篆𨽻者篆之㨗也上谷
王次仲始作楷法至靈帝好書時多能者而師宜官為
最大則一字經丈小則方寸千言甚矜其能或時不持
錢詣酒家飲因書其壁顧觀者酧以酒直計錢足而㓕
之每書輒削而焚其柎梁鵠乃益其柎而飲之酒候其
醉而竊其柎鵠卒以書至選部尚書宜官後為袁術將
今鉅鹿宋子有耿球碑是術所立其書甚工云是宜官
書也梁鵠奔劉表魏武帝破荆州募求鵠鵠之為選部
也武帝欲為洛陽令而以為北部尉故懼而自縳詣門
署軍假司馬在祕書以勤書自効是以今者多有鵠手
迹魏武帝懸著帳中及以釘壁玩之以為勝宜官今宫
殿題署多是鵠書鵠冝為大字邯鄲淳冝為小字鵠謂
淳得次仲法然鵠之用筆盡其勢矣鵠弟子毛𢎞教于
祕書今八分皆𢎞之法也漢末有左子邑小與諱鵠不
同然亦有名魏初有鍾胡二家為行書法俱學之於劉
德昇而鍾氏小異然亦各有其巧今盛行于世作𨽻勢
云
　鳥迹之變乃惟佐𨽻蠲彼繁文從此簡易厥用既工
　體象有度煥若星陳欝若雲布其大經尋細不容髮
　隨事從宜靡有常制或穹窿恢廓或櫛比鍼裂或砥
　平繩直或蜿蜒繆戾或長邪角趣或規循矩折修短
　相副異體同勢奮筆輕舉離而不絶纎波濃㸃錯落
　其間若鍾簴設張庭燎飛烟嶄岩嵯峨髙下屬連似
　崇臺重宇層雲冠山逺而望之若飛龍在天近而察
　之心亂目眩竒姿譎詭不可勝原研桑所不能計宰
　賜所不能言何草𨽻之足算而斯文之未宣豈體大
　之難覩將祕奥之不𫝊耶聊佇思而詳觀舉大教而
　論旃
漢興而有草書不知作者姓名至章帝時齊相杜伯又
號稱善作後有崔瑗崔實亦皆稱工杜氏殺字甚安而
書體微痩崔氏甚得筆勢而結字小踈𢎞農張伯英者
因而轉精其巧凡家之衣帛必書而後練之臨池學書
池水盡墨下筆必為楷則常曰匆匆不暇草書寸紙不
見遺至今世尤寶其書韋仲將謂之草聖伯英弟文舒
者次伯英又有姜孟頴梁孔逺田彦和及章仲將之徒
皆伯英之弟子有名於世然殊不及文舒也羅叔景趙
元嗣者與伯英同時見稱于西州而矜此自與衆頗惑
之故伯英自稱上比崔杜不足下方羅趙有餘河間張
趙亦有名然雖與崔氏同州不如伯英之得其法也崔
瑗作草勢云
　書契之興始自頡皇寫彼鳥蹟以定文章爰暨末業
　典籍彌繁時之多僻改之多權官事荒蕪剿其墨翰
　惟作佐𨽻舊字是刪章草之法益又簡畧應時諭指
　周旋卒迫兼功并用愛日省力純儉之變豈必古式
　觀其法象俛仰有儀方不中矩圎不副規抑左揚右
　兀若竦竒獸踦鳥跂志則飛移狡兔暴駭將奔未馳
　或黝黭􁩜􁀙狀似連珠絶而不離畜怒怫欝放逸生
　竒或凌遽惴慄若據槁臨危旁㸃邪附似蜩螗挶枝絶
　筆收執餘綖糾結若山蜂施毒著隙縁􁃣騰蛇赴穴
　頭沒尾垂是故逺而望之摧焉若阻岑崩崖就而察
　之一畫不可移機要㣲妙臨時從冝畧舉大較彷彿
　如斯
　　　索靖敘草書勢
聖王御世隨時之宜蒼頡既生書契是為科斗鳥篆類
物象形睿哲變通意巧滋生損之𨽻草以崇簡易百官
畢修事業並麗盖草書為狀也婉若銀鈎漂若驚鸞舒
翼未發若舉復安蟲蛇虯蟉或往或還類婀娜以羸形
􁪖釁奮而桓桓及其逸逰盻蠁乍正乍邪騏驎暴怒逼
其轡海水窊隆揚其波芝草蒲萄還相繼棠棣融融載
其華𤣥熊對踞于山嶽飛燕相追而差池舉而察之又
似乎和風吹林偃草扇樹枝條順氣轉相比附窈繞亷
苫隨體散布紛擾擾以倚靡中持凝而猶豫𤣥螭狡獸
嬉其間騰猿飛鼺相奔趣凌魚奮尾蛟龍反據投空自
竄張設牙距或若登髙望其類或若既往而中預或若
倜儻而不羣或若自檢于常度于是多才之英篤藝之
彦役心精微躭思文憲守道兼權觸類生變離析八體
靡形不判去繁存㣲大象未亂上理開元下周謹按騁
辭放手雨行氷散高音翰厲溢越流漫忽班班而成章
信竒妙之煥爛體磊落而壯麗姿光潤以粲粲命杜度
運其指使伯英回其腕著絶勢于紈素誠百世之殊觀
　　書狀
　　　晉中書令王珉行書狀
邈乎嵩岱之峻極爛若列宿之麗天偉字挺特竒書秀
出揚波騁藝餘好宏逸虎踞鳯跱龍伸蠖屈資胡氏之
壯傑兼鍾公之精宻總二妙之所長盡安美乎文質詳
覽字體尋䆒筆迹粲乎偉乎如珪如璧宛若蟠螭之仰
勢翼若翔鸞之舒翮或乃飛筆放體雨集風馳綺靡婉
娩縱横流離(闕/)
　
　
　
　
　　　梁武帝草書狀(案此篇墨池編題作草書勢朱/長文云張彦逺以草書勢為右)
　　　　(軍作然篇中有二王父子等語以此言之盖/袁昻等作也今陳思直以為梁武帝作不知)
　　　　(何/据)
昔秦之時諸侯争長簡檄相𫝊望烽走馹以篆𨽻之難
不能救速遂作赴急之書盖今草書是也其先出自杜
氏以張為祖以衛為父索范者伯叔也二王父子可為
兄弟薄為庶息羊為僕𨽻目而叙之亦不失倉公觀鳥
迹之措意邪但體有疎宻意有倜儻或有飛走流注之
勢驚竦峭絶之氣滔滔閑雅之容卓犖調宕之志百體
千形而呈其巧豈可一概而論㢤皆古英儒之撮撥豈
羣小皂吏所能為因為之狀曰迅疾若驚蛇之失道遲
若渌水之徘徊緩則鵶行急則鵲厲抽如雉啄㸃如兎
擲乍駐乍引任意所為或麄或細隨態運竒雲集水散
風迴電馳及其成也麁而有筋似蒲蔔之蔓延女蘿之
繁縈澤蛇之相絞山熊之對争若舉翅而不飛欲走而
還停狀雲山之有𤣥玉河漢之有黒星厥體難窮其類
多容婀娜如削弱栁聳拔如裊長松婆娑而飛舞鳯宛
轉而起蟠龍縱横如結聨綿如繩流離似綉磊落如陵
暐暐曄曄奕奕翩翩或卧而似倒或立而似顛斜而復
正斷而還連若白水之遊羣魚藂林之掛騰猿狀衆獸
之逸原陸飛鳥之戯晴天狀烏雲之罩恒岳紫霧之出
衡山巉岩若嶺血脉如泉文不謝于波瀾義不愧于深
淵𫝊志義于君子報欵曲于人間盖略言其梗槩未足
稱其要妙焉
　　書體
　　　五十六種書并序　　　　韋　續(按墨池編/作韋續纂)
自三皇以前結繩為正至太昊氏文字生焉所謂體類
象形謂之文形聲相依謂之字著于竹帛謂之書書者
以代結繩之政也故字有六體一曰象形日月是也二
曰指事上下是也三曰形聲江河是也四曰㑹意武信
是也五曰轉注考老是也六曰假借令長是也又曰字
有五易蒼頡變古文史籀制大篆李斯制小篆程邈制
𨽻書漢代作章草是也其八體者更加刻符摹印蟲書
署書殳書𫝊信并大小篆為八體也後漢東陽公徐安
于搜諸史籕得十二時書皆象神形也又加二十三體
共定五十有六列之于後
　　一太昊庖犧氏獲景龍之瑞始作龍書
　　二炎帝神農氏因上黨羊頭山始生嘉禾八穗作
　　　八穂書用頒行時令
　　三黄帝史蒼頡冩鳥迹為文作篆書
　　四黄帝時因卿雲作雲書
　　五少昊金天氏以鳥紀官作鸞鳯書文章衣服取
　　　象古文
　　六科斗書因科斗之名故飾之以形不知年代或
　　　云顓頊髙陽氏所制今古文是也
　　七帝嚳髙辛氏以人紀事象仙人形書車器衣服
　　　皆為之
　　八帝堯陶唐氏因軒轅靈龜負圖作龜書
　　九夏后氏象鐘鼎形為篆作鐘鼎書
　　十殷湯時仙人務光作倒薤書今薤葉篆是也
　　十一周文王史佚因騶虞作虎書有虎不害人名
　　　騶虞因此始也
　　十二周文王時赤雀啣書集户武王時丹烏入室
　　　以二祥瑞故作鳥書
　　十三周法魚書因素鱗躍入舟所作亦曰漢武帝
　　　逰昆明池學陳遵所作
　　十四填書周媒氏所作魏韋誕用題宫闕王廙王
　　　隠皆好之也
　　十五大篆書周宣王時史籀所作也亦曰籀篆石
　　　鼓文是也
　　十六複篆亦史籀作漢武帝用題建章閣
　　十七殳書伯氏所職文記笏武紀殳因而制之
　　十八小篆周時所作漢武帝得汾陰鼎即其文也
　　十九仙人篆古之所有李斯善辨古文字改為篆
　　　形也
　　二十麒麟書魯西狩獲麟仲尼反袂拭靣稱吾道
　　　窮矣弟子由為素王紀瑞所製也
　　二十一轉宿書宋司馬熒惑退舍所作也象蓮花
　　　未開形
　　二十二蟲書魯秋胡婦浣蠶所作亦曰雕䖝篆
　　二十三𫝊信鳥跡書六國時書節為信象鳥形也
　　二十四細篆書李斯摹冩始皇碑序皆用此體亦
　　　曰繆篆
　　二十五小篆書李斯刪古文作也始皇以祈禱名
　　　山皆用此書
　　二十六刻符書鳥頭雲脚李斯趙高竝善之用題
　　　印璽
　　二十七古𨽻書秦程邈獄中變大篆所作始皇嘉
　　　焉拜侍御史名徒𨽻之書今為八分
　　二十八徒𨽻之書因程邈幽囚為徒𨽻書也邈字
　　　元岑
　　二十九署書漢蕭何所作用題蒼龍白虎二闕
　　三十藁書行草之文也董仲舒欲言災異主父偃
　　　竊而奏之晉衛瓘索靖善之亦云相聞之用也
　　三十一氣候時書漢文帝令蜀郡司馬長卿採日
　　　辰禽屈伸之體升伏之狀象四時為書也
　　三十二芝英書六國時各以異體為符信所製也
　　三十三漢武代有靈芝三植于殿前遂歌芝房之
　　　曲因述焉又名靈芝
　　三十四金錯書古之錢銘用之泉府漢之銖兩刀
　　　布所製也
　　三十五尚方大篆程邈所述後人飾之以為法焉
　　三十六鶴頭書與偃波皆詔版所用漢家尺一之
　　　簡是也亦名鵠頭
　　三十七偃波書即版書狀如連紋謂之偃波
　　三十八蚊脚書尚書詔版用之其字側纎垂下有
　　　似蚊脚因而為名
　　三十九垂露篆漢章帝時曹喜所作也
　　四十懸針篆亦曹喜所作有似針鋒因而名之用
　　　題五經篇目
　　四十一章草書漢齊相杜伯度援藁所作因章帝
　　　所好名焉韋誕謂之草聖
　　四十二飛白書蔡邕待詔見門下吏堊帚成字所
　　　作
　　四十三一筆書𢎞農張芝臨池所製其狀﨑嶮有
　　　循環之趣
　　四十四八分書漢靈時上谷王次仲所作魏鍾繇
　　　謂之章程書
　　四十五蛇書魯人唐綜當漢魏之間夢蛇繞身寤而
　　　作之
　　四十六行書正之小偽也鍾繇謂之行狎書
　　四十七散𨽻書衛恒所作迹同飛白
　　四十八龍爪書晉王右軍所作形如龍爪也
　　四十九藁及行𨽻鍾繇變之羲獻重焉
　　五十二王重變行𨽻及藁體為八體書
　　五十一草書王羲之飾古亦甚善也
　　五十二虎爪書王僧䖍擬龍爪所作也
　　五十三鬼書宋元嘉中京口有人震死臂上有篆
　　　似八分也今曰雷書
　　五十四外國胡書阿馬鬼魅王之所授其形似小
　　　篆
　　五十五天竺書梵王所作涅槃經所謂四十二章
　　　經也
　　五十六花書河東山𦙍所作
　　　成公綏𨽻書體
倉頡作文因物措思觀彼鳥迹遂成文字燦矣成章閱
之後嗣存載道德紀綱萬事俗所𫝊述實由書紀時變
巧易古今各異蟲篆既繁草藁近偽適之中庸莫尚于
𨽻規矩有則用之簡易隨便適宜亦有弛張操筆假墨
抵押毫芒彪煥磥硌形體抑揚芬葩連屬分簡羅行爛
若天文之布曜蔚若綿繡之有章或輕拂徐振緩按急
挑挽横引從左牽右繞長波欝拂微勢縹𦕈工巧難𫝊
善之者少應心隠手必由意曉爾乃動纎指舉弱腕握
素紈染𤣥翰彤管電流雨下雹散㸃􁘔折抜𢮓挫安案
繽紛絡繹紛華粲爛絪緼卓犖一何壯觀繁縟成文又
何可玩章周道之郁郁表唐虞之耀煥若乃八分璽法
殊好異制分白賦墨棊布星列翹首舉尾直刺邪𢮓繾
綣結體劖衫奪節或若虬龍盤游蜿蟬軒翥鸞鳯翺翔
矯翼欲去或若鷙鳥將撃并體抑怒良馬騰驤奔放向
路仰而望之欝若宵霧朝升游烟連雲俯而察之漂若
清風厲水漪瀾成文垂象表式有模有楷形功難詳粗
舉大體
　　書㫖
　　　唐虞世南書㫖述
客有通𤣥先生好求古迹為余知書啟之發源審以臧
否曰予不敏何足以知之今率以聞見隨紀年代考究
興亡其可為元龜者舉而敘之古者畫卦立象造字設
教爰寫形象肇乎蒼史仰觀俯察鳥迹垂文至于唐虞
煥乎文章暢于夏殷備乎秦漢洎周宣王時史籀循科斗
之書採蒼頡古文綜其遺失别署新意號曰籀文或謂
大篆秦丞相李斯改省籀文適時簡要號曰小篆善而
行之其倉頡象形𫝊諸典䇿世絶其迹無得而稱其籀
文小篆自周秦以來猶或參用未之廢黜或刻以符璽
或銘于鼎鐘或書之旌鉞往往人間時有見者夫言篆
者𫝊也書者如也述事契誓者也字者孳也孳乳蔓多
者也而根之所由其來逺矣先生曰古人籀篆曲盡而
知之愧無𨼆焉𨽻草攸止今則未聞願以發明用祛昏
惑曰至若程邈𨽻體因之罪𨽻以名其書朴畧而微歴
禩増損亟以湮淪而淳喜之流亦稱𫝊習首變其法巧
拙相㳂未之超絶史游制于急就創立草藁而不之能
崔杜析理雖則豐妍潤色之中失于約簡伯英重以省
繁飾之銛利加之奮逸時言草聖首出常倫鍾太𫝊師
資德昇馳騖曹蔡倣學而致一體真楷獨得精妍而前
輩數賢逓相矛盾事則恭守無捨儀則尚有瑕疵失之
斷割逮乎王廙王洽逸少子敬剖析前古無所不工八
體六文必揆其理符于衆美㑹滋簡易制成今體乃窮
奥㫖先生曰於戲三才審位日月獨明固資異人一敷
而化不然者何以臻妙無相奪倫文子聨聨軌範後昆
先生曰書法𤣥㣲其難品繪今之優劣神用無方小學
疑迷惕然將寤而㫖述之義其可聞乎曰無讓繁詞敢
以終序
　
　
　
　
　
　
　
　
　
　書苑菁華卷三
欽定四庫全書
　書苑菁華卷四
　　　　　　　　　　　　　宋　陳思　撰
　　書品
　　　梁庾肩吾書品論
𤣥静先生曰予遍求邃古逖訪厥初書名起於𤣥洛字
勢發於倉史故遣結繩取諸文象諸形㑹諸人事未有
廣此緘縢深兹文契是以一畫加大天尊可知二方増
土地卑可審日以君道則字勢圎月以臣輔則文體缺
及其轉注假借之流指事㑹意之類莫不状範毫端形
呈字表開篇玩古則千載共朝削簡𫝊今則萬里對面
記善則惡自削書賢則過必改玉厯頒正而化俗帝載
陳言而設教變通不極日用無窮與聖同功參神並運
爰洎中葉捨繁從省漸失頴川之言竟逐雲陽之字若
乃鳥迹孕於古文璧書存於科斗符陳帝璽摹調蜀漆
署表宫門銘題禮器魚猶捨鳯鳥已分蟲仁義起於麒
麟威形發於龍虎雲氣時飄五色仙人還作兩童龜若
浮溪蛇知赴穴流星疑燭垂露似珠芝英轉車飛白掩
素參差倒薤既思種栁之謡長短懸針復想定情之製
蚊脚傍低鵠頭仰立填標板上繆起印中波囬隨鏡之
鸞楷顧雕陵之鵲並以篆籀重復見重昔時或巧能售
酒或妙令鬼哭信無味之竒珍非趣時之急務且具録
前訓今不復兼論惟草正疎通専行於世其或繼之者
雖百代可知尋𨽻體發源秦時𨽻人下邳程邈所作始
皇見而重之以奏事繁多篆字難製遂作此法故曰𨽻
書今時正書是也草勢起於漢時解散𨽻法用以赴急
本因草創之義故曰草書建初中京兆杜操始以善草
知名今之草書是也余自少迄長留心兹義敏手謝於
臨池銳意同於削板而蕺山之扇竟未増前凌雲之臺
無因誡子求諸故迹或有淺深輙刪善草𨽻者一百二
十八人伯英以稱聖君首法髙以追駿處末推能相越
示例而九引類相附大等而三復為略論總名書品
　　　　張芝(伯英/)　　　鍾繇(元常/)
　　　　王羲之(逸少/)
　　　右三人上之上
論曰𨽻既發源秦史草乃激流齊相跨七代而彌尊將
千載而無革誠開博者也均其文總六書之要指其事
籠八體之竒能㧞篆籀于繁蕪移楷真於重宻分行紙上
類出繭之蛾結畫篇中似聞琴之鶴峰㠋間越瓊山慙
其斂霧漪瀾逓振碧海愧其下風抽絲散水定其下筆
倚刀較尺驗於成字真草既分於星芒烈火復成於朱
佩或横牽䜿掣或濃㸃輕拂或將放而更留或因挑而
還置敏思藏於胸中巧意發於毫鋩詹尹端䇿故以迷
其造化英韶傾耳無以察其音聲殆善射之不注妙斵
輪之不𫝊是以鷹爪含利出沒兎毫龍管潤霜逰茲蠆
尾學者鮮能具體窺者罕得其門若探妙測深盡形得
勢烟花落紙將動風彩帶字欲飛疑神化之所為非人
世之所學惟張有道鍾元常王右軍其人是也張工夫
第一天然次之衣帛先書稱為草聖鍾天然第一工夫
次之妙盡許昌之碑窮極鄴下之牘王工夫不及張天
然過之天然不及鍾工夫過之羊欣云貴越羣品古今
莫二兼撮衆法備成一家若孔門以書三子入室矣允
為上之上
　　　崔瑗(子玉/)　杜度(伯度/)　師宜官
　　　張昶(文舒/)　王獻之(子敬/)
　　右五人上之中
論曰崔子玉擅名北中跡罕南度世有得其摹者王子
敬見之稱美以為工類伯英杜度濫觴于草取竒于漢
帝詔後奏事皆作草書師宜官鴻都為最能大能小文
舒聲劣于兄時云亞聖子敬泥帚早驗天骨製筆復識
人工一字不遺兩業傳妙此五人允為上之中
　　　索靖(㓜安/)　梁鵠(孟黄志按鵠字孟黄安定人/見魏  武帝紀注原本作伯)
　　　　(鸞誤今改正墨池/編亦誤作孟皇)韋誕(仲將/)　皇象(休明/)
　　　胡昭(孔明/)　鍾㑹(士季/)　衛瓘(伯玉/)
　　　荀輿(長𦙍一本/作長轍)　阮研(文機/)
　　右九人上之下
論曰㓜安斂蔓舅氏抗名衛令孟黄功盡筆力字入帳
中仲將不妄染毫須張筆左紙孔明動見模楷所為胡
肥而鍾痩休明斟酌二家驅駕八絶士季之範元常猶
子敬之禀逸少而巧拙兼効真草皆成伯玉逺慕張芝
近參父迹長𦙍狸骨方擬而難迨阮研居今觀古盡窺
衆妙之門雖復師王祖鍾成别搆一體此九人允為上
之下
　　　張超(子並/)　郭伯道　劉德昇(君嗣/)
　　　崔實(子真/)　衛夫人(茂猗/)　李武(景則/)
　　　庾翼(稚恭/)　郗愔(方回/)　謝安(安石/)
　　　王珉(季琰/)　桓𤣥(敬道/)　羊欣(敬元/)
　　　王僧䖍　　孔琳之　　殷鈞(季和/)
　　右十五人中之上
論曰子並崔家州里頗相倣効可謂醬鹹于鹽氷寒于
水伯道府問朝廷逺封其迹德昇之妙鍾胡各採其美
子真俊才門法不墜李妻衛氏自出華宗景則毫素流
靡稚恭聲彩遒越郄愔安石草正並驅季琰桓𤣥筋力
俱駿羊欣早隨子敬妙最得王體孔琳之聲髙宋氏王
僧䖍雄發齊代殷鈞頗耽着愛好終得肩隨此一十五
人允為中之上
　　　魏武帝(曹操/孟德)　孫皓(吳主/元宗)　衛覬(伯儒/)
　　　左伯(子邑/)　衛恒(巨山/)　杜預(元凱/)
　　　王廙(世將/)　張彭祖　任靖　韋昶(文休/)
　　　王修(敬仁/)　張永(景初/)　范懷約
　　　吳體尚　施方太
　　右十五人中之中
論曰魏帝筆墨雄贍吳主體裁綿宻伯儒兼叙𨽻草子
邑分鑣梁邯巨山三世元凱累葉王廙為右軍之師彭
祖取羲之之道任靖矯名文休題柱敬仁清舉致畏逼
之詞張范逓峙俱東南之美施吳鄴下後此同年拔萃
此十五人允為中之中
　　　羅暉(叔景/)　趙襲(元嗣/)　劉輿　張昭
　　　陸機(士衡/)　朱誕　王導(茂和/)　庾亮(元規/)
　　　王洽(敬和/)　郄超(景興/)　張翼(君祖/)
　　　宋文帝(姓劉氏/義隆)　康昕　徐希秀
　　　謝眺(元暉/)　劉繪　陶隠居(名𢎞景/字通明)
　　　王崇素
　　右十八人中之下
論曰叔景元嗣並稱西州劉輿之筆扎張昭之無懈陸
機以𢎞才掩迹朱誕以偏藝流聲王導則列聖推能庾
亮則羣公挹巧王洽以並通諸法郄超以晚年取譽張
翼善効宋帝康昕希秀孤生謝眺劉繪文宗書範近來
少前陶隠居仙才翰彩抜於山谷王崇素繪篇書筆傳
於里閭此十八人允為中之下
　　　姜詡　　　梁宣　　　魏武(文成/)
　　　韋秀　　　鍾與　　　向泰
　　　羊帎　　　晉元帝(景文/)　識道人
　　　范曄(蔚宗/)　宗炳　　　謝靈運
　　　蕭思話　　薄紹之(敬叔/)　齊髙帝
　　　庾黔婁　　費元瑶　　　孫奉伯
　　　王薈　　　羊祜(叔子/)
　　右二十人下之上
論曰此二十人並擅毫翰動成楷則殆逼前良見希後
彦允為下之上
　　　楊經　　　諸葛融　　楊潭
　　　張炳　　　岑淵　　　張輿
　　　王濟　　　李夫人　　劉穆之(道和/)
　　　朱齡石　　庾景休　　張融(思光/)
　　　禇元明　　孔敬通　　王籍(文海/)
論曰此十五人雖未窮字奥書尚文情披其藂薄非無
草香視其涯㟁皆有珠潤故遺斯紙以為世玩為下之
中
　　　衛宣　　李韞　　陳基
　　　傅廷堅　張紹　　陰光
　　　韋熊　　張暢　　曺任
　　　宋嘉　　裴邈　　羊固
　　　傅夫人　辟閭訓　謝誨
　　　徐羨之　孔閭　　顔保光
　　　周仁皓　張欣泰　張熾
　　　僧岳道人　法高道人
　　右二十三人下之下
論曰此二十三人皆五味一和五色一彩視其雕文非
特刻鵠人人下筆寧止追嚮遺迹見珍餘芳可折誠以
驅馳並駕不逮前鋒而中權後殿各盡其美允為下之
下
今以九例該此衆賢猶如𤣥圃積玉炎洲聚桂其中實相
推謝故有此多品然終能振此鱗翼俱上龍門儻後之
學者更隨㸃曝云爾
　　　唐李嗣真書後品
昔蒼頡造書天雨粟鬼夜哭亦有感矣盖德成而上謂
仁義禮智藝成而下謂射御書數吾作詩品猶希聞偶
合神交自然冥契者是才難也及其作畫評而登逸品
數者四人故知藝之為末信矣雖然若超悟逸品之才
者亦當夐絶于終古無復繼作故斐然有感而作書評
雖不足對揚王休𢎞闡神化亦名流之美事與夫飽食
終日博奕猶賢不其逺乎項籍云書足紀姓名此狂夫
之言也嗟爾後生既乏經國之才又無干城之畧庶㡬
勉夫斯道近代虞袐監歐陽銀青房楮二僕射陸學士
王家令髙司衛等亦並由此術無所間然其中亦有更
無他技而俛拾朱紱如此則雖慚君子之盛烈苟非莘
野之器箕山之英亦何能作戒凌雲之臺拂衣碑石之
際耶今之馳騖去聖愈逺徒識方圎而迷㸃畫猶莊生
之歎盲者易象之談日中終不見矣太宗與漢王元昌
褚僕射遂良等皆受之于史陵褚首師虞後又學史乃
謂陵曰此法更不可教人是其妙處也陸學士東之受
於虞祕監虞秘監受於永禪師皆有體法今人都不聞
師範又自無鑒局雖古迹昭然永不覺悟而執燕石以
為寶玩楚鳯而稱珍不亦謬㢤其議于品藻自王愔以
下王僧䖍袁庾諸公已言之矣而或未周今採諸家之
善聊指同異以貽諸好事其品已定則不復銓列素未
曽入有可措者亦復云爾太宗髙宗皆稱神扎吾所伏
事何敢寓言始于秦氏終唐世八十一人為十等
　　逸品五人
　　　李斯小篆
右小篆之精古今妙絶秦望諸山及皇帝玉璽猶夫千
鈞强弩萬石洪鍾豈徒學者之宗匠亦是𫝊國之遺寶
　　　張芝草　　鍾繇正　羲之(三體/飛白)
　　　獻之(草書/行書)
右四賢之迹揚庭効技策勛底績神合契匠宜運天矩
皆可稱曠代絶作而鍾張則筋骨有餘膚肉未贍逸少
則加减太過朱粉無設同夫披雲覩日芙蓉出水求其
盛美難以備諸然伯英章草似春虹飲澗落霞浮浦又
似渥霧沾濡繁霜摇落元常正𨽻如郊廟既陳爼豆斯
在又比寒澗園壑秋山嵯峨右軍正體如陰陽四時寒
暑調暢巖廊宏深簮裾肅穆其聲鳴也則鏗鏘金石其芬
郁也則氛氲蘭麝其難徵也則縹緲而已仙其可覿也
則昭彰而在目可謂書之聖也若草行雜體如清風出
袖明月入懷瑜瑾爛而五色黼繡摘其七彩故使離朱
喪明子期失聽可謂草之聖也其飛白猶霧縠卷舒烟
雲炤灼長劍耿介而倚天勁矢超忽而無地可謂飛白
之仙也又如松岩㸃黛蓊欝而起朝雲飛泉潄玉洒散
而成暮雨既離方以遁圎亦非絲而異帛趣長筆短差
難縷陳子敬草書逸氣過父如丹穴鳯舞清泉龍躍倐
忽變化莫知所成或蹴海移山或翻濤簸嶽故謝靈運
謂云公當勝右軍誠有害名教亦非徒語也而正書行
書如田野學士越參朝列非不稽古憲章乃時有漢體
處舊説稱其轉妍品鑒踈矣然數公者皆有神助若喻
之制作其雅頌之流乎
評曰元常每㸃多異羲之萬字不同後學者恐徒傷筋
膂耳然右軍肇變古質理不應減鍾故云或謂過之庾
翼每不服逸少曽得伯英十紙喪亂遺失常恨妙迹永
絶及見逸少與亮書曰今見足下荅家兄書煥若神明
頓還舊觀方乃大服羲之又曽書壁而去子敬宻拭之
而更别題右軍還觀之曰吾去時真大醉子敬乃心服
之然右軍終無敗累子敬往往失落及其不失則神妙
無方亦可謂之草聖矣
賛曰蒼頡造書鬼哭天廩史籀湮滅陳倉藉甚秦相刻
銘爛若舒錦鍾張羲獻超然逸品
　　上上品二人
　　　程邈𨽻　　　崔瑗小篆
右程君首創𨽻則模範煥于丹青崔氏爰效李斯㸃畫
皆如鐵石𫝊之後裔厥功亦茂此外鎸勒去之無乃夐
乎若校之文章則三都二京之比
　　上中品七人
　　　蔡邕　　索靖　　梁鵠　　鍾㑹
　　　衛瓘　　韋誕　　皇象
右自王崔以降更無超越此數君書雅勁于韋蔡皇衛
草迹殆亞於二王鍾索遺迹雖少吾家有小鍾正書洛
神賦河南長孫氏雅所珍好用子敬草書數紙易之索
有月儀三章觀其趣况大為遒竦無愧珪璋特達猶夫
聶政相如千載凜凜為不亡矣又毌丘興碑云是索書
比蔡石經無相假借蔡公諸體惟范巨卿碑風華艷麗
古今冠絶王簡穆云無可以定其優劣亦何勞品書者
乎
　　上下品一十二人
　　　崔　寔　　郄　鑒　　王　庾
　　　衛夫人　　王　洽　　郄　愔
　　　李　式　　庾　翼　　羊　欣
　　　歐陽詢　　虞世南　　褚遂良
右逸少謂領軍弟書不減吾吾觀可有十紙信佳作矣
體裁用筆全似逸少虛薄不倫右軍藻鑒豈當虛發葢
欲假其名譽耳前品措之中下豈所謂允僉望㢤崔衛
素負髙名王庾舊稱拔萃崔章草甚妙衛正體尤絶世
將楷則微類羲之猶有古制稚恭章草頗推筆力不謝
子真郄李縱邁過于羊欣歐陽草書難與競爽如旱蛟
得水饞兎走宂筆勢恨少善于鐫勒及飛白諸勢如武
庫矛㦸雄劒森森虞世南瀟散灑落真草惟命如羅
綺嬌春鵷鴻戯沼故當子雲之上褚氏臨冩右軍亦為
髙足豐艷雕刻盛為當今所尚但恨乏自然功勒精悉
耳評曰蟲篆者小學之所宗草𨽻者士人之所尚近代
君子故多好之或時有可觀耳然許静之迹殆不减小
令常歎云小鍾書初不留意試作之乃不可得研之彌
久如有髣髴乃知有畫龍之感耳安可厚誣乎此羣英
允居上流三品其中銓鑒不無優劣
贊曰程邈隷體崔公篆勢梁李蔡索郗皇韋衛羊習獻
規褚𫝊羲制邈乎天壤光厥來裔
　　中上品七人
　　　張　昶　　衛　恒　　杜　預
　　　張　翼　　郗嘉賔　　阮　研
　　　漢王(元昌/)
右文舒白嶽碑文但覺妍冶殊無骨氣庾公置之七品
張翼代羲之草奏曽曰小人㡬乎亂真更乃編之乙科
涇渭混淆竒難品㑹至于衛杜之筆流𫝊多矣縱任輕
巧流轉風媚剛健非有餘便娟少儔匹嘉賔與王庾相
將是則髙手顔黄門有言阮交州蕭國子陶𨼆居各得
右軍一體故稱當時之冠絶然蕭公力薄終不迨阮漢
王作獻之氣勢或如舞劒往往鄰幾
　　　謝　安　　康　昕　　桓　𤣥
　　　丘道䕶　　許　静　　蕭子雲
　　　陶𢎞景　　釋智永　　劉　珉
　　　房元齡　　　陸柬之　　王知敬
右謝公縱任自在螭盤虎踞之勢康昕巧宻精勤有
翰飛嚶哢之體桓𤣥如驚蛇入草銛鋒出匣劉珉比顛
波赴壑狂澗争流𨼆居頴脫得書之筋髓如麗景霜空
鷹隼初撃道護謬登髙品迹乃浮漫陸柬之學虞草體用
筆則青出于藍故非子雲之徒正𨽻功夫恨少不至髙
馳也智永精熟過人惜無竒態矣房司空含文抱質王
家令碎玉殘金房如海上雙鵷王比雲間孤鶴
　　中下品七人
　　　孫　皓　　張　超　　謝道韞
　　　宋　炳　　宋文帝　　齊髙帝
　　　謝靈運
右孫皓吳人酣暢驕其家室雖欲矜豪亦復平矣張如
郢中少年乍入京輦縱有才辯盖亦可知謝道韞是王
凝之之妻雍容和雅芬馥可翫宋文帝有子敬風骨趍
縱狼藉翕煥為美康樂往往敬遵髙帝時時合興如慕
韓彭之豹變有異張桓之拾青宋炳放逸屈攝頗効康
許量其直置孤梗是靈運之流
評曰古之學者皆有師法今之學者但任胷懷無自然
之逸氣有師心之獨往偶有能者時見一㸃忽有不悟
者終身瞑目而欲求乗欵段度越驊騮其亦難矣吾嘗
告勉夫後生自古歎知音希可為絶絃者也
賛曰西嶽張昶江東阮研銀鷹真白鐵馬桓𤣥衛杜花
散安康綺鮮元昌陸東名後身先
　　下上品十三人
　　　陸　機　　袁　崧　　李夫人
　　　謝　眺　　庾肩吾　　蕭　綸
　　　王　褒　　斛斯彦明　房彦謙
　　　殷令名　　張大𨼆　　藺静文
右士衡以下時然合作踳雜不倫或類蚌質胎珠乍比
金沙銀鑠陸平原李夫人猶帶古風謝吏部庾尚書創
得令韻邵陵王司空是東陽之亞房司𨽻張益州㕘小
令之體藺生正書甚為鮮槩殊有規則錢氏小篆飛白
寛博敏麗太宗貴之斛斯筆勢咸有由來司𨽻宛轉頗
稱流恱皆著名美殷氏擅聲題署代有其人嗟乎有天
才者或未能精之有神骨者則其功虛棄但有佳處豈
忘存録
　　下中品十人
　　　范　曄　　蕭思話　　張融
　　　梁簡文帝　劉　逖　　王晏
　　　周　顒　　王宗素　　釋智果
　　　虞　綽
右范如寒雋之士亦不可棄蕭比遁世之夫時或堪採
思光要自標舉盖無足褒簡文拔羣貴勝猶難繼作劉
黄門落花從風王中書竒石當逕彦倫意則甚髙迹少
俊銳崇素時象麗人之姿智果頗似委草之質虞綽鋒
頴迅健亦又次之矣
　　下品七人
　　　劉穆之　　褚　淵　　梁武帝
　　　梁元帝　　沈君理　　陳文帝
　　　張正見
右數君亦稱筆札多類效嚬猶枯木之青秀一枝比衆
石之孤生片琰彦回輕快練倩有力孝元風流君理放
任亦後來之所習非先達之所營吾黨論書有異于是
評曰前品云蕭思話如舞女低腰仙人嘯樹亦别仙矣
又云張伯英如漢武學道憑虛欲仙終不成矣商𣙜如
此不亦謬乎吾今品藻亦未能至當若其顛倒衣裳白
珪之玷則庶不為也後來君子儻為鑒焉
贊曰蚌質懷珠銀鋼藴礫陸謝參蹤蕭王繼迹思話仙
才張融賞擊如彼枯秀衆多羣石
　
　
　
　書苑菁華卷四
欽定四庫全書
　書苑菁華卷五
　　　　　　　　　　　　　宋　陳思　撰
　　書評
　　　梁武帝評書(漢宋至梁二/十有八人)
鍾繇書如雲鵠遊天羣鳬戲海行間茂密實亦難過
王羲之書字勢雄逸如龍跳天門虎卧鳳閣故歴代寶
之永以為訓
蔡邕書骨氣洞達爽爽如有神力
韋誕書如龍威虎振劒拔弩張
張芝書如漢武帝愛道憑虛欲仙
蕭子雲書如危峯阻日孤松一枝荆軻負劒壯士彎弓
椎入獵虎心胸猛烈鋒刃難當
羊欣書如大家婢為夫人雖知過位舉止羞澁終不似
真
李征東書如芙蓉之出水文彩如鏤金
王獻之書如芙蓉之出無人可擬如河朔少年皆悉充
恱舉體沓拖而不可耐
索靖書如飄風忽舉鷙鳥乍飛
王僧䖍書如王謝子弟縱復不端正奕奕皆有一種風
流氣骨
吳施書如新亭傖父一往似揚州逢人共語便意態出
顔倩書如貧家果實其芳可愛少乏珍羞
阮研書如貴胄失品不復排斥英賢
王褒書悽斷風流而勢不稱貌意深工淺猶未當妙
師宜官書如鵬羽未息舉翩翩而自逺
陶𨼆居書如吳興小兒形狀雖未成長而骨體甚峭快
鍾㑹書有十二意意外奇妙
蕭特書雖有家風而風流勢薄猶如羲獻安得相似
王彬之書放縱快利筆遒流便
范懐約書真有力草行無功固知簡牘非易
郗愔書得意甚熟而取妙特難疎散風氣一無雅素
栁惲書縱横廓落人意不凡而德體未備
庾肩吾書畏懼收歛少得自尅効未能精去蕭蔡逺矣
徐淮南書如南崗士大夫徒尚風範然不免寒乞
袁松書如深山道士見人便欲退縮
張融書如辨士對揚獨語不困得必㑹理
薄紹之書如龍遊在霄繾綣可愛
　　　梁袁昻古今書評(按此兩書評小有多寡異同/或以為武帝或以為袁昻疑)
　　　　(作袁昻者得之梁書蕭子雲傳載武帝論子/雲書曰筆力勁駿心手相應巧踰杜度美過)
　　　　(崔寔當與元常並驅争先與此評全别又蕭/特乃蕭子雲之子王褒乃袁昂外孫並名輩)
　　　　(晚出范懐約武帝嘗令寫婦人事以給後宫/事見張率𫝊人品猥下豈當以之入評此皆)
　　　　(後人取袁昻評増入妄名為武帝語耳陳思/兩存頗得缺疑之義朱長文合併兩評但題)
　　　　(為梁武帝作未/免失之不審矣)
王右軍書如謝家子弟縱復不端正者爽爽有一種風
氣
王子敬書如河洛少年雖皆充恱而舉體沓拖殊不可
耐
羊欣書喜如大家婢學夫人雖處其位而舉止羞澁終
不似真
徐淮南書如南巔士大夫徒好尚風範終不免寒乞
阮研書如貴胄失品次叢不能復排突英賢
王儀同書如晉安帝非不處尊位而都無神明
施肩吾書如新亭傖父一往見似揚州人共語便音態
出
陶𨼆居書如吳興小兒形容雖未長成而骨體甚駿快
殷君書如髙麗使人抗浪甚有意氣滋顛終乏精味
袁崧書如深山道人見人便欲退縮
蕭子雲書如經綸道人無不絶云(一本如字以/上作曹喜)
崔子玉如危峯阻日孤松一枝有絶望之意
師宜官書如鵬羽未息翩翩自逝
韋誕書如龍威虎振劒拔弩張
曹喜書如上林春花逺近瞻望無處不發(一本如字以/上作蕭子雲)
蔡邕書骨氣洞逺爽爽有神
鍾司徒書字十二種意外殊妙實亦多奇
邯鄲淳書應規入矩方圓乃成
張伯英書如漢武帝愛道憑空欲仙
索靖書如飄風忽舉鷙鳥乍飛
梁鵠書如太祖忘寢觀之喪目
皇象書如歌聲繞梁琴入拾徽
衛恒書如插花美女舞笑鏡臺
孟光禄書如崩山絶崖人見可畏
李斯書世為冠葢不易施評
張芝驚奇鍾繇特絶逸少鼎能獻之冠世四賢共類流
芳不滅羊真孔草蕭行范篆各一時妙絶右二十五人
自古及今皆善能書奉勅遣臣評古今書品字法如前
伏願照覽謹啟普通四年二月五日内侍中尚書令袁
昻啟
勅㫖具之如卿所評
臣謂鍾繇書意氣密麗若飛鴻戲海舞鶴遊天行間茂
密實亦難過蕭思話書走墨連綿字勢崛强若龍跳天
門虎卧鳳閣薄紹之書字勢蹉跎如舞女低腰仙人嘯
樹乃至揮毫振紙有疾閃飛動之勢臣淺見無聞暗于
明滅寧敢謬量山海以聖命似天不得不斟酌過失是
非如獲湯炭
　　　唐人評書
李斯書骨氣豐潤方圓妙絶
曹操書金花細落遍地玲瓏荆玉分輝遙巖璀璨
衛夫人書如插花舞女低昻美容又如美女登臺仙娥
弄影紅蓮映水碧沼浮霞
栢夫人書如快馬入陣屈伸隨人
傅玉書如項羽投戈荆軻執㦸
王羲之書如壯士拔劒壅水絶流頭上安㸃如髙峯墜
石作一横畫如千里陣雲捺一偃波如風雷震駭作一
豎畫如萬嵗枯籐立一倚竿若虎卧鳳閣自上揭竿如
龍躍天門
嵇康書如抱琴半醉詠物緩行又若獨鶴歸林羣鳥乍
散
宋文帝書如葉裏紅花雲間白日
陸柬之書彷彿堪觀依稀可擬
王紹宗書筆下流利快健難方就看熟視轉増美妙
程廣書如鴻鵠弄趐翺翔頡頏
蕭子雲書如上林春花逺近瞻望無處不發
孔琳之書放縱快健筆勢流利二王以後難與比肩但
巧虧少故劣于羊欣
張越書如蓮花出水明月開天露散金峯雲低玉嶺
虞世南書體段遒媚舉止不凡能中更能妙中更妙
歐陽詢書若草裏蛇驚雲間電發又如金剛嗔目力士
揮拳
褚遂良書字裏金生行間玉潤法則温雅美麗多方
薛稷書多攻褚體亦有新奇
　　　唐遺名字吕總續書評
　　　　篆書一人
李陽冰書若古樹倚物力有萬夫李斯之後一人而已
　　　　八分書五人
梁升卿書驚波往來巨石前却
盧藏用書露潤花妍烟凝修竹
張庭珪書古木崩沙閒花映竹
韓擇木書龜開萍葉鳥散芳洲
史維則書雁足印沙深淵魚躍
　　　　真行書二十二人
薛稷書風驚苑花雪惹山栢
蕭成書舞鴞交行騰猿在空
韋陟書如蟲穿古木鳥踏花枝
李邕書華嶽三峯黄河一曲
蔡𨼆丘書古質放意自成一家
宋儋書暮春花發夏栁低枝
徐浩書固多精熟無有意趣
顔真卿書鋒絶劒摧驚飛逸勢
沈千里書飢應殺心忍痩筋骨
闗操書淵月沈珠露花濯錦
鄭䖍書風送雲收霞催月上
李璆書垂籐著地枯木如折
吳郁書字體綿密不謝當時
賴文雅書騰沙欝霧翻浪揚鷗
賀知章書綴筆如飛酌而不竭
何昌裔書子敬餘波時時可翫
宋之問書天性絶妙而功未深
張從申書逺近稱善獨步江外
李清吉書變化自逸代有斯人
釋元悟書骨氣無雙逈出時輩
釋樂簡書臨寫逸少時有亂真
　　　　草書十二人
張旭書立性顛逸超絶古今
孫過庭書丹崖絶壑筆勢堅勁
張懐瓘書組以章草新意頗多
張芬書孤松聳身弱草垂路
張彪書孤峯削成藏筋露節
鄔彤書寒鴉棲林平岡走兔
陸曽書驚浪魚躍深水龍潛
史麟書逸氣雄鎮超然不羣
梁耿書錯落魚文縱横鳥迹
房廣書婉美芬藹春鶯欲嬌
沈益書春鷺窺魚秋蛇赴宂
釋懐素書援筆掣電隨手萬變
　　書議
　　　唐張懐瓘書議
昔仲尼修書始自堯舜天下煥乎有文章文章發揮書
道尚矣夏殷之世能者挺生秦漢之間諸體間出元猷
冥運妙用天資追虚捕偽鬼神不容其潛匿而通微應
變言象不測其存亡奇寶盈乎東山明珠溢乎南海其
道有貴而彌聖其迹有祕而莫𫝊理不可盡之于詞妙
不可窮之于筆非夫通𤣥達微何可至于此乎乃不朽
之盛事故敘而論之夫草木各務生氣不自埋没況禽
獸乎況人乎猛獸鷙鳥神彩各異道書法此其古文篆
籀時罕行用者皆闕而不議議者真正藁草之間或麟
鳳一毛龜龍片甲亦先不録其有名迹俱顯者一十九
人列之於後
崔瑗　　張芝　　張昶　　鍾繇　　鍾㑹
韋誕　　皇象　　嵇康　　衛瓘　　衛夫人
索靖　　謝安　　王導　　王敦　　王廙
王洽　　王珉　　王羲之　王獻之
然則千百年間得其妙者不越此十數人各能聲飛萬
里榮躍百代惟逸少筆迹遒潤獨擅一家之美天質自
然風神葢代且其道微而味薄固常人莫之能學其理
𨼆而意深固天下寡於知音昔為評者數家既無文詞
則何以立說何為取象其勢彷彿其形似知其門而未
知其奥是以言論不能辨明夫於其道不通出其言不
斷加之詞寡典要理乏研精下述賢哲之殊能况有丘
明之新意悠悠之說不足動人夫翰墨及文章至妙者
皆有深意以見其志覽之即令了然若與面㑹則有智
昏菽麥混白黒於胸襟若心悟精微圖古今於掌握𤣥
妙之意出于物類之表幽深之理伏於杳冥之間豈常
情之所能測非有獨聞之聽獨見之明不可議無聲之
音無形之相夫誦聖人之語不如親聞其言評先賢之
書必不能盡其深意有千年明鏡可以照人之不疲琉
璃屏風可以洞徹無碍今雖録其品格豈獨稱其才能
皆先其天性後其學習縱異形體奇徹以情理一貫終
不出于洪荒之外必不離於工拙之間然智則無涯法
固不定具以風神骨氣者居上妍美功用者居下
　　　真書
逸少第一　　元常第二　　世將第三
子敬第四　　士季第五　　文静第六
茂宏第七
　　　行書
逸少第一　　子敬第二　　元常第三
伯英第四　　伯玉第五　　季琰第六
敬和第七　　茂宏第八　　安石第九
　　　章草
子玉第一　　伯英第二　　幼安第三
伯玉第四　　逸少第五　　士季第六
子敬第七　　休明第八
草書伯英創立規範得物象之形均造化之理然其法
太古質不剖斷以此為少而有推輪草意之妙後學得
漁獵其中宜為第一
　　　草書
伯英第一　　叔夜第二　　子敬第三
處仲第四　　世將第五　　仲將第六
士季第七　　逸少第八
或曰問此品之中諸子豈能悉過于逸少荅曰人之材
能各有長短諸子於草各有性識精魄超然神彩射人
逸少則格律非髙功夫又少雖圓豐妍美乃乏神氣無
戈㦸銛銳可畏無物象生動可奇是以劣於諸子得重
名者以真行故也舉世莫之能曉悉以為真草一槩若
所見與諸子雷同則何煩有論今製品格以代權衡於
物無情不饒不損惟以理伏頗能面質冀合規於元匹
殊不顧於聾俗無眼有耳但聞是逸少必闇然懸伏何
必須見見與不見一也雖自謂為鑒旁觀如三嵗嬰兒
豈敢輕量鼎之輕重哉伯牙子期不易相遇造章甫者
當售衣冠之士本不為於越人也然草與真有異真則
字終意亦終草則行盡勢未盡或烟收霧合或電激星
流以風骨為體以變化為用有類雲霞聚散觸過成形
龍虎威神飛動増勢巖谷相傾於嶮峻山水各務於髙
深囊括萬殊裁成一相或奇以騁縱横之志或託以散
欝結之懐雖至貴不能抑其髙雖妙算不能量其力是
以無為勿用同自然之功物類其形得造化之理皆不
知其然也可以心契不可以言宣觀之者似入廟見神
如窺谷無底俯猛獸之牙爪逼利劒之鋒芒肅然危然
方知草之微妙也子敬年十五六時嘗白其父云古之
章草未能宏逸今窮偽畧之理極草縱之致不若草行
之間於往法固殊大人宜改體且法既不定事貴變通
然古法亦局而執子敬才髙識逺行草之外更開一門
夫行書非草非真離方遁圓在乎季孟之間兼真者謂
之真行帶草者謂之行草子敬之法非草非行流便於
行草又處其中間無籍因循寧拘制則挺然秀出務於
簡易情馳神縱超逸優遊臨事制宜從意適便有若風
行水散潤色開花筆法體勢之中最為風流者也逸少
秉真行之要子敬執行草之權父之靈和子之神俊皆
古今之獨絶也世人雖不能甄别但聞二王莫不心醉
是知德不可偽立名不可虚成然荆山之下玉石參差
或價賤同於瓦礫或價貴重於連城其八分即二王之
石也子敬之後羊薄嗣之宋齊之間此體彌尚謝靈運
尤為秀傑近者虞世南亦工此法或君長告令公務殷
繁可以應機可以赴速或四海尺牘千里相聞迹乃含
情言惟敘事披封不覺欣然獨笑雖則不面其若面為
妙用𤣥通隣於神化然此論雖不足搜索至真之理亦
可謂張皇墨妙之門但能精求自可意得思之不已神
將造之理與道通必然靈應有志小學豈不勉歟古之
名手但能其事不能言其意今僕雖不能其事而輒言
其意諸子亦有所不足或少運動及嶮峻或少波勢及
縱學者宜自損益也異能殊美莫不備矣然道合者千
載比肩若死而有知豈無神交者也逸少草有女郎材
無丈夫氣不足貴也賢人君子非愚於此而智於彼知
與不知用與不用也書道亦爾雖賤於此而貴於彼鑒
與不鑒也知能雖定賞遇在時也嵇叔夜身長七尺六
寸美音聲偉容色雖土木形體而龍章鳳姿天質自然
加以孝友温恭吾慕其為人常有其草寫絶交書一紙
非常寶惜有人與吾兩紙王右軍書不易近於李造處
見全書了然知公平生志氣若與面焉後有逺識者覽
此論當亦悉心矣夫人知者智自知者明論人才能先
文而後墨羲獻等十九人皆兼文墨乾元元年四月日
張懐瓘述
　　書估
　　　唐張懐瓘
有好事公子頻行枉顧問及自古名書頗為定其差等
曰可謂知書矣夫丹素異好愛惡罕同若鑒不圓通則
各守封執是以世議紛操何不製其品格豁被疑心哉
且公子貴斯道也惑之乃為其估貴賤既辨優劣了然
因取世人易解遂以王羲之為標準如大王草書字直
一百五字乃敵一行行書三行行書敵一行真正徧帖
則爾至如樂毅黄庭太師箴畫賛累表告誓等但得成
篇即為國寶不可計以字數或千或萬惟鑒别之精粗
也他皆倣此近日有鍾尚書紹京亦為好事不惜大費
破産求書計用數百萬錢惟市得右軍行書五紙不能
致真書一字崔張之迹固乃寥寂矣惟天府之内僅有
存焉如小正書所貴今作者若藁行之間有典合者則
逸氣葢世千古獨立家尊纔可為其子弟爾子敬年十
五六時常白逸少云古之章草未能宏逺頗異諸體合
窮偽畧之理及操縱之致不若藁行之間於往法固殊
大人宜改體逸少笑而不答及其業成之後神用獨超
天姿特秀流便簡易志在驚奇峻險髙深起自此子然
時有敗累不顧疵瑕故減於右軍行書之價可謂子為
神俊父得靈和父子真行固百代之楷法然文質相沿
立其三估貴賤殊品置其五等三估者篆籀為上估鍾
張為中估羲獻為下估上估但有其象葢無其迹中估
乃曠世奇迹可貴可重有購求者宜懸之千金或時不
尚書薫蕕同器假如委諸衢路猶可字價千金其杜度
崔瑗可與伯英價等然志乃估力亦微夫惟妍媚不逮
於張芝衛瓘可與張為弟索靖則雄逸過之且如右軍
真書妙極又人間切須是以價齊中估古逺稀世非無
降差崔張玉也逸少金也大賈則貴其玉小商則重其
金膚淺之人多任其耳但以王書為最真草一槩略無
差殊豈無右軍之書自有十等
黄帝史　　周宣史　　鍾繇　　張芝
王羲之　　崔瑗　　　衛瓘　　索靖
王獻之
　　　　以上九人第一等
蔡邕　　　張昶　　　荀朂　　　皇象
韋誕　　　鍾㑹等
　　　　度德比義並崔張之亞也可微劣右軍行書
　　　　之價以上六人第二等
曹喜　　　邯鄲淳　　趙襲　　　崔寔
劉德昇　　羅揮　　　師宜古　　梁鵠
胡昭　　　荀爽　　　張彭祖　　張宏
傅𤣥　　　魏武帝　　曹植　　　吳孫皓
孫瓘　　　應璩　　　徐幹　　　張昭
嵇康　　　何曽　　　衛覬　　　杜預
楊肇　　　樂廣　　　劉恢　　　司馬收
衛恒　　　衛夫人　　衛玠　　　李式
王郭　　　郗鑒　　　郗愔　　　韋昶
桓𤣥　　　王翼　　　王導　　　王洽
王珉　　　謝安　　　庾翼等
　　　　或奇材見拔或絶世難求並庶㡬右軍草書
　　　　之價以上四十三人第三等
張嘉　　　庾亮　　　郗超　　　王恂
戴若思　　衛瓘　　　僧惠式　　王修
張翼　　　戴道安　　王元之　　王操之
王凝之　　王徽之　　孫元公　　王允之
宋文帝　　宋孝武　　康昕　　　王僧䖍
薄紹之　　孔琳之　　蕭思話　　張永
蕭子良　　齊髙帝　　蕭子雲等
　　　　互有得失時見髙深得絶續長短智力均可
　　　　敵右軍草書三分之一以上二十九人第四
　　　　等
張越　　　張融　　　陶𢎞景　　阮研
毛喜　　　僧智永　　虞世南　　歐陽詢
褚遂良等
　　　　可敵右軍草書四分之一以上九人第五等
以上率皆估其甚合者其不㑹意數倍相懸大凡雖則
同科物稀則貴今妍古雅漸次陵夷自漢及今降殺百
等貴逺賤近淳漓也凡九十六人列之如右五等之外
盖多賢哲聲聞雖美功業未遒空有望於屠龍竟難成
於畫虎不入品流深慮遺材天寶十三載正月十八日
　
　
　書苑菁華卷五
欽定四庫全書
　書苑菁華卷六
　　　　　　　　　　　　　　　宋　陳思　撰
　　書斷
　　　唐張懐瓘十體書斷
　　　(古文/𨽻書)　(大篆/章草)　(籀文/行書)　(小篆/飛白)　(八分/草書)
古文案古文者黄帝史蒼頡所造也頡首四目通於神明仰
觀奎星環曲之勢俯察龜文鳥跡之象博採衆美合而為字
是曰古文孝經援神契云奎主文章蒼頡倣象是也夫文字者
摠而為言包意以名事也分而為義則文者祖父字者子孫
得之自然備其文理象形之屬則謂之文因而滋蔓母子相
生諧聲㑹意之屬則謂之字字者言孳乳浸多也題之竹帛
謂之書書者如也舒也著也記也著明萬事記往知來名言
諸無宰制羣有何幽不貫何往不經實可謂事簡而應博豈
人力哉易曰上古結繩以治後世聖人易之以書契夫一徳之
道化其性于未然之前結繩之教懲其罪于已然之後故
大道衰而有書利害萌而有契契為信不足書為言立
徵書契者决斷萬事也凡文書相約束皆曰契契亦誓
也諸侯約信曰誓故春秋傳曰王叔氏不能舉其契是
知契者書其信誓之言而盟之濫觴君臣之大約也亦
謂刻木剖而分之君執其左臣執其右即昔之銅虎竹
使今之銅魚並契之遺像也皇甫謐曰皇帝史蒼頡造
文字記言行策而藏之名曰書契故知黄帝導其源堯
舜揚其波是有虞夏商周之書神化典謨垂範萬世及
周公相成王申明禮樂以加朝祭服色尊卑之節又造
爾雅宣尼卜商增益潤色釋言暢物畧盡訓詁及秦用
小篆焚燒先典古文絶矣漢文帝時秦博士伏勝獻古
文尚書時又有魏文侯樂人竇公年二百八十歳獻古
文樂書一篇以今文考之乃周官之大司樂章也及武
帝時魯恭王壊孔子宅壁内石函中得孝經尚書等經
宣帝時河内女子壊老子屋得古文一篇晉咸寧五年
汲郡人不凖盜發魏安釐王冡得册書千餘萬言或冩
春秋經傳易經論語夏書周書瑣語大厯梁丘藏穆天
子傳及魏史至安釐王二十年其書隨世變易已成數
體其周書論楚事者最妙於是古文偹矣甄鄷刪定舊
文制為六書一曰古文即此也以壁中書為正周幽王
時又有省古文者汲冡書中多有是也滕公冡内得石
銘人無識者惟叔孫通云此古文科斗書也科斗者即
古文之别名也(衛恒古文賛云黄帝之史沮誦蒼頡䀝/彼鳥迹始作書契紀綱萬事垂法立制)
(觀其措筆綴墨用心精專守正循檢矩折規旋其曲如/弓其直如經矯然特出若龍騰於川淼爾下隕若雨)
(墜於天信黄唐之遺跡為六藝之範/先籀篆盖其子孫𨽻草乃其曾𤣥)蒼頡即古文祖也
　賛曰邈邈蒼公軒轅之史創製文字代彼䋲理粲若
　星辰鬱為綱紀千齡萬類如掌斯視生人盛德莫斯
　之美神章靈篇自兹而起
大篆案大篆者周宣王太史史籀所作也或云柱下史
始變古文或同或異謂之為篆篆者傳也傳其物理施
之無窮甄鄷定六書三曰篆書八體書法一曰大篆又
漢書藝文志云史籀十五篇並此也以史官制之用以
教授謂之史書凡九千字秦趙高善篆教始皇少子胡
亥書又漢元帝王遵嚴延年並工史書是也秦焚書惟
易與史篇得全吕氏春秋云蒼頡造大篆非也若蒼頡
造大篆則置古文何地所謂籀篆盖其子孫是也(蔡邕/篆賛)
(曰體有大篆巧妙入神或象龜文或比龍鱗/紆體放尾長翅短身延頸貟翼壯以雙雲)史籀即大
篆之祖也
　賛曰古文𤣥㳙太史神書千類萬象或龍或魚何詞
　不錄何物不儲懌思通理從心所如如彼江海大波
　洪濤如彼音樂干戚羽旄
籀文案籀文者周太史史籀之所作也與古文大篆小
異後人以名稱書謂之籀文七畧曰史籀者周時史官
教學童書也與孔氏壁中古文異體甄鄷定六書二曰
竒字是也其跡有石鼔文存盖諷宣王畋獵之所作今
在陳倉李斯小篆兼采其意史籀即籀文之祖也
　賛曰體象卓然殊今異古落落珠玉飄飄纓組蒼頡
　之嗣小篆之祖以名稱書遺跡石鼔
小篆案小篆者秦始皇丞相李斯所作也增損大篆異
同籀文謂之小篆亦曰秦篆始皇二十年始并六國斯
時為廷尉乃奏罷不合秦文者於是天下行之畫如鐡
石字若飛動作楷𨽻之祖為不易之法其銘題鐘鼎及
作符印至今用焉則離之六二黄離元告得中道也斯
雖草創遂造其極矣(蔡邕小篆賛云龜文緘列櫛比龍/鱗隕若黍稷之垂穎藴若䖝蛇之)
(棼緼若絶若連似水露縁垂下端逺而望之象鴻鵲羣/遊絡繹遷延研桑不能數其詰曲離婁不能觀其障間)
(般垂揖讓而辭巧籀誦拱手而韜翰/摛華艶於䊵素為學藝之範先也)李斯即小篆之祖
也
　賛曰李君創法神慮精微鐡為枝體虯作驂騑江海
　淼漫山岳巍巍長風萬里鸞鳳於飛
八分按八分者秦羽人上谷王次仲所作也王愔云次
仲始以古書方廣少波勢建初中以𨽻草作楷法字方
入分言有模楷又蕭子良云靈帝時王次仲飭𨽻為八
分二家俱言後漢而兩帝不同且靈帝之前工八分者
非一而云方廣殊非𨽻書既言古書豈得稱𨽻若驗方
廣則篆籀有之變古為方不知其謂也按序先記云王
次仲上谷人少有異志早年入學屢有靈竒年未弱冠
變蒼頡書為今𨽻書始皇時官務煩多得次仲文簡畧
赴急疾之用甚喜遣使召之三徵不至始皇大怒制檻
車送之于道化為大鳥出在檻外飜然長引至於西山
落二翮於山上今為大翮小翮山山上立祠水旱祈焉
又魏土地記云爼陽縣城東北六十里有大翮小翮山
又班固北都賦云王次仲匿術於秦皇落雙翮而冲天
按數家之言明次仲是秦人既變蒼頡書即非效程邈
𨽻也按蔡邕勸學篇上谷王次仲初變古形是也始皇
之世出其數書小篆古形猶存其半八分已減小篆之
半𨽻又減八分之半然可云子似父不可云父似子故知
𨽻不能生八分矣本謂之楷書楷者法也式也模也孔
子曰今世行之後世以為楷式或云後漢亦有王次仲
為上谷太守非上谷人又楷𨽻初制大範幾同故後人
惑之學者務之盖其歳深漸若八字分散人名之為八
分時人因冩篇章或冩法令亦謂之章程書故梁鵠云
鍾繇善章程書是也夫人才智有所偏工取其長而捨
其短諺曰韓詩鄭易挂著壁且二王八分即挂壁之類
惟蔡伯喈乃造其極焉王次仲即八分之祖也
　賛曰仙客遺範靈姿秀出奮妍楊波金相玉質龍騰
　虎踞分勢非一交㦸横戈兮氣雄逸楷之為妙兮偹
　華實
𨽻書按𨽻書者秦下邳人程邈所造也邈字元岑始為
衙縣獄吏得罪始皇幽繫雲陽獄中覃思十年益大小篆
方圎而為𨽻書三千字奏之始皇善之用為御史以奏
事繁多篆書難成乃用𨽻字以為𨽻人佐書故曰𨽻書
蔡邕聖皇篇云程邈刪古立𨽻文甄鄷六書云四曰佐
書是也秦造𨽻書以赴急速惟官司刑獄用之餘尚用
小篆焉漢亦因循至和帝時賈魴撰滂喜篇以蒼頡為
上篇訓纂為中篇滂喜為下篇所謂三蒼也皆用𨽻字
冩之𨽻法由兹而廣酈道元水經曰臨淄人發古塜得
銅棺前板外引起為字言齊太公六世孫胡公之棺也
惟三字古文餘同今𨽻書證知𨽻字出古非始於秦時
若爾則𨽻法當先於大篆矣按胡公者齊哀公之弟靖
胡公也五世六公計一百餘年當周穆王時也又二百
餘歳至宣王之朝大篆出矣又五百餘載至始皇之世
小篆出焉不應𨽻書而效小篆然程邈所造書籍共傳
酈道元之説未可憑也按八分則小篆之㨗𨽻亦八分
之㨗漢陳遵字孟公京兆杜陵人哀帝之世為河南太
守善𨽻書與人尺牘並皆藏之以為榮此其創開𨽻書
之始也爾後鍾元常王逸少各造其極焉(蔡邕𨽻書勢曰/鳥跡之變乃惟)
(佐𨽻蠲彼繁文按兹簡易修短相副異體同勢煥若星/辰欝若雲布纎波濃㸃錯落其間若鐘簴設張廷燎飛)
(烟似崇臺重宇層雲冠山逺而望之若飛龍在天近而/察之心亂目眩成公綏𨽻勢曰䖝篆既繁草藁近偽適)
(之中庸莫/尚於𨽻)程邈即𨽻書之祖也
　賛曰𨽻合文質程君是先乃偹風雅如聆管絃長毫
　秋勁素體霜妍摧鋒劍折落㸃星懸乍發經焰旋凝
　紫烟金芝瓊草萬世芳傳
章草按章草者漢黄門令史㳺所作也衛恒李誕並云
漢初而有草法不知其誰蕭子良云章草者漢齊相杜
操始變稿法非也王愔云漢元帝時史游作急就章觧
散𨽻體草書之漢俗簡墮漸以行之是也此乃草字之
梗概損𨽻之規矩縱任奔逸赴速急就因草創之義謂
之草書為君長告令臣下則可後漢北海敬王劉穆善草書
光武器之明帝為太子尤見親幸甚愛其法及穆臨病
明帝令為草書尺牘十餘首此其創開草書之先也至
建初中杜度善草見稱於章帝上貴其迹詔使草書上
事魏文帝亦令劉廣通草書上事盖因草奏後世謂之
章草惟張伯英造其極焉魏誕云杜氏傑有骨力而字
畫微痩惟劉氏之法書體甚濃結字工巧時有不及張
芝喜而學焉耑精其巧可謂草聖超前絶後獨步無雙
(崔瑗章草書勢云書契之興始自顓皇冩彼鳥跡以定/文章章草之法盖又簡畧應時諭指周旋卒迫兼功並)
(用愛日省力純儉之變豈必古式觀其法象俯仰有儀/方不中矩圓不副規折左揚右望之若欹鸞企鳥峙志)
(意飛移狡獸暴駭将奔未馳狀似連珍絶而不離畜怒/排鬱放逸生竒騰虵赴穴頭没尾垂機要微妙臨時從)
(宜/)
懐瓘按章草之書字字區别張芝變為今草如其拔茅
連茹上下牽連或借上字之下而為下字之上竒形離
合數意兼包若懸猿飲澗之象鈎鎖連環之狀神化自
若變態不窮呼史游草為章因張伯英草而謂也亦猶
篆周宣王時作及有秦篆分别而有大小之名魏晉之
時名流君子一概呼為章惟知音者乃能辨為章草即
𨽻書之㨗草亦章草之㨗也按杜度在史游後一百餘
年即觧二𨽻體明是史游創焉史游即章草之祖也
　賛曰史游製草如務急就婉若廻鸞攖如舞袖遲廻
　亷簡勢欲飛透敷華垂實尺牘尤竒并功惜日學者
　為宜
行書按行書者後漢頴川劉德昇所造也即正書之少
偽務從簡易相間流行故謂之行書王愔云晉世以來
工書者多以行書著名昔鍾元常善行狎書是也爾後
王羲之獻之並造其極焉獻之嘗白父云古之章草未
能宏逸頓異其體合窮偽畧之理極草縱之致不若稿
行之間於往法固殊也大人宜改體觀其騰烟煬火則
廻禄喪精覆海傾河則𤣥㝠失馭天假其魄非學之功
若逸氣縱横則羲謝於獻若簮裙禮樂則獻不離羲雖
諸家之法悉殊而子敬最為遒拔夫古今人民狀貌各
異此皆自然妙有萬物類此惟書之不同可庶幾也故
得之者先禀於天然次資於功用而善學者乃學之於
造化異類而求之固不取乎似本而各挺之自然(王珉/行書)
(狀云邈乎嵩岱之峻極爛若列宿之麗天偉字挺特竒/書秀出揚波騁萟完好宏逸虎踞鳳峙龍伸蠖屈資胡)
(氏之壯傑兼鍾公之精密搃二妙之所長盡要蔑乎文/質詳覽字體究尋筆迹粲乎偉乎如圭如璧究若盤雛)
(之仰勢翌若翔鸞之舒翮或乃放乎/飛筆雨下風馳綺靡婉娩縱横流離)劉徳昇即行書之
祖也
　賛曰非草非真發揮柔翰星劒光芒雲虹照爛鸞鶴
　嬋娟風行雨散劉子濫觴鍾胡彌漫
飛白按飛白者後漢左中郎將蔡邕所作也王𨼆王愔
並云飛白變楷製也本是宫殿題署勢既勁大字宜輕
微不滿名為飛白王僧䖍云飛白八分之輕者雖有此
説不言起由按漢靈帝熹平年詔蔡邕作聖皇篇篇成
詣鴻都門上時方修飾鴻都門伯喈待詔門下見役人
以堊帚成字心有悦焉歸而為飛白之書漢末魏初並
以題署宫閣其體有二創法於八分窮微於小篆自非
蔡公設妙豈能詣此可謂勝寄冥通縹𣺌神仙之事也
張芝草書得易簡流速之極蔡邕飛白得華艶飄蕩之
極字之逸越不復過此二途爾後羲之獻之並造其極
其為狀也輪囷蕭索則虞頌以嘉氣非雲離㑹飄流則
曹風以麻衣似雪盡能窮其神妙也衛恒祖述飛白而
造散𨽻之書開張𨽻體微露其白拘束於飛白蕭洒於
𨽻書處其季孟之間也(劉彥祖飛白賛云蒼頡肇迹觀/鳥興文名繁類殊有革有因世)
(絶常妙索草鍾真爰有飛白貌艶萟珍若乃載析毫芒/纎微和惠素翰氷鮮簡墨電掣直凖箭飛屈擬蠖勢)
梁武帝謂蕭子雲言頃見王獻之書自而不飛卿書飛
而不白可斟酌為之令得其衷子雲乃以篆文為之雅
合帝意既括鏃而習羽則望逺而益深雖創法於八分
實窮微於小篆其後歐陽詢得焉蔡伯喈即飛白祖也
　賛曰妙哉飛白祖自八分有美君子潤色斯文絲縈
　箭激電繞雪雰淺如流霧深若屯雲舉衆仙之奕奕
　舞羣鶴之紛紛誰其覃思於呼蔡君
草書按草書者後漢徵士張伯英之所造也梁武帝草
書狀曰蔡邕云昔秦之時諸侯争長簡檄相傳望𤇺走
馹以篆𨽻之難不能救速遂作赴急文書盖今草書是
也今疑不然創制之始其閑者鮮且此書之約畧既是
蒼黄之世何粗魯而能識之又云杜氏之變𨽻亦由程
氏之改篆其先出自杜氏以張為祖以衛為父索為伯
叔二王為兄弟薄為庶息羊為僕𨽻者懐瓘以為諸侯
争長之日則小篆及楷𨽻未生何但於草蔡公不應如
此誠恐後誣按杜度漢章帝時人元帝朝史游已作草
又評羊薄等曰未知書也歐陽詢與楊駙馬書章草千
文批後云張芝草聖皇象八絶並是章草西晉悉然迨
乎東晉王逸少與從弟洽變章草為今草韵媚婉轉大
行於世章草幾將絶矣懐瓘按右軍之前能今草者不
可勝數諸君之説一何孟浪欲杜衆口亦猶履影滅跡
扣鐘銷聲也又王愔云藁書者若草非草草行之際也
非也按藁亦草也因草呼藁正如真正書冩而又塗改
亦謂之草藁豈必草行之際謂之草者盖取諸渾屯天
造草昧之意也文而為本法此也故孔子曰裨諶草創
之是也楚懐王使屈原造憲令草藁未成上官氏見欲
奪之又董仲舒欲言灾異草藁未上主父偃竊而奏之
並是也如淳曰所作起草為藁姚察曰草猶麄也麄書
為本曰藁盖草書之文祖出於此草書之先因於起草
自杜度妙於草章崔瑗崔實父子繼能羅暉趙襲亦法
此萟襲與張芝相善芝自云上比崔杜不足下方羅趙
有餘然伯英學崔杜之法温故知新因而變之以成今
草轉精其妙字之體勢一筆而成偶有不連而血脈不
斷及其連者氣候通其隔行惟王子敬明其深指故行
首之字往往繼前行之末世稱一筆書者起自張伯英
即此也實亦約文該思應指宣言列缺施鞭飛亷縱轡
也伯英雖云草創遂造其極(索靖草書狀云聖皇御世/隨時之宜蒼頡既生書契)
(是為損之草𨽻以崇易簡草書之狀也宛若銀鈎飄若/驚鸞舒翼未發若舉復安於是多才之英篤萟之彥役)
(心精微耽思文憲守道兼權觸類生變離析八體靡形/不判騁詞放手雨行氷散高音翰屬溢越流漫著絶萟)
(於紈素誠百/代之殊觀)張伯英即草書之祖也
　賛曰草法簡畧省繁録微鐸言宣事如矢應機霆不
　暇激電不及飛徵士已没道逾光暉明神在享其靈
　有歇斯萟漫流終古無絶
論曰夫卦象所以隂隲其理文字所以宣載其能卦則
渾天地之窈㝠秘卜鬼神之變化文能以發揮其道幽
賛其功是知卦象者文字之祖萬物之根衆學分鑣馳
騖不息或安其所習毁所不見終以自敝也固須原心
及本無漫學焉令欲稽其濫觴不可遵諸子之非棄聖
人之是先賢設文字所起與八卦同作又云八卦非伏
羲自重夫易者太古之書夫子之文章可得而聞也彌
綸乎天地錯綜乎四時究極人神盛徳大業也子曰學
以聚之問以辨之盖欲討論根源悉其枝𣲖自仲尼没
而微言絶諸儒之説是或不經左丘明恥之愧無獨斷
之明以釋天下之惑孔安國云伏羲造書契代結䋲非
也厥初生人君道尚矣應而不求為而不恃執大象也
迨乎伏羲氏作始定人道辨乎臣子伏而化之結䋲而
治故孔子曰三皇伯世叶神無文洛乙糺命頡字胥合
又班固云庖犧繼天而王為百王先並是也易曰庖犧
氏之王天下作結䋲而為網罟以畋以漁盖取諸離離
者麗也日月麗乎天百穀草木麗乎土重明以麗乎正
乃化成天下離也者明也萬物皆相見南方之卦也聖
人南面而聽天下向明而治盖取諸此也庖犧神農氏
没軒轅氏作始造圖書禮樂度數甲子律厯目開國之
事皆先聖傳流於口黄帝已後紀録言之無幾故春秋
國語唯發明五帝太史公叙黄帝顓頊以下事孔子撰
書始自堯舜尚年月闕然詩人所述起乎虞氏其可知
也巢燧之時淳一無數故言上古昔者俱是伏羲神農
之時言後世聖人者即黄帝堯舜之際易曰上古結䋲
以理後世聖人易之以書契此猶太陽一照衆星没矣
史記及漢書皆云文王重八卦為六十四卦又帝王世
紀及孫盛等以為神農夏禹重之並非也夫八卦雖理
象已偹尚𨼆神功引而伸之始通變吉凶成其妙用觸
類而長天下之能事畢矣故易曰聖人立象以盡意設
卦以盡情八卦成列象在其中矣因而重之爻在其中
矣剛柔相推變在其中矣伏羲自重之驗也又曰昔者
聖人之作易也觀變於隂陽而立卦發揮於剛柔而生
爻是以立天之道曰隂與陽立地之道曰柔與剛立人
之道曰仁與義兼三才而兩之故易六畫而成卦六位
而成章又伏羲自重之驗也若以後世聖人易之以書
契謂伏羲即昔者聖人之作易也謂誰矣則自伏羲自
重八卦下造書契煥乎可明不至疑惑也又曰河出圖
洛出書聖人則之孔安國云河圖八卦是洛之九疇馬
融王肅姚信等並云得河圖而作易禮含文嘉曰伏羲
則龜書乃作八卦並乗流而迹不計其源滋誤後生深
可歎惜云聖人百家衆言自古非一正史之書不經宣
尼筆削則未可全是况儒者臆説耶悠悠萬載是非牙
起一犬吠形百犬吠聲一人構虚百人傳實按龍圖出
河龜書出洛今或云法龍圖而作卦或云則龜書而畫
象假欲遵之何者為是按左傳庖犧氏有龍瑞以龍紀
官非得八卦八卦若先列於河圖又文王等重之則伏
羲何功於易也又夫子不言因圖而畫卦自黄帝堯舜
及周公攝政時皆得圖書河以通乾出天包雒以流川
吐地符是知有聖人應運則河雒出圖書何必八卦九
疇九疇者天始錫禹而黄帝已獲洛書易曰蓍龜神物
聖人則之然伏羲非則蓍龜而作易言聖人者通謂後
世易經上古不獨指伏羲也夫蓍龜者或悔吝有憂虞
之象或得失有吉凶之徵或否泰有隂陽之辭或剛柔
有變通之理若河圖洛書者或天地彛倫之法或帝王
興亡之數或山川品物之制或治化合神之符故聖人
則之而已孔子曰河不出圖洛不出書吾已矣夫是也
故知文字之作確乎權輿十體相沿明備萬事皆是自
微漸至於昭著春秋則寒暑之濫觴爻畫則文字之兆
朕其十體内或先有萌芽今取其昭彰者為始祖夫道
之將興自然元應前聖後聖合矩同規雖千萬年至理
斯㑹天或垂範或授聖哲必然而出不在考其甲之與
乙也按道家相傳則有天皇地皇人皇之書各數百言
其猶在者像如符印而不傳其音指審爾則八卦未為
雲孫矣况古文乎且荒逺異音各邈㑹於文字其指不
殊鳥獸之情悉應若是觀其趣向不逺於人其有知方
來辨音節非智能而及復何所學哉則知凡庻之流有
如草木鳥獸之類或藴文章又霹靂之下乃時有字或
錫貺之瑞往往銘題以古書考之皆可識也又豈學之
於人乎又詳釋典或沙刦以前或他方怪俗云為事况
與現在無殊是知天之妙道施於萬類一也但所獲有
淺深耳豈必在乎羲軒周孔與釋老之教况論篆籀及
草𨽻之後先乎縷而分之則如彼摠而言之其若此也
　
　
　
　
　
　
　
　
　
　
　
　
　
　
　書苑菁華卷六
欽定四庫全書
　書苑菁華卷七
　　　　　　　　　　　　　　　宋　陳思　撰
　　書録
　　　唐張懐瓘二王等書録
夫翰墨之美多以身後騰聲二王之書當世見貴獻之嘗與
簡文帝十紙題最後云下官此書甚合作願聊存之此書為
桓𤣥所寶𤣥愛重二王不能釋手乃選縑素及紙書正行之
尤美者各為一帙常置左右及南奔雖甚狼狽猶以自隨將
敗並投於江晉代裝書真草渾雜背紙皺起范曄裝特微為
小勝宋孝武又使徐爰措䕶十紙為一卷明帝料簡舊祕併
遣使三吳鳩集散逸詔虞和巢尚之徐希秀孫奉伯等更加
編次咸以二丈為度二王縑素書珊瑚軸二帙二十四卷紙書
金軸二帙二十四卷又紙書玳瑁軸五帙五十巻並金題玉躞
織成帶又扇書二卷又紙書飛白章草二帙十五卷並旃
檀軸又紙書戲字一帙十五巻並書之冠冕也自此
以下别有三品書凡五十一帙五百二十卷並旃檀軸
其新購獲者為六帙一百二十卷既經喪亂多所遺失
齊高帝朝書府古跡惟有十二帙以示王僧䖍仍更就
求能者之迹僧䖍以帙中所無者得張芝索靖衛伯儒
吳大皇帝景帝歸命侯王導王洽王珉張翼桓𤣥等十
卷其與帙中所同者王恬王珣王凝之王徽之王允之
並奏入秘閣梁武帝尤好圖書搜訪天下大有所獲以
舊裝堅强字有損壊天監中勑朱异徐僧權唐懐充姚
懐珍沈熾等析而裝之更加題檢二王書大凡七十八
帙七百六十七卷並珊瑚軸織成帙金題玉躞侯景簒
逆緘在書府平侯景後王僧辯搜括並送江陵承聖末
魏師襲荆州城陷元帝將降其夜乃聚古今圖書十四
萬卷并大小二王遺跡遣後閣舎人髙善寳焚之吳越
寳劒並將斫柱乃歎曰蕭世成遂至於此文武之道今
夜窮乎歴代祕寳並為煨燼矣周將于謹普六茹忠等
招拾遺逸凡四千卷將歸長安大業末煬帝幸江都祕
府圖書多將從行中道船没大半淪棄其間得在所餘
無幾弑逆之後並歸宇文化及至聊城為竇建徳所破
並皆亡失留東都者後入王世充世充平始歸天府貞
觀十三年勑購求右軍書並貴價酬之四方妙迹靡不
畢至勑起居郎禇遂良校書郎王知敬等於𤣥武門西
長波門外科簡内出右軍書相共參校令典儀王行真
裝衣梁朝舊裝紙見存者但裁剪而已右軍書大凡二
千二百九十紙裝為十三帙一百二十八卷真書五十
紙一帙八卷隨本長短為度行書二百四十紙四帙四
十巻四尺為度草書二千紙八帙八十巻以一丈二尺
為度並金縷雜寳裝軸織成帙其書每縫皆用小印印
之其文曰貞觀大令書不之購也天府之内僅有存焉
古之名書歴代帝王莫不珍貴齊宋已前大有散失及
梁武帝鳩集所獲尚不可勝數並珊瑚軸織成帙金題
玉躞二王書大凡二萬五千紙元帝狂悖焚燒將盡文
皇帝盡價購求天下畢至大王真書惟得五十紙行書
二百四十紙草書二千紙並以金寳裝飾今天府所有
真書不滿十紙行書數十紙草書數百紙共有一百一
十八卷張芝一卷張昶一卷並旃檀軸錦標而已既所
不尚散在人間或有進獻多堆於翰林雜書中玉石混
居薰蕕同器然書性不易不以寳之則工棄之則拙豈
徒書也人亦如之用舎行藏言行之間不可玷缺亦猶
蘭桂雖在幽𨼆不以無人知而不芳也往在翰林中見
古鐘二枚髙二尺圍丈餘上有古文二百許字紀夏禹
功績字皆紫磨金鈿光彩射人似大篆而神彩驚人非
其時不敢聞奏然棄於泥土中久與瓦礫同也然濫吹
之事其來久矣且如張翼及僧惠式效右軍時人不能辨
近有釋智永臨冩草帖幾欲亂真至如宋朝多學大令
其康昕王僧䖍薄紹之羊欣等亦欲混其臭味是以二
王書中多有偽迹好事所書尤宜精審倘所寳同乎燕
石飜為有識所蚩也乾元三年五月日
　　　唐張懐瓘古賢能書録
我唐四聖髙祖神堯皇帝太宗文武聖皇帝髙宗天聖
大聖皇帝鴻猷大業列乎册書多才能事俯同人境翰
墨之妙資以神功開草𨽻之規模變張王之今古盡善
盡美無得而稱今天子神武聰明制同造化筆精墨妙思
極天人或頌徳銘勲函耀金石或恩崇惠褥載錫侯王
赫矣光華懸諸日月然猶進而不已惟奥惟𤣥非區區
小臣所敢揚述
　神品二十五人
　　古文一人　　　史籀
　　籀文一人　　　史籀
　　小篆一人　　　李斯
　　八分一人　　　蔡邕
　　𨽻書三人　　　鍾繇　　王羲之　　獻之
　　行書四人　　　王羲之　獻之　　鍾繇
　　　　　　　　　張芝
　　章草八人　　　張芝　　杜度　　索靖
　　　　　　　　　王羲之　崔瑗　　衛瓘
　　　　　　　　　皇象　　王獻之
　　飛白三人　　　蔡邕　　王羲之　　獻之
　　草書三人　　　張芝　　王羲之　　獻之
　妙品九十八人
　　古文四人　　　杜林　　衛宏　　邯鄲淳
　　　　　　　　　衛恒
　　大篆四人　　　李斯　　趙髙　　蔡邕
　　　　　　　　　邯鄲淳
　　小篆五人　　　曹喜　　蔡邕　　邯鄲淳
　　　　崔瑗　　衛瓘
　　八分九人　　張昶　　皇象　　師宜官
　　　　梁鵠　　邯鄲淳　　韋誕　　鍾繇
　　　　索靖　　王羲之
　　𨽻書二十五人　　張芝　　鍾㑹　　衛瓘
　　　　蔡邕　　邯鄲淳　韋誕　荀與　謝安
　　　　羊欣　　王洽　　王珉　　薄紹之
　　　　宋文帝　衛夫人　胡昭　曹喜　謝靈運
　　　　王僧䖍　孔琳之　蕭子雲　禇遂良
　　　　虞世南　陸柬之　釋智永　歐陽詢
　　行書十六人　劉德昇　衛瓘　胡昭　鍾㑹
　　　　王珉　　謝安　王僧䖍　王洽　羊欣
　　　　薄紹之　孔琳之　虞世南　　阮研
　　　　歐陽詢　陸柬之　禇遂良
　　章草八人　　張旭　鍾㑹　韋誕　衛恒
　　　　郄愔　　張華　　魏武帝　　釋智永
　　飛白五人　　蕭子雲　張宏　韋誕　歐陽詢
　　　　王廙
　　草書二十二人　　索靖　　衛瓘　　嵇康
　　　　張旭　　鍾繇　　羊欣　　薄紹之
　　　　鍾㑹　　衛恒　　荀輿　　桓𤣥
　　　　謝安　　孔琳之　虞世南　王珉
　　　　王洽　　謝靈運　張融　　阮研
　　　　王僧䖍　歐陽詢　釋智永
　能品一百六人
　　古文四人　　張敞　　衛覬　　衛瓘
　　　　　　　　韋昶
　　大篆六人　　胡昭　　嚴延年　　韋昶
　　　　　　　　班固　　歐陽詢
　　小篆十二人　　衛瓘　　韋誕　　皇象
　　　　張宏　　許慎　　班固　　傅𤣥
　　　　劉劭　　張絃　　范曄　　蕭子雲
　　　　歐陽詢
　　八分三人　　毛宏　　左伯　　王獻之
　　𨽻書二十三人　　衛恒　　張昶　　王廙
　　　　庾翼　　郄愔　　王濛　　衛覬
　　　　張彭祖　阮研　　陶𢎞景　王修
　　　　王襃　　王恬　　李式　　傅𤣥
　　　　楊肇　　王承烈　庾肩吾　薛稷
　　　　孫過庭　釋智永　髙正臣　盧藏用
　　行書十八人　　宋文帝　　王導　司馬攸
　　　　王修　釋智永　蕭子雲　蕭思話
　　　　齊髙帝　陶𢎞景　王承烈　孫過庭
　　　　漢王元昌　髙正臣　薛稷　裴行儉
　　　　王知敬　釋智果　盧藏用
　　章草十五人　　羅暉　　趙襲　　徐翰
　　　　庾翼　　張超　　王濛　　衛覬
　　　　崔實　　杜預　　蕭子雲　陸柬之
　　　　歐陽詢　王承烈　王智　　裴行儉
　　飛白一人　　劉劭
　　草書二十五人　　王導　　陸柬之　何曹
　　　　楊肇　　郄愔　　庾翼　　王愔
　　　　王廙　　司馬攸　李式　　宋文帝
　　　　蕭子雲　宋令文　齊髙帝　謝眺
　　　　庾肩吾　蕭思話　范曄　　孫過庭
　　　　梁武帝　髙正臣　王智敬　裴行儉
　　　　釋智果　盧藏用
右包羅古今不越三品工拙倫次迨至數百且妙之企
神非徒歩驟能之仰妙又甚規隨每一書之中優劣為
次一品之内復有兼并至如神品則李斯杜度崔瑗皇
象衛瓘索靖各惟得其一史籀蔡邕鍾繇得其二張芝
得其三逸少子敬並各得其五考多之類少妙之况神
又上下差降昭然可悉也他皆放此後所傳則當品之
内時代次之或有紀名而不評迹者盖古有其傳今絶
其書粗為斟酌列於品第但備其本傳無别商𣙜然十
書之外乃有龜蛇麟虎雲龍蟲鳥之書既非世要悉所
不取也
　　　唐朝叙書録
貞觀六年正月八日命整理御府古今二書鍾王等真
迹得一千五百一十巻至十年太宗嘗謂侍中魏徵曰
虞世南死後無人可論書徵曰禇遂良下筆遒勁甚得
王逸少之體太宗即日召令侍書嘗以金帛購求王羲
之書邇天下争賫古書詣闕以獻當時莫能辨其真偽
遂良備論所出一無舛誤
十四年四月二十二日大宗自為真草書屏風以示羣
臣筆力遒勁為一時之絶(初購求人間書凡真行二百/九十紙裝為七十巻草二千)
(紙装為八千巻每聽/覧之暇得臨玩之)嘗謂朝臣曰書學小道初非急物
時或留心猶勝棄日凡諸萟業未有學而不得者也病
在心力懈怠不能專精耳朕少時為公子頻遭陳敵義
旗之始及平㓂亂執金鼓必自指揮觀其陣即知其强
弱每取吾弱節其强以吾强對其弱敵犯我弱追奔不
踰百數十歩吾擊其弱必突過其陣之背而反擊之無
不大潰多用此制勝思得其理深也今吾臨古人之書
殊不學其形勢佳在求其骨力及其得骨力而形勢自
生耳然我之所為皆先作意是以果能成也(初置𢎞文/舘選貴臣)
(子弟有性識者為學士内出書命之令學及人/間有善書者追徵入舘十數年間海内從風矣)
至十八年二月十七日召三品已上賜晏於𤣥武門太
宗操筆作飛白書衆臣乗酒就太宗手中競取散騎常
侍劉洎登御床引手然後得之其不得者咸稱洎登御
床罪當死請以付法太宗笑曰昔聞媫妤辭輦今見常
侍登床
龍朔二年四月上自為書與遼東諸將謂許敬宗曰許
圉師嘗自愛書可於朝堂開示圉師見甚驚喜私謂朝
官曰圉師見古跡多矣魏晉以後惟稱二王然逸少多
力而少妍子敬多妍而少力今觀聖跡兼絶二王鳯翥
鸞迴實古今書聖也
神功元年五月上謂鳯閣侍郎王方慶曰卿家多書合
有右軍遺跡方慶奏曰臣十代再從伯祖羲之書先有
四十餘紙貞觀十二年太宗購求先臣並以進訖惟有
一卷見在今進臣十一代祖導十代祖洽九代祖珣八
代祖曇七代祖僧綽六代祖仲寳五代祖騫髙祖規曽
祖褒并九代三從伯祖晉中書令獻之已下二十八人
書共十巻並進上御武成殿示羣臣仍令中書舎人崔
融為寳章集以叙其事復以集賜方慶當時舉朝以為
榮也
　　　唐韋述叙書録
開元十六年五月内出二王真迹及張芝張昶等真跡
摠一百五十卷付集賢院令集字榻進尋且依文榻兩
本進内分賜諸王後屬車駕入都却進真本竟不果進
自太宗貞觀中搜訪王右軍等真跡出御府金帛重為
購賞由是人間古本紛然畢進帝令魏少師虞永興禇
河南等定其真偽右軍之跡凡得真行二百九十紙裝
為七十卷草書二千紙裝為八十巻小王及張芝等亦
各隨多少勒為巻帙以貞觀字為印印縫及巻之首尾
其草跡又令河南真書小字帖紙影之其古本亦有是
梁隋官本者梁則滿騫徐僧權沈熾文朱异隋則江摠
姚察等署記其後太宗又令魏禇等卷下更署名記其
後蘭亭一時相傳云將入昭陵𤣥宫長安神龍之際太
平安樂公主奏借出外榻冩樂毅論因此遂失所在開
元五年勑陸元悌魏哲劉懐信等檢校換標分一卷為
兩巻總見在有八十卷餘並墜失元悌等又割去前代
名賢押署之跡惟以已之名氏代焉上自書開元二字
為印以印記之右軍書凡一百三十巻小王二十八卷
張芝張昶書各一卷右軍真行書惟有黄庭告誓等四
卷存焉蕭令尋奏滑州人家藏右軍扇上真書宣示及
小王行書白騎遂等二卷勑命滑州給驛賫書本赴京
其書扇有貞觀舊裱織成題字奉進上書本留内賜絹
一百疋以遣之亦竟不問得書所由
　　　唐盧元卿法書録
　晉平南將軍荆州刺史瑯琊王廙字世將書一巻
　　　沈熾文　　　滿騫　　　徐僧權
　貞觀十三年十二月十九日起居郎臣禇遂良
　司空許州都督趙國公臣無忌
　開府儀同三司尚書左僕射太子少師梁國公臣𤣥
　齡
　特進尚書右僕射申國公臣士亷
　特進鄭國公臣徵
　吏部尚書公(逆人侯君集名初同署犯法後/揩名尚書字已不似有而暗)
　中書令附馬都尉安德郡開國公臣楊師道
　左衛大將軍武陽開國公臣李大亮
　光禄大夫户部尚書莒國公臣唐儉
　光禄大夫禮部尚書河間郡王臣孝恭
　刑部尚書彭城縣開國公臣劉德威
　兼太常卿扶陽縣開國男臣韋挺
　少府監安昌縣開國男臣馮長命
　銀青光禄大夫行尚書佐丞濟南縣開國男臣康皎
　齊高帝姓蕭氏諱道成字紹伯書一卷
　開元五年十一月五日陪戎副尉臣張善慶裝
　文林郎直祕書省臣王知逸監
　宣義郎行左司禦率府録事叅軍臣劉懐信監
　宣德郎行左驍衛倉曹叅軍臣陸元悌監
　承議郎行右金吾衛長史臣魏哲監
　右散騎常侍崇文舘學士上柱國舒國公臣禇無量
　祕書監侍讀昭文舘學士上柱國常山縣開國公臣
　馮懐素
　開府儀同三司上柱國梁國公臣姚崇
　銀青光禄大夫行中書侍郎同中書門下平章事監
　修國史上柱國許國公臣蘇頲
　銀青光禄大夫守吏部尚書兼侍中監修國史上柱
　國廣平郡開國公臣朱璟
右按工部侍郎韋公云貞觀中搜訪王右軍等真跡出
御府金帛重為購賞人間古本紛然畢集太宗令魏少
師虞永興禇河南等定其真偽右軍之迹凡得真行二
百九十紙裝為七十巻草書二千紙裝為八十巻小王張
芝等亦各多少勒為巻帙以貞觀字為印印縫及巻之
首尾其草跡又令河南真書小字帖紙影之其古本亦
有是梁隋官本者梁則滿騫徐僧權沈熾文朱异隋則
江摠姚察等署紀太宗又令魏禇等巻下更署名記開
元五年勑陸元悌魏哲劉懐信等檢校換標分一卷為
兩卷摠見在有八十卷餘並墜失元悌等又割去前代
名賢押署以己名氏代焉上自書開元二字為印記之
王右軍書凡一百三十巻小王二十八卷張芝張昶書
一卷徐㑹稽云太宗大購圖書内庫有鍾繇張芝張昶
王羲之父子書四百巻及漢魏晉宋齊梁雜迹三百卷
貞觀十二年十一月裝成部帙以貞觀字印縫命起居
郎禇遂良排署元卿見建中已後翰林中雜迹用翰林
印印縫茹蘭芳等署名又云貞元十一年正月於都官
郎中竇衆興化宅見王廙書鍾㑹書各一卷武都公李
造押名又兩卷並古錦標玉軸每卷十餘人書内一巻
開皇十八年押署府内史薛道衡署名前後所見貞觀
十三人及開元五年書法跋尾題署人名或人數不同
今具如前(建中二年正月二十一日知書樓直官臣劉/逸江賀遂良等檢校副使掖庭令臣茹蘭芳)
(副使内等伯臣宋遊瓌是雜迹/巻上跋元和三年四月五日)
　晉右將軍㑹稽内史贈金紫光禄大夫瑯琊王羲之
　字逸少書一巻四帖
　貞觀十四年三月二十三日臣蔡撝裝
　特進尚書右僕射上柱國申國公臣士亷
　特進鄭國公臣徵　逆人侯君集(犯法後/揩印)
　中書令駙馬都尉安德郡開國公臣楊師道
　右屯衛將軍上柱國通川縣開國男臣姜行本
　起居郎臣禇遂良
　開府儀同三司尚書左僕射太子少師上柱國梁國
　公臣𤣥齡
右前件卷是官庫目録苐三十共四帖都一百六十一
字玳瑁軸古錦標有貞觀印字及李氏印謹具跋尾如
前元和三年四月六日盧元卿記
　
　書苑菁華巻七
欽定四庫全書
　書苑菁華卷八
　　　　　　　　　　　　　　　宋　陳思　撰
　　書譜
　　　唐吳郡孫過庭撰
夫自古之善書者漢魏有鍾張之絶晉末稱二王之妙王羲
之云頃尋諸名書鍾張信為絶倫其餘不足觀可謂鍾張云
没而羲獻繼之又云吾書比之鍾張鍾當抗行或謂過之張
草猶當鴈行然張精熟池水盡墨假令寡人耽之若此未必
謝之此乃推張邁鍾之意也考其耑擅雖未邁于前規摭以
兼通故無慙于即事評者云彼之四賢古今特絶而今不逮古
古質而今妍夫質以代興妍因俗易雖書之作適以記言而
浮醨一遷質文三變馳騖沿革物理常然貴能古不乖時
今不同弊所謂文質彬彬然後君子何必易雕宫于穴處
反玉輅于椎輪者乎又云子敬之不及逸少猶逸少之不
及鍾張意者以為評得其綱紀而未詳其始卒也且元常專
工於𨽻書伯英尤精於草體彼之二美而逸少兼之擬
草則餘真比真則長草雖專工小劣而博涉多優摠其
終始匪無乖互謝安素善尺牘而輕子敬之書子敬常
作佳書與之謂必存録安輒題後答之甚以為恨安嘗
問敬卿書何如右軍答云故當勝安云物論殊不爾子
敬又答時人那得知敬雖權以此辭折安所鍳自稱勝
父不亦過乎且立身揚名事資尊顯勝母之里曽參不
入以子敬之豪翰紹右軍之筆札雖復粗傳楷則實恐
未克箕裘况乃假託神仙恥崇家範以斯成學孰愈面
墻後羲之往都臨行題壁子敬宻拭除之輒書易其處
私為不惡羲之還見乃歎曰吾去時真大醉也敬乃内
慚是知逸少之比鍾張則耑博斯别子敬之不及逸少
無惑疑焉余志學之年留心翰墨味鍾張之餘烈挹羲
獻之前規極慮專精時逾二紀有乖入木之術無間臨
池之志觀乎懸針垂露之異奔雷墜石之竒鴻飛獸駭
之資鸞舞蛇驚之態絶岸頺峯之勢臨危據槁之形或
重若崩雲或輕若蟬翼導之則泉注頓之則山安纎纎
乎似初月之出天涯落落乎猶衆星之列河漢同自然
之妙有非力運之能成信可謂智巧兼優心手雙暢翰
不虚動下必有由一畫之間變起伏於鋒杪一㸃之内
殊衂挫於毫末况云積其㸃畫乃成其字曽不傍窺尺
牘俯習寸陰引班超以為辭援項籍而自滿任筆為體
聚墨成形心昏擬效之方手迷揮運之理求其妍妙不
亦繆哉然君子立身務修其本揚雄謂詩賦小道壯夫
所不為况復溺思毫釐淪精翰墨者也夫潜神對奕猶
標坐𨼆之名樂志垂綸尚體行藏之趣詎若功定禮樂
妙擬神仙猶埏埴之罔窮與工鑪而並運好異尚竒之
士玩體勢之多方窮微測妙之夫得推移之奥賾著述
者假其糟粕藻鍳者挹其菁華固義理之㑹歸信賢逹
之兼善者矣存精寓賞豈徒然與是以東晉士人互相
陶染至於王謝之族郄庾之倫縱不盡其神竒或亦挹
其風味去之滋永斯道逾微方復聞疑稱疑得末行末
古今阻絶無所質問設有所㑹緘祕已深遂令學者茫
然莫知領要徒見成功之美不悟所致之由或乃就分
布於累年向規矩而猶逺圖真不悟習草將迷假令薄
解草書粗傳𨽻法則好溺偏固自閡通規詎知心手㑹
歸若同源而異𣲖轉用之術猶共樹而分條者乎加以
趣變適時行書為要題勒方富真乃居先草不兼真殆
於專謹真不通草殊非翰札真以㸃畫為形質使轉為
情性草以㸃畫為情性使轉為形質草乖使轉不能成
字真虧㸃畫猶可記文廻互雖殊大體相渉故亦傍通
二篆俯貫八分包括篇章涵泳飛白若毫釐不察則胡
越殊風者焉至如鍾繇𨽻竒張芝草聖此乃專精一體
以致絶倫伯英不真而㸃畫狼籍元常不草而使轉縱
横自兹已降不能兼善者有所不逮非精專也雖篆𨽻
草章工用多變濟成厥美各有攸宜篆尚婉而通𨽻欲精
而密草貴流而暢章務險而便然後凛之以風神温之
以妍潤鼓之以枯勁和之以閒雅故可逹其情性形其
哀樂騐燥濕之殊節千古依然體老壯之異時百齡俄
頃嗟乎不入其門詎窺其奥者也又一時而書有乖有
合合則流媚乖則彫踈畧言其由各有其五神怡務閒
一合也感惠狥知二合也時和氣潤三合也紙墨相發
四合也偶然欲書五合也心遽體留一乖也意違勢屈
二乖也風燥日炎三乖也紙墨不稱四乖也情怠手䦨
五乖也乖合之際優劣互差得時不如得器得器不如
得志若五乖同萃思遏手蒙五合交臻神融筆暢暢無
不適義無不從當仁者得意忘言罕陳其要企學者希
風叙妙雖述猶踈徒立其工求敷厥旨不揆庸昧輒効
所明庶欲𢎞既往之風規導將來之器識除繁去濫覩
迹明心者焉代有筆陣圖七行中畫執筆圖手貌乖舛
㸃畫湮訛頃見南北流傳疑是右軍所製雖則未詳真
偽尚可發啟童蒙既常俗所存不籍編録至於諸家勢
評多渉浮華莫不外狀其形内迷其理今之所撰亦無
取焉若乃師宜官之高名徒彰史牒邯鄲淳之令範空
著縑緗暨乎崔杜以來蕭羊以往代祀緜逺名氏滋繁
或籍甚不渝人亡業顯或慿附增價身謝道衰加以縻
蠧不傳搜祕將盡偶逢真賞時亦罕窺優劣紛紜恒難
覼縷其有顯聞當代遺跡見存無俟抑揚自標先後且
六爻之作肇自軒轅八體之興始於嬴政其來尚矣厥
用斯𢎞但今古不同妍質懸隔既非所習又亦畧諸復
有龍蛇雲露之流龜鶴花英之類乍圖真於率爾或寫
瑞於當年巧涉丹青工虧翰墨既異夫楷式非所詳焉
代傳羲之與子敬筆勢論十章文鄙理踈意乖言拙詳
其旨趣殊非右軍且右軍位重才高調清詞雅聲塵未
冺翰牘仍存觀夫致一書陳一事造次之際所在稽古
豈有貽謀令嗣道叶義方章則頓虧一至於此又云與
張伯英同學斯乃更彰虚誕若指漢末伯英時代全不
相接必有晉人同號史傳何其寂寥非訓非經宜從集
擇夫心之所逹不易盡于名言言之所通尚難行于紙
墨粗可彷彿其狀綱紀其辭兾酌希夷取㑹佳境闕而
未逮請俟將來今撰執使轉用之由以祛未悟執謂深
淺長短之類是也使謂縱横牽掣之類是也轉謂鈎環
盤紆之類是也用謂㸃畫向背之類是也方復㑹其數
法歸于一途編列衆工錯綜羣妙舉前賢之未及啟後學
于成規窮其根源析其枝沠貴使文約理贍迹顯心通
披巻可明下筆無滯詭詞異説非所詳焉然今之所陳
務禆學者但右軍之書代多稱習良可據為宗匠取立
指歸豈惟㑹古通今亦乃情深調合致使摹榻日廣研
習歳滋先後著名多從散落歴代孤紹非其效歟試言
其由畧陳數意止如樂毅論黄庭經東方朔畫讃太史
箴蘭亭序告誓文斯並代俗所傳真行絶致者也寫樂
毅則情多怫鬱書畫讃則意渉瓌竒黄庭經則怡懌虚
無太史箴又縱横争折暨乎蘭亭興集思逸神超私門
誡誓情拘意慘所謂渉樂方笑言哀已嘆豈惟駐想流
波將貽嘽緩之奏馳神睢渙方思藻繪之文雖其目擊道
存尚或心迷議舛莫不强名為體共習分區豈知情動
形言取㑹風騷之意陽舒隂慘本乎天地之心既失其
情理乖其實原矣所致安有體哉夫運用之方雖由已
出規模所設信属目前差之一毫失之千里苟知其術
適可兼通心不厭精手不忘熟若運用盡于精熟規矩
閑于胸襟自然容與徘徊意先筆後蕭洒流落翰逸神
飛亦猶𢎞羊之心預乎無際庖丁之目不見全牛嘗有
好事就吾求習吾乃粗舉綱要隨而授之無不心悟手
從言忘意得縱未窮于衆術斷可極于所臨矣若思通
楷則少不如老學成規矩老不如少思則老而愈妙學
乃少而可勉勉之不已抑有三時時然一變極其分矣
至如初學分布但求平正既知平正務追險絶既能險
絶復歸平正初謂未及中則過之後乃㑹通㑹通之際
人書俱老仲尼云五十知命也七十從心故以逹夷險
之情體權變之道亦猶謀而後動動不失宜時然後言
言必中理是以右軍之書末年多妙當縁思慮通審志
氣和平不激不厲而風規自逺子敬已下莫不鼓努為
力標置成體豈獨工用不侔亦乃神情懸隔者也或有
鄙其所作或乃矜其所運自矜者將窮性域絶于誘進
之途自鄙者尚屈情涯必有可通之理嗟乎盖有學而
不能未有不學而能者也考之即事斷可明焉然消息
多方性情不一乍剛柔以合體忽勞逸而分驅或恬澹
雍容内涵筋骨或折挫槎枿外曜鋒芒察之者尚精擬
之者貴似况擬不能似察不能精分布猶踈形骸未檢
躍泉之態未覩其妍窺井之談已聞其醜縱欲搪突羲
獻誣㒺鍾張安能掩當年之目杜將來之口慕習之軰
尤宜慎諸至有未悟淹留偏追勁疾不能迅速飜效遲
重夫勁速者超逸之機遲留者賞㑹之致將返其速行
臻㑹美之方專溺于遲終爽絶倫之妙能速不速所謂
淹留因遲就遲詎名賞㑹非夫心閒手敏難以兼通者
焉假令衆妙攸歸務存骨氣骨氣存矣而遒潤加之亦
猶枝幹扶踈凌霜雪而彌勁花葉鮮茂與雲日而相暉
如其骨力偏多遒麗盖少則若枯槎架險巨石當路雖
妍媚云闕而體質存焉若遒麗居優骨氣將劣譬夫芳
草落葉空照灼而無依蘭沼漂萍徒青翠而奚託是知
偏工易就盡善難求雖學宗一家而變成多體莫不隨
其性欲便以為姿質直者則徑挺不遒剛狠者又崛强
無潤矜斂者弊于拘束脱易者失于規矩温柔者傷于
軟緩躁勇者過于剽迫狐疑者溺于滯澁遲重者終于
蹇鈍輕瑣者染于俗吏斯皆獨行之士偏玩所乖易曰
觀乎天文以察時變觀乎人文以化成天下况書之為妙
近取諸身假令運用未周尚虧工于祕奥而波瀾之際
已濬發于靈臺必能傍通㸃畫之情博究始終之理鎔
鑄蟲篆陶鈞草𨽻體五材之並用儀刑不極象八音之
迭起感㑹無方至若數畫並施其形各異衆㸃齊列為
體互乖一㸃成一字之規一字乃終篇之凖違而不犯
和而不同留不常遲遣不恒疾𢃄燥方潤將濃遂枯冺
規矩于方圓遁鈎繩于曲直乍顯乍晦若行若藏窮變
態于毫端合情調于紙上無間心手忘懐楷則自可背
羲獻而無失違鍾張而尚工譬夫綘樹青琴殊姿共艶
隋珠和璧異質同妍何必刻鶴圖龍竟慙真體得魚獲
兔猶恡筌蹄聞夫家有南威之容乃可論于淑媛有龍
泉之利然後議于斷割語過其分實累樞機吾嘗盡思
作書謂其甚合時稱識者輒以引示其中巧麗曽不留
目或有誤失飜被嗟賞既昧所見尤踰所聞或以年職
自髙輕致凌誚余乃假之以縹緗題之以古目則賢者
改觀愚夫繼聲競賞毫末之竒罕議鋒端之失猶惠侯
之好偽似葉公之懼真是知伯子之息流波盖有由矣
夫蔡邕不繆賞孫陽不妄顧者以其𤣥鍳精通故不滯
于耳目也向使竒音在㸑庸聽驚其妙響逸足伏櫪凡
識知其絶羣則伯喈不足稱良樂未可尚也至若老姥
遇題扇初怨而後請門生獲書几父削而子懊知與不
知也夫士屈于不知已而伸于知已彼不知也曷足怪
乎故莊子曰朝菌不知晦朔蟪蛄不知春秋老子云下
士聞道大笑之不笑之則不足以為道也豈可執氷而
咎夏蟲哉自漢魏已來論書者多矣妍蚩雜糅條目糾
紛或重述舊章了不殊于既往或苟興新説竟無益于
將來徒使繁者彌繁闕者仍闕今撰為六篇分成兩巻
第其功用名曰書譜庶使一家後進奉以規模四海知
音或存觀省緘祕之旨余無取焉垂拱三年寫記
　　書名
　　　古人能書人名(齊王僧䖍録本/羊欣所撰者)
臣僧䖍啟昨奉勑須古來能書人名臣所知局狹不辨
廣悉輒條䟽上呈羊欣所撰録一卷尋索未得續更呈
聞謹啟
秦丞相李斯
秦中車府令趙髙(右二人/善大篆)
秦獄吏程邈善大篆得罪始皇囚于雲陽獄增減大篆
體去其繁複始皇善之出為御史名書曰𨽻書
扶風曹喜後漢人不知其官善篆𨽻篆小異李斯見師
一時
陳留蔡邕後漢左中郎將善篆𨽻採斯喜之法真定宣
父碑文猶傳于世篆者師焉
杜陵陳遵後漢人不知其官善篆𨽻每書一座皆驚時
人謂為陳驚座
上谷王次仲後漢人作八分楷法
師宜官後漢不知何許人宜官能𨽻書大字徑丈小字
方寸千言耿球碑是宜官書甚自矜嘗詣酒家先書其
壁觀者雲集酒因大售至飲足削書而退
安定梁鵠後漢人官至選部尚書得師宜官法魏武重
之常以鵠書懸帳中宫殿題署多是鵠手也
陳留邯鄲淳為魏臨菑侯文學得次仲法名在鵠後毛
𢎞鵠弟子令祕書八分皆傳𢎞法又有左子邑與淳小
異亦有名
京兆杜度為漢齊相始有草名
安平崔瑗後漢濟北相亦善草書平苻堅得摹崔瑗書
王子敬云極似張伯英瑗子實官至尚書亦能草書
𢎞農張芝髙尚不仕善草書精勁絶倫家之衣帛必先
書而後練臨池學書池水盡墨每書云怱怱不暇草書
人謂為草聖芝弟昶漢黄門侍郎亦能草今世云芝草
者多是昶作也
姜詡梁宣田彦和及司徒韋誕皆英弟子並著草誕書
最優誕字仲將京兆人善楷書魏宮館寳器皆是誕手
冩魏明帝起凌雲臺誤先釘榜而未題以籠盛誕轆轤
長絙引之使就榜書之榜去地二十五丈誕甚危懼比
下乃誡子孫絶此楷法著之家令官至鴻臚少卿誕子
少李亦有能稱
羅暉趙襲不詳何許人與伯英同時見稱西州而矜許
自夸衆頗惑之伯英與朱寛書自叙云上比崔杜不足
下方羅趙有餘
河間張超亦善草不及崔張
劉德升善為行書不詳何許人
潁州鍾繇魏太尉同郡胡昭公車徵二子俱學于德升
而胡書肥鍾書痩鍾書有三體一曰銘石之書最妙者
也二曰章程書傳祕書教小學者也三曰行狎書相問
者也三法皆世人所善繇子㑹鎮西將軍絶能學父書
改易鄧艾上事皆莫有知者
河東衛覬字伯儒魏尚書僕射善草及古文畧盡其妙
草體微痩而筆跡精熟覬子瓘字伯玉為晉太保採張
芝法以覬法參之更為草藁草藁是相問書也瓘子恒
亦善書博識古文
燉煌索靖字㓜安張芝姊之孫晉征南司馬亦善草書
陳國何元公亦善草書
吳人皇象能草世稱沉著痛快
榮陽陳暢晉祕書令史善八分晉宫觀城門皆暢書也
榮陽楊肇晉荆州刺史善草𨽻潘岳誄曰草𨽻兼善尺
牘必珍足無輟行手不擇文翰動若飛紙落如雲肇孫
經亦善草𨽻
京兆杜畿魏尚書僕射子恕東郡太守孫預荆州刺史
三世善草藁
晉齊王攸善草行書
太山羊忱晉徐州刺史羊固晉臨海太守並善行書
江夏李式晉侍中善冩𨽻草弟定子公府能名同式晉
中書郎李克母衛夫人善鍾法王逸少之師
瑯琊王廙晉平南將軍荆州刺史能草楷謹傳鍾法晉
丞相王導善藁行(廙從/兄也)
王恬晉中將軍㑹稽内史善𨽻書
王洽晉中書令領軍將軍衆書善尤能𨽻行從兄羲之
云弟書遂不減吾(恬弟/也)
王珉晉中書令善𨽻行(洽少/子也)
王羲之晉右將軍㑹稽内史博精羣法特善草𨽻羊欣
云古今莫二(廙兄/子也)
王獻之晉中書令善𨽻藁骨勢不及父而媚趣過之(羲/之)
(第三/子也)兄元之徽之兄子淳之並善草行
王允之衛將軍㑹稽内史亦善草行(舒子/也)
太原王濛晉司徒左長史能草𨽻子修瑯琊王文學善
𨽻行與羲之善故法窮其妙早亡未盡其美子敬每省
修書云咄咄逼人
王綏晉冠軍將軍㑹稽内史善𨽻行
髙平郗愔晉司空㑹稽内史善章草亦能𨽻郗超晉中
書郎亦善草(愔子/也)
潁川庾亮晉太尉善草行庾翼晉荆州刺史善𨽻行時
與羲之齊名(亮弟/也)
陳郡謝安晉太傅善行書
髙陽許静民鎮軍參軍善𨽻草羲之髙足
晉穆帝時有張翼善學人書冩羲之表表出經日不覺
後云幾欲亂真
㑹稽𨼆士謝敷胡人康昕並攻𨽻草
飛白本是宫殿題八分之輕者全用楷法吳時張𢎞好
學不仕常着烏巾時人號為張烏巾此人特善飛白能
書者鮮不好之(自秦至晉凡/六十九人)
　　　傳授筆法人名
蔡邕授于神人而傳之崔瑗及女文姬文姬傳之鍾繇
鍾繇傳之衛夫人衛夫人傳之王羲之王羲之傳之王
獻之王獻之傳之外甥王欣王欣傳之王僧䖍王僧䖍
傳之蕭子雲蕭子雲傳之僧智永智永僧傳之虞世南
虞世南傳之于歐陽詢詢傳之陸柬之柬之傳之姪彦
逺彦逺傳之張昶張昶傳之李陽氷陽氷傳徐浩顔真
卿鄔彤韋玩崔邈凡二十有三人文傳終于此矣
　
　
　
　
　
　
　
　書苑菁華巻八
欽定四庫全書
　書苑菁華巻九
　　　　　　　　　　　　　　宋　陳思　撰
　　述書賦上(論周至唐一十三代工書史籀等二百七/人署証徐僧權等八人印記太平公主等)
　　　　　　(十一家述作梁武帝等十一家徵求寶翫/韋述等二十六人利通貨易穆聿等八人)
　　　前檢校刑部貟外郎竇泉撰(按墨池編作/竇臮此作竇)
　　　(泉後竇䝉跋稱其字靈長按靈長二字出江賦/於泉意近當作泉是賦内印記一段有並鑱竇)
　　　(泉注云臮范陽功曹/然則臮乃另一人也)
　　　檢校國子司業竇蒙注
古者造書契代結繩初假逹情浸乎競美自時厥後迭
代沿革樸散務繁流源遂廣漸備楷法區别妍蚩洎于
我唐天寶末國有㓂難府庫傾覆散墜閭閻既而興復
京都所司徵購得其歸者盖寡矣余至徳中往往偶見
祛積年之遐想駭此生之新觀雖欣鄙夫之幸遇實為
吾君之痛惜恨沉草莽上逹無階因記彼而衒求願沽
諸而善價然為監臨動静公私貿遷徒暫披玩終歸他
夫今記前後所親見者并今朝自武徳以來迄于乾元
之始翰墨之妙可入品流者咸亦書之(周一人史籀秦/一人李斯漢二)
(人蔡邕杜操魏五人韋誕虞松司馬師司馬昭鍾㑹吳/二人皇象賀劭晉六十三人齊獻王元帝成帝康帝孝)
(武帝武陵王㑹稽王楊肇山濤嵇康張翰蔡克顧榮劉/琨孔侃孔瑜陶侃熊逺應詹卞壼劉超謝藻庾亮庾懌)
(庾翌庾凖郗鍳郗愔郗曇郗超郗儉之郗恢謝尚謝奕/謝安王導王劭王珉王羲之王獻之王廞王濛王述卞)
(潭何充劉納劉琰張澄劉璞張翌桓温桓𤣥江淮洸嘉/劉懐之劉厥范汪范寗諸葛長民劉穆之温放之楊羲)
(宋挺宋二十五人武帝文帝孝武帝明帝南平王海陵/王謝靈運謝方明張茂度張永羊欣孔林之薄紹之王)
(敬𢎞王思𤣥顔峻拒䕶之駱簡蕭思話龎秀之巢尚之/裴松之徐爰江僧歩賀道力齊十五人齊髙帝武帝竟)
(陵王禇淵禇賁徐孝嗣王僧䖍王松王志王儉劉闕顧/中光胡楷之徐希秀張融梁二十一人武帝簡文帝邵)
(陵王孝元帝蕭確蕭子雲王克陸果任昉傅時宋奕王/籍殷鈞阮妍王襄蕭時庾肩吾陶𢎞景江奮周𢎞讓范)
(懐鈞陳二十一人武帝文帝殤帝沈后新蔡王廬陵王/永陽王桂陽王釋智永智果江摠徐陵沈君理袁憲毛)
(喜蔡景厯蔡微顧野王戴知道謝嘏賀朗北齊一/人劉珉隋五人劉元平房彥謙盧昌衡趙文深趙)
(孝逸唐四十五人神堯皇帝文武聖皇帝則天武后睿/宗開元皇帝漢王元昌岐王元範李懐琳歐陽詢歐陽)
(通虞世南虞纂虞渶禇遂良陸柬之薛穆房𤣥齡殷仲/容王知敬王紹宗孫過庭張旭賀知章徐嶠之徐浩李)
(造韓擇木田琦衛包蔡有璘鄭廷李權李樞李平鈞王/維王縉史惟則李陽氷家舅繪夷兄明若山永璆蕭誠)
(張從申吕向長兄/蒙馬氏妻劉大妹)普應親見者所言並錯綜優劣直道
公論或理盡名言即外假興諭雖闕標舊品而奉寄斯
文刋訛誤于形聲定目存于指掌其所不覩空居名額
并世所傳榻者不敢慿準一皆畧焉其詞曰
嘗考古而閲史病賤目而貴耳述勛庸而任人揮翰墨
而由己則知親矚延想而見君子量風雅之足慿奚卷
舒之能已古猶今也斯得美矣雖六藝之末曰書四民
之首曰士書資士以為用士假書而有始豈得長光價
于一朝貌榮名于千里(王羲之書蕺山姥作角扇五字/字索百錢人競買去梁元帝書)
(亦云千里之外/見者以為能矣)篆則周史籀秦李斯漢有蔡邕當代稱
之俱遺芳刻石永播清規籀之狀也若生動而神慿通
自然而無涯逺則虹紳結絡近則瓊樹離披斯之法也
馳妙思而變古立後學之宗祖如殘雪滴溜映朱檻而
垂氷蔓木含芳貫緑林以繩直伯喈三體八分二篆棨
㦸彎弧星流電轉纎逾植髪峻極層巘周及漢之三賢
余目驗之所先石雖貞而云亡紙可寄而保傳(史籀周/宣王時)
(史官著大篆教學童岐州雍城南有周宣王獵碣十枚/並作鼔形上有篆文今見打本吏部侍郎蘇朂叙記巻)
(首云世咸言筆蹟存者李斯最古不知史籀之迹近在/關中即其文也李斯上蔡人終秦丞相作小篆書嶧山)
(碑後其石毁失士人刻木代之於斯石上本差稀又至/德中安史敗後四從弟沼于河陽清水渠下得傳國璽)
(其文曰受命于天既壽永昌㸃畫皆𨼆起作龍鳥側文/小篆曰魏所受漢傳國璽背上蟠螭一角折鼻尖有黄)
(疵瑕按驗漢牒乃無差舛云斯所書蔡邕字伯喈陳留毁/人終後漢左中郎將今見打本三體石經四紙石既尋)
(其本最稀惟後雋及/光和等碑時時可見)草分章體華啟伯度時君重而立
名自我行而作故掣波循利創質畜怒(杜操字伯度京/兆人終後漢齊)
(祠章帝貴其蹟詔/上章表故號章草)魏之仲將奮藻獨步或迸泉湧溢或
錯玉班賦跡遺情忘契入神悟然而負才藝履危懼膏
明自煎鬢髪改素生非其代庸惜不遇名微格髙復見
叔茂體裁簡約肌骨豐嫭如空凝斷雲水泛連鷺(韋誕/字仲)
(將京兆人終魏光禄大夫時凌雲臺或先設釘榜明帝/使誕坐籠以轆轤引上就書去地至十五丈及下鬢髪)
(皓然虞松字叔茂㑹稽/人終魏中書令大司農)挹子元之瓌蹟高子上之雄神
量藴文儒才苞古真或寄詞逹禮任道懐仁或仰則鍾
繇平視衛臻如晴郊駟馬維岳降神(司馬師字子元河/内人終魏録尚書)
(事大司馬忠武公及炎受禪追尊曰景皇帝弟昭/字子上終魏相國録尚書事封文王追尊文皇帝)觀士
季之軌轍審鍾家之超越將遺古而偕能與象賢而蹈
拙如後生之可畏實氣盖于前哲(鍾㑹字士季𨽻州人/繇子終魏征西將軍)
吳則廣陵休明朴質古情難以窮真非可學成似龍蠖
蟄啟伸盤復行(皇象字休明廣陵人/終侍中吳青州刺史)賀氏興伯同時異
體瘠而不踈逸而寡禮等殊皇賀品類兄弟(賀邵字興/伯吳興人)
(終呉太/子太傅)司馬氏之受禪炎為帝祖偉哉齊王手蹟目覩
翰墨之外仁賢是優重則突兀嵩華輕則參差斗牛(司/馬)
(攸字大猷文帝第二子武帝弟/封齊獻王官至侍中大司馬)逮乎龍化東遷景文興
嗣天然俊傑毫翰英異元帝之用筆可觀世踰之呈規
仰似如發硎刀虎駭鴞眙懦夫喪精劒客得志(元帝諱/睿字景)
(文東朝中興之主當東遷謡曰三/馬浮渡江一馬化為龍即其人也)成帝則生知草意頴
悟通諳光使畏魄青疑過藍勁力外與古風内含若雲
開而乍覩晴日泉落而懸歸碧潭(成帝諱衍字世浪/元帝孫明帝子)康
帝則㓜少閒慢逈出凡境駟馬安車不尚馳騁(康帝諱/岳字世)
(同成/帝弟)真率孝武不規不矩氣有餘髙體無所主若露滋
蔓草風送驟雨(孝武皇帝諱曜/字昌明簡文子)赳赳道叔逺淳邇俗全
姓名而孰多議風度而不足元子憚其威武吾徒遵其
軌䠱(武陵王晞字/道叔明帝弟)道子雅薄綿密纎潤露輕藏沉假曲
躡峻猶尺水之含衆魚小山之擬萬仭(㑹稽王道子/孝武帝子)季
初則𨼆姓名展纎勁寫榻共傳賞能交盛猶踞牙鈎爪
越超陷井(楊肇字季初榮陽/人晉荆州刺史)巨源正書朴畧仍餘染翰
忘筌寄情得魚若拔賢草澤匿鋭茅廬(山濤字巨源河/内人晉侍中司)
(徒/)叔夜才髙心在幽墳允文允武令望令聞精光照人
氣格凌雲力舉巨石芳逾衆芬(嵇康字叔夜譙國/人晉中散大夫)季膺
有聲古貎磅礴雖無名驗攀附張索如凝陰斷雲垂趐
一鶚(張翰字季鷹吳/郡人晉大司馬)子尼簡約片月孤峯千歳之下森
森古容(蔡克字子尼陳郡人晉成都王掾子/謨過江食蟹遇毒者本朝尚書僕射)彦先尚質
無而不有崆峒之上世俗誰偶(顧榮字彦先吳郡/人晉驃騎將軍)越石
偉度粃糠翰墨乃如不伐樹而愛人示問鼎而在徳(劉/琨)
(字越石中山/人晉太尉)敬思敬康二孔殊芳思行則輕利峭峻類
驚虬逸駿康草則古質鬱紆如落翮摧枯(孔侃字敬思/㑹稽人晉太)
(尉孔瑜字敬康㑹/稽人晉車騎將軍)雍容士行季孟公旅肌骨閒媚精神
慢舉如辭山登朝混迹雜處(陶侃字士行秣陵/人晉侍中大將軍)孝文剛
斷謹正援毫古雖拙利今稱且髙如貴胄之躍駿武賁
之操刀(熊逺字孝文豫章/人晉大將軍長史)思逺則藁草懸解筆墨無在
真率天然忘情罕逮猶雀羣之飛廣厦小魚之戲大海
(應詹字思逺汝南/人晉鎮南大將軍)望之之草𦂳古而老落紙筋盤分行
羽抱如充仞多士交連雜寶(卞壺字望之濟陰人/晉侍中驃騎大將軍)體大
法殊實推世瑜禀天然而自强亂帝札而見拘猶朝廷
宿舊年德相趨(劉超字世瑜瑯琊人晉衛尉零陵忠侯/超手筆與元帝相類自職居近密遂絶)
(其餘外/交書也)叔文法鍾纎薄精練用筆雖巧結字未善似漸
陸之遵鴻等窺巢之乳燕(謝藻字叔文㑹稽/人晉中書侍郎)博哉四庾
茂以六郄三謝之盛八王之竒至如張骨慢轉逸足難
追斷翰蓬征拖蔓葛垂任縱盤薄是稱元規(庾亮字元/規潁川人)
(晉太/尉)遺古效鍾叔預髙蹤雖穏密而傷浮淺猶葉公之
愛畫龍(庾懌字叔預潁/川人晉衛將軍)積薪之美更覧稚恭名齊逸少
墨妙所宗善草則鷹摶隼擊工正則劒鍔刀鋒愧時譽
之未盡覺知音而罕逢其荒蕪快利彦祖為容似較狡
兔於大野任平陂之所從(庾翌字稚恭晉車騎將軍懌/與翌並亮從弟庾凖字彦祖)
(希子亮將晉/豫州刺史)道徽之豐茂宏麗下筆而剛决不滯揮翰
而厚實深沉等漁父之乗流鼓枻髙平奕葉盛徳遺能
方囘重熙接翼嗣興囘則章健草逸發骩亷稜若氷澤
泉湧雲奔龍騰密壯竒姿撫蹟重熙若投石援距怒目
揚眉景興當年曷云世乏正草興利脱畧古法蹟因心
而謂何為吏士之所多惜森然之俊爽嗟蔑爾于中和
處約道𦙍家之後俊狂草勢而兄優謹正書而弟潤俱
始登于學次慙一虧于九仞(郄鍳字道徽髙平人也晉/太宰郄愔字方囘曇字重)
(熙並鍳子愔晉司空曇晉中郎將昭字景興愔子晉臨/海太守儉之字處約晉太子率更令恢字道𦙍晉鎮軍)
(將軍處約道/𦙍並是曇子)謝氏三昆尚草特峻猶注飛澗之瀑溜投
全牛之虚刃逹士逸蹟乃推無奕毫翰云為任興所適能
事雅量末歸安石至夫藴虚静善草正方圓自窮禮法
拘性猶恒德之仁智應物之龜鏡恨其心懼景興書輕
子敬塞盟津而捧土損智力有餘病(謝尚字仁祖陳郡/人晉散騎常侍謝)
(奕字無奕晉鎮西將軍謝安字安石尚弟/晉侍中太傅安得獻之書時斷作紙夾焉)業盛瑯琊茂
𢎞厥初衆能之一乃草其書將已潤色前範遺芳後車
風稜載蓄髙利有餘類賈勇之武士等相驚之戲魚有
子敬倫蹟存目驗以古窺今調涉浮艶尚期羽翼鴻漸
芝蘭香染與兄勝而弟負將奢也而寧儉繩繩宜爾傑
出季琰露鋒芒而豁懐傍禮樂而無檢猶摶扶摇而坐
致超峻極而非險(王導字茂宏瑯琊人晉丞相謚曰文/獻公王劭字敬倫即導子晉車騎將)
(軍兄即恬洽子珉/字季琰晉中書令)然則窮極奥旨逸少之始虎變而百
獸跧風加而衆草靡肯綮逰刃神明合理雖興酣蘭亭
墨仰池水武未盡善韶乃盡美猶以為登泰山之崇髙
知羣阜之迤邐逮乎作程昭彰褒貶無方穠不短纎不
長信古今之獨立豈末學而能揚㓜子子敬創草破正
雍容文經踴躍武定態遺妍而多狀勢由已而靡罄天
假神慿造化莫竟象賢雖知乎百中偏悟何慙乎一聖
斯二公者能智方祁氏之奚午天性近周家之文武誠
一字而萬殊且含規而孕矩然而真蹟之稱獨標俁俁
忘本世心余所不取何哉但得于書法失于背古是知
難于渾樸言可以為斵磨主矣(王羲之字逸少晉右軍將/軍㓜子獻之字子敬晉中)
(書/令)温温伯輿亦扇真風風流之表軒冕之中骨體慢正
精彩冲融已髙天然恨泛其功如承奕葉之貴胄偹夙
諷之神童(王廞字伯興即導孫/薈子晉司徒左長史)粤若太原之英二子間
生仲祖慕元常之則懐祖通文獻之情方言慕而我愧
比叔文(謝/藻)而此榮習所通而不及參放之(温放/之)而先鳴結
束體正肆力專成猶棟梁富于合抱巧匠斵而未精(即/王)
(濛/也)髙利迅薄連屬欹傾猶鳥避羅而四側泉激石而分横
(即王述也王濛字仲祖太原人晉金紫光禄/大夫王述字懐祖太原人晉尚書令盖田侯)若夫反古
不忘我推世康似無逸少而禀元常猶落太階之蓂莢
掇祕府之芸芳(丁潭字世康㑹稽人固/孫彌子晉散騎常侍)次道淳實寡于
風彩自是雄姿翰墨具在如士大夫之京華遊處參貴
胄而膚質未改(何充字次道廬江人/庾亮舅晉侍中司空)行仁靡雜惟鍾是
師悦端閒于髙軌能終始于清規雖帶偏薄亦能隣幾
若鳯雛始備于五彩長松僅攀乎一枝(劉納字行仁瑯/琊人晉散騎常)
(侍/)真長則草含稚恭之厚茂正邇越石之羈逸輕泛森
稍穠媚藻縟落衆木于秋杪狎羣鷗于水曲(劉琰字真/長沛郡人)
(晉丹/陽尹)國明勵躬鍾氏餘風壯利纎薄守雌知雄如道門
之子仙路時通(張澄字國明吳郡人/加之子晉光禄大夫)猗與子成狥蹟過
名正隸敦實藁草沉輕元常髙風雖踈復呈猶不考擊
之鐘鼓含律吕之音聲(劉璞字子成南陽人晉光禄勲/即得道南岳魏夫人子夫人魏)
(舒女父義晉/河内修武令)君祖馳馭藝忝令譽窮正驗草而罕逮其
能作偽亂真而未可為據正企鍾而攸邈草師王而莫
著與夫敬仁道羣(王修/江灌)或拔茅以連茹猶鋭意鵬舉致
身鷹翥(張翌字君祖下邳人晉東海太守時穆帝令翌/冩王右軍手表帝自批後右軍殆不能别久乃)
(悟曰小人/幾欲亂真)元子正章厚而不倫若遺翰墨猶帶真淳似
山林之樂道非玉帛之能親(桓温字元子譙國人彛子/晉丞相大司馬南郡宣武)
(公/)敬道耽玩鋭思毫翰依慿右軍志在凌亂草任逸而
有度正踈澁而猶憚如浴鳥之畏人等驚波之泛岸(桓/𤣥)
(字敬道温子歴晉義興太/守自署丞相僣號曰楚)道羣閒慢氣格自充始習新
制全移古風與伯輿之合極(王/廞)若子敬之童蒙猶富禮
樂之世胄備神彩于厥躬(江灌字道羣陳留/人晉侍中中䕶軍)長茂章勢
既㨗而踈慕王不及獨斷所如猶鷙鳥擊搏而失中因
蹭蹬于古墟(沈嘉字長茂吳郡/人晉興與太守)元寶剛直兩王之次骨
正力全軌範宏麗凌突子敬病于輕肆同變武而習文
若訪龍而得驥(劉瓌之字元寶沛國人/晉御史中丞義城伯)季舒纎勁循古
有禮遇稀難評惟署一啟(劉廞字季舒㑹稽/人晉光禄大夫)順陽筆精
我見𤣥平近瞻元常俯視國明(張/澄)利且掩薄能多似生
如班輸之運斧乏棟樑以輕營(范汪字元平順陽/人晉安北將軍)武子
正筆頗全古質去凡忘精任樸不失猶髙人之與釋子
志由道而秉律(范寗字武子注/子晉中書侍郎)長民則全效子敬便于
性分宏逸生于天機衆妙摠而獨運凌所師而小薄壯
若已而不紊猶豁其流而氷開殷其響而雷奮(諸葛長/民瑯琊)
(人晉輔國將/軍宣城内史)道和閒雅離古躡真慢止由德髙蹤絶塵
若昻藏博逹之士謇諤朝廷之臣(劉穆之字道和東/苑人晉侍中司徒)放
之率爾草㨗筆力豈忘保持足見凖則猶片錦呈巧細
流不極(温放之太原人嶠/子晉黄門侍郎)楊真人之正行兼淳藝之相
成方圓自我結構遺名妙舟檝之不繫混寵辱以若驚
(真人諱義/𢎞農人)宋珽訛𦂳足光利用習古者或以為輕日新
者必因而重猶樸散而分形器務成而立賦頌(宋珽廣/平人晉)
(相府/參軍)宋武徳輿法含古初見答道和之啟未披有位之
書觀其逸毫巨麗載兆虎變髙躅莫究其涯雄風於焉
已扇猶金玉鑛璞包露貴賤(劉裕字徳輿彭城人翹子/晉太尉中書監封宋公後)
(受禪稱/宋武帝)皇矣文帝天知正𨽻舉已逹于縱横攀王媚於
𦂳細向精專而習熟幾可與之興替尚瞻擊水之鵬摶
且並聞天之鶴唳(文帝諱義隆/武帝第一子)孝武則武威戡難翰墨
馳聲雖禀訓而已髙恨一簣而未成徒忌人之賢已異
及父之令名與思話而雄强追彦琳而愧恥若夷狄之
佳麗慕顔容于桃李(孝武帝諱駿字依/龍武帝第三子)太宗徽音用壯
之心遺棄鄙野不無髙深快突俗工匠古憐今冠柤梨
之下果怯鸞鳯之珍禽(明帝諱彧字休/炳孝武帝弟)南平休元筆力
自全㓜齡結構老成天然比夫鳥在鷇龍潜泉符綵卓
爾文絢粲然(南平王鑠字體/元文帝第四子)休茂尚冲已工法則長于
用筆結字短于精神骨力性靈可觀運用未極猶鳬雛
鵠子初備羽翼(海陵王休茂文/帝第十四子)後見三謝兩張連輝並
俊若夫小王風範骨秀靈運快利不拘威儀或擯猶飛
湍激天電注雷迅(謝靈運陳郡人/宋時中祕書監)方明寛和𨼆媚且潤
如幽閒女徳禮教士𦙍(謝方明陳郡人惠/連父宋㑹稽太守)茂度逸翰景
初清規或大言而峻薄(景初對文帝云且恨/二王不得臣之體)或寡譽而
拙竒(王僧䖍書用/拙筆以自容)並心輕兩王蹟及宗師擬鶴鳴而子
和殊鯉退而學詩(張茂度吳郡人敞子宋㑹稽太守/張永字景初茂度子宋征西將軍)敬
元則親得法于子敬雖時移而間出手稽無方寸敏奥
術磅礴而不忘本分縱横而粗得師骨遇得合時彷彿
唐突猶圖騏驥而莫展素真仙而非實爾後王羊謬同
衆靡餘風彦琳敬叔允執厥中孔則愈于𦂳速病于枯
偏超舉之餘窺羊及肩猶蓬瀛心想濩武風傳競其風
利又覩薄氏纎圎克成骨力猶稚精彩潤密乃誠莫二
掩友凌師抑亦其次雖鍮無金價而珉實玉類(羊欣字/敬元太)
(山人不疑子宋中散大夫與立通䕶同受獻之筆法所/言王羊謬同諺云買王得羊不失所望言虚也孔琳之)
(字彦林㑹稽人宋太常卿薄紹之字敬/叔丹陽人宋給事中與羊孔並師二王)淮水茂族敬𢎞
不墜故朝餘風翰墨兼至既約古而任逸亦遺能而獨
駃猶剏埏植于昔人全朴畧而成器(王敬𤣥瑯琊人導/孫宋侍中左光禄)
(大/夫)蔓衍枝𣲖思𤣥不忘穏厚而無法度淳和而蓄鋒芒
猶君子自適順時行藏(王思𤣥瑯琊人/宋南康太守)顔氏儒門士遜
墨妙大令典則中散氣調薄首孔肩體格惟肖如驚絃
履險避地膺峭(顔峻字士遜瑯琊人延之/子宋右將軍東揚州刺史)桓公䕶之神
凝筆遲富雅景乏士規猶門寒道髙衣薜言詩(桓䕶之/子彦宗)
(洛陽人宋/寜翔將軍)翩翩正祖恭已法則師資小王深入閫域安
知逸氣未詳筆力猶驥異真龍紫非正色(駱簡字正祖/丹陽人宋鉅)
(野/令)思話錦密緩步娉婷任情工𨽻師羊過青似鳬鷗鴈
騖㳺戲沙汀(蕭思話蘭陵人宋/征西將軍丹陽尹)二王變古法有所屬兢
兢秀之斂翰謹束如仙童樂静不見可欲(龎秀之宋/江州將軍)仲
逺循常由𠂻邇俗企彦琳之墻仞遵茂度之軌躅豈聞
一而得三同出吳而入蜀(巢尚之字仲逺魯/國人宋寧翔將軍)世期旁通
掘强斷利叅方囘(郄/愔)之章法得敬元(羊/欣)之草意匪庖丁
之解牛同君子之不器(裴松之字世期河東人/宋散騎常侍大中大夫)長玉靡
慢神閒態穠荷小王之偉質錯明帝之髙蹤執徳而風
塵不離發言而禮義攸從(徐爰字長玉瑯琊人本名瑗/避傅亮諱除玉宋大中大夫)
江侯僧安㨗利而乾貎兼輕媚體出多端猶廣庭之卉
木小苑之峯巒(江僧安陳留人/宋太子中庻子)道力草雄圓轉不窮壯
自躬之體格痩逸少之遺風猶立言而逍遥出世驗迹
乃夙夜在公(賀道力㑹稽/人宋吳興令)齊高則文武英威時來運歸
挺生紹伯墨妙翰飛觀乎吐納僧䖍擠排子敬昂藏鬰
拔勝草負正猶力稽牛刀水展龍性(蕭道成字紹伯蘭/陵人永之子宋右)
(僕射太尉封十郡為王/及受禪即位稱齊髙帝)世祖宣逺象賢豈敢仰英規而
無功超筆力而有膽莫頋程式率由胸襟能騁逸氣未忘
童心若横波束薪泛濫淺深(武帝諱熙字宣/逺髙帝長子)子良則能
知未善心逺蹟邇家風若遺古則翻鄙雖有力而無體
將從真而自美猶土階茅茨儉徳之始(竟陵王子/良武帝子)彦囘
無節華翰亦爾决利不拘足用而已如拔楓柳抑亦把
梓(禇淵字彦囘河南人宋末與髙帝同堂樞/密後齊臺逮以佐命功受司徒中書監)蔚先忠良
自我名揚老成不虧和雅允藏若窮𨼆肥遯志傲侯王
(禇賁字蔚先淵之子齊秘書監因父憂免職使/不仕時人以為恥父失節于宋室遂爾屏營)非禮不
言從容始昌如碩德君子道義難亮而盛徳有素筆精
源長(徐孝嗣字始昌東海/人齊太尉尚書令)簡穆父子載茂餘芳僧䖍則
密緻豐富得能失剛鼓怒駿爽阻圓任强然而狀髙氣
全耿介鋒芒發卷伸紙滿目輝光才行兼而雙絶名實
副而特彰如運籌决勝威震殊方伯寶次道並資義訓兄
則雜而外兼禀家君于已分弟則纎薄無滯過庭益俊
並能寛門墨妙逸速毫奮比逹士與君子人不知而不
愠仲寶同夫季舒署名莫窺墻仞(王僧䖍瑯琊人曇首/子齊尚書令簡穆公)
(王慈字伯寶王志字次道並僧䖍子慈齊侍中冠軍/弟志齊侍中吏部尚書王簡字仲寶僧綽子齊尚書)茂
謙則壯而不密騁志恒俗輕師模任縱欲如勇夫格獸
徑越林麓(劉撝字茂謙彭城人齊/太子洗馬御史中丞)寶光諧之同調合韻
差池去就羽翮齊振依蕭附王(道成/僧䖍)俱曰慕藺論骨氣
而胡壯驗精神而顧峻猶岸柳之先春得地連于河潤
(顧保光吴郡人齊司徒右西掾/胡諧之南昌人齊度支尚書)希秀之蹟敬叔之倫(薄/紹)
(之/)正則謹促有度草則拘檢靡伸如儉徳君子清朝士
人(徐希秀瑯琊人/齊驍騎將軍)思光逸才揮翰無滯超寶光之力從
僧䖍之制越恒規而渉往出衆格而靡繼如塞路蓬轉
摩霄鳶唳(張融字思光吳郡/人齊司徒左長史)梁則髙祖叔逹恢𢎞厥躬
泯規矩合童蒙文勝質而辭寡明察衆而理窮猶巧匠
琢玉心愜雕蟲(蕭衍字叔逹蘭陵人順之子齊左僕射/征東將軍封梁主及受禪即位稱梁武)
(帝/)簡文慕鍾不瑕有害傲景喬而含古(蕭子/雲)肩邵陵而
去泰(簡文帝諱綱字世/替武帝第三子)世調則氣吞元常若置度内方
之惠逹(蕭/特)旨趣猶昧擅時譽而徒髙考遺蹤而罕逮(邵/陵)
(王綸字世調/武帝第六子)孝元不拘快利睢盱習寛踈于一體加𦂳
薄而小殊雖數君之翰墨稱天倫之友于皆可比蘭菊
殊芳鴻鴈異軀(孝元帝諱繹字世/城武帝第七子)仲正則寛而壯賖而
密婆姿蹣珊綽約父質禀庭訓而徵過任天然而自逸
若衆山之連峯探仙洞而不一(蕭確字仲正綸子梁/廣州刺史永安侯)景
喬則潤色鍾門性情勵已豐媚輕巧纎慢旖旎詩雖易
其國風賜豈賢于夫子猶鸞窺鏡而鼓翼虎不咥而履
尾(蕭子雲字景喬蘭陵/人梁侍中國子祭酒)名劣筆㨗巧逢王克通流未精
踈恢不忒猶腐儒宿士運用自得(王克瑯琊人/梁尚書僕射)陸果迅
熟駛㨗遺能任縱便無風稜如郊烟羽獵䎀狨奔騰(陸/果)
(吳郡人梁光禄大/夫揚州大中正)體雜閒利覩夫彦昇搆牽掣而無法
任胸懐而足慿猶注懸泉咽凝氷(任昉字彦昇樂安人/梁吏部侍郎嘗著作)
茂逺㨗鋭足以自給彦和逹環迅不可及如過雨之奔
簷霤飛爆之赫原隰(傅昭字茂逺北地人梁祕書監金/紫光禄大夫貞之子朱异字彦和)
(吳郡人中領/軍右僕射)文海𦂳快勢逸氣髙未忘俗格鋭意標刀
猶樂成名于朝野嗤遁迹于蓬蒿(王籍字文海瑯琊人/僧䖍之子梁左唐令)
季和慢速風規所屬圓轉頗通骨氣未足(殷鈞字季和/陳郡人梁國)
(子祭/酒)文機纎潤穏正利草輭媚横流姿容美好若其抑
阮褒殷庻幾同塵似泉激溜于懸磴木垂條于晚春(阮/研)
(字文機陳留/人交州刺史)惟子深與惠逹總景喬之幼志俱親彿毫同
陪結字深正穏而寡力逹草寛而豐意或比父而踈省
或過師而巧媚誰與别其羅紈且欲同乎筐笥(王褒字/子深瑯)
(琊人規子梁尚書僕射蕭特/字惠逹子雲子梁海鹽令)肩吾通塞併乏天性工歸
文華拙見草正徒聞師阮何至遼􁭭使鉛刀之均鋒稱
並利而則佞(庾肩吾字子慎新/子人梁度支尚書)通明髙爽𦂳密自然擺
闔宋文峻削阮研載窺逸軌不譲真仙猶龍髯鶴頓奮
舉雲天(陶𢎞景字通明丹陽人𨼆居/山林武帝朝謚貞白先生)彦淵氣懦任力或
滯猶翮短風髙昇沉靡制(江蒨字彦淵濟陽/人梁吏部侍郎)𢎞讓迅快
放誕可觀利疾速著輕乾若星居僻陋蔓本樛盤(周𢎞/讓汝)
(南人𢎞/正弟)蠢蠢懐約任已作制若孤陋儒生辛勤一藝(范懐/約吳)
(郡人梁東/宫侍書)
　
　
　
　
　
　
　
　
　
　書苑菁華卷九
欽定四庫全書
　書苑菁華巻十
　　　　　　　　　　　　　　　宋　陳思　撰
　　述書賦下
爰及陳氏霸先剏業盤桓有威牢落無法王師憑怒挫衂
攻刼嗟文煬而不知徒染毫而敗法(陳霸先潁川人父讃之/歴梁司空丞相封為陳)
(公後受禪即位稱陳武帝文帝諱倩字子/華武帝子煬帝諱叔寶字元秀宣帝子)沈氏后德名標
婺華元光親署獨美可嘉如晚晴陣雲傍日殘霞(煬帝后/沈氏吳)
(興人君/理之女)叔濟鬱然名押而已伯仁軟慢尺牘近鄙欽榮之之力
舉雖師心而入流髙踈壯浪復覩伯謀並如策馬馳逐葦航泛
浮(新蔡王叔濟字子蕭煬帝弟官至侍中國子祭酒廬陵王伯/仁字受之煬帝子官至光禄大夫中武將軍永陽王伯智)
(字榮之廬陵王弟官至右翊將軍桂陽/王伯謀字深之永陽王弟官至丹陽尹)智永智果禪林等
精天機淺而恐泥志業髙而克成或拘凝重蕭索家聲
或利流通周章擅名猶能作緇門之領袖為當代之凖繩
並如君子勵躬於有道髙人保志而居貞(㑹稽永攸寺僧/智永俗姓王氏)
(右軍孫僧智/果㑹稽人)坡陁摠持獨歩方外甘率性而衆異非接武于
興㑹若時違𨼆淪卒不冠帶(江摠字摠持濟/陽人陳尚書令)孝穆鄙重
剛毅任拙猶偏禆武夫膽勇智劣(徐陵字孝穆東/海人陳右僕射)仲倫
則快速無度馳突不踈尺題已終筆勢仍餘似逸籠檻
之衆鳥恣飛鴻之所如(沈君理字仲倫吳興人陳/尚書吏部郎中駙馬都尉)德章
率爾流浪急速骨氣乍髙風神入俗符縱志而失道等
潰河與顛木(袁憲字徳章陳/郡人陳右僕射)快哉伯武心空手敏古風
若遺令範惟允如平郊逸驥晚景飛隼(毛喜字伯武榮/陽人陳吏部尚)
(書/)翩翩濟陽茂世希祥任樸無聞適俗不忘父輕而迅
子凛而强(蔡景歴字茂世濟陽人陳度支/尚書子敬希字祥陳中書令)接武隨波雷
同野王異磽肥之挺質俱竹柏之凌霜(顧野王字希馮/陳黄門侍郎領)
(大著/作)知道則寛踈施慢無可取則削凡取異常病窒塞
猶崖陸縱獺艱辛騁力(伏知道昌平人/陳鎮北長史)含茂悠悠荐臻
同徳迫時季而陵替俱道喪于翰墨徒塵鹿為後先非
勝負可差忒(謝道字含茂陳/郡人陳中書令)賀氏曰朗雖非動人不事
筆力猶見精神三者若官逰旅泊衣此風塵(賀朗㑹稽/人陳祕書)
(監/)蕭條北齊浩汗仲寶劣充凡正備法𦂳草遐師右軍
歘爾由道究千變而得一乗薄俗而居老如海岳髙深
青分孤島(劉珉字仲寶彭城人彦/英子北齊三公郎中)文深孝逸獨慕前蹤
至師子敬如欲登龍有宋齊之面貎無孔傅之心胸(趙/文)
(深天水人後周為書學博士書迹為時所重孝逸湯隂/人隋四門助教深師右軍逸效大令甚有功業當平梁)
(之後王褒入國舉朝貴胄皆師于褒惟此二人獨負/二王之法俱入隋臨二王之迹人間往往為貨耳)隋
則𤣥平嗣芳訛熟名揚彦謙草力浮𦂳循常糟粕右軍
之化依稀夫子之墻皆如益星榆之衆象無月桂之孤
光(劉元平珉之子字髙道隋贈貴範/先生房彦謙清河人司𨽻刺史)昌衡跌宕率爾而
作雖蔑法而或乖乃由𠂻而不怍似野笋成竹長風隕
籜(盧昌衡字子均/范陽人隋侍中)我巨唐之膺休一六合而闡幽武功
定文德修髙祖運龍爪陳睿謀自我雄其神貌冠梁代
之徽猷(神堯皇帝隴西李氏諱淵仕隋官至殿内少監/右驍衛將軍大丞相封唐王及受禪即位革隋)
(為唐又王右軍書住作爪形時觀者號為龍/爪書髙祖師王褒得妙故有梁朝風格焉)大宗則備
集王書聖鍳旁啟雖躡閭井未登階陛質詎勝文貌能
全體無風骨摠法禮(文武皇帝諱世民神堯子當貞觀/年中鳩集二王真迹徵求天下併)
(充御/府)武后君臨藻翰時欽順天矜而永保先業從人欲
而不顧兼金(則天皇后沛國武氏士彠女臨朝稱制號/曰大周金輪皇帝時鳯閣侍郎石泉公王)
(方慶即晉朝丞相導十世孫有累代祖父書迹保傳于/家凡二十八人緝成一十一巻后問書於方慶方慶因)
(而獻焉后不欲奪之遂盡模寫留内其本加玉飭錦繢/歸還王氏人到于今稱之左史崔融撰王氏寶章集叙)
(具紀/其事)睿宗垂文規模尚古飛五雲而在天運三光以窺
户(睿宗皇帝天皇第四子性淳和好/書史尚古質書法正體不樂浮華)開元應乾神武聰
明風骨巨麗碑版峥嶸思如泉而吐鳯筆為海而吞鯨
諸子多藝天寶之際迹且師于翰林嗟源淺而波細(開/元)
(天寶皇帝仁孝慈和自負英斷好圖書少工八分書及/章草殊異英特開元中八分書北京義堂西岳華山東)
(岳封禪碑雖有當時院中學士共討/摹勒然其風格大體皆出自聖心)漢王童年自得書
意夙承羲獻守法不二(漢王元昌/文皇帝弟)惠文靡倦博好敦勸
恨夫有始無終灰燼成空苟懼存而投閣徒營殁而昇
宫尚可謂梁園筆壯樂府文雄累聖重光之盛業六書
一藝之精工非所以抑至人之徇已服勇士以雕蟲責
繁聲于韶濩徵艷色于蒼穹者也(岐王元範進册惠文/太子開元皇帝弟時)
(天府圖書為張昌宗竊換張氏誅歸席臨稷稷殁為王/所得初不聞奏後索焉乃盡焚之言樂府文雄者王多)
(能好事有文詞/特為歌者所唱)爰有懐琳厥迹踈壯假他人之姓字作
自己之形狀髙風甚少俗態尤多吠聲之軰或浸餘波
(李懐琳洛陽人國初時好為偽迹其大急就稱王書及/七賢書假云薛道衡作叙及竹林叙事併衛夫人咄咄)
(逼人嵇康絶交書並懐琳之偽迹也有姓謝名道士者/能為蠒紙嘗書大急就兩本各十紙言詞鄙下跋尾分)
(明徐唐沈范蹤跡烜赫勞茹装背持以質錢貞觀中勑/𨽻搜尋彼之錢主封以御闕大宗殊喜賜縑二百疋懐)
(琳乃上别本因得待詔文林舘故在内之本為貞觀印/頃年在右相林甫家後本在張懐瓘處尋傳易與李起)
(居/)若乃出自三公一家面首歐陽在焉不顧偏醜頔翹
縮爽了臭黝糺如地隔華戎屋殊户牖學有大小夏侯
書有大小歐陽父掌邦禮子居廟堂隨運變化為龍為
光(歐陽詢長沙人統之子㓜孤陳中書令江摠収飬書/出于北齊三公郎中劉珉官至率更令太常少卿子)
(通亦能繼美張/納言封渤海公)永興超出下筆如神不落踈慢無慙世
珍然則壯文璣而老成與貞白而德隣如層臺緩歩髙
謝風塵纂郁嗣聖體多拘檢如彼珷玞亂其琬琰(虞世/南㑹)
(稽人荔之子迹居四公之上官至祕書監贈禮部尚書/封永興公子纂孫凂皆能繼世煖爰武官在仗宿衛初)
(隋存猛將來䕶兒子烜齊皆負才學入唐繼登三仕版/陸元方所云來䕶兒子把筆虞世南男帶刀言物極則)
(反一至/于此)河南專精克倫克勤伏膺告誓鋭思猗文恐無
成于畫虎將有類于效嚬雖價重衣冠名髙内外澆漓
後學而得無罪乎(禇遂良河南人兼愛子尚書左/僕射河南公兼愛名亮東都人)柬之
效虞踈薄不逮少保師禇菁華却倍超石䑕之效能愧
隋珠之掩類(陸東之吳都人仁公子虞氏之出官/為著作郎薛稷河東人太子少保)房文
昭則雅而能和穏而不訛精神正氣胸臆餘波若蘋萍
異品共泛中河(房喬字𤣥齡清河人彦誕/子司空贈太尉文昭公)殷公王公兼
正兼署大乃有則小非無據騏驎將騰鸞鳯欲翥題二
牓而迹在歎百川而身去(殷仲容陳郡人不害之孫令/名之子奕世工書尤善書額)
(官至禮部侍郎中書汴州安業寺額京師哀義開業質/聖寺東京太僕寺靈洲神馬觀額皆精妙曠古王知敬)
(太原人門傳孝義工正行善署書與殷殊途而同歸兼/草書弟知慎工圖畫並官至祕書少監當時雙絶與仲)
(容齊肩天后詔一人署一寺額仲容題資聖知敬題清/禪俱為獨絶洛川長史德政二賈碑在修行寺東南角)
(即知敬之迹極峻利豐秀清禪資聖寺至今路人識者/駐馬往觀普濟度寺即父令名手蹤皆為後代程式)
王祕監則首末全真尊道重徳或終紙而結字或重模
而足(遵句/反)墨濩落風規椎壯氣力播清譽而祖述屢見
賞于有識如曲圃鴻飛芳園桂植(王紹宗瑯琊人修季/子官至祕書少監)
䖍禮凡草閭閻之風千紙一類一字萬同如已疑于氷
冷甘没齒于夏虫(孫過庭字䖍禮富陽/人右衛胄曹叅軍)張長史則酒酣
不羇逸軌神澄囘眸而壁無全粉揮筆而氣有餘興若
遺能于學知遂獨荷其顛稱(張旭吴郡人左率/府長史俗號張顛)雖宜官
售酒子敬揮帚遐想邇觀莫能假手拘素屏及黄巻則
多勝而寡負猶莊周之寓言于從政乎何有(後漢師宜/官工書嗜)
(酒毎遇酒肆輙書于壁顧觀酒因大售計償賞足而滅/之王子敬以帚泥書壁觀者如市已上皆言旭之可比)
湖山降禮狂客風流落筆精絶芳詞寡仇如春林之絢
彩實一望而寫憂雍容省闥髙逸豁逹解朝服而歸鄉
斂霓裳而辭闕(賀知章字繼摩㑹稽永興人太子洗馬/德仁之孫少以文詞知名工草𨽻書進)
(士及第歴官祕書/監自號四明狂客)廣平之子令範之首婭姹鍾門逶迤
王後武都先覺翰墨泉藪子敬元常得門窺牖侍中簡
穆異代同友于孔門而升堂惜顔子之不壽(徐嶠之東/海人廣平)
(太守子浩中書舎人國子祭酒李造隴/西人武都公侍中簡穆即子雲僧䖍)韓常侍則八分
中興伯喈如在光和之美古今逺代昭刻石而成名類
神都之冠盖(韓擇木昌黎人工部/尚書歴右散騎常侍)赫赫許昌翰苑文房
徵前賢而少對當聖代而難方(田琦鴈門人德平之孫/工八分小篆署書圖畫)
(冩洪崕子張氣雲棲并雪木行於世官歴陜令豫蘄許/等州刺史兼装背有孫栖梧尤妙其事徳平武徳功臣)
(兼兵部/尚書)衛包蔡隣功夫亦到出于人意乃近天造(衛包/京兆)
(人工八分小篆通字學兼象緯之術官至尚書郎蔡有/隣濟陽人善八分本拙弱至天寶之間遂至精妙相衛)
(中多/其迹)滎陽昆弟内外光華揮毫美麗俱是一家㓜弟曰
逾丹書大誇信斵玉而剖石即揀金而披砂(鄭遷及弟/邁逾並工)
(八分崔氏出中書令湜之甥遷官至浚/儀尉季弟逾善山水天寳中知名梁宋)温良之徳書畫
兼美誠依仁而逰藝同上善之若水(皇室季權工八分/弟樞工小篆姪平)
(鈞亦善小篆兼妙山水並冠絶一時淮安王神通曽/孫權官歴金州刺史樞侍御史平鈞富詞學江陵掾)詩
興入神畫筆雄精李將軍世稱髙絶淵微已逾薛少保
時許美潤合極不如(右丞王維字摩詰瑯琊人詩通大/雅之作山水之妙勝于李思訓弟)
(太原少尹縉文筆泉藪善草𨽻書功超薛稷二公名望/首冠一時時議論詩則曰王維崔顥論筆則曰王縉李)
(邕祖詠張説不得與焉㓜弟紞有/兩兄之風閨門之内友愛之極)史侍御惟則必優世
業階乎籀篆古今折𠂻大小應變如因髙而矚逺俯川
陸而必見(史惟則廣陵人殿中侍御史郎/諫議大夫白之子白善飛白)通家世業趙
郡李君嶧山並騖宣父同羣洞于字學古今通文家傳
孝義意感風雲(李陽氷趙郡人父雍門湖城令陽氷兄/弟五人皆負詞學工于小篆㓜師李斯)
(嶧山碑後見仲尼吳季札墓誌便變化開閤如虎如龍勁/利豪爽風行雨集文字之本悉在心胸識者謂之蒼頡)
(後身弟騰冰子澥子均並詞塲髙弟㓜子/曰廣勤學孝義以通家之故皆同子弟也)延安君則快
速不滯若懸流得勢三原君則婉媚工密似垂楊應律
(吾舅諱繪彭城人延安都督姨兄名事/若山平原人京兆三原縣尉大理評)宋儋李璆擅美中
州李師王而意淺宋祖鍾而體流(宋儋字藏諸廣平人/髙尚不仕户部侍郎)
(字文融薦授祕書省校書即作鍾體而側捩放縱跡不/副名開元末舉場中後軰多師之李璆隴西人御史大)
(夫傑之兄子性踈逹輕財重然諾筆路/𦂳媚亦有聲于代為狄宇清李漸所師)員外蕭公名成
于薛安西變體光潤愉悦(蕭公名誠蘭陵人梁之後起/家奉禮即開元初時尚禇薛)
(公為之最拜右司員外郎善造班石文紙/用西山野麻及虢州土穀五色光滑殊勝)張氏四龍名
揚海内中有季弟工夫少對右軍風規下筆斯在(張從/申長)
(史文場擢第弟從師監察御吏從儀灼然有才從申志/業精絶工正行書握管用筆具于結密近古所無恨歴)
(覽不多聞見遂寡右軍之外一歩/不窺意多榻書其真迹闕如也)吕公歐鍾相雜自是
一調雖則筋骨乾枯終是精神險峭其餘小楷尤更巧
妙(吕向東平人開元初上美人賦忤上時張説作相諫/曰夫鬻拳脅君愛君也陛下縱不能用容可殺之乎)
(使陛下後代有愎諫之名而向得敢諫之直于小子為/便耳不如釋之于是承恩特拜補闕賜綵百段衣服銀)
(章朱綬翰林待詔頻上賦頌皆在諷諫兼上皇太子文/章及書官至給事中中書舎人刑部侍郎文詞學業當)
(代莫比有子曰廣聰利後/秀有吏才並監察御史)吾兄則書包雜體道冠衆賢
手關目瞥瞬息彌年比夫得道家之深㫖習閬風而欲
仙(家兄蒙字子全司/議郎安南都䕶)馬家劉氏臨效逼斥安西蘭亭貎
奪真蹟如宓妃遺形于約素再見如在之古昔(翰林書/人劉泰)
(妹婦/馬氏)若乃押署則僧權似長松挂劒滿騫如盤石卧虎
(徐僧權中山人/滿騫富陽人)繁多乃懐充懐珍稀少乃延祖𦙍祖(唐/懐)
(充晉昌人姚懐珍武康人陳/延祖長成人范𦙍祖順陽人)熾文時有何妥近覩雖止
姓名美其傲古恨連書于至寶無尺牘之行伍(沈熾文/武康人)
(何妥外國人翊子梁中/書侍郎各作當時書證)至印驗則玉斵北書(太平公主/武氏家玉)
(印有四北書今多丹駁墨塗有/者盖寡範云三藐毋䭾四字也)金鐫篆字少能全一多
不越四國署年名家標望地獨行龜益(即魏王/恭家印)並鑱竇
臮(范陽功曹/諱臮書印)貞觀開元文止于二(貞觀開元太宗/𤣥宗所用印)陶安
東海徐李斯祕(陶安東海徐祭酒嶠/之印李起居造印)萬年方寸(萬年方/寸未詳)
翰囿所類(前延王友/竇永書印)張氏永保(張氏永保/張懐瓌印)任氏言事(未/詳)
古小雌文東朝周顗(東晉僕射/周顗印)審定竇家(竇蒙審定議/郎竇蒙書印)
亭侯襲貴(亭侯/未詳)猗歟劉鄭門承貂珥義仰彭城(彭/城)
(侯金部郎中劉繹書印司馬/安國郎中之季父今各有印)鄴周印異(相國鄴侯/李泌印宣)
(州長史/周昉印)或有慚于稽古諒無乏于雅致宋虞龢表聞
于明皇帝齊簡穆書答于竟陵王表委盡稱書乃備詳
(宋中書侍郎虞龢上明皇帝表論古今妙蹟正行草楷/紙色籀軸真偽巻數無不畢備表本行于世真蹟故起)
(居舎人李造得之齊司空簡穆公處瑯琊王僧䖍答竟/陵王子良書序古善書人詳議無不至當本行于世其)
(真蹟今御史大/夫黎翰得之)梁髙祖巧而未博(武帝衍/撰書評)卲陵王愽而
未至(蕭綸亦/撰書評)庾中庻失品格拘以文華(梁庾肩吾/撰書品諭)傅五
兵比亡羊廣于職位(梁傅昭撰/書法目録)名録編于司馬(隋蜀王/府司馬)
(姚最撰/書録)善狀集于散騎(左散騎常侍姚思/亷集善書人名狀)李亞相著藻
飾之繁(右御史大夫李/嗣真撰書品)張兵曹擅習玩之利(率府兵曹/鄂州長史)
(張懐瓘撰十體/書斷上中下)考數公之著稱多約傳而立記余不敏
于登髙豈虚言而求備敢直筆于親覩非偏譽于所嗜
也至我小司空韋公曰述職該藝府才同史筆茂族挺
生聖朝間出若乃闡異聞之㫖接片善之勤則必忘疲
吐握不間風塵所談而改觀成市所寶而増價為珍小
擅聲于自我大推美于其人彼凡百而馳名既往遇此
公而其徳惟新可謂千載一時孤標絶倫矣(韋述京兆/人尚書工)
(部侍/郎)及乎驗徳力之工拙知古今之優劣余稽古而翫
能因假能而有説非徒姓名記録面首超越相質披文
虚空歳月者矣是用相如慕藺撫新蹟而忘懐豈同賜
也望囘抱遐心而結舌終冀乘時出處備展名節其或
萃傅岩(鍾紹京南康人中書令光禄/大夫聚寶捐金川流海納)而㑹潁川(家伯諱/瓉邠王)
(司馬躭翫逹/㫖固求不匱)歸右史(李造拂鏡旁/通傾心善價)而入補闕(席巽安定/人右補闕)
(心專務得/家業或遺)祭酒(徐浩則法道/存徵求非利)翰林之尋繹(張懐瓘兄弟/懐瓌盛王府)
(司馬並翰林待詔俱/好無厭亦能臆斷)烏臺(潘履慎榮陽人監察御/史克遵能事採翫芳猷)粉署
之敦閲(蔡希寂濟陽人金部郎/中習學潤身假借盈篋)欣給事之道𢎞(族兄紹/給事中)
(志𢎞推道/不倦虚求)仰議郎之區别(家兄鋭思窮/源増輝改觀)韓生委翰(韓滉/潁川)
(人給事中委質/慮逺推誠道博)滕子擁决(滕昇歙州婺源縣令/取捨若流通利泉藪)張氏旁
求(懐瓘海陵人今鄂州司/馬利於推擇道在耑精)陸家胥悦(陸曜吳郡人巻緝/餘芳事見前志)
釋胐超彼岸(東京福先寺僧良朏新羅人俗/姓林氏遇捎衣鉢逸冠濟流)梅仙行無
轍(髙置直渤海人同官尉/氣合古風利加能事)温播金聲(温晃太原人國子/簿悉心景慕徒衆)
(博/求)崔含氷潔(崔曼倩清河人鄂縣尉/浩汗經營見如不及)若驚趙陳(陳閎潁/川人陳)
(王府長史趙徵明天水人或志敦/習學或自閲古能習玩之無斁也)賈勇徐薛(徐守行東/海人監察)
(御史薛邕河東人郎中或推右/招致或究能傳後並求之不已)關郭雙奮飛(關偽隴西/人郭暉太)
(原人或規規躭/好或楚楚傳寫)潘袁兩傾竭(潘淑㑹稽人袁明陳郡人/或披尋洽道或躭籍樂貧)
簮纓布素申道開記既輻輳而川流並觀光于後哲逺
珠玉之無脛可得畧而言焉曰長安則穆聿(聿咸陽龎/店人少以)
(販書為業後至徳中因告訐徵搜古迹并强括石泉公/家則天皇后所述書功白身授金吾長史改名禪乘危)
(射/利)王白(遼東人詞/荒智狡)導其源葉豐(括州人貌/泰性僻)田頴(長安人/志凡識)
(滯/)委其軀必拾遺市駿懐寶飛鳬洛陽則杜福(河南人/論熟行)
(巧/)劉翌(洛陽人節/苦心亷)窮彌固齊光(河南人道/寡業㣲)趙晏(河南人/志耑識)
(到/)樂忘劬皆誇目動利實有若無詩不云乎匪斧語有
之曰反隅若或㣲數子之運用甘千里之殊途則我雞
犬而無來無往子衣裳而不曳不裾成一家之憬彼睽
四海之友于(言通/貨利)事符道因心與目親幾變灰炭渉歴
冬春互為賔主往反周秦左靖吾兄業窮幽逺(名錫同/州别駕)
龍興張揖道契貞淳(與潘淑獻書拜官/今任龍興縣尉)雅興閉關以隨
扣古風開卷以襲人不然者何窮獨而恣怡悦何市朝
而貪𨼆淪(言荷/往來)衆矣森然往哲來賢一朝而星羅入眡
百代而雲被及肩身已没兮若休迹遺芳而可傳彼金
印玉璽豐碑貨泉蟲篆制而八分間矣正𨽻興而藁草
行焉不可量乎所覩又何極乎備宣若乃流譽前代效
蹟當年録軍機而羽括鷹隼還國命而發揮貂蟬通親
支以感節啟咨謀以聞天接武波委嗣芳鱗連則余不
讓于賦頌敢分蚩而别妍恃乎㓜好而晩知之至熟也
曲察而直言之而無愧者將拭目而衆利輕言入掌而
百憂寫其藤苔縑縠衡理蜀幅花麻黄詢緇赭紺緑淪壓
而邇蠧亡文(蓄非其人雖/邇朝亦朽蠧)保持而逺完纎巻(藏之得地/雖逺古亦)
(克/全)上智所以懸解(直/曉)中庸所以交戰(疑/之)取迷伊他貽笑
鄙賤則有烏絲縹首紫蠒露面好丹時更悲素色變狀
𤣥豹之霧𨼆規雕虎之風扇雖置水彌旬移裝屢遍益
深沉于直質乃容易于覽見嗟乎捨不疑于古踈取慿
假於俗眩(眩/惑)誘淺情于末興肆凡賞而留眄何其妄哉
寧知立法而虧真作徳而還淳忘情是悦代有其人(言/定)
(是/作)必也易背以時(時在/正夏)受彩無欺敏洽和之妙道得潤
軟之成規(用麵調適/候隂以成)踈密苦樂殊形異宜(厚薄/完蠧)上約下
豐始增末卑(接上下/前後例)沽將實名位充合離(改折署/榜餘地)或附
巻均端是使其夷(薄而/蠧者)或鳴砧妥帖然後呈姿(厚而/完者)探
㝷源流志逸肥遁緝合截剪躬勞不悶明齊短長闇結
分寸誡怱怱于或躁祛悢悢之遺恨至如虹縈絲帶鸞
舞錦標青間綾文出之衣表檀心鼊首金映銀絡舒囊
貎妍撫巻秀作多此飭類又難詳備(並言對撿/裝背也)若乃見
稀意欲雖可棄而崑山片玉翫久厭充雖可保而紈扇
秋風競捨兹而易彼誇視審而聽聰或芟穢于匿迹或
爽真于矜工夥哉耳誤尠矣目窮因既原乎識量遂懸
别其淹通已分流而兹在徒並騖而争雄(言申/易之)假使作
偽心勞亂真首出眯目童㓜摧殘紙筆終令君子棄
瑕以拔材壯士斷腕以全質期補勞于得喪勵採葑于
始卒子猷之竹在焉曷可無其下月(言務/𢎞道)夫喻大始于
事卑方崇極于類聚况物著公器賞推善主異清白而
非弓裘豈孫謀而紹宗祖抑如堯禪舜舜命禹道必貴
乎聲同天無親而徳輔歸可保于授受靡自私而禦侮
故知乖其趨者則密戚而心捐合其軌者則舉讎而掌
傳亮玉帛之利末望我徒之義先(先林傳林後紀/樂成以終也)至其
罷琴閒堂散袠虚牖閲新連之巻軸傾舊滿之樽酒暢
懐古而遺形荷逢時而濡首炎凉所寄偃仰無咎煙積
孤松春遇五柳想薜蘿而在眼狎鸞鳯而盈手善隣得
朋知我益友暗遺名利卧度卯酉遂志願兮苟若斯生可
慿兮死不朽雖金翠溢目陶匏聒耳徒潤色于多歡實
無階于競美賢賢易色勿藥有喜茅居食貧陋巷飲水
誓將敦素業而畢矣振清風而何已亂曰資樂道兮善
莫大佐𤣥覽兮寄所賴芝蘭滿室兮遺美芳朋友忘言兮
古人㑹想賢翫蹟儼如在史册悠悠幾千載
　大厯四年七月㸃發行來尋繹精嚴痛推心骨其人
　已往其跡今存追想容輝涕淚嗚咽
　　　議郎竇蒙五言題此賦
受命别家鄉思歸每斷腸姜肱留被在子敬與琴亡我
弟當平昔才名荷寵光作詩道小雅獻賦掩長楊流轉
三千里悲啼百萬行庭前紫荆樹何日再芬芳
　　　述書賦語例字格　　　　　議郎竇蒙
吾弟尚輦君字靈長翰墨厠張王文章凌班馬詞藻雄
贍草𨽻精深平生著碑誌詩篇賦頌章表凡十餘萬言
較其巨麗者有天寶所獻大同賦三殿蹴踘賦以諷興
諫諍為宗以匡君救時為本帝乃咨爾可編筴書中使
三人榮曜戚里龍章鳯篆寵錫儒門及乎晚年又著述
書賦摠七千四百六十言精窮㫖要詳辨祕義無深不
討無細不因徵五典三墳九丘八索詩騷禮易文選詞
林猶不盡所知故别結語立言曲中幽奥一字一句數
義旁通尚輦君學究天人才通詁訓注解分析皆慿史
傳注有未盡在此例中意有未窮出此格上凡古今時
哲正文呼字尊貴長老各言其親或取便引官或因言
稱爵句則兩字三字五字四字而于以間之其或六或
八改時革命之際舉不相從慮學者致疑仍施朱㸃發
此則語之理例别有字格存焉凡一百二十言并注二
百四十句且褒與貶還同謚法披文感切撫已崩摧手
迹宛然如向來之放筆天才卓爾成千載之分襟孝義
銘心言笑在目一枝先折痛貫肝腸一眼先枯哀纒骨
髓
　　　字格(凡一百二十言并/注二百四十句)
亡情(鵬鶚向風/自然鶱翥)　天然(鴛鴻出水/更好容儀)　質朴(天仙玉女/粉黛何施)
斵磨(錯絲雕文/方申巧妙)　體裁(一摹一楷/盡有慿據)　意態(回翔動静/厥趣相隨)
不倫(前濃後薄/半敗半成)　枯槁(欲北還南/氣脈斷絶)　專成(直師一家/今古不雜)
有意(志立乃就/非工不精)　正(衣冠踏抱/若行若止)　　行(劒履趨鏘/如歩如驟)
草(電掣雲奔/龍蛇出没)　　章(草中楷古/踧踏擺打)　　神(非意所到/可以識之)
聖(理絶名言/潜以意得)　　文(經天緯地/可大可久)　　武(囘戈挽弩/拉虎拿豹)
能(千種風/流曰能)　　　妙(百般滋/味曰妙)　　　精(功業雙/極曰精)
古(除却常/情曰古)　　　逸(縱任無/方曰逸)　　　髙(超然出/衆曰髙)
偉(精彩照/射曰偉)　　　老(無心自/逹曰老)　　　喇(超能越/妙曰喇)
嫩(力不副/心曰嫩)　　　薄(闕于圓/偹曰薄)　　　强(筋力露/見曰强)
穏(細備中/正曰穏)　　　快(興趣不/停曰快)　　　沉(深而意/逺曰沉)
𦂳(團合密/緻曰𦂳)　　　慢(舉止閒/詳曰慢)　　　浮(若無所/歸曰浮)
密(間不容/髪曰密)　　　淺(凌于俗/流曰淺)　　　豐(筆墨相/副曰豐)
茂(字外情/多曰茂)　　　嚴(體外有/餘曰嚴)　　　宏(裁制絶/壯曰宏)
實(氣成風/雲曰實)　　　輕(筆運流/便曰輕)　　　瘠(瘦而有/力曰瘠)
踈(違犯隂/陽曰踈)　　　拙(不依智/巧曰拙)　　　重(質勝于/文曰重)
纎(文過于/質曰纎)　　　貞(骨清神/重曰貞)　　　艷(少古多/今曰艷)
峻(頓挫穎/逹曰峻)　　　潤(㫖趣盈/溢曰潤)　　　險(不期而/然曰險)
怯(下筆不/猛曰怯)　　　畏(無端羞/澁曰畏)　　　妍(逶迤排/折曰姸)
媚(意居形/外曰媚)　　　謹(藏鋒𨼆/鋭曰謹)　　　細(運用精/深曰細)
熟(過猶不/及曰熟)　　　雄(别具英/威曰雄)　　　雌(氣候不/足曰雌)
飛(若滅若/没曰飛)　　　爽(肅穆飄/然曰爽)　　　動(如欲奔/飛曰動)
成(一家體/度曰成)　　　禮(動合典/章曰禮)　　　法(宣布周/備曰法)
典(從師約/法曰典)　　　則(可以傳/授曰則)　　　偏(惟守一/門曰偏)
乾(無復光/輝曰乾)　　　滑(遂乏風/彩曰滑)　　　駛(波瀾驚/繞曰駛)
放(流浪不/窮曰放)　　　拔(輕逸超/脱曰拔)　　　閒(孤雲生/逺曰閒)
鬱(勝勢風/起曰鬱)　　　秀(翔集難/名曰秀)　　　束(興致不/𢎞曰束)
穠(五味皆/足曰穠)　　　峭(峻整勁/利曰峭)　　　散(有初無/終曰散)
質(自少妖/妍曰質)　　　魯(本宗淡/泊曰魯)　　　肥(龜臨洞穴/没而有餘)
瘦(鶴立喬松/長而不足)　　壯(力在意/先曰壯)　　　寛(踈散無/檢曰寛)
　大厯十年龍集乙卯二月乙丑陜州大都督府夏縣
　　尉竇士正初校
　檢校國子司業太原縣令竇蒙再校
　
　
　
　
　
　
　
　
　書苑菁華卷十
欽定四庫全書
　書苑菁華卷十一
　　　　　　　　　　　　　宋　陳思　撰
　　書論上
　　　後漢趙壹非草書説
余郡士有梁孫達姜孟𨽻者皆當世之彦哲也然慕張
生之草書過於希顔孔焉孫逹寫書以示孟𨽻皆口誦
其文手摺其篇無怠倦焉於是後學之徒競慕仁賢守
令作篇人撰一卷以為袐玩余懼其背經而趨俗此非
所𢎞道興世也又想羅趙之所見嗤沮故為説草書本
末以慰羅趙息梁姜焉竊覽有道張君所與朱使君書
稱正氣可以消邪人無其釁妖不自作誠可謂道信抱
真知命樂天者也若夫褒杜崔沮羅趙忻忻有自藏之
意者無乃近於矜技賤彼貴我哉夫草書之興也其於
近古乎上非天象所垂下非河洛所吐中非聖人所造
盖秦之末刑峻網密官書煩冗戰攻並作軍書交馳羽
檄分飛故為𨽻草趣急速耳示簡易之指非聖人之業
也但貴刪難省煩損複為單務取易為易知非常儀也
故其讚曰臨事從宜而今之學草書者不思其簡易之
旨真以為杜崔之法龜龍所見也其摶扶拄挃詰屈犮
乙不可失也齓齒以上苟枉涉學皆廢倉頡史籀競以
崔杜為楷私書相與之際毎書云適迫遽故不及草草
本易而速今反難而遲失指多矣凡人各殊氣血異筋
骨心有踈密手有巧拙書之好醜係心與手可强為哉
若人顔有美惡豈可學以相若耶昔西施心疾捧胸而
顰衆愚效之袛增其醜趙女善舞行步媚蠱學者勿獲
失節匍匐夫杜崔張子皆有超俗絶世之才博學餘暇
遊手於斯後世慕焉耑用為務鑽堅仰髙忘其罷勞夕
惕不息昃不暇食十日一筆月數丸墨領袖如皁脣齒
常黑雖處衆坐不遑談戯展指畫地以草劌壁臂穿皮
刮指𤓰擢折見膚出血猶不休輟然其為字無益於工
拙亦如效顰者增醜學步者之失節也且草書之人盖
技蓻之細者耳鄉邑不以此較能朝廷不以此科吏博
士不以此講經試科不以此求備徴聘不問此意考績不
課此字徒善字既不逹於政而拙草無損於治推斯言
之豈不細哉夫務内者必闕外志小者必忽大俯而捫
虱不暇見天天地至大而不見者才鋭精於蟣虱乃不
暇焉第以此篇研思鋭精豈若用之於彼七經稽厯協
律推步期程探賾鈎深幽贊神明覽天地之心推聖人
之情折疑論之中理俗儒之諍依正道於邪説濟雅樂
於鄭聲興至德之和睦𢎞大倫之𤣥清窮可以守身遺
名逹可以尊主致平以兹命世永堅後生不以淵乎
　　　晉王右軍自論書
吾書比之鍾張鍾當抗行或謂過之張草猶當㕍行張
精熟過人臨池學書池水盡墨若吾耽之若此未必謝
之後逹解者知其評之不虚我盡心精作所久尋諸舊
書惟鍾張故為絶倫其餘為是小佳不足在意去此二
賢僕書次之頃得書意轉深㸃畫之間皆有意自有言
所不盡得其妙者事事皆然平南李式諭君不謝(平南/即右)
(軍叔平南將軍王/廙也李式晉侍中)
　　　南齊王僧䖍論書(案僧䖍此論本與人書故自/辱告起至聊呈一笑云云謂)
　　　　(呈此論并先叙作論之意也自鍾公以下至/於謝敷所論之人並依世光後次之南史本)
　　　　(傳刪節止載宋文帝以下數段今抄全文不/當亦以宋文帝為首也盖傳寫謬誤今悉正)
　　　　(之/)
辱告並五紙舉體精雋靈奥執玩反覆不能釋手雖太
傅之婉媚玩好領軍之靜逖合緒方之蔑如也昔杜度
殺字甚安而筆體微瘦崔瑗筆勢甚快而結字小踈居
處二者之間亦猶仲尼方於季孟也夫工欲善其事必
先利其器伯喈非流紈體素不妄下筆若子邑之紙研
染輝光仲將之墨一㸃如漆伯英之筆窮神盡思妙物
逺矣邈不可追遂令思挫於弱毫數屈於陋墨言之使
人於邑若三珍尚存四寶斯覿何但尺素信札動見模
式將一字經文方寸千言也承天凉體豫復欲善寫一
賦頃遲暉采心目俱勞承閟覽袐府備覩羣跡崔張歸
美於逸少雖一代所宗僕不見前古人之跡計亦無以
過於逸少既妙盡深絶便當得之實録然觀前世稱目
竊有疑焉崔杜之後共推張芝仲將謂之草聖伯玉得
其筋巨山得其骨索氏自謂其書為銀鈎蠆尾談者誠
得其宗劉德昇為鍾胡所師兩賢並有肥瘦之斷元鳴
獲針壁之翫師宜致酒簡之多此亦不能正長𦙍狸骨
右軍以為絶倫其功不可及由此言之而向之論或
至殺仗聊呈一笑不妄言耳
鍾公之書謂之盡妙鍾有三體一曰名石書最妙者也
二曰章程書世𫝊秘書教小學者也三曰行押書行書
是也三法皆世人所善張超字子益河間人衛覬字伯
儒河東人為魏尚書僕射謚敬侯善草及古文畧盡其
妙草體如傷瘦而筆跡精秩亦行於代子瓘字伯玉晉
司空太保為楚王所害瓘採張芝草法取父書參之更
為藁草世𫝊其善瓘子恒字巨山亦能書索靖字㓜安
燉煌人散騎常侍張芝姊之孫也𫝊芝草而形異甚矜
其書名其字勢曰銀鈎蠆尾
韋誕字仲將京兆人善楷書漢魏宫觀題署多是誕手
魏明帝起凌雲臺先釘牓未題籠盛誕轆轤長絙引上
使就牓題去地將二十五丈誕危懼誡子孫絶此楷法又
著之家令官至大鴻臚
宋文帝書自謂不減王子敬時議者云天然勝羊欣功
夫不及欣
王平南廙是右軍叔自過江東右軍之前推廙為最畫
為晉明帝師書為右軍法
亡曾祖領軍洽右軍云弟書遂不減吾變古制今惟右軍
領軍不爾至今猶法鍾張
亡從祖中書令珉筆力過於子敬書舊品云有四足素
几自朝操筆至暮便竟首尾如一又無誤字子敬戯云
第書如騎騾駸駸恒欲度驊騮前
庾征西翼書少時與右軍齊名右軍後進庾猶不服在
荆州與都下書云小兒輩乃賤家雞皆學逸少書須吾
還當比之
張翼書右軍自表書晉穆帝令翼寫放題後答右軍右
軍當時不别久方覺云小子幾欲亂真張芝索靖韋誕
鍾會二衛並得名前代古今既異無以辨其優劣惟見
筆力驚絶耳
張澄書當時亦呼有意
郄愔章草亞於右軍
晉齊王攸書京洛以為楷法
李式書右軍云是南平之流可比庾翼王濛書亦可比
庾翼陸機書呉士書也無以校其多少庾亮書亦能入
録
亡髙祖丞相導亦甚有楷法以師鍾衛好愛無厭喪亂
狼狽猶以鍾繇尚書宣示帖衣𢃄過江後在右軍處右
軍借王敬仁敬仁死其母見修平生所愛遂以入棺
郄超草書亞於二王緊媚過其父骨力不及也
桓𤣥書自比右軍議者未之許云可比孔琳之謝安亦
入能流殊亦自重乃為子敬書稽中散詩得子敬書有
時裂作校紙
羊欣丘道䕶並親授於子敬欣書見重一時行草尤善
正乃不稱孔琳之書天然絶逸極有筆力規矩恐在羊
欣後丘道䕶與羊欣俱面受子敬故當在欣後
范曄與蕭思話同師羊欣然後范背叛皆失故步名亦
稍退蕭思話全法羊欣風流趣好殆當不減而筆力恨
弱
謝靈運書乃不倫遇其合時亦得入流昔子敬上表多
在中書雜事中皆自書竊易真本相與不疑元嘉初方
就索還上謝太傅殊禮表亦是其例親聞文皇説此
謝綜書其舅云緊潔起生寔為得賞至不重羊欣欣亦
憚之書法存力恨少媚好
顔騰之賀道力並便尺牘
康昕學右軍書亦欲亂真學南州識道人作右軍書貨
孔琳之書放縱快利筆道流便二王後畧無其比但工
夫少自任故未盡其妙故當劣於羊欣
謝靜謝敷並善寫經亦入能境居鍾毫之美邁古流今
是以征南還有所得
　　　梁庾元威論書
所學正書宜以殷鈞范懷約為主方正循紀修短合度
所學草書宜以張融王僧䖍為則體用得法意氣有餘
章表牋書於斯足矣夫才能則闗性分耽嗜殊防大業
但令緊快分明屬辭流便字必須體語輒投聲若以巳
巳莫分東柬相亂則兩王妙迹二陸髙才頃來非所用
也王延之有言曰勿欺數行尺牘即表三種人身豈非
一者學書得法二者作字得體三者輕重得宜意謂猶
須言無虚出斯則善矣近何令貴隔勢傾朝野聊爾踈
漏遂遭十穢之書今聊存兩事書曰有寒士自陳簡於
掌選詩云伎能既寡薄支葉復單貧柯條滋垂景木石
詎知晨狗馬雖難畫犬羊誠易馴效嚬終未似學步豈
如真是云亂朝緒是曰斁彛倫俗作於茲混人途自此
屯離合之詩由來久矣不知􁋸刺爰加稱贊是其第六
穢也近來貴宰子二品清宦進不假手作書而筆迹過
鄙無法度被參拜忽云永感答人借車還白不具真本
流𫝊合朝耻辱是其第七穢也以此而言書何容易且
梁制與平吉人牋書有增懷語者不得答書許乃告絶
私弔答中彼此言感思乖錯者州望須刺大中正處入
清議終身不得仕盛名年少宜留意勉之余見學阮研
書者不得其骨力婉媚惟學攣拳委盡學薄紹之書者
不得其批研淵微徒自經營嶮急晚途别法貪省愛異
濃頭纎尾斷腰頓足一八相似十小難分屈等如勺變
前為學盛言祖述王蕭無妨自有訛繆星不從生籍不
從耒許慎門徒居然嗢噱衛恒子弟寧不傷嘆貽誤衆
家豈宜攻習書字之興由來尚矣沮誦蒼頡黄帝史也
周宣王時柱下史史籀始著籀書今六體之法誰存十
五之篇亡矣及秦相李斯破大篆為小篆造蒼頡七章
中車府令趙髙造爰厯六章太史胡毋敬造慱學七章
後人分五十章為三蒼上卷至哀帝元嘉中揚子雲作
訓纂記滂喜為中卷和帝永元中賈升郎更續記彦盤音
均為下卷皆是記字字出衙人故稱為三蒼也夫蒼雅
之學儒博所宗自景純注解轉加敦尚漢晉正史及古
今字書並云蒼頡九篇是李斯所作今竊尋思必不如
是其第九章論狶信京劉等郭云狶信是陳狶韓信京
劉是大漢西土是長安此非䜟言豈有秦時朝宰談漢
家人物牛頭馬腹先逹何以安之江左碩儒相𫝊梁初
復有任昉及沈約悉未有譏駁余忽横議變本自許敬
侯明哲定其可印而自韻集方言廣雅凡録字者十有
四家許慎穿鑿賈氏乃奏説文曹産開拓許侯爰成字
苑説文則形聲具舉字苑則品數周悉追悟典墳字弗
全體周禮以雞斯為笄纚禮記以相近為禳祈致令衆
議叢殘音辭駮互盖由程邈變𨽻流𫝊未一鄭公詩譜
頗顯其源且書文一及草木相從凡五百六十七部合
一萬五千九百一十五字即曰世中所行十分裁一而
今㸃畫失體深成怪也近有居士阮孝緒撰古今文字
三卷窮捜正典次丹陽五官丘祾撰文字指要三卷精
加摘發惟此兩書可稱要用余少值明師留心字法所
以坐右作午畺字不依羲獻妙跡不逐陶葛名方作蒓
羮不效晉書不循韻集爰以淺見輕述字府自謂此文
或均螢露齊末王融圖古今雜體有六十四書少年崇
倣家藏紙貴而鳯魚蟲鳥是七國時書元長皆作𨽻字
故貽後來所詰湘東王遣沮陽令韋仲定為九十一種
次功曹謝善助增其九法合成百體其中以八卦書為
一以大小為兩法徑丈一字方寸千言大小各得可稱神
書惟有業殺刁斗出於古器爾等由乎内典散𨽻露書
終是飛白意謂此等並非通論今所不取余經為正皆
侯書十牒屏風作百體間以朱墨當時衆所驚異自爾
絶筆惟留草本而已其百體者懸針書垂露書秦望書汲
冡書金鵲書玉字書鵲頭書虎爪書倒薤書偃波書幡
信書飛白篆頑古書籕文書竒字書繆篆制書列書日書
月書風書雲書星𨽻填𨽻虫食葉書科斗書署書胡書
篷書相書天竺書轉宿書一筆篆飛白書一筆𨽻飛白
草古文𨽻横書楷書外科𨽻此五十種皆純墨璽文書節文
書具文書符文書芝英𨽻花草𨽻籕信𨽻鐘鼓𨽻龍虎篆
鳯魚篆騏驎篆仙人篆科斗篆雕虫篆雲篆虫篆魚篆鳥篆
龍篆龜篆虎篆鸞篆龍虎𨽻鳯魚𨽻麒麟𨽻仙人𨽻科
斗𨽻雲𨽻蟲𨽻魚𨽻鳥𨽻龍𨽻龜𨽻鸞𨽻池龍文𨽻龜書龜
文𨽻䑕書牛書虎書兔書龍草書蛇草書馬書羊書猴書雞
書犬書豕書十二時書已上五十種皆采色其外復有大篆小
篆銘鼎摹印刻符石經象形篇章震書到書反左書等
及宋中庶宗炳出九體書所謂縑素書簡秦書牋
書吊記書行押書檝書藁書半草書金車書此九法極
真草書之次第焉刪捨之外所存猶一百二十體張芝
始作一筆飛白書此於井冊等字為妙所以惟云一筆
飛白書則無所不通矣反左書者大仝中東宮學士孔
敬道所創余見而逹之於是座上訓答諸君有無識者
遂呼為衆中清閒法今學者稍多解者益寡敬道又能
一筆草書一行一斷婉約流利特出天性頃來莫有繼
者宗炳又造畫瑞應圖甚卓絶王元長頗加增定乃有
虞舜獬豸周穆狻猊漢武神鳯衛君舞鶴五城九井螺
杯魚硯金縢玉英𤣥圭朱草等凡二百一十物余經取
其善草嘉禾靈禽瑞獸樓臺罨物可為翫對者盈縮其
形狀叅詳其動殖制一部焉此乃青出於藍而寶世中
未有復於屏風上作雜體篆二十四種寫凡百名將恐
一筆鄣於凡百屏風傳者逾繆併懷嘆息世本云史皇
作圖皇帝臣也其唐虞之文章夏后之鼎象則圖畫之
宗焉其後繪事逾精丹青轉妙乃有釘女心痛圖魚獺
集敬君以之亡婦王嬙由此失身近代陸緩足稱畫聖
所聞談者一筆之外僅可蟬雀顧長康稱為三絶於是
半癡人耳雜體既資於畫所以附乎書末
　　　唐徐浩論書
周官内史教國子六書書之源流其來尚矣程邈變𨽻
體邯鄲傳楷法事則朴畧未有功能厥後鍾善真書張
稱草聖右軍行法小令破體皆一時之妙近古蕭永歐
虞頗傳筆勢禇薛已降自鄶不譏矣然人謂虞得其筋
禇得其肉歐得其骨當矣夫鷹隼乏彩而翰飛戾天骨
勁而氣猛也翬翟備色而翺翔百歩肉重而力沈也若
藻曜而髙翔書之鳯凰矣歐虞為鷹隼禇薛為翬翟焉
率更云蕭書出於章草頗為知言然歐陽飛白曠古無
比徐浩自言余年在齓齠便工翰墨力不可强動而愈
拙區區碑石之間矻矻几桉之上亦古人所耻吾豈忘情
耶德成而上萟成而下則殷鑑不逺何學書為必以一
時風流千里面首斯亦愈於愽奕亞於文章矣初學之
際宜先筋骨筋骨不立肉何所附用筆之勢特須藏風
若不藏字則有病病且未去能何有焉字不欲踈亦不
欲密亦不欲大亦不欲小小長令大大蹙令小踈肥令
密密瘦令踈斯其大經矣筆不欲捷亦不欲徐亦不欲
平亦不欲側側欹令平平峻使側捷則須安徐則須利如此則其
大較矣張伯英臨池學書池水盡黒永師登樓不下四
十餘年張公精熟號為草聖永師拘滯終能著名以此
而言非一朝一夕所能盡美俗云書無百日工盖悠悠
之談也宜白首攻之豈可百日乎
　　　唐張懷瓘文字論
論者文字者搃而為言若分而為義則文者祖父字者
子孫察其物形得其文理故謂之曰文母子相生孳乳寖
多因名之為字題于竹帛則名之曰書文也者其道煥
焉日月星辰天之文也五岳四瀆地之文也城闕相儀
人之文也字之與書理亦歸一同文為用相須而成
名言諸無宰制羣有何幽不貫何逺不經可謂事簡而
應愽範圍宇宙分别川原髙下之可居土壤沃瘠之可
殖是以大荒籍矣紀綱既正人倫顯明君父尊嚴而愛敬盡
禮長㓜班列而上下有序是以大道行焉闡典墳之大
教成國家之盛業者莫近乎書其後能者加之以𤣥妙
故有翰墨之道充焉世之賢逹莫不珍貴時有吏部蘇
侍郎晉兵部王員外翰俱朝端英秀詞場雄伯謂僕曰
文章雖久遊心翰墨近甚留意若此妙事古來少有知
者今擬討論之欲造書賦兼與公作書斷後序王僧䖍
雖有賦王檢制其序殊不足動人如陸平原文賦實為
名作若不造其極境无由伏後世人心若不知書之深
意與文若為差别雖窮其精微粗具梗槩公試為僕言之
僕答曰深識書者唯觀神彩不見字形若精𤣥鎰意則
物無遺照何有不通王曰幸為木石言之僕曰文則數
言乃成其意書則一字已見其心可謂簡易之道欲知
其妙初觀莫測久視彌深雖書已緘而心廹目極情猶
眷眷者是為妙矣然須考其發意所由從心者為上從
眼者為下先其草創立體後具因循者名雖功用多而
有聲終性情少而無象同乎精粗其味可知不由靈臺必
乏神氣其形雜者其心不長狀貌顯而易明風神𨼆而難
辨有若賢才君子立行立言言則可知行則不見自非㝠
心𤣥照閉目深觀則識不盡矣可以心與非可言宣别
經旬月後見乃有愧色云書道亦大𤣥妙翰與蘇侍郎
初並輕忽之以為賦不足言者今始知其極難下語不
比於文賦書道尤廣雖流思多日言不盡意竟不能成
僕謂之曰員外用心尚踈在萬事皆有細微之理而況
乎書凡展臂曰尋倍尋曰常人間無不盡解若知者出
乎尋常之外入乎幽應之間追虚補微探竒掇妙人雖
思之則盡不能解用心精麤之異有過於是若心不有異
照口必不能異心況有異能之事乎請以此理推之後
見蘇云近與王員外相見知不作賦也説云引喻少語
不能盡會道之􁋸更共觀張所商𣙜先賢書處看見所
品藻優劣二人平章遂能觸類比興意且無限言之無
涯古昔已來未之有也若其為賦應不足難蘇言訖因
謂僕曰看公於書道無所不通自運筆到今窮於精妙
何為與鍾王頓爾遼濶公且自詳書至何境界與誰等
倫僕答曰天地無全功萬物無全用妙理何可備該常
嘆書不盡言僕雖知之於言古人得之於書且知者愽
學聞見或能知得者非假以天資必不能得是以知之
與得又書之比言俱有雲塵之懸所令自評敢違雅意
夫鍾王真行一今一古各有自然天骨猶千里之跡邈
不可追今之自量可以比於虞禇而已其章草諸賢未
盡之得性張有道創意物象近於自然又精熟絶倫是其
長也其書勢不㫁絶上下鈎連雖能如珠並集苦不能
區别一家尊㓜混雜百年撿探可知是其短也夫人識
在賢明用在斷割不分涇渭餘何足云僕今所制不師
古法探文墨之妙有索萬物之元精以筋骨立形以神
精潤色雖迹在塵壤而志出雲霄靈變無常務於飛動
若擒虎豹有强梁拏攫之形若執蛟螭見呦嘐盤旋之
勢採彼意象入此規模忽若電飛或疑星墜氣勢生乎
流便精魄出於鋒芒觀之欲其駭目驚心肅然凜然
如可畏也數百年内方擬獨步其間自評若斯僕未審
如何也蘇笑曰今公自評言乃自飾文雖矜耀理亦兼
通逹人不己私盛德亦微損其後僕賦成往呈之遇禇
思光萬希壯包融並會衆讀賦訖多有賞激蘇謂三子曰
晉及王員外俱造書賦歴月不成今此觀之固非思慮
所際也萬謂僕曰文與書被公與陸機已把㫁也世應
無敢為賦者蘇曰此事必然也包曰知音省文章所貴
言得失其何為競悦耳而諛面也已賦雖能豈得盡善
無今而乏古論書道則妍虽有餘考賦體則風雅不足纔
可共梁以來並轡未得將宋以上齊驅此議何如禇曰
誠如所評賦非不能然於張當分之中乃小小者耳其書
斷三卷實為妙絶猶蓬山滄海吐納風雲禽獸魚龍於
何不有見者莫不心醉後學得漁獵其中實不朽之盛
事
　
　
　
　
　書苑菁華卷十一
欽定四庫全書
　書苑菁華卷十二
　　　　　　　　　　　　　宋　陳思　撰
　　書論下
　　　唐張懷瓘六體書論
　　　　大篆　　　小篆　　　　八分
　　　　隷書　　　行書　　　　草書
臣聞形見曰象書者法象也心不能妙探于物墨不能
曲盡于世慮以圖之勢以生之氣以和之神以肅之合
而裁成隨變所適法本無體貴乎會通觀彼遺蹤悉其
微旨雖寂寥千載若面奉徽音其趣之幽深情之比興
可以黙識不可言宣亦猶宥密鬼神有矣不可見而以
知啟其𤣥闗會其至理即與大道不殊夫經是聖文尚
傳而不秘書是妙跡乃秘而不傳存殁光榮難以過此
誠不朽之盛事
大篆者史籀造也廣乎古文法于鳥跡若鸞鳯奮翼虬
龍掉尾或花蕚相承或柯葉敷暢勁直如矢宛曲若弓
銘刻精緻仝乎神化史籀是其祖李斯蔡邕為其嗣
小篆者李斯造也鏤鐵屈盤或懸針狀貌鱗羽參差而
牙進珪璧錯落以凈明其勢飛騰其形端儼李斯是祖
曹喜蔡邕為嗣
八分者王次仲造也㸃畫發動體骨雄異作威拔㦸騰
氣揚波貴逸尚竒超靈索妙可謂蔡邕為祖張昶皇象
為子鍾繇索靖為孫
𨽻書者程邈造也字皆真正曰真書大率真書如立行
書如行草書如走于舉筆趣盖有殊焉夫學草行分不
一二天下老㓜悉習真書而罕能至其冣難也鍾繇法
于大篆措思神妙得其古風亦有不足傷于微瘦王羲
之比鍾繇鋒芒峻勢多所不及增損則骨肉相稱潤色
則婉態妍華是乃過也王獻之逺减于父鋒芒往往直
筆而已鋒芒者若犀象之有牙角婉態者若蛟龍之恣盤
游夫物負陰而抱陽書亦外柔而内剛綢繆則乍起纎悉則
若㓕修短相異岩谷相傾險不至崩危不至失此其大
畧也可謂元常為兄逸少為弟子敬為息
行書劉德昇造也不真不草是曰行書晨鷄踉蹡而將飛
暮鴉聯翩而欲下貴其字承躡不絶氣候流通逸少則
動合規儀調諧金石天姿神縱無以寄辭子敬不能純
一或行草雜糅辨者難為神會然其鋒穎不可當也宏
逸遒健過于逸少可謂子敬為孟逸少為仲元常為季
草書者張芝造也草乃文字之末而伯英創意庶乎文
字之先其功隣乎篆籀揉于萬象取其元精至於形似
㝡為近也字勢生動宛若天然寔得造化之姿神變無
極然草法貴在簡易而此公傷於太簡也逸少雖損益
合宜其風骨精熟去之尚逺伯英是其祖逸少子敬
名乃無所不通獨質分天巧耀今抗古百代流行則逸少
居㝡所以然者古質今文世賤質而貴文文則合俗易
於精深識者心考之古乃先其質而後其文質者如經
文者如緯若鍾張為枝幹二王為華葉美則美矣如彼
桃李戞兮鏗兮合乎宫徴磊落崑山之石嵯峨碧海之
波奔則激電飛空頓則懸流注壑雖貫珠之一一亦行
雁之聯翩求之于希微見之于事物或儼兮其容或敦兮
若樸或煥兮若冰之將釋然後無得失故學真者不可
不兼鍾學草者不可不兼張此皆書之骨也如不參二
家之法欲求于妙不亦難乎若有能越諸家之法度草
𨽻之規模獨照靈襟超然物表學乎造化創開規矩則可
不然不可不兼於鍾張也盖無獨㫁之明則貴詢于衆
議捨短從長固鮮有敗書貴探諸家之美況不遵其祖
先乎臣數對龍顔承聖旨修書擬教皇子小學務在㓜
年又承諸王學書不習古本今不逮古理在不疑如學
文章只讀今人篇什不涉經籍豈成偉器又如不知東
都惟須指示洛陽之道日行逺近隨其筋力若令蹙者
引去自然不越其前亦猶竭驥子于櫪中閑鴛雛于籠
下而望其遼逺寔謂為難若使其出籠去櫪刷勁翮聳
蘭筋乗長風躡修路可以摩霄逐日豈惟千里萬里哉
如人面不同性分各異書道雖一各有所便順其情則
業成違其衷則功棄豈得成大名者哉夫得射法者箭
乃端而建用逺則中物而深入為勢有餘矣不得法者
乃掉而近物且不中入固不深為勢已盡矣然執筆亦
有法若執筆淺而腕堅勁掣三寸而一寸著紙勢有餘
矣若執筆深而腕牽束掣三寸而一寸著紙勢已盡矣
其故何也筆在指端則掌運動適意騰躍頓挫生氣在焉
筆居半指則掌實如樞不轉掣豈自由轉折旋迴乃成稜
角筆既死矣寧望字之生動獻之年甫五歳羲之竒其
把筆乃潛後掣之不脱㓜得其法此盖生而知之是故
學有成法則無難欲探其奥先識其門有知其門不知
其奥未有不得其法而得其能夫好事之人廣求名書
以教其子察其所入便追習之亦如商人之停百貨色
目既衆必有善于人者所貴多本本立而道生貧者咨
嗟必不能遂伏惟陛下有萬國之富而同庶人之貪天
府妙書寶惜何用若恐損汚真跡搨本亦可師模寸有
所長自古大有佳手各稟異氣亦可詳參伏願每季之
間一兩度悉召諸王遍示古跡商榷諸家工拙必大開
悟心靈習其所便從此豹變冰寒于水昔有成言況復天
人神縱者哉其豈可許鍾張二王獨髙于往日也且一食
之美惟飽竟日倘一觀而悟則濶于終身夫主人示書
謂之設寶縱一聽鈞天之樂覩明月之珠竟何益于人
也若順其性得其法何攻不克何業不成侍書之人惟
宜指陳妙理亦如侍講敷演聖旨常令大化旁流四表
無事士無棄置官盡材能臣及弟懷瓌並同供奉臣謹
進懷瓌書大小篆八分臣書真行草合成六體自書契
之作三千餘年子孫支分優劣懸隔今考其神妙捨彼
繁蕪當道要書用此六體當道要字行此千文此而觀
之見其始末探賢哲之深㫖知變化之所由臣敢忘庸
愚謹獻論
　　　唐蔡希綜法書論
余家歴世皆傳儒素尤尚書法十九代祖東漢左中郎
邕有篆籀八體之妙云世祖陳侍中景歴五伯祖陌蜀
王府記室君知咸能楷𨽻俱為時所重從叔父右衛率
府兵曹參軍有隣繼丁八體之蹟第四兄緱氏主簿希
逸第七兄洛陽尉希寂並深工草𨽻頗為當代所稱也
周宣王史籀作大篆秦始皇程邈改為𨽻書東漢上谷
王次仲以𨽻書改為楷法仲之以楷法變為八分其後
繼跡者伯喈得其極元常或其亞草聖始自楚屈原章
草興于漢章帝楷𨽻則曹喜師宜古梁鵠皇象羅景趙
嗣邯鄲淳胡昭杜度窮草法則崔瑗崔寔張芝張昶索
靖衛瓘衛恒羲獻宋齊之間王僧䖍羊欣李鎮東蕭子
雲蕭思話陶𨼆居永禪師唐初房喬杜如晦楊師道裴
行儉髙士亷歐陽詢虞世南陸柬之褚遂良薛稷其次
有瑯琊王紹宗穎川鍾紹京范陽張廷珪亦深有意焉
父兄子弟相繼其能者東漢崔瑗及寔𢎞農張芝與弟
昶河東魏瓘及子恒頴川鍾繇及子會瑯琊王羲之及
子獻之曲河宋景文及子之望東海徐嶠之及子浩蘭陵
蕭誠及弟諒如是數公等並遭盛明之世得從容于筆
硯始其學也則師資一同及爾成功乃菁華各擅亦猶
緑葉紅花長松翠柏雖沾雨露孕育于陰陽而盤錯森
梢丰茸艶逸各入門自媚詎聞相不臧或自我而作古或
因竒而立度若盛傳于代以為貽家之寶則八體之極
是歸乎鍾蔡草𨽻之雄是歸乎張王此四賢者自數百
載來未之見也右軍筆陣圖云夫三端之妙莫先用筆
昔李斯見周穆王書七日興歎哂其無骨蔡邕入鴻都
觀碣十旬不返嗟其出羣近代已來多不師古而縁情
棄道纔記姓名夫書匪獨貴於端好當先籍其筆力始
其作也須急回疾下鷹視鵬逝信之自然猶鱗之得水
羽之乘風髙下恣情流轉無碍蔡中郎云欲書先適意
任情然後書之若迫于事雖中山之毫不能佳也次須
正坐靜慮隨意所擬言不出口氣不再息則無不善矣
比欲結搆未可虚發皆須象其一物若鳥之形若蟲食
木若山若樹若雲若霧縱横有記運用合度可謂之書
昔鍾繇與胡昭俱能為行押書繇初師劉德昇後傳蔡
邕筆法由是學之致妙繇臨終于囊中出授子會曰我
精思三十餘載行坐未嘗忘此常讀他書未能終盡惟
學其字每見方數悉書象之若止息一處則畫其地周
廣數步若在寢息則畫其被皆為之穿其用功如此右
軍云夫書之為取類非一故紙者陣也筆者刀矟也墨
者鍪甲也硯者城池也本領者將帥也心意者副將也
結搆者謀畧也颺筆之次第與趯挑之出入者號令也
屈折者殺戮也若欲書先乾研墨凝神靜慮預想字形
大小偃仰平直振動令筋脉相連意在筆前然後作字
若平直相似狀如算子便不是書但得其㸃畫耳昔宋
翼常作此書翼繇外甥也叱之翼遂三年不敢見繇潛
心改蹟每畫一波常三過折每作一㸃常𨼆鋒為之由
此而成晉太康中有人于許下破鍾公墓遂獲此法審
此而行用筆之理明矣右軍云若作㸃必須懸手而為
之若作波折而傷曳忽一㸃失所若美女之𦕈一目一
畫失所如壯士之折一股可謂難矣每字皆須骨氣雄
強奕奕然有飛動之態屈折之狀如鋼鐵為鉤牽掣之
蹤若勁針直下主客勝負皆須姑息先作者主也後為
者客也既搆筋力然後裝束必須舉措合則起發相承
輕濃似雲露往來舒卷如林花開吐每書一紙或有重
字亦須字字意殊故何延之云右軍書蘭亭每字皆搆
别體盖其理也時議多之右軍每嘆曰夫書者𤣥妙之
技自非逹人君子不可與談斯道右軍之蹟流行二代
衆矣就中蘭亭序黄庭經太師箴樂毅論大雅吟東方
先生畫贊文咸遇得其精妙故陶隱居云右軍此數帖
皆筆力鮮媚紙墨精新不可復得右軍亦自訝焉或他
日更書無復似者乃歎而言曰此神助耳何我力能致
又云我少學衛夫人書將謂大能及過江遊諸名山見
李斯曹喜書之許見鍾繇梁鵠書又之洛見蔡邕石經
又于從兄洽處見張昶華岳碑始知學衛夫人書徒費
年月于是遂改本師研精衆碑焉是知學成非一師之
能致非好竒博蓺之士不能存知予頃嘗為一體書賦
亦畧陳梗槩今復論之用臻其理夫始下筆須藏鋒轉
腕前緩後急字體形勢狀如虫蛇相鈎連意莫令斷仍
須簡畧為尚不貴繁冗至如稜側起伏隨勢所立大抵
方意圓規最妙其有誤發不可再摹恐失其筆勢若字
有㸃處須空中退擲下其勢猶髙峯墜石又下筆意如
放箭箭不欲遲遲則中物不入然則施于草跡亦須時
時象其篆勢八分章草古𨽻等體要相合離發人意思
若直取俗字則不能先發于牋毫張伯英偏工于章草
代莫過之每與人書下筆必為楷則云怱怱不假草書
何者草不以靜思閒雅發于中慮則失其妙用矣以此
言之草法尤難仲將每見伯英書稱為草聖衛瓘索靖
俱效于張亦各得其妙議者以為衛得伯英之筋索得
伯英之肉漢魏已來章法彌盛晉世右軍特出不羣頴
悟斯道乃除繁就省創立制度謂之新草今傳十七帖
是也子敬已來學者雖各擅其美故亦抑之逺矣邇來
率府長史張旭卓然孤立聲被寰中意象之竒不能
一一全其古制就王之内彌更减省或有百字五十字
字所未形雄逸氣象是為天縱又乘興之後方津筆或
施于壁或札于屏則羣象自形有若飛動議者以為張
公亦小王之再出也旭常云或問書之妙何得齊古人
曰妙在執筆令其圓暢勿使拘攣其次識法須口𫝊手
授勿使無度所謂筆法也其次在布置不慢不越巧使
合宜其次變通適懷總合規矩其次紙筆精佳五者備
矣然後能齊古人僕嘗聞褚河南用筆如印印泥思所
以久不悟後目閲江島間平沙細地令人欲書復偶一
利錐便取書之健勁明麗天然媚好方悟前志此盖草
正用筆悉欲令筆鋒透過紙背用筆如畫沙印泥則成
功極致自然其蹟可得齊于古人又崔長史云其為書
也推意結字以斷天下之疑垂萌示象以紀天下之德
山川草木反覆于寸紙之間日月星辰迴環于尺牘之
上漢光武以中興之主急在安人乃至去上林池籞之
官廢騁望弋獵之事其以手賜萬國者皆一札十行細
書成文也靈帝時中郎伯喈碩學多聞經籍去聖既久
俗求正定六經靈帝許之遂令伯喈丹書于碑使工鐫
刻立于大學門外于時晚儒後學咸取正焉觀視摹寫
車乘填溢豈惟一臺推妙十部稱賢而已哉古來君子
夙夜強學不寶尺璧而重寸陰或緝栁編蒲或聚螢映
雪寢食靡假冀其業廣匪直䘵取一朝故亦譽流十祀
勉旃為之
　　　唐張懷瓘評書藥石論
臣聞率土作貢任其所有率身事主罄其所能心存口
念無所避就況令蕩然不諱忠臣義士咸津其辨可謂
開大達之道陛下亦以臣知于書也論于書道是臣之
識知而不説用臣何為臣之所言不敢不盡假如欲學
文章必先賢經籍子史其上才者深酌古人之意不拾
其言故陸士衡云或襲故而彌新美其語新而意古其
中才者採連文兩字配言以成章將為故寔有所典據
其下才者模榻舊文迴頭易尾或有相呈新製見模榻
之文為之愧赧其無才而少學者但寫之而已書道亦
然臣雖不工書頗知其道聖人不凝滯于物萬法無定
殊途同歸神智無方而妙有用得其法而不著至于無
法可謂得矣何必鍾王張索而是規模道本自然誰其
限約亦猶大海知者隨性分而挹之先哲有云言相攻
失以嘗于德故上下無所不通若面是腹非䕶左忌右
則匿惡之名尋聲而至夫馬筋多肉少為上肉多筋少
為下書亦如之今之書人或得肉多筋少之法薰蕕同
器十年不分寧知不分藏其智能混其體法雷同賞遇
或使之然至如馬之羣行驥子不出其外列施銜䇿方
知迍足含生之物皆欲骨肉相稱神貌洽然若筋骨不
任其脂肉者在馬為駑駘在人為肉疾在書為墨猪准
其病狀未即已也非醫緩不能為之惟題署及八分則
肥密可也自此之外皆宜蕭散姿質運動然能之至難
鑒之不易精察之者君也庖丁解牛目无全形析支分
理其有一㸃一畫意態縱横偃亞中間綽有餘裕結字
峻秀類于生動幽逺煥若神明以不測為量者書之妙
也是曰無病勤勤行之益佳其有方濶齊平無像神貌
昏惰氣候蔑然以濃墨為華者書之囮也是曰病甚稍
須毒藥以攻之古文篆籕書之祖也都無角節將古通
今理亦可明盖欲方而有規圓不失矩亦猶人之指腕
促則如指之拳賖則如腕之屈理須裹之以皮肉若露
筋骨是乃病也豈曰壯哉書亦須用圓轉順其天理若
攝成稜角是乃病也豈曰力哉夫良工理材斤斧無跡
才子序事潛及其間書能入流含於和氣宛與理會曲
若天成刻角揮鋒就利除害萬事拙者易能者難童蒙
書有稜角豈謂能也共人相知若始疎而終密者則大
同始密而終疎者則大異故小人甘以壞君子淡以成
揮俗之書甘而易入乍觀肥滿則悦心開目亦猶鄭聲
之在聽也又若臣之事主獻小利叙小能則非大材理
無所用謟諛者必有順情之説忠讜者必有逆耳之言雖
知其忠而不親者以忤其意也雖知其謟而不忍踈也
以會於情也惟明王聖主則能覆思審察勉聽古言親近
忠良增益明聖是以逺大無以淺近取稜角者書之弊
薄也脂肉者書之滓穢也嬰斯疾弊須訪良醫自非滌
蕩心胸除其煩情古人妙迹用意沈鬱息心㝠搜不可
得見故大巧若拙明道若昧泛覽則混于愚智研味則
駭於心神百靈儼其如前萬象森其在矚雷電興滅光
影糾紛考無説而究情察無形而得相隨變恍惚窮深
杳㝠金山玉林殷于其内何竒不有何怪不儲無物之
象藏之于密靜而求之或存躁而索之或失雖明目締
察而不見長䇿審逼而不知豈徒倒薤懸針偃波垂露
而已哉是何也盖麄以言詮而假於説若精以心了則
無寄詞神通微貫之而已其得之者心手相應如輪扁
之斵輪固言説所不能是以鍾張二王亦無言説雞鶴
常鳥知夜知晨則衆禽莫之能及非藴他智所禀性也
臣之愚性或有近於鷄鶴乎昔文武皇帝好書有獻輒
特賞時人有虞世南歐陽詢褚遂良陸東之等或逸氣
遒拔或雅度温良柔和則綽約呈姿剛節則堅斷執操
揚聲騰氣四子而已雖人已潛靈而書方曜迹考能録
異頓越數朝是知君臣之間榮辱相及也帝者務遵賢
貴道亦有邀虚譽以自飾聲寔相半足稱賢君之道味
者樂在其中矣不知者妨于觀賞百未減一但不能割
其少分耳厭飫生前之樂辜負身後之名使逹人君子
議之豈不惑哉且堯舜之至德不被於今時聞者欣而
戴之桀紂之君毒不流於今日聞者怒而怨之名固不
可不存德固不可不立當今聖化洋溢四海晏然俗且
還淳書未返朴今之書者皆古名跡豈有同乎視古觀
今足為龜鏡可以目擊夫萬物芸生各歸其根復本謂也
書復於本上則注於自然次則歸乎篆籀又其次者師
於鍾王夫學鍾王尚不繼虞褚況冗冗者哉自草𨽻之
作書斷詳矣從宋齊已後陵夷至於梁陳執剛者失之
於上處卑者惑之於下肥鈍之弊于斯為甚貞觀之際
崛然又興亦至於今則脂肉稜角無有相沿千載書之
學業亦謂澆漓之變變則通通則久事或可應庸夫濟
賢哲之功道或可行明主納芻蕘之議皆謂得於時也
陛下𢎞至聖德講論文藝邁跡上古化行堯舜之風書
盛漢魏之日臣願天下之事悉欲盡美盡善寧以書道
獨能謝於前代乎然大道不足崇若忽之則工拙之一
也若存之亦當年妙有因富有之謂大業日新之謂盛
德伏願下勅以召之必草澤䝉庶涓涓之流成河海
菱菱之蕕為蘭杜豈非盛事豈不美矣往者屈也來者
伸也不爾非今之體悉不敢來或有過之人亦不敢進
夫風者教也風以動之教以化之故天下之風一人之
化若不誨示已謂得其𤣥珠瓦釜鐘鳴布鼓雷吼至若
曲情順旨必无過患臣深知之不忍為也志士含忠抱
義百煉不銷人皆有死无所追悔貞觀之時文臣无限
謇謇者魏徴文皇重之良史書之後代美之夫簡兵則
觸目而是擇將則萬不得一故與衆同者俗物與衆異
者竒材書亦如是為將之明必不披圖講法明在拒敵
制勝為書之妙必不凴文按本妙在應變無方皆能遇
事從宜决之於度内者也且軍之興亡猶將之明闇人
之成敗惟師之愚智不虚心則不知道不知道則無以
訓人師之與將人之耳目耳目不明敗可知也是以君
子慎其所從白沙在泥與之同黑狂者東走逐者非一
京邑翼翼四方取則俗風且行舉國相效迷遊忘返
深浪何歸仁覆子育豈不顧念伏願天醫降藥醒悟昏
沈遵彼迷津歸其正道弊風一變古法恒流神而化之
黙而通之反掌而成行之則是俾夫天府之内有聖
朝妙書宛然得十百數載已前氣象比肩鍾王列美竹
帛微臣所愿足矣陛下之能事畢矣古人有云窮則獨
善其身達則兼濟天下雖陳愚見寧望可行非臣所知
事出聖斷人皆欲順已不欲從人者情也惟明者能以
理割之且聲利之大端君師所共有其生也風猶可嘉
當代擅美其功也徽烈可紀身後垂名亦人情之何逺
語曰人心間不容針臣謂此言之良者上下其道一也
有一善身之榮有一惡身之耻恐後代議今之書雖不
專累於明時終非有益昔伊尹以烹飪干主意不専乎
食臣小學説君道豈大乎書臣伏巖藪久無縈望干預
求進亦非公卿荐聞陛下天聽低迴旁羅草澤選材于
棄木擢臣于翰林是䇿勵駑鈆敢不極力兢惶疑命恐
塵天鑑之明鴻飛其㝠無患飲啄譬如為樹置之於野
則繁柯茂葉盖其所蔭取之於封則梁棟輪轅迹時為
用臣違親事主移孝作忠忠不竭誠孝可知矣侍奉日
近輒有評論𨼆而不言臣之罪也言而不𨼆干犯天威
冀增涓塵無所顧念不能隨衆碌碌辜負國恩人皆取
容寧免後懼行於正道不敢忘主區區之衷愿垂聖察不勝愚
直之至故獻評書藥石論云
　
　
　書苑菁華卷十二
欽定四庫全書
　書苑菁華卷十三
　　　　　　　　　　　　　宋　陳思　撰
　　書記
　　　唐何延之蘭亭記
蘭亭者晉右將軍會稽内史瑯琊王羲之字逸少所書
之詩序也右軍蟬聯美胄蕭散名賢雅好山水尤善草
𨽻以晉穆帝永和九年暮春三月三日宧遊山陰與太
原孫統承公孫綽興公廣漢王彬之道生陳郡謝安安
石髙平郗曇重頥太原王藴叔仁釋支遁道林并逸少
子凝徽操之等四十有一人修袚褉之禮揮毫製序興
樂而書用蚕蠒紙䑕鬚筆遒媚勁健絶代更無凡二十
八行三百二十四字有重者皆搆别體就中之字最多
乃有二十許箇變轉悉異遂无同者其時乃有神助及
醒後他日更書數十百本无如袚褉之所書者右軍亦
自珍愛寶重此書留付子孫傳掌至七代孫智永永即
右軍第五子徽之之後安西成王諮議彦祖之孫盧陵
王曹昱之子陳郡謝少卿之外孫也與兄孝賓俱捨家
入道僧號永禪師禪師克嗣良裘精勤此藝常居永欣
寺閣上臨書所退筆頭置之於大竹簏簏受一石餘而
五簏皆滿凡三十年於閣上臨得真草千文好者八百
餘本浙東諸寺各收一本今有存者猶直錢數萬孝賓
改名惠欣兄弟初落髮時住會稽嘉祥寺寺即右軍之
舊宅也後每年拜墓便近因移北寺自右軍之墳及右
軍叔薈已下塋域並置山陰縣西南三十一里蘭渚山
下梁武帝以欣永二人皆能崇於釋教故號所住之寺
為永欣焉事見會稽志其臨書之閣至今尚在禪師年
近百歳乃終其遺書並付弟子辨才姓袁氏梁司空昻
之𤣥孫辯博學工文琴碁書畫皆得其妙每臨禪師之
書逼真亂本辨才嘗於所寢方丈樑上鑿其暗檻以貯
蘭亭保惜貴重甚於禪師在日至真觀中太宗以聽政
之暇鋭志玩書臨寫右軍真草書帖購募備盡唯未得
蘭亭尋討此書知在辨才之所乃降勅追師入内道塲
供飬恩賚優洽數日後因言次乃問及蘭亭方便善誘
无所不至辨才確稱往日侍奉先師寔嘗獲見自禪師
殁荐經喪亂墜失不知所在既而不獲遂放歸越中後
更推究不離辨才之處又勅追辨才入内重問蘭亭如
此者三度竟固靳不出上謂侍臣曰右軍之書朕所偏
寶就中逸少之迹莫如蘭亭求見此書勞於寤寐此僧
耆年又無所用若為得一智畧之士以説謀計取之尚
書右僕射房𤣥齡奏曰臣聞監察御史蕭翼者梁元帝
之曾孫今貫魏州莘縣負才藝多權謀可允此使必當
見獲太宗遂詔見翼翼奏曰若作公使義無得理臣請
私行詣彼須得二王雜帖三數通太宗依給翼遂改冠
微服至洛陽隨商人船下至於越州又衣黄衫極寛長
潦倒得山東書生之體日暮入寺巡廊以觀壁畫過辨
才院止于門前辨才遥見翼乃問曰何處檀越翼乃就
前禮拜云弟子是北人將少許蚕種來賣歷寺縱觀幸
遇禪師寒温既畢語議便合因延入房内即共圍棋枕
琴投壺握槊談説文史意甚相得乃曰白頭如新傾盖
若舊今後无形迹也便留夜宿設崗面藥酒茶果等江
東云崗面猶河北稱甕頭謂初熟酒也酣樂之後請賓
賦得辨才因探得來字韻詩曰初醖一崗開新知萬里
來披雲同落寞步月共徘徊夜久孤琴思風長旅雁哀
非君有秘術誰照不燃灰蕭翼探得招字韻詩曰邂逅
欵良宵殷勤荷勝招彌天何若舊初地豈成遥酒蟻傾
還泛心猿躁似調誰憐失羣翼長苦葉風飄妍蚩畧同
彼此諷咏恨相知之晚通宵盡歡明日及去辨才云檀
越閒即更來此翼乃載酒赴之興後作詩如此者數四
詩酒為務僧俗混然遂經旬朔翼示師梁元帝自畫職
貢圖師嗟嘆不已因談論翰墨翼曰弟子先門皆傳二
王楷法書弟子又㓜來躭玩今亦有數帖自隨辨才欣
然曰明日來可把此看翼依期而往出其書以示辨才
辨才熟詳之曰是即是矣然未佳善貧道有一真跡頗
亦殊常翼曰何帖辨才曰蘭亭翼佯笑曰數經亂離真
迹豈在必是響榻偽作耳辨才曰禪師在日保惜臨亡
之時親付于我付受有緒那得參差可於何日來看及
翼到師自于屋樑上檻内出之翼見訖故駮瑕指纇曰
果是響榻書也紛競不定自示翼之後更不復安于樑
檻上并蕭翼二王諸帖並借留置於几案之間辨才時
年八十餘每日於忩下臨學數遍其老而篤好也如此
自是翼往還既數童弟等无復猜疑後辨才出赴靈汜
橋南嚴遷家齋翼遂私來房前謂弟子曰翼遺却帛子
在床上童子即為開門翼遂於案上取得蘭亭及御府
二王書帖便赴永安馹告馹長凌愬曰我是御史奉勅
比有墨勅可報汝都督齊善行善行即竇建德之妹壻
在偽夏之時為右僕射以同吾曾門廬江節公及隋黄
門侍郎裴矩之等舉國歸降我唐由此不失貴仕遥授
上柱國金印紱綬封真定縣公於是善行聞之馳馬來
拜謁蕭翼因宣示勅旨具告所由善行走使人召辨才
辨才仍在嚴遷家未還寺遽見追呼不知所以又遣散
直云侍御須見及師來見御史乃是房中蕭生也蕭翼
報云奉勅遣來取蘭亭蘭亭今得矣故喚師來取别辨
才聞語而便絶倒良久始蘇翼便馳驛而發至都奏御
太宗大悦以𤣥齡舉得其人賞錦綵千段擢拜翼為員
外郎加入五品賜銀縷瓶一金縷瓶一瑪瑙碗一並寔
以珠内廐良馬兩匹兼寶裝鞍轡庄宅各一區太宗初
怒老僧之袐恡俄以其年耄不忍加刑數日後仍賜物
三千段榖三千石更勅越州支給辨才不敢將入已用
廻造三層寶㙮㙮具精麗至今猶存老僧因驚悸患重
不能強飯惟歠粥歳餘乃卒帝命供奉榻書人趙模韓
道政馮承素諸葛貞等四人各榻數本以賜皇太子諸
王近臣貞觀二十三年聖躬不預幸玉華宮含風殿臨
崩謂髙宗曰我欲從汝求一物汝誠孝也豈能違我心
耶汝意何如髙宗哽咽流涕引耳而前受制命太宗曰
我所欲得蘭亭可與將去及弓劍不遺仝軌畢至隨仙
駕入𤣥宮矣今趙模等所榻在者一本尚直錢數萬也
人間本亦稀少絶代之珍寶難可再見吾常為左千牛
時隨牒適越舡巨海登會稽探禹穴訪竒書名僧處士
猶倍諸郡因知虞預之著會稽典録人物不絶信而有
徴其辨才弟子𤣥素俗姓楊姓華陰人也漢太尉之後
六代祖佺期為桓𤣥所害子孫避難潛竄江東後遂編
貫山陰即吾之外氏近屬今殿中侍御史瑒之族長安
二年素師已年九十二視聽不衰猶居永欣寺禪師之
故房親向吾説聊以退食之暇畧疏其始末庶將來君
子知吾心之所存付永(彭/年)明(察/纎)温(抱/直)超(令/淑)等兄弟其有
好事同志須知者亦无𨼆焉於時歳在甲寅季春之月
上巳之日感前代之修褉而撰此記主上每暇隙留神
術藝迹逾華聖編重蘭亭僕開元十年四月二十七日
任均州刺史蒙恩許拜掃至都承訪所得委曲縁病不
獲詣闕遣男昭成皇太后挽郎吏部常選騎都尉永寫
本進其日奉日曜門宣勅内出䌌三千疋賜永於是負
恩荷澤手舞足蹈捧戴周旋光駭閭里僕跼天關命伏
枕懷欣殊私忽臨沈疴頓減輒題卷末以示後代
　　　褚河南榻本樂毅記
貞觀十三年四月九日奉勅内出樂毅論是王右軍真
跡令將仕郎直𢎞文館馮承素模寫賜司空趙國公長
孫無忌開府儀同三司尚書左僕射梁國公房𤣥齡特
進尚書左僕射申國公髙士廉吏部尚書陳國公侯君
集特進鄭國公魏徴侍中䕶軍安德郡開國公楊師道
等六人於是在外乃有六本並筆勢精妙備盡楷則褚
遂良記
　　　唐武平一徐氏法書記
先賢所評子敬之比逸少猶士季之比元常言去之逺
矣故二王之跡歷代寶之梁大仝中武帝勅周興嗣撰
千字文使温鐵石模次羲之之迹以賜八王右軍之書
咸歸宗室屬侯景之亂兵火之後多從湮缺而西京諸
宫尚積餘寶元帝之死一皆自焚歷周至隋初并天下
大業之始後主頗求其書往往有獻之者及隋之季王
師入秦又于洛陽擒二偽主兩京袐閣之寶揚都扈從
之書皆為我有太宗于右軍之書特留睿賞貞觀初下
詔購求始盡遺逸萬幾之暇備加執玩蘭亭樂毅尤聞
寶重嘗令榻書人湯普徹等榻蘭亭賜梁公房𤣥齡已
下八人普徹竊榻以出故在外傳之及太宗晏駕本入
𤣥宫至髙宗又勅馮承素諸葛貞榻樂毅論及雜帖數
本賜長孫無忌等六人在外方有洎大聖天后御極也
尤為寶嗇平一齠齓之歳見育宮中竊覩先后閲法書
數軸將榻以賜藩邸時見令宮人出六十餘函于億歳
殿曝之多裝以鏤牙軸紫羅標云是太宗時所裝其中
有故青綾標玳瑁軸者云是梁朝舊跡標首各題篇目
行字之數章草書多于其側貼以真字楷書每函可二
十餘卷别有一小函可有十餘卷記憶是有扇書樂
毅告誓黄庭當時私訪所主女學問其函出盡否答云
尚有未知幾許至中宗神龍中貴戚寵盛宮禁不嚴御
府之珍多入私室先盡金璧次及書法嬪主之家因此
擅出或有報安樂公主者主於内出二十餘函駙馬武
延秀久踐北庭無功於此徒聞二王之跡強學寶重乃
呼薛稷鄭愔及平一評其善惡諸人隨事答稱為上者
登時去牙軸紫褾易以漆軸黄麻紙標題云特健樂云
是北語其書合作者時有太宗御筆于後題之歎其雄
逸太平公主聞之遽于内取數函及樂毅等小函以歸
延秀之死側聞睿宗命薛稷擇而進之薛竊留佳者十
數軸薛之敗也為簿録官所盗平一任栁州日與太平
子薛崇𦙍堂兄崇允連官説太平之敗崇𦙍懷樂毅等
七軸請崇允託其叔駙馬璥賂岐王以求免戾此書因
歸邸第崇𦙍弟崇簡娶梁宣王女主家王室之書亦為
其所有後獲罪謫五溪書歸御府而朝士王公亦往往
有之豫州刺史東海徐公嶠之季子浩並有獻之之妙
待詔金門家多法書見託斯文題其篇目行字列之如
後詹事張庭珪之家抑其次也
　　　唐徐浩古迹記
自伏羲畫八卦史籀造籀文李斯作篆書程邈起𨽻法
王次仲為八分體漢章帝始為章草名厥後流𫝊工能
間出史籀石鼓文崔子玉篆呂望張衡碑李斯嶧山會
稽山碑蔡邕鴻都三體石經八分西岳光和殷華馮敦
等數碑并伯喈章草並為曠絶及張芝章草鍾繇正楷
時莫並光衛覬索靖章草王羲之真行章草桓𤣥草謝
安王獻之羊欣王僧䖍孔琳之薄紹之真行草永禪師
蕭子雲真草虞世南歐陽詢褚遂良果師述師真行草
陸東之臨書臣先祖故益州九隴縣尉贈吏部侍郎師
道臣先考故洛陽刺史贈左常侍嶠之真行草皆名冠
古今無與為比齊梁以後𫝊袐書跋尾徐僧權唐懷充
姚懷珍滿騫朱异等署名太宗皇帝肇開帝業大購圖
書寳于内庫鍾繇張芝芝弟昶王羲之父子書四百
卷及後魏晉宋齊梁雜迹二百卷貞觀十三年十二月
裝成部帙以貞觀字印印縫命起居郎臣褚遂良排署
如後
　　司空許州都督趙國公臣無忌
　　開府儀同三司尚書左僕射太子少師梁國公臣
　　　𤣥齡
　　特進尚書左僕射申國公臣士廉
　　特進鄭國公臣徴
　　􁃸人侯君集初同署(紀/後)
　　中書令駙馬都尉安德郡開國公臣楊師道
　　左衛大將軍武陽縣開國公臣李大亮
　　光禄大夫禮部尚書河間王臣孝恭
　　光禄大夫吏部尚書莒國公臣唐儉
　　兼太常卿扶陽縣開國男臣韋梃
從十三年書更不出外人莫直見至太定中則天太后
賞納言狄仁傑能書仁傑云臣自㓜以來不見好本只
率愚性何由得能則天乃内出二王真迹二十卷遣五
品中使示諸宰相看訖表謝登時將入至中宗時中書
令宗楚客奏事承恩乃乞大小二王真跡勅賜二十卷
大小各十軸楚客遂裝作十二扇屏風以褚遂良閒居
賦枯樹賦為脚因大會貴要張以示之時薛稷崔寔盧
藏用廢食嘆美不復宴樂安樂公主壻武延秀在坐歸
以告公主曰主言承恩未為富貴適宗令别得賜書一
席觀之輟餐忘食及過明謁見頗有怨言帝令開緘傾
庫悉與之延秀復會賓客舉櫃令看分散朝廷無復寶
惜太平公主取五帙五十卷别造北書四字印縫宰相
各三十卷將軍駙馬各十卷自此内庫真迹散落諸家
太平公主愛樂毅論以織成袋盛置于箱裹及籍沒後
有咸陽老嫗竊諸袖中縣吏尋覺遽而奔趂嫗乃驚懼
投之竈下香聞數里不可得後天寶中臣充使訪圖書
有商胡穆聿在書行販古跡往往以織成標軸得好圖
書臣奏直集賢令求書畫𤣥宗開元五年十一月五日
收綴大小二王真跡得一百五十八卷大王正書三卷
(黄庭經第一畫讃第二誥誓第/三臣以為畫讃是偽迹不近真)行書二百五卷(並不著/名姓帖)
草書一百五十卷(以前得書/居第一)小王書都三十卷正書兩
卷(論語一部併註一/卷寫成為第一)
跋尾排署如後
　　右散騎常侍崇文館學士舒國公臣褚无量
　　袐書監兼侍讀昭文館學士上柱國常山縣公臣
　　　馬懷素
　　開府儀同三司上柱國公臣姚崇
　　銀青光䘵大夫行中書侍郎同中書門下平章事
　　　監修國史上柱國許國公臣頲
　　銀青光禄大夫守吏部尚書兼侍中監修國史上
　　　柱國廣平郡開國公臣璟
至十七年出付集賢院榻二十本賜皇太子諸王學士
十九年收入内十八年十二月二十八日尚書左丞相
集賢大學士燕國公張説薨明年二月以中書令蕭嵩
為大學士令訪二王書乃于滑州司法路琦家得羲之
正書扇書一卷是貞觀十五年五月五日揚州大都督
駙馬都尉安德郡開國公楊師道進其褾是碧地織成
褾頭一行濶一寸黄色織成云晉右將軍王羲之正書
卷第四兼小王行書三紙非常合作亦既進奉賜路琦
絹二百匹蕭嵩二百疋其書還出令集賢院榻賜太子
以下及潼關失守内庫法書皆散失初收城後臣又充
使搜訪圖書收獲二王書一百餘卷訪黄庭經真迹或
云張通儒將向幽州莫知去處侍御史集賢直學士史
惟則奉使晉州推事所在博訪書畫懸爵賞待之時趙
城倉督𨼆没公貨極多推案承伏遂云有好書欲請贖
罪惟則索看遂出扇書告誓等四卷并二王真迹四卷
問其得處云禄山下將過向太原停於倉督家三月餘
日某乙祇供稱意有懷悦之心乃將此書相贈惟則將
至闕下肅宗賜絹百匹擢授本縣尉臣從中書舍人兼
尚書右丞集賢學士副知院事改國子祭酒尋黜廬州
長史丞前偽迹臣所棄者盡被收買皆獲官賞不復簡
退人莫之知及土蕃入冦國籍無遺往往市㕓時有真
迹代無鑒者詐偽莫分臣今暮年心惛眼暗恐先朝露
敢舉所知其别書人謹録如右前試國子司業兼太原
縣令竇蒙蒙第檢校户部員外郎宋汴節度叅謀竇泉
並久遊翰苑皆好圖書辨偽知真無出其右臣長男璹
臣教授㓜勤學書在于真行頗知筆法使定古迹亦勝
常人其餘士庶之間應有精别之者臣所未見非欲自
媒天髙聽卑伏希俯察建中四年三月日
　　　壁書飛白蕭字記
　　　　唐大理評事攝監察御史崔備
壁書蕭字者梁侍中蕭子雲之所飛白也(張懷瓘書㫁/云飛白書變)
(楷制也宮殿題署勢大/則徑文字宜輕微不滿)韓晉公領浙西之歳得於建鄴
佛寺置之南徐官舍函以屋壁俯矙坐隅及晉公入贊
廟謩啟於私第朱方官吏俟其代者完葺舊府圬墁故
堂吏人以壁字昏蒙方以堊掃塗上時故殿中李侍御
士舉為部從事以晉公翰墨代無等儔自䕶壁書施榻
於下躭玩研味畧無已時士舉重焉招而方得及士舉
府除職停寓壁字於小吏之舍至甲申歳士舉為江西
從事通好江淮時李評事約盛閲圖書以示寮友士舉
方以壁字言于坐中李君因而求之士舉云得卿皇象
羊欣蕭綸真草各一帖大鄭畫屏一扇即輟與之不爾
當自持去李君富于圖書酷好選異遂以所求三帖并
小法畫屏一扇易焉後十餘日壁書自呉負來士舉於
道病卒向若李君不關雅跡士舉不言此書即壁字為
朽壞于小吏之家逸品絶前賢之跡固知興亡繼絶後
不乏人工極藝精中必有物如以子雲與國同姓所書
蕭字圖卷側掠體法備焉信曩賢之妙門寔後代之茂
範其飛白書起於蔡中郎(蔡邕傳詔門下見匠人以堊/帚成白心有悦焉歸而為飛)
(白書漢末魏初皆以題署宮闕蕭子良撰古今書體之/飛白書熹平年飾治鴻都門于時蔡邕方撰聖皇篇)
其後張禮敬王逸少子敬並稱妙絶子雲曲盡其法歐
陽率更云蕭侍中飛白輕濃得中如蟬翼掩素其為前
賢所重如此嗟乎景嶠此書今訪天下絶矣惟此蕭字
在於舊都三百年間竟無頽圯俾後之傳授似陰有保
持余與李君寓家南徐隣而友善獲觀妙跡感其將壞
之壤晉公出之方絶之跡李君維之用徴其事故以文
志之
　　　唐中書舍人張𢎞靖蕭齋記
隴西李君約於江南得蕭子雲書壁飛白蕭字以筆勢
驚絶遂匣而寶之其遇之之由則君之贊序與崔監察
備論之詳矣君與字俱載舟還洛陽仁風里第思所以
盡其瞻玩置之之宜則箱櫝臨視不時有緘啟動摇之
變遂特建精室䧟列於垣復本書之意得遥睇之美寂
對虛牖勢若飛驚雖烟霧交飛虯鸞縈動輕斾飜颺微
雲捲舒不能狀也李君以至行雅操知名當時逍遥道
樞脱落榮相識洞世表神交古人而風致之餘特精楷
𨽻所得魏晉以降名書袐迹多矣以不越於縑素之間
未為殊珍也盖壁字竒縱乃為希寶故異而寶之文而
志之意象所得非常域也夫蕭之為字也切然而清于
文也蔚然而整宜乎銘壁宜乎命齋蕭齋之名與此字
傳矣
　　　唐太宗文皇帝飛白書記
太宗文皇帝飛白書十二句五十五字貞觀十六年答
左散騎常侍劉洎之詔也吾觀古之令王未嘗不虚已
以納諫古之良臣未嘗不匪躬以盡直然後百度正九
有清由此也初太宗與公卿大臣往復古義以聰明待
臣下洎退而上書其大旨以為動神机縱天辨不若凝
旒䖍襟以至公慎取舍而已沃心以納優詔以答嘉其
忠故以誠詞渥其禮故以手翰史臣寔録具載其事有
都官郎中竇泉者博古尚藝貞元初得其書于人間太
清宮道士盧元卿工為篆𨽻八分諸書其家法寶而藏
之久矣元和五年夏四月予以太常齋薦于宮師因出
以示予乃慗衣冠離次捧視且以見聖唐建巍巍無窮
之基在此編也至若縹緲鴻鶱之勢輕濃蟬翼之狀子
敬白而不飛子雲飛而不白稽合衆美載成絶藝又以
見哲王之餘裕書圖之逸品也
　　　唐韓愈科斗書後記
愈叔父當大厯世文辭獨行中朝天下之欲銘述先人
功行取信來世者咸歸韓氏於時李監陽冰獨能篆書
而配同姓叔父擇木善八分不問可知其人如不是者
不稱三絶故三家子弟時往來貞元中愈事董丞相幕
府于汴州識開封令服之者陽冰子授余以其家科斗
孝經漢衛宏官書兩部各一卷愈寶蓄之而不暇學後
來京師為四門博士識歸公歸公好古書能通之愈曰
書得其依㨿盖可稱因進其所有書屬歸氏元和索愈
記不獲讓嗣為銘文荐道功德思凡為文辭宜畧識古
字因從歸公乞觀二部書得之留月餘藉今進士賀拔
恕寫以留盡得其十四五而歸其書歸氏十一月十六
日右庶子韓愈記
　
　
　書苑菁華卷十三
欽定四庫全書
　書苑菁華卷十四
　　　　　　　　　　　　　宋　陳思　撰
　　書表
　　　後魏江式論書表
臣聞庖犧氏作而八卦列其畫軒轅氏興而靈龜彰其
彩古史倉頡覽二象之爻觀鳥獸之跡别創文字以代
結繩用書契以紀事宣之王庭則百工以叙載之方冊
則萬品以明迄於三代厥體頗異雖依類取制未能悉
殊倉氏矣故周禮八歳入小學保氏教國子以六書一
曰指事二曰諧聲三曰象形四曰會意五曰轉注六曰
假借盖倉頡遺法也及宣王太史籀著大篆十五篇與
古文或同或異時人即謂之籀書孔子修六經左丘明
述春秋皆以古文厥意可得而言之其後七國殊軌文
字乖别暨秦兼天下丞相李斯乃奏罷不合秦文者斯
作倉頡篇中車府令趙髙作爰歴篇太史胡母敬作博
學篇皆取史籀大篆或頗省改所謂小篆者也於是秦
燒經書滌除舊典官獄繁多以趨約易始用𨽻書古文
由此息矣𨽻者始皇時衙吏下邽程邈附於小篆所作
也世人以邈徒𨽻即謂之𨽻書故秦有八體一曰大篆
二曰小篆三曰刻符四曰蟲書五曰摹印六曰署書
七曰殳書八曰𨽻書漢興有尉律學復教以籀書又習
以八體試之課最以為尚書史上書或有字不正輒舉
劾焉又有草書莫知誰始考其形畫雖無厥誼亦是一
時之變通也孝宣時召通倉頡之篇者張敞從受之凉
州刺史杜鄴沛人爰禮講學而大夫秦近一能言之孝
平時徴禮等百餘人説文字于未央以禮為小學之士
黄門侍郎揚雄採以作訓纂篇及亡新居攝自以運應
制作使大司空甄豐校文字之部頗改定百文時有六
書一曰古文孔子壁中書也二曰竒字即古文而異者
三曰篆書即小篆四曰佐書秦𨽻書也五曰謬篆所以
摹印也六曰鳥書所以書幡信也壁中書者魯共王壞
孔子壁而得尚書春秋論語孝經也又北平侯張蒼獻
春秋左氏傳書體與孔子壁中書相類即前代之古文
矣後漢郎中扶風曹喜號曰工篆小異斯法而甚精巧
自是後學皆其法也又詔侍中賈逵修理舊文殊異藝
術王教一端苟有可以加于國者靡不悉集逵即汝南
許慎古學之師後慎嗟時人之好竒嘆俗儒之穿鑿惋
文毁于凡譽痛字敗于庸説詭更任情變亂於世故撰
説文解字十五篇首一終亥各有部居包括六藝羣書之
詁評釋百代諸子之訓天地山川草木鳥獸昆蟲雜物
竒恠珍異王制禮儀世間人事莫不畢載可謂類聚羣
分雜而不越文質彬彬最可得而論也左中郎將陳留
蔡邕採李斯曹喜之法為古今雜形詔于太學立石碑
刋載五經題書楷法多是邕書也後開鴻都書畫竒能
莫不雲集于時諸方獻篆無出邕者魏相博士清河張
楫著埤倉廣雅古今字詁究諸埤廣綴拾遺漏增長事
類抑亦于焉益者也然其字詁方之許篇古今之體用
或得或失矣陳留邯鄲淳亦與楫同時博聞古藝特善
倉雅許氏字指八體六書精究閑理有名于楫以書教
諸皇子又建三字石經于漢碑之西其文蔚煥三體復
宣校之説文𨽻篆大同而古字少異又有京兆韋誕河
東衛覬二家並號能篆當時臺觀榜題寶器之銘悉是
誕書或𫝊之子孫世稱其妙晉世義陽王典詞令任城
吕忱表上字林六卷尋其況趣附託許慎説文而按偶
章句𨼆别古籀竒惑之字文得正𨽻不差篆意忱弟靜
别放故左校令李登聲類之法作韻集五卷使宮商角
徴羽各為一篇而文字與兄便是魯衛音讀楚夏時有
不同皇魏承百王之季紹五運之緒世易風移文字改
變篆形謬作𨽻體失真俗學鄙習復加虚造巧談辨士
以意為疑炫惑于時難以釐改𫝊日以衆非可正言
信哉得之於斯情矣乃曰追來為歸巧言為辨小兔為
􁁉神虫為蚕如斯甚衆皆不合孔氏古書史籕大篆許
氏説文石經三字也凡所開卷莫不惆悵為之嗟咨夫
文字者六藝之宗王教之始前人所以垂後今人所以
識古故曰本立而道生孔子曰必也正名又曰述而不
作書曰予欲觀古人之象皆言遵循舊文而不敢穿鑿
也臣六世祖瓊家世陳留往晉之初與從父應元俱受
學於衛覬古篆之法埤倉廣雅説文之誼當時並收善
譽而祖至太子洗馬出為馮翊郡值洛陽之亂避地河
西數𫝊習斯業所以不墜世祖太延中皇風西被牧犍
内附臣亡祖文威杖䇿歸國奉獻五世傳掌之書古篆
八體之法時蒙褒録叙列于儒林官班文省家號世業
暨臣闇短識學庸薄漸潰家風有忝無顯但逢時來恩
出願外得承澤雲津厠霑漏潤馳驅文閣叅預史官
題篆宫禁猥同上哲既竭愚短欲罷不能是以敢籍六
世之資奉遵祖考之訓竊慕古人之軌企踐儒門之轍
撰集古來文字以許慎説文為主爰採孔氏尚書五
經音注籕篇爾雅三倉凡將方言通俗文字埤倉廣雅
古今字詁三字石經字林韻集諸賦文字有六書之誼
者以類編聯無重複統為一部其古籕竒字俗𨽻諸體
咸使班于篆下各有區别詁訓假借之誼各隨文而解
音讀楚夏之聲並逐字而注其所不知者則闕如也脱
蒙遂許冀省百氏之觀而同文字之域典書秘書所頒
之書乞垂勅給付并學士五人嘗習文字者助臣披覽
書生五人專令抄寫付中書黄門國子祭酒一月一監
詳議疑𨼆庶無訛謬所撰各目伏聽明旨詔曰可如所
請并就太常兼教八分書史也其有所須依請給之名
目待書成重問式于是撰集字書號曰古今文字凡四
十篇大體依許氏為本上篆下𨽻
　　　宋中書侍郎虞龢論書表
臣聞爻畫既肇文字載興六藝歸其善八體宣其妙厥
後羣能間出洎乎漢魏鍾張擅美晉末二王稱英羲之
書云頃尋諸名書鍾張信為絶倫其餘不足存又云吾
書比之鍾張鍾當抗行張草猶當雁行羊欣云羲之恒
是小推張不知獻之自謂云何欣又云張字形不及右
軍自然不如小王謝安嘗問子敬君書何如右軍答云
故當勝安云物論殊不爾子敬答曰世人那得知夫古
質而今妍數之常也愛妍而薄質人之情也鍾張方之
二王可謂古矣豈得無妍質之殊且二王暮年皆勝于
少父子之間又為古今子敬窮其妍妙固其宜也然優
劣既微而會美俱深故同為終古之獨絶百代之楷式
獻之始學父書正體乃不相以至於絶筆章草殊相擬
類筆迹流懌宛轉妍媚乃欲過之羲之書在始末有竒
殊不勝庾翼郗愔迨其末年乃造其極嘗以章草答庾
亮亮以示翼翼嘆服因與羲之書云吾昔有伯英章草
書十紙過江亾失常痛妙迹永絶忽見足下答家兄書
煥若神明頓還舊觀舊説羲之罷會稽住蕺山下一老
嫗捉十許六角竹扇出市王聊問一枚直幾云直二十
許右軍取筆書扇扇為五字嫗大悵惋云舉家朝食惟
仰於此何乃書壞王云但言王右軍書字索一百入市
市人競市去姥復以十數扇來請書王笑不答又云羲
之常自表書與穆帝帝使張翼寫放一毫不異題後答
之羲之初不覺更詳看乃嘆曰小人幾欲亂真又羲之
性好鵞山陰曇􁡬(一作/釀)村有一道士養好鵞十餘王清
旦乘小艇故往意大願樂乃告求市易道士不與百方
譬説不能得道士乃言惟好道久欲寫河上公老子縑
素早辨而無人能書府君若能自屈書道德經各兩章
便合羣以奉羲之便住半日為寫畢籠鵞而歸又嘗詣
一門生家設佳饌供億甚盛感之欲以書相報見有一
新棐(一作/林)几至滑凈乃書之草正相半門生送王歸郡
還家其父已刮盡生失書驚懊累日桓𤣥愛重書法每
讌集輒出法書示賓客客有食寒具者仍以手捉書大
致汚後出法書輒令客洗手兼除寒具子敬常牋與簡
文十許紙題最後云民此書甚合願存之此書為桓𤣥
所寶髙祖後得以賜王武剛未審今何在謝奉起廟悉
用棐材右軍取柹書之滿牀奉收得一大簀子敬後往
謝為説右軍書甚佳而密已削作數寸棐板請子敬書
之亦甚合奉並珍録奉後孫履分半與桓𤣥𤣥用履為揚
州主簿餘一半孫恩破會稽畧以入海羲之為會稽子
敬七八歳學書羲之從後掣其筆不得嘆曰此兒書後當
有大名子敬出戲見比館新泥堊壁白凈子敬取帚沾
泥汁書方丈一字觀者如市羲之見嘆美問所作答云
七郎羲之作書與親親云子敬飛白大有意是因於此
壁也有一好事年少故作精白紗裓着詣子敬子敬便
取書之草正諸體悉備兩袖及襟畧周年少覺王左右
有凌奪之色掣裓而返左右果逐之及門外鬬爭分裂
少年纔得一袖耳子敬為吳興羊欣父不疑為烏程令
欣時年十五六書已有意為子敬所知子敬往縣入欣
齋欣衣白新絹裙晝眠子敬因書其裙幅及帶欣覺歡
樂遂寶之後以上朝廷乃零失子敬門生以子敬書種
蚕後人于蚕紙中尋取大有所得謝安善書不重子敬
每好作書必謂被賞安輒題後答之惟桓𤣥躭玩不能
釋手乃撰二王紙迹雜有縑素正行之尤美者各為一
袟常置左右及南奔雖甚狼狽猶以自隨擒獲之後莫
知所在劉毅頗尚風流亦甚愛書傾意搜求及將敗大
有所得盧循素善尺牘尤珍名法西南豪士咸慕其風
人無長㓜翕然尚之家籯金幣競逺尋求於是京師三
吳之迹頗散四方羲之為會稽獻之為呉興故三呉之
近地偏多遺迹也又是末年遒美之時中世宗室諸王
尚多素嗤貴遊不甚愛好朝廷亦不搜求人間所秘往
往不少新渝恵侯雅所愛重懸金招買不計貴賤而輕
薄之徒鋭意摹學以茅屋漏汁染變紙色加以勞辱使
類久書真偽相糅莫之能别故恵侯所蓄多有非真然
招聚既多時有佳迹如獻之呉興二牋足為名法謝靈
運母劉氏子敬之甥故靈運能書而特多王法朝廷秘
寶名書久已盈積太初狂迫乃欲一燒時除左右懷讓
者譬説乃止孝武亦纂集佳書都鄙士人多有獻奉真
偽混雜臣謝病東臯遊玩山水守拙樂靜求志林壑造
次之遇遂紆雅顧預陟泛之遊忝文咏之末其諸往法
恣意披覽愚好既深稍有微解及臣遭遇曲沾恩誘漸
漬𤣥猷朝夕諮訓題勒美惡指示媸妍㸃畫之情昭若
發蒙於時聖慮未存草體凡諸教令必應真正小不在
意則偽謾難識事事留神則難為心力及飛龍之始戚
藩告釁方事經畧未遑研習及三年之初始近寶迹既
科簡舊秘再恣尋求景和時所散失及乞左右嬖倖者
皆原往罪兼賜其直或存頑愚不敢獻書遂失五卷多
是戲學伏惟陛下爰凝濬思淹留草法擬效漸妍賞祈
彌妙旬日之間轉求精秘字之美惡書之真偽剖判體
趣通微入神機息務閒從容妍玩乃使使三呉荆湘諸
境窮幽測逺鳩集散逸及羣臣所上數月之間竒跡雲
萃詔臣與前將軍巢尚之司徒參軍事徐希秀淮安太
守孫奉伯科簡二王書評其品題除猥録美供御賞玩
遂得遊目瓌翰展好寶法錦質綉章爛然畢覩大凡秘
藏所録鍾繇紙書六百九十七字張芝縑素及紙書四
千八百一十五字年代既久多是簡帖張昶縑素及紙
書四千七十字毛宏八分縑素四千五百八十八字索
靖紙書五千七百五十五字鍾會書五紙四百六十五
字是髙祖平秦川所獲以賜永嘉公主俄為第中所盜
流播始興及泰始(按泰始是宋明帝年號原本及/墨池編俱誤作秦妬謹改正)開運
地無遁寶詔寵沈援素遂乃得之又有范仰恒(仰一/作師)上
張芝縑素書三百九十八字希世之寶潛采累紀𨼆迹
于二王耀美于盛辰别加繕飾在新裝二王書所録之
外由是搨甚患用薄紙厚薄不均輒好縐起范曄裝治
卷叙小勝猶謂不精孝武使徐爰治䕶紙隨長短參差
不同具以數十紙為卷披視不便反見勞茹善惡正草
不相分别今所治繕悉改其弊孝武撰子敬字書戲習
十卷為秩𫝊云戲學而不題或真行草雜在一紙或重
作數字或學前輩名人能書者或有聊爾戲書既不留
意亦殊猥劣從聞則録曾未披簡卷小者數紙大者數
十巨細差懸不相疋類是以更裁減以二丈為度亦取
小書古詩賦讚論或草或正言無次第者入戲學部其
有惡者悉皆刪去卷既調均書又精好羲之所書紫紙
多是少年臨川時迹既不足觀亦無取焉今搨書皆用
大厚紙泯若一體同度翦截皆齊又補接敗字體勢不
失墨色更明凡書雖同在一卷要有優劣今此一卷之
中以好者在首下者次之中者最後所以然者人之看
書必鋭於開卷懈怠於將半既而畧進次遇中品賞悦
留連不覺終卷也舊書目秩無次第諸秩中各有第一
至於第十脱落散亂卷秩殊互今各題其卷秩所在與
目相應雖相涉入終無雜謬又舊以封書紙次相隨草
正混糅善惡一貫今各隨其品不從本封條目紙行凡
㝡字數皆使分明一毫靡遺二王縑素書珊瑚軸二秩
二十四卷紙書金軸二秩二十四卷又紙書玳瑁
軸五秩五十卷皆牙軸金題玉躞織成帶又有書扇二
秩十二卷又紙書飛白章草二秩十五卷並旃檀軸又
紙書戲學一秩十二卷玳瑁軸此皆書之冠冕也自此
以下别有三品書凡五十二秩五百二十卷悉旃檀軸
又羊欣縑素及紙書近選取其妙者為十八秩一百八
十卷皆漆軸而已二王新入書各裝為六秩六十卷别
充備須又其中入品之餘各有條貫足以聲華四㝢價
傾五都天府之名珍盛代之偉寶陛下淵昭自天觸理
必鏡凡諸思制莫不妙極乃詔張永更製御紙緊潔光
麗曜日奪目又合秘墨美殊前後色如㸃漆一㸃竟紙
書筆别一二簡毫耑用北兔大管豐毛膠漆堅密草書
筆悉使長毫以利縱合之便兼使呉興郡作青石圓硯
質滑而停墨殊勝南方瓦石之器縑素之工殆絶于昔
僧處尋得其術雖不及古不減郗家所製臣見衛恒古
來能書人録一卷時有不通今隨事改正并寫諸雜事
一卷今新裝二王鎮書定目各六卷又羊欣書目六卷
鍾張等書目一卷文字之部備矣謹詣省上表并上録
事新書以聞六年九月中侍郎臣虞龢上(按此表舊有/誤入江式表)
(中者又有前後顚倒者今依墨池編校正墨池編亦誤/者以文義正之然尚有脱誤如内叙謝靈特多王法下)
(應叙宋文帝事下乃叙朝廷秘寳盈積而太初欲燒太/初者文帝子元凶劭之年號也叙太初後乃叙孝武以)
(至明帝時事原本時代參差今雖改正/而叙文帝一段脱失故文義微有不接)
　　書啟
　　　南齊王僧䖍答太祖論書啟
僧䖍啟恩眷㒺已賜示古迹十一秩或其人可相或其
法可學愛玩彌日暫得忘其沈疴輒率短見并述舊聞
具如别牋民間所有秩中所無者或有不好今奉别目
二十三卷迫懼乖誤伏深悚息
　呉大皇帝書　　　　　呉景皇帝書
　呉歸命侯孫皓　　　　晉安帝
　亡髙祖丞相導　　　　亡曾祖領軍洽
　亡從祖中書令珉　　　韋仲將
　張芝　　　　　　　　索靖
　張翼　　　　　　　　衛伯儒
　右十二卷故州民王僧䖍奉上
　　　梁蕭子雲啟(蕭子雲自云善效鍾元常王/逸少而微大字體常答勅云)
臣子雲奉勅使臣為千字文今已上呈臣昔不能拔賞
隨世所貴規模子敬多歷年所三十六著晉史一部至
二王列𫝊欲作論草𨽻法言不盡意遂不能成止論飛
白一勢而已十餘年來始見勅有論書一卷商畧筆勢
洞達字體又以逸少不及元常猶子敬不及逸少因此
研思方悟𨽻式始變子敬全法元常迨今以來自覺功
進此稟自天論臣先來猶恨已無臨池之勤又不叅聖
旨之奥仰延明照伏增悚息
侍中國子祭酒南徐州太守臣子雲啟上
　　　陶𨼆居與梁武帝論書啟
奉旨左右中書復稍有能者惟用喜贊夫以合心之荄
寔挨夾鍾之吐氣令既自上體妙為下理用成王每惟
申鍾一論于天下進勢方興所恨微臣沈朽不能鑽仰
髙深自懷欣慕前奉神筆三紙并今為五非但字字注
目乃畫畫抽心自覺勁媚轉不可説以讐昔歳不復相
類正此即為楷式何復多尋鍾王臣心本自敬重今者
彌增愛服俯仰悦豫不能自已適啟復蒙給二卷伏覽
縹帖皆如聖旨既不蒙垂允小留不敢久停已就摹素
者一段未畢不赴今信紙卷先已經有兼多他雜無所
復取亦請候俱了日奉送兼此諸書是篇章體臣今不
辨復得修習惟願細書如樂毅論太師箴例依倣以寫
經傳永存宜題中精要而已
　　　梁武帝答書
近二卷欲少留羌不為異紙卷是出裝書既須見前所
以付耳無正可取備于此及欲更須細書如論箴例逸
少迹無甚極細書樂毅論乃微粗健恐非真迹太師箴
少復方媚筆力過嫩書體垂異上二者已經至止其外
更無可付也
　　　陶𨼆居與梁武帝啟
樂毅論愚心近甚疑是摹而不敢輕言今旨以為非真
竊自信頗涉有悟箴咏吟贊過為淪弱許靜素啟遂蒙
永給仰銘矜奬益無喻心此書雖不在法例而致用理
均皆聞細楷兼復兩玩先於都下偶得飛白一卷云是
逸少好迹臣不嘗别見無以能辨惟覺勢力驚絶謹以
呈上於臣非用脱可充閣願仍以奉上臣昔于馮澄處
見逸少正書目録一卷澄云右軍勸進洛神賦諸書十
餘首皆作今體惟急就篇二卷古法緊細近脱憶此語
當時零落已不復存澄又云帖注出裝者皆擬賚諸王
及朝士臣近見三卷首帖亦謂久已分本不敢議此正
復希於三卷中一兩條更得預出裝之例耳天旨遂復
頓給先卷下情益深悚息近初見卷題云第二十二固
已欣其多今者素書卷第遂至二百七十惋訝無巳天
府如海非一缾所汲量用息心前後都已蒙見大小五
卷于野拙之分實已過幸若非殊恩豈可􁦠望愚固本
博涉而不能精昔患無可看乃願作主書令史晚受𨽻
法又美典掌之人常言人生數紀之内識解不能周流
天壤區區惟充恣五欲寔可耻愧每以為得作才鬼亦
當勝于頑仙至今猶然始欲翻然改之自無射以後國政
方殷上心淵黙不敢復以閒虚塵觸謹於此題事故遂
成煩黷伏願至慈照録誠慊
　　　梁武帝答陶𨼆居論書
又省别疏云被當宜微以著賞此既勝事風謝非嫌云
云然非所習聊試畧言夫運筆邪則無芒角執筆寛則
書復弱㸃掣短則法擁腫㸃掣長則法離澌畫促則字
勢横畫踈則字形慢拘之乏勢放又少則純骨無媚純
肉無力少墨浮澀多墨笨鈍此並黙然任之自然之理
也若抑揚得所趣舍無違直筆廉斷觸勢峯鬱揚波折
節中規合矩分間下注濃纎有方肥瘐相和骨力相稱
婉婉暖暖視之不足稜稜常有生氣通眼合心便為甲
科衆家可識亦當復同串耳六體可工亦當復由習耳
一聞能特一見能記且古且今不無其人大抵為論終
歸于是昔程邈所以能變書體為之舊也張芝所以能
善書工學之精也既舊既精方可以肆其談吾少來乃
至不嘗畫甲子無論于篇紙老而言之亦復何謂止足
見嗤于當今貽笑于後代遂有獨冠之言覽之背熱𨼆
真於是乎累真矣此直一藝之工非吾所謂勝事此道
心之塵非吾所謂無欲也
　
　
　
　
　
　
　
　
　
　
　
　
　
　書苑菁華卷十四
欽定四庫全書
　書苑菁華卷十五
　　　　　　　　　　　　　宋　陳思　撰
　　書啟
　　　陶𨼆居與梁武帝論書啟
二卷中有雜迹謹䟽注如别恐未允衷并竊所摹者亦
以上呈近十餘日情慮悚悸無寧涉事遂至淹替不宜
復待填畢餘各並非用意惟叔夜威輦二篇是經書體
式近以單郭為恨伏按卷上苐數甚為不少前旨惟有
四卷此書似是宋元嘉中撰集當由自後多致散失逸
少有名之迹不過數首黄庭勸進像讚洛神此等不審
猶得存否
第二十五卷(今見有十一/条在别無)按此卷是右軍書者惟有八
條前樂毅論書乃極勁利而非甚用意故頗有壞字太
師箴大雅吟用意甚至而更成小拘束乃是書扇題屏
風好體其餘五片無的可稱臣濤言一紙(此乃不惡而/非右軍父子)
(書不識誰人/迹又似是摹)給事黄門一紙治廉瀝一紙(凡二衛並是/謝安衛軍叅)
(軍任/靖書)後又治廉瀝狸骨方一紙(是子敬摹/書亦似是)
　　　右四件非右軍書
二十四卷(今見有二/十一条在)按此卷是右軍書者唯有十一條
(並非甚合迹兼多漫/抹於摹處難復委曲)前黄初三年一紙(是後人/學右軍)繆襲告
墓文一紙(是許先/生書)抱憂懷痛一紙(是張/澄書)五月十一日一
紙(是摹王珉/書被油)尚想黄綺一紙遂結滯一紙(此二篇並後/人所學甚拙)
(惡/)不復展一紙(是子/敬書)便復改月一紙(是張/翼書)五月十五日
繇白一紙(亦是王/珉書)治効方一紙(是謝/安書)
　　　右十條非右軍
伏恐未垂許以區别今謹上許先生書任靖書如别比
方即可知王珉張澄謝安張翼書公家應有
　　　梁武帝答陶𨼆居書
省區别諸書良有精賞所異所同所可未知悉可不耳
給事黄門一紙為任靖書觀所送靖書諸字相附近彼
二紙靖書字體解離便當非靖書要復當以㸃畫論極諸
家之致此亦非可倉卒遂於毫紙且保拙守中也許任
二迹并摹者並付反
　　　陶𨼆居與梁武帝論書啟
啟伏覽書論前意雖止二六而規矩必周後字不出二
百亦褒貶大備一言以蔽便書情頓極使元常老骨更
蒙榮造子敬懦肌不沈泉夜逸少得進退其間則王科
顯然可觀若非聖證品折恐愛附近習之風永遂淪迷
矣伯英既稱草聖元常寔自𨽻絶論旨所謂殆同璿璣
神寶曠世莫繼斯理既明諸畫虎之徒當日就輟筆反
古歸真方𢎞盛世愚管預聞喜佩無屆比世皆髙尚子
敬子敬元常既以齊名貴斯式畧海内非惟不復知有
元常於逸少亦然非排弃所可湼而無緇不過數紙今
奉此論自舞自蹈未足逞泄日月願以所摹竊示洪逺
思曠此二人皆是拘思者必當贊仰踴躍有盈半之益
臣與洪逺雖不相識從子詡以學業往來故因之有會
但既在閣恐或已應聞知摹者所操字大小不甚均調
熟看乃尚可恐填意大殊此篇方𫝊千載故宜令迹隨
名偕老益增美晚所奉貳旨伏循字迹大覺勁密竊恐
既以言發意則應言而新手隨意運筆均手會故益得
諧下情歡仰寶奉愈至世論咸云江東無復鍾迹常以
歡息比日竚望中原廓清太丘之碑可就摹採今論旨
云真迹雖少可得而推是猶有存者不審可復幾字既
無出身理胃煩得工人摹填數行脱蒙見此寔為過幸
又逸少摹鍾勢巧形密勝於自運不審此例復有㡬紙
垂旨以黄庭像讚等諸文可更有出給理自運之迹令
不復希請學鍾法仰惟殊思
　　　梁武帝答書
鍾書乃有一卷𫝊以為真意謂悉是摹多不足論有兩
三行許似摹微得鍾書體逸少摹鍾的可知近有二十
許首此殊字細畫短多是鍾法今始欲令人採帖未便
得付來月日有意者當遣送也
　　　陶𨼆居論書啟
逸少自呉興以前諸書猶為未稱凡厥好迹皆是向在
會稽時永和十許年中者從失郡告靈不仕以後畧不
復自書皆使此一人世中不能别也見其緩異呼為末
年書逸少亡後子敬年十七八全放此人書故遂成與
之相似今聖旨標題足使衆識頓悟於逸少無復末年
之譏阮研間近有一人學研書遂不復可别臣比郭摹
所得雖粗寓字形而無復其用筆迹勢不審前後諸卷
一兩條謹密者可得在出裝之例復蒙垂給至年末聞
不此澤自天直以啟審非敢必覬
　　　梁簡文帝答江東王上王羲之書啟
試筆成文臨池染墨䟽密俱巧其草皆得以望城扉如
瞻星石不啻雲飛之散何持曲辱之丹方當奉彼廷中
置之悵裏乍楷銅鈎時懸欹案我意之深良不能也
　　　梁元帝上東宫古跡啟
師宜八分之巧元常三體之妙史籀李斯之篆梁鵠曹
喜之書莫可摠箠桂官監滿甲館竊以鸞驚之勢既開
之於索靖鷹跱之巧又顯之於蔡邕是以遊霧重雲𫝊
敬禮之法鳥鴶魚頏表楊泉之賦頗好六文多慙三體
尚方大篆既已寂寥柱下方書何曾彷彿空慕河間之
聚書尤美東平之獻表齊彼尺牘顧已缺然北海楷𨽻
修成難擬
　　　梁庾肩吾謝東宫古跡啟
竊以仙岩遺軸入掘成虚孔壁藏文隨間已蠧石書有
曜厨畫猶飛豈有跡經四代年踰十紀芝英雲氣之巧
未損松鈆鵲返鸞鷔之勢下復薪竹必使酒肆來人池
流色變將搨北海之牘還代西河之簡
　　　梁顧野王上玉篇答
昔者庖犧始成八卦暨乎倉頡肇創六爻政罷結繩教
興書契天粟晝零市妖夜哭由來尚矣爰至𤣥龜龍馬
負河洛之圖赤雀黄鱗標受終之命鳯羽為字掌理成
書豈但人功亦猶天授故能𫝊流奥典鈎深至賾揚顯
聖謨耀光洪烈文遺百代則禮樂可知譯宣萬里則心言
可述授民軌物則縣方象魏興功命衆則誓威師旅律
存三尺政仰八成聽稱責於傅别執士師於兩造勒功
名於鍾鼎頌美德於神祇故百官以治萬民以察雕金
鏤玉升崧岱而告平汗竹裁縑寫憲章而授政莫不以
版牘施行經緯文字表於無窮者矣所以垂性閒居而
覿遐年之世藏形晦跡而識逺方之風遵覽篆素以測
九垓則靡差膚寸詳觀記録以游八裔則不謬毫釐鑒
氷鏡於往謨遺元龜於今體仰瞻景行式備音文戒慎
荒邪用存方典設教施法無以尚兹經世治俗豈先乎
此但微言既絶大旨亦乖故五典三墳競開異義六書
八體合方殊形或字各而訓同或文均而釋異百家前
後差互不少字書卷帙糾錯尤多難用尋求易生疑惑猥承
恩命預列彤庭總㑹衆篇校讐羣籍以成一家之製文
字之訓備矣而學慙積博聞見尤寡才非通敏理辭彌
疏既謬完蹤且乖聖旨謹當端笏擁篲以俟嘉猷
啟竊聞兩儀俶啟九皇始君情性初動有巢肇制三皇
代立十紀逓興龍牒浮河龜書起洛八卦既陳六爻攸
叙篆素之流是焉而出至於精課深妙求其本始末學
膚淺誠所未詳雖復研考六經校讐百代殊非庸菲所
能與奪謹𣲖條例同異具以上呈伏惟聖皇馭㝢膺籙
受圖德尚虞軒功造媯姒通微廣運乃聖乃神經天為
文止戈為武百工維理庶績咸熙勸以九歌撝之八柄
修文德以來要服舞干戚以格有苖是故仁風所扇九
服賓王正朔所班四荒懷德攻位洛汭則肅慎識受命
之興夷波海水則越裳知聖人之德豈但中和樂職近
播岷􁟧德化光被旁流江漢殿下天縱岳峙睿哲淵凝
三善自然匪須勸學六行前哲寧以勞踰是以聲覃八
表譽浹九垓規範百司陶鈞萬品爰獲留心圖籍俛情
篆素糾先民之積繆振往古之重疑簡冊所傳莫今比
盛野王沾濡聖道沐浴康衢不揆愚淺忘陳狂狷徒蒙
收賜終當覆瓿空思來者懼後無傳悚悸交心罔知攸
錯謹啟
　　書牋
　　　唐李嶠為鳯閣侍郎王方慶上書法牋表
臣某言奉墨勅令臣家所有書法並將進來但臣家書
法屬隋季亂離並多墜失臣十代再從伯祖羲之書先
有四十餘紙貞觀十二年太宗文武皇帝購求遺迹臣
亡父先臣𢎞直並將奉進一不敢留今之所存唯有一
卷并臣十一代祖𨗳已下書一秩十卷謹隨狀進上但
臣弓冶不嗣堂搆缺然雖奉納楹多逢壞壁亡失之外
所餘無㡬私珍什襲方遺子孫不謂兩曜迴光九霄俯
聽曲延採拾遂登旒扆使千載遺寶重增於光價九泉
深隧更奉於聖涯寵被私門榮沾異代懷思慕逺感佩
兼深臣方慶誠惶誠恐頓首頓首死罪
　　　為納言姚璹等御賜飛白書牋表　前　人
臣璹等言今月十一日屢傳綸㤙作飛白書題臣等名
字垂賜跪承寶貺仰戴瓊文如披七曜之圖似發五神
之檢九霄美澤與垂露而同沾千載嘉祥並迴鸞而共
集冠六文而首出掩八體而孤騫眇乎若遊霧之拂春
林靄乎似輕雲之上銀漢頡皇之始模蟲篆未足多竒
劉后之嘗學雲書孰云能擬固巳工逾懸帳妙盡刻符鍾
繇竭力而難比伯英絶筋而不逮則知乃神乃聖包衆
智而同歸多藝多材摠群方而兼善諒天機之獨運豈
凡識之能窺臣等才浮瓶筲任叨衡石器滿之誡每切
於愚心棟隆之吉寔慙於明代而天慈曲奬乾造不遺
厚禄尊官既殫思而極寵良辰美景又申歡而接燕慶
方行而已及澤大溥而先加殊恩與骨肉等深縟禮共
衣冠相絶今復親陪霽賞特流宸翰嬴氏之魂遊天上
莫比超昇閔生之名在月中詎方遐邈昔者烏衣世胄
肇聲於署璧白鳳名流僅聞於題柱未有芝英草聖近
縟於采箋合壁逸珍俯光於掌握臣以泰交獨冠今古
方且示彼記言𫝊諸貽訓表一人之殊寵留百代之榮
觀手舞足蹈徒深踴躍之心摩頂至踵豈答生成之施
無任欣戴之至謹詣闕命表陳謝聞
　　　為王相請改六書牋表
臣某言臣聞兩儀定位法參必在於區分百物正名稱
謂不可以相奪然則當至公之運勿申於權處太朴之
辰宜循其本臣竊見周官保氏教國子六書一曰指事
二曰象形三曰諧聲四曰會意五曰轉注六曰假借夫
假借者謂本無其字假用音者也昔伏羲氏仰觀法於
天俯觀法於地爰造書篆是生文籍夫書者著也篆者
𫝊也所以明著誓言𫝊之不朽推意信字斷文不疑垂
萌示象紀天下之徳安可穿鑿音訓物類難周維魯
共王壞孔子之宅河内女子毁老子之家而屋壁之餘
門庭盖尠敬侯所寫凋訛於正始之間汲冢所開散落
於太原之際由是後儒晩學苦音訓之繁耆生故老嗟
異同之雜下兼案牘旁洎質劑聽受施行莫能見睹觀
摹典憲於何取則不有釐改孰𨗳群疑當今受神丹鑄
寶鼎封禪之隆固將九皇比德文章之盛豈直三代同
風百官以理萬人以察臣比伏見御筆前後所製新字
等神功開合天地範圍於筆端造化運行日月相朢於
紙上玉諜石記無以核其幽深河圖洛書不能名其麗
則臣幸承皇訓親沐聖教窺東國一札之文章兩京七
言之歌詠劉德之陳雅樂雖未澄心劉儻(一作/倘)之學史書
頗嘗留目輒欲循環睿旨罄竭蒙情凡所借言並加新
字將令分有一定無汩乎𣲖流理或萬殊各隨其事業
以此化俗佇微益於毫釐以此教人倘不虧於景響伏
乞上𤣥卑聽至道曲成務此庸愚霈然聽許臣即望以
類撰綴隨表進呈輕觸冕旒不勝惶愓之至
　　書判
　　　字詁判
甲書字詁所由計功不及日請科罪不伏訴云紙類不
同
　　　對
去聖久逺微言已絶求之淳儒存諸詁訓陳呉恢之青
簡恐悞當時許蔡邕之丹書將𫝊後學況秘緯有府寫
書置官傭計長功能歸典藝紙既昧於大小課罔齊於
疾徐覽之繁文豈將鳥以觀迹率其大較乃非人之掣
肘惟甲斯篆非罪勿籍
　　　對同前　　　　　　　　　　裴　騰
底禄致位職司在公登朝庶官無廢一命甲也遊學効
於文字工彼汗簡嘗觀太史之書臨諸墨池能妙右軍
之筆徵諸考績在日課而有違何以曠官俾月計而不
足寧使微言有絶古詞無傳或計巧而致科豈多言
而獲免
　　　對同前
甲楷法有聞頗齊刀筆之吏象形自業偶佐寫書之官
不能殺竹惟青臨池盡黑當年有立應已盈裾計日不
移無慙尺牘今乃自貽是事日課有違左氏門庭雖多
筆硯稚川史籍不滿巾箱曾莫務於五車徒見司於雙
管以是㑹意雖則麾肱不能中程何為當理今之薄訴
將俟片言欲遲單父之書須辨洛陽之紙則類之大小
猶或可問刑之出入於是乎在
　　　對同前
甲手揮五色已臨科斗之書傳寫六經方寘麒麟之閣
而論其日課將貽秋興其羲和之晷遲速有殊簡牘之
良短長非等理宜科以畏愛之景辨以功庸之効先則
窮其狀跡然復寘以刑科何乃厚誣仍令薄訴須緘騰
口之訟方入噬膚之獄
　　　對同前　　　　　　　　　　王　釗
人之從事則有司存率由舊章乃無厥咎甲以九流賤
職三寫為務理宜不愆於素欽乃攸司何得漫其所守
越我王度挈瓶猶且不假落簡安得有乖致使魚魯闕
辨於當時鈆黄莫施於學校罪自掇也刑明何逃然而
紙類以難易論功系日以短長命課事無準定理從
哀矜或須加減不伐有詞待測淺深之量方申大小
之辜
　　　對同前
八卦六爻是生書籍龜文鳥跡遂成模楷開汲郡之塜
升魯國之堂遂獲遺篇多因墜簡惟甲婆娑玉府掌握
銀鈎取類筆耕成能墨妙棄其晷刻差以毫釐計功維
自課其短長紙類必難逃其簡牘必也時無所廢理寔可
憑須精不匱之勤寧窒有孚之訟
　　　署書題閣判
得甲代以署書為業因題而變華髪自後而絶鄉黨以
墜業擯逐云甲訴無犯不伏
　　　對
幹蠱馳聲惕厲終吉振人為義何難之有顛沛於是克
荷良存甲絶翰深規代濟其美精逾史籀得方丈之雲
横績洞張芝改圓池之波態晉廷稱妙即擅一臺越市
推珍還標五字諒無殞於前哲俾垂裕於後昆孰謂
象賢旋聞鮮克屬以功開揆日翥偃蹇之雕甍號起凌
雲結瞳矓之畫閣式題飛牓方至鵲返之書坐陟雲梯
遂變虎賁之髪菱花鏡裡非復青顔薤葉風前俄隳素
業垂堂取誡誠欲謹身良冶遽捐其如棄訓撫韋家之
宿事徒想欽承語王氏之門風深逺祖述永言丘首難
安懷土之心浩意家聲宜復懸針之藝
　　　學書判
丁學盤盂書庚相為引重後乙云遂學或止之舉庚或
正之丁云以此報德
　　　對
丁本諸生弱齡有志操觚遊藝負笈從師服膺孔甲之
書留心田蚡之業精窮小學聲洽大成庚有親仁之風
乃思延譽之美為游揚於左右得推擇於簪𥚑不以引
重之恩而忘奏舉之意眷言報德在此奉公韓厥之故
事非遥郤詵之流風斯在自得盡忠之規何聴無稽之說
　　　對同前
學貴博通九流異軫書稱秘奥四微攸藏必温故而知
新方不朽而致逺丁服勤㒺倦考古斯多精孔甲之書
方求筮仕獲鄭莊之荐終聞推轂登朝有譽常懷報德
之心司敗無言遂致徇私之罰此乃韓厥之舉郤詵其人
旌國史而無慙訪朝英而罕輩彼或止者何其小哉請
息挽弩之言以錫乘華之寶
　　　傭書判
甲居道周以傭書自業乙侮之折箠以笞其背甲告他
物歐人
　　　對　　　　　　　　　　　　李體烈
士生於代各安其業或削觚成學或握槧求工道既多
門執非一揆甲言自巷黨爰居道周雖殊蘭蕙之邇且
託桑榆之蔭傭書自給道有類於班超因侮見罪迹方
均於寗越汗簡之貴既不見稱折箠之尤理宜從譴
　　　對同前　　　　　　　　　　鄭少微
禮訓成俗負販有尊明義在躬德威不侮講學修業固
無取於筆耕興藝輔仁事必資於善誘而由禮靡及好
狎是崇疑宓子之引肘類徒人之袒背議諸私室雖一
抶之何傷列在公庭抵三尺而誰咎他物所擊法所難
容
　　　丹書判
甲以經多謬自丹書碑使工鐫刻立於太學門外其觀
游摹寫者車日千餘兩京尹以其聚衆笞之訴稱有故
　　　對　　　　　　　　　　　　李希定
去聖久逺微言將絶人用其私各安所見闕文不盡大
義已乖非有獨見之明誰解陋儒之患甲總覈六藝研
精百氏紕繆必考朱紫斯分既祖述於魯儒升我堂矣
自光揚於漢筞職爾之由竹簡之書且或朽蠧金碑之
字從兹鐫刻魏文典論豈列鴻都揚子𤣥經虚𫝊麟閣
觀者如堵紙貴且聞將萬古之不刋於千兩而何有京
尹之罰其或病諸既無索於杜季庶息威於寗越
　
　
　
　書苑菁華卷十五
欽定四庫全書
　書苑菁華卷十六
　　　　　　　　　　　　　宋　陳思　撰
　　書
　　　漢許冲上説文解字書
召陵萬嵗里公乗草莽臣冲稽首再拜上書皇帝陛下
臣伏見陛下神明盛徳承遵聖業上考度於天下流化
於民先天而天不違後天而奉天時萬國咸寧神人以
和猶復深惟五經之妙皆為漢制博採幽逺窮理盡性
以至於命先帝詔侍中騎都尉賈逵修理舊文殊藝異
術正教一端苟有可以加於國者靡不悉集易曰窮神
知化徳之盛也書曰人之有能有為使羞其行而邦其
昌臣父故大尉南閣祭酒慎本從逵授古學盖聖人不
空作皆有依據今五經之道昭炳光明而文字者其本
所由自周禮漢律皆當學六書貫通其意巧説衺辭使
學者疑慎博聞通人考之於逵作説文解字六藝羣書
之詁皆訓其意而天地鬼神山川草木鳥獸魚蟲洎雜
物竒怪王制禮儀世間人事莫不畢載凡十五卷十三
萬千四百四十一字慎前以詔書校東觀教小黄門孟
子李喜等以文字未定未奏上今慎以病遣臣賫詣闕
慎又學孝經孔氏古文説古文孝經者孝昭帝時魯國
三老所獻建武帝時給事中議郎衞宏所校皆口𫝊官
無其説謹撰具一篇并上臣冲誠惶誠恐稽首頓首死
罪死罪臣頓首再拜以聞皇帝陛下建光元年九月己
亥朔二十日戊午上(徐鍇曰建光元年漢安/帝之十五年嵗在辛酉)召上書者
汝南許冲詣左掖門㑹并齎所上書十月十九日黄門
饒喜以詔書賜召陵公乗許冲布十四匹即日受詔來
省掖勅勿謝
　　　唐李陽冰上採訪李大夫書
陽冰志於古篆殆三十年見前人遺迹美即美矣惜其
未有㸃畫但偏旁模刻而以緬想聖達立卦造書之意
乃復仰觀俯察六合之際焉於天地山川得方圓流峙
之常於日月星辰得經緯昭回之度於雲霞草木得靡
布滋蔓之容於衣冠文物得揖讓周旋之體於眉髪口
鼻得喜怒舒惨之分於蟲魚禽獸得屈伸飛動之理於
骨角齒牙得擺拉咀嚼之勢随手萬變任心所成可謂
通三才之品彚備萬物之情狀者矣常痛孔壁遺文汲
冢舊簡年代浸逺謬誤滋多蔡中郎以豐同豊李丞相
以未為東魯魚一惑涇渭同流學者相承靡所遷復每一
念至未嘗不廢食雪泣攬筆長歎焉天之未喪斯文也
故小子得篆籀之宗㫖皇唐聖運逮兹八葉天生克復
之主人樂惟新之命以淳古為務以文明為理欽若典
謨疇咨故實誠願刻石作篆備書六經立於明堂為不
刋之典號曰大唐石經使萬代之後無所損益仰聖朝
之鴻烈法髙代之盛事死無恨矣陽冰年垂五十去國
萬里家無宿舂之儲出無代步之乗仰望紫極逺於丹
霄若溘先犬馬此志不就必將有負於聖朝是謂長埋
於古學矣大夫銜命北闕撫寧南方苟利國家専之可
也伏奉命題簡牘及到主人寒天已暮闇燭之下承命
書之霜深筆冷未窮體勢倘歸秦之日一使聞天非小
人之已務是大夫之功業可否之事伏惟去就之陽冰
再拜
　　書序
　　　漢許慎説文解字序
古者庖犧氏之王天下也仰則觀象於天俯則觀法於
地視鳥獸之文與地之宜近取諸身逺取諸物於是始
作為八卦以垂憲象及神農氏結繩為治而統其事庶
業綦繁飾偽萌生黄帝之史倉頡見鳥獸蹏迒之跡知
分理之可相别異也初造書契百工以治萬民以察盖
取諸夬揚於王庭言文能宣教明化於王者朝廷君子
所以施禄及下居徳則忌也倉頡之初作書盡依類象
形故謂之文其後形聲相益即謂之字字者言孳乳而
浸多也著於竹帛謂之書書者如也以迄五帝三王之
世改易殊體封於泰山者七十有二代靡有同焉周禮
八嵗入小學保氏教國子先以六書一曰指事指事者
視而可識察而可見上下是也二曰象形象形者畫成
其物随體詰詘日月是也三曰諧聲諧聲者以事為名
取譬相成江河是也四曰㑹意㑹意者比類合誼以見
措撝武信是也五曰轉注轉注者建類一首同意相受
考老是也六曰假借假借者本無其字依聲託事令長
是也及宣王太史籀著大篆十五篇與古文或異至孔
子書六經左丘明述春秋𫝊皆以古文厥意可得而説
其後諸侯立政不統於王惡禮樂之害已而皆去其典
籍分為七國田疇異畮車涂異軌律令異法言語異聲
文字異形秦始皇帝初兼天下丞相李斯乃奏同之罷
其不與秦文合者斯作倉頡篇中車府令趙髙作爰厯
篇太史令胡母敬作博學篇此皆取史籀大篆或頗省
改作謂小篆者也是時秦燒滅經書滌除舊典大發隸
卒興役戍官獄職務繁初有隸書以趨約易而古文由
此絶矣(徐鍇曰王僧䖍云秦獄吏程邈善大篆得罪繫/雲陽獄増减大篆去其繁複始皇善之出為御)
(史名其書曰隸書班固所謂始之於徒/隸也即今之隸書而無㸃畫仰俯之勢)自爾秦書有八
體一曰大篆二曰小篆三曰刻符四曰蟲書(徐鍇曰案/漢書注蟲)
(書即鳥書以書幡信蟲鳥/為形即下云鳥蟲是也)五曰摹印(蕭子良以刻符摹/印合為一體徐鍇)
(以為符者竹而中剖之字形半分理應别為一/體摹印屈曲瑱宻則秦始文也子良誤合之)六曰署
書(蕭子良云署書漢髙六年蕭何所定以題蒼/龍白虎二闕羊欣云何覃思累日然後題之)七曰殳
書(徐鍇曰書於殳也殳/觚随其勢四面書之)八曰隸書漢興有草書(徐鍇曰/案書傳)
(多云張芝作草書而云齊相杜操作據説文則張芝之/前已有矣蕭子良云藁書者董仲舒欲言災異屬藁草)
(未上即為藁書藁草之初也史記上官奪屈原藁/草今云漢興有草者即所言藁草是剏為草書也)尉律
(徐鍇曰尉律/漢律篇名)學僮十七已上始試諷籀書九千字乃得
為吏又以八體試之郡移太史并課最者以為尚書史
書或不正輒舉劾之今雖有尉律不課小學不修莫達
其説久矣孝宣時召通倉頡讀者張敞從受之凉州刺
史杜鄴沛人爰禮講學大夫秦近亦能言之孝平時徵
禮等百餘人令説文字未央廷中以禮為小學元士黄
門侍郎揚雄采以作訓纂篇凡倉頡已下十四篇凡五
千三百四十字羣書所載畧存之矣及亡新居攝使大
司空甄豐等挍文書之部自以為應制作頗改定古文
時有六書一曰古文孔子壁中書也二曰竒字即古文
而異者也三曰篆書即小篆秦始皇帝使下邽人程邈
所作也(徐鍇曰李斯雖改史篇為/秦篆而程邈復同作也)四曰佐書即秦隸書
五曰繆篆所以摹印也六曰鳥蟲書所以書幡信也壁
中書者魯恭王壊孔子宅得禮記尚書春秋論語孝經
又北平侯張蒼獻春秋左氏𫝊郡國亦往往於山川得
鼎彛其銘即前代之古文皆自相似雖頗復見逺流其
詳可得畧説也而世之人大共非訾以為好竒者也故
詭更正文鄉壁虛造不可知之書變亂常行以耀於世
諸生競説字解經諠稱秦之隸書為倉頡時書云父子
相𫝊可得改易乃猥曰馬頭人為長人持十為斗蟲者
屈中也廷尉説律至以字斷法苛人受錢苛之字止句
也若此者甚衆皆不合孔子古文謬於史籀俗儒嗇夫
翫其所習蔽所希聞不見通學未嘗覩字例之條怪舊
執而善野言以其所知為秘妙究洞聖人之微㫖又見
倉頡篇中幼予承詔因號古帝之所作也其辭有神仙
之述焉其迷誤不喻豈不悖哉書曰予欲觀古人之象
言必遵修舊文而不穿鑿孔子曰吾猶及史之闕文今
亡矣夫盖非其不知而不問人用己私是非無正巧説
衺辭使天下學者疑盖文字者經藝之本王政之始前
人所以垂後今人所以識古故曰本立而道生極天下
之至賾而不可亂也今叙篆文合以古籀博采通人至
於小大信而有証稽撰其説將以理羣類解謬誤曉學
者達神恉(徐鍇曰恒即意㫖字/㫖者美也多通用)分别部居不相離厠(徐/鍇)
(曰分部相從/自許始也)萬物咸覩靡不兼載厥誼不昭爰明以論
其稱易孟氏書孔氏詩毛氏禮周官春秋左氏論語孝
經皆古文也其於所不知盖缺如也
　　　唐顔元孫干禄字書序
史籀之興備存往制筆削所誤抑有前聞豈惟豕上加
三盖亦馬中闕五迨斯以降舛謬實繁積習生常為弊
滋甚元孫伯祖故秘書監貞觀中刋正經籍因録字體
數紙以示讐校楷書當代共𫝊號為顔氏字樣懐鈆所
賴汗簡攸資時説頓遷嵗久還變復有邵書新定字樣
是學士杜延業續修雖稍増加無能條貫或應出而靡
載或詭衆而難依且字書源流起於上古自改篆作隸
漸失本真若總據說文便下筆多礙當去泰去甚使輕
重合宜不揆庸虚久思編葺須因閒暇方契宿心遂㕘
校是非較量同異其有義理全僻罔勿畢該㸃畫小虧
亦無所𨼆勒成一卷名曰干禄字書以平上去入四聲
為次(每轉韻以/朱㸃其上)具言俗通正三體(大較則有三體/非謂每字總然)偏旁
同者不復廣出(謂殳氏回仰/召之類是也)字有相亂因而附焉(謂彤/彤宂)
(宂禕禕之/類是也)所謂俗者例皆淺近惟籍帳文案券契藥方
非涉雅言用亦無爽倘能改革善不可加所謂通者相承
久逺可以施表奏牋啓尺牘判狀因免詆訶(若須作文/言及選曹)
(令試擇兼正/體用之尤佳)所謂正者並有憑據可以施著述文章對
策碑碣將為允當(進士考試理宜必遵正體明經對策/貴合經注本文碑書多作八分任别)
(詢舊/則)有此區别其故何哉夫筮仕觀光惟人所急循名
責實有國恒規玩考文辭兼詳翰墨昇沈是繫安可忽
諸用捨之間尤須折衷目以干禄義在兹乎綆短汲深
誠未達於涯涘岐多路惑庶有歸於適從如曰不然請
俟来哲
　　　唐張㕘五經文字序
易繫辭曰上古結繩以治後世聖人易之以書契百官
以治萬民以察盖取諸夬夬者王廷字號決之大者決
以書契也逮周禮保氏掌養國子以道教之六書謂象
形指事㑹意諧聲轉注假借六者造字之本也雖蟲篆
變體古今異文離此六者則為謬惑矣王者制天下必
使車同軌書同文故教人八嵗入小學文有疑者則必
闕而求之春秋之末保氏教廢無所取正各遂其私故
孔子曰吾猶及史之闕文也今亡矣夫盖子少時人猶
有闕欵之問後亡斯道歎其不知而作之也蕭何漢制
亦有著法大使試學童諷書九千字乃得為史以六體
試之吏人上書字或不正輒有舉劾皆正史遺文可得
焯知者也劉子政父子校中秘書自史籀以下凡十家
序為小學次於六藝之末後漢許叔重收集籀篆古文
諸家之學就隸為訓注謂之説文時蔡伯喈亦以滅學
之後經義分散儒者師門各守所習傳記交亂訛偽相蒙
乃請刋之定五經備體刻石立於大學之門外謂之石
經學者得以取法焉遭離變難僅有存者後有吕忱又
集説文之所漏畧著字林五篇以補之今置國子監置
書學博士立説文石經字林之學舉其文義嵗登下之
亦古之小學也自頃考功禮部課試貢舉務於取必六
書許以所習為通人苟趨便不求當否字失六書猶為
一事五經本文為蕩而無守矣十年夏六月有司以職
事之病上言其狀詔委國子儒官勘校經本送尚書省
參幸承詔㫖得與二三儒者分經鈎考而共次之互發
字義更相難及又以前古字少後代稍益之故經典音
字多有假借(謂若假后為後辟為避陸為/六知為智之類經典通用)陸氏釋文自
南徂北徧通衆家之學分析音訓為詳學者當以此正
之(惟今文尚書改就自今字刪定之月令/依其當時進本與説文音訓頗有不同)卒以所刋書
於屋壁雖未知蔡學之精宻石經之堅久慕古之士且
知所歸然以經典之文六十餘萬既字兼他體(若鼏幂/同物禮)
(經相舛蒍薳同姓春秋互出/詰故同篆詩題交錯之類)音非一讀(若鄉愿之鄉為/嚮取材之材為)
(哉兩音出於一字/而不决其當否)學者𫝊授義有所存離之若有本合
之則難並至當之餘但朱發其旁而已猶慮嵗月滋久
官増代易倘復蕪漫失其本真乃命孝廉生顔𫝊經收
集疑文互體受法師以為定例凡一百六十部三千二
百七十五字分為三卷説文體包古今先得六書之要
(若古文作明篆文作朙古文作曐篆文作/星之類古體經典通行不必改而從篆)有不備者求
之字林(若挑稱逍遥之類説文/漏畧今得之於字林)其或古體難明衆相驚
懵者則以石經之餘比例為助(若宐變為宜㬜變為晉/之類説文字有人所難)
(識則以石經遺/文字與音代之)石經湮沒所存者寡通以經典及釋文
相承隸省引而伸之不敢専也(若􁁉􁀂變為夀㮚變為/栗之類石經湮沒經典)
(及釋文相/承作耳)近代字様多依四聲傳冩之後偏旁漸失今
則采説文字林諸部以類相從務於易了不必舊次自
非經典文義之所在雖切於時畧不集録以明為經不
為字也非常體偏有所合者詳其記據各以朱字記之
俾夫觀省無至多惑大厯十一年六月七日司業張參
序
　　　唐鄭滑節度賈躭說文字源序
庖犧氏觀鳥獸之文篆形指事作書契以代結繩
降及夏殷周通謂之古文至宣王太史史籀著大
篆十五篇古文小異七國分裂篆與古文隨其所
尚始皇兼并海内丞相李斯作倉頡七章車府令
趙髙作爰歴六章太史令胡母敬作博學七章並
約籀文而篆體轉工即世謂之小篆後發卒理獄
滋多更趨省易隸書出焉漢興書師以隸合小篆
為五十五章教閭里平帝元始中徴通小學㑹京
師者百有餘人揚雄採掇其可用者作訓纂八十
九章除其重複東漢班固加十三章為一百二章六
千一百二十字羣書所載畧備自三國後隸書盛行
古文篆籀寖微矣歴晉魏周隋宋齊梁陳通篆者日寡
惟碑頌之額時覩數字仍十中八九檢文題之國家成
均六書居其一學者粗紀畫㸃鮮造精微聖徳後方事
之殷鄉吏富家咸俯拾青紫郡邑髦楚不復積功於六
藝惟趙郡李陽冰神明篆法上隣李斯時人獲之悉藏
篋笥大厯中篆故李司徒新馹記於東㕔之門右筆法
古淡識者宗師猶子檢校祠部員外郎騰能副其業耽
每嘆隸書轉訛難究㑹意篆體加正方便校原小學中
獨許慎説文最為首出目録五百四十言衆字之根若
能研慮於中則聖人之㫖趣可得而知因請騰繼世父
之妙書坯山之石藉久垂示將来兹亭控白馬之古津
是皇華之都㑹流𫝊模冩以候君上
　　　唐𤣥度九經字樣序
臣聞秦焚詩書塞人視聴漢興典籍以廣聰明伏以龜
鳥之形去聖彌逺㸃畫訛變遂失本源今陛下運契黄
農遇崇經籍觀人文以成俗念鳥跡之乖方繇是遂微
臣之上請許於國學創立石經仍令小臣覆定字體謬
司刋校誓盡所知大厯中司業張參掇篆字之謬著為
定體號曰三經文字本部之中採其疑誤舊未載者撰
成新加九經字樣一卷凡七十六部四百二十六字其
偏旁上下本部所遺者乃纂為雜辨部以統之若體畫
全虧則引文以證解之扵雅言執禮誠媿大儒而快
覩争先式遵小學謹依開元文字辨其舛訛至於聲
韻但約四聲定其音㫖今條目已舉刋削有成願竭
愚𠂻以資後學當開成丁巳嵗序謹上
　　　唐林韞撥鐙序
韞咸通末為州刑掾時廬陵盧肇罷南浦太守歸宜春
公之文翰故海内知名韞竊慕小學因師於盧公子弟
安期嵗餘盧公忽相謂曰子學我書但求其力爾殊不
知用筆之妙不在於力執筆先虚掌實指指不入掌東
西上下何所閡焉常人云永字八法乃㸃畫爾拘於一
字何異守株翰林禁經云筆貴饒左書尚遲澁此君臣
之道也大凡㸃畫不在拘于長短逺近但勿遏其勢俾
令筋骨相連意在筆前然後作字若平直相似狀如算
子此畫爾非書也吾昔受教於韓吏部其法曰撥鐙今
將授子子勿忘傅擫拖鈎拽是也訣盡於此子其㫖而
味乎韞加以久罹戎事筆硯多荒終不能窮其妙亦猶
古人有得不死之術者他人將從學焉未至得術者物
故歎恨不極人或譏之曰彼尚不能自免何恨之有耶
客曰昔有善算術者臨終傳於子終不能曉仍傳於人
他人盡其妙彼何妨得而不能免哉愚雖受盧公之命
既不能自益其妙敢以復傳於智者
　　　後蜀林罕字源偏旁小説序
罕長興二年嵗在戊子三十有五疾病踰時困坐思書
之㸃畫莫知所以乃搜閲今古篆隸始見源由旅觀近
代以来篆隸多失始則悶乎不知終則惜其錯誤欲有
端正將示同人病間有事其志不遂至明徳二年乙未
復病迄於丁酉冬不瘳病中無事得遂前志於大理少
卿趙崇祚討論成一家之書昔孔安國尚書序云古者
伏羲氏之王天下也始畫八卦造書契以代結繩之政
由是文籍生焉賈躭鎮滑州時作偏旁字法序云降及夏
殷間通謂之古文至宣王太史史籀著大篆十五篇與
古文小異七國分裂大篆古文隨其所尚始皇兼并海内
丞相李斯遂收拾遺逸作蒼頡七章中車府令趙髙作
爰歴六章太史胡母敬作博學七章並約籀文篆體轉
正即世謂之小篆屬秦政滋繁人趨簡易故軍正程邈
變古文大小篆作隸書然書之所興莫定何代隸之所
起始自秦時篆者蟲篆之形隸者便僕隸之用漢初有
書師以隸合小篆為五十五章教於鄉里平帝元始中
徴通書㑹京師者百有餘人方立小學之科揚雄採掇
其可用者作訓纂八十九章至東漢班固加十三章共
一百二章二千一百二十字雖羣書並載而目録不分
惟漢太尉祭酒許慎取其形類作偏旁條例十五卷名
之説文説文遺漏吕忱又作字林五卷以補其缺漏三
國之後歴晉魏陳隋隸書盛行篆書殆將冺滅至唐將
作少監李陽冰就許氏説文重加刋正展作三十卷今
之所行者是也其時復於説文篆字下便以隷書照之
名之字統開元中以隸體不定復隸書字統不録篆文
作四十卷名之開元文字自此隸體始定矣兼改古文
尚書及無平不陂字即其類也先已有九經音義及切
韻玉篇行焉大厯中司業張參作五經文字三卷凡一
百六十部其序畧云以類相從務於易了不必舊次非
經典文義之所在雖切於時畧不集録以明為經不為
字也開成中唐元度以五經文字有所不載者復作新
加九經字樣一卷凡七十六部其序畧云其偏旁上下
本所無者乃纂為雜辨部以統之然九經所有之字可
加訓切况是隸書莫知篆意其字注解或云説文者即
前来兩説文者或云石經者即蔡邕於國學所立石經
者或云隸省者即隸減也少減曰省乃是隸書於篆書
中減省畫㸃而已非是官省之省唐立石經乃蔡邕之
故事也周禮保氏掌養國子以道教之六書謂象形指
事㑹意諧聲轉注假借六者造字之本也篆雖一體而
隸變數般篆隸既興訛舛相錯非究於篆無由曉隸六
書者非止一意而屬一字一字之内有占六書二三四者
大都造字皆包含六意自有正者倒者横而在上中下
者豎而在左右中者向者背者並者重者順者逆者左
者右者俯者仰者横折而包别字者豎間而夾别字者
有一字成者有全二字三字四字五字合成者有省二
字三字四字合成者隸書有不抛篆者有全違篆者有
減篆者有添篆者有篆隸同文者有篆體則可辨變隸
體則多有義異而文同篆亦有之今悉解之於後文此
不重列俗有隸書賦者假記許慎為名頗乖經據顔氏
家訓云斯實陶先生弟子杜道士所為大誤時俗吾家
子孫不得收寫又有今古隸書端字決疑賦更不經於
隸書賦當今之世不可學之人有文下作字為學更旁
作生為蘇凡數十百字謂之野書唐有勅文明加禁斷
今往往見之亦不可輒學顔真卿撰干禄字書一卷毎
一字作三般即注云上正中通下俗既立標題合有褒
貶全無予奪亦無取焉其道書鬼書大篆章草八分飛白
破體行書無益於字此亦不録篆隸有筆力遒健字勢
研麗者斯乃意巧之人臨文改易或參差之長短之曲
折之抝捩之務於竒怪以媚一時後習之人性有利鋭
致與原篆隸不同盖病由此起今之學者但能明知八
法洞曉六書道理既全體格自實亦何必鍾歐虞褚柳
之惑亂哉罕今所篆者則取李陽冰重定説文所隸者
則取開元文字雖知魯鈍未識源流所貴講説皆有依
憑㸃畫且無差互杜征南注左氏春秋以經籍雜傳謂
之集解何都尉論序云今集諸家之善亦謂之集解罕
以隸書解於篆字之下故效之亦曰集解今以説文浩
大備載羣言卷軸繁多卒難尋究翻致懵亂莫知指歸
是以翦截浮辭撮其機要於偏旁五百四十一字下各
随字訓叶或有事闗造字者混而難辨者須見篆方曉
隸者雖在注中亦先篆後隸各随所部載而明知其餘
形聲易㑹不闗造字者則畧而不論其篆文下及注中
易字便以隸書為音如稍難者則以經四聲而聲不足
仍加切韻使學者簡而易從渙然冰釋於説文中已十
得其八九矣名之曰林氏字偏旁小説古人窮困堙厄
而述作興焉罕卧疾數年飽食終日思有開悟貽厥將
来非欲獨藏私家實冀徧之天下乃手書刻石期於不
朽一免𫝊寫之誤二免翰墨之勞或有索之易為脱本
篆隸無纎毫之負神人無愧恥之心古今所疑坦然明
白如其漏脱畧俟君子廣政十二年三月日林罕序
　
　
　
　
　
　書苑菁華卷十六
欽定四庫全書
　書苑菁華卷十七
　　　　　　　　　　　　　宋　陳思　撰
　　書歌
　　　李潮八分小篆歌　　　　　　杜　甫
蒼頡鳥跡既茫昧字體變化如浮雲陳倉石鼓乆已訛
大小二篆生八分秦有李斯漢蔡邕中間作者寂不聞
嶧山之碑野火焚棗木傳刻肥失真苦縣光和尚骨立書
貴瘦硬方通神惜哉李蔡不復得吾甥李潮下筆親尚書
韓擇木騎曺蔡有鄰開元以来數八分潮也奄有二子
成三人况潮小篆逼秦相快劒長㦸森相向八分一字直
千金蛟龍盤拏肉倔强吳郡張顛誇草書草書非古空
雄壯豈如吾甥不流宕丞相中郎丈人行巴東逢李潮
逾月求我歌我今衰老才力薄潮乎潮乎奈汝何
　　　贈懐素草書歌　　　　　　　李白
少年上人號懐素草書天下稱獨步墨池飛出北溟魚
筆鋒殺盡中山免八月九月天氣凉酒徒詞客滿髙堂
牋麻素扇排數箱宣州石硯墨色光吾師醉後倚䋲床
須臾掃盡數千張飄風驟雨驚颯颯落花飛雪何茫茫
起来向壁不停手一行數字大如斗怳怳如聞神鬼驚
時時只見龍蛇走右盤左蹙如驚電状同楚漢相攻戰
湖南七郡凡幾家家家屏幛書題徧王逸少張伯英古
来幾許浪得名張顛老死不足數我師此義不師古古
来萬事肯天生何必要公孫大娘渾脱舞
　　　懐素上人草書歌　　　　　　王　邕
衡陽雙峽挿天峻青壁巉巉萬餘仭此中靈秀衆所知
草書獨有懐素竒懐素身長五尺四嚼湯誦呪吁可畏
銅鉼錫杖倚閒庭班管秋毫多逸意或粉壁或綵牋滿
床絹素何相鮮忽作風時如電掣更㸃飛花兼散雪寒
猿飲水撼枯藤壯士㧞山伸勁鐵君不見張芝昔日獨
稱覽君不見近日張旭為若顛二公絶藝人所惜懐素傳
之得真跡峥嶸蹙出海上山突兀狀成湖畔石一縱又
一横一欹又一傾臨江不羡飛帆勢下筆長聞驟雨聲我
牧此州喜相識又見草書多慧力懐素懐素不可得開
卷臨池轉相憶
　　　同前　　　　　　　　　　　戴叔倫
楚僧懐素工草書古法盡能新有餘神清骨踈意真率
醉来為我揮㨗筆始從破體變風姿一一花開春景遲
忽為壮麗就枯澁龍蛇騰盤獸屹立馳毫驟墨刻奔洄
滿坐失聲看不及心手相思勢轉竒詭形怪状翻合宜
人人細向此中妙懐素自言初不知
　　　同前
幾年出家通宿命一朝却憶臨池聖轉腕摧鋒増崛﨑
秋毫繭紙常相隨衡陽客舍来相訪連飲百杯神轉王忽
聞風裏度飛泉紙落紛紛如枯鳶形容脱落真如助心
思周逰在何處筆下􁁣㸔激電流字成只畏盤龍去􁁣
狀奔騰若轉篷飛絲歴亂如廻風長松老死倚雲壁蹙
浪相翻驚海鴻於今年少尚如此歴觀逺代無倫比妙
絶當能動鬼神崔蔡幽魂更心死
　　　同前　　　　　　　　　　　魯牧
吾觀開士多利用筆精墨妙誠堪重身上藝能無不通
就中草聖最天縱有時興酣發神機揮毫㸃墨縱横飛
風聲吼烈隨手起龍蛇迸出空壁飛連掃數行勢不絶
藤懸岩蹙生竒節劃然放縱驚雲濤或時頓挫蒙毫髪
自然宛轉無所拘大笑羲之用障圗狂来紙盡勢不盡
投筆抗聲連叫呼信之鬼神助此道墨池未盡書已好
行路談召口不容滿堂觀者罕絶倒所恨時人多笑聲
唯知賤實翻貴名觀爾向来三五字顛竒何謝張先生
　　　同前　　　　　　　　　　　竇　冀
狂僧揮翰狂且逸獨任天機摧格律龍虎慙因㸃畫生
雷霆如避鋒鋩疾魚牋絹素豈不貴尺縑局蹙兒童戯
粉壁長廊數十間興来小豁胸襟氣長幼集賢豪至枕
糟藉麵猶半醉忽然絶呌三五聲滿壁縱横千萬字吳
興張老爾莫顛葉縣公孫我何謂如熊如羆不足比如
虺如蛇不足擬涵牣萬動鬼神泣狂風入林花亂起殊
形怪狀不易説就中枯燥尤驚絶邉風殺氣同慘烈崩
槎卧木爭摧折塞草遥飛大漠霜胡天亂下陰山雪性偏
能事轉新竒郡守王公同賦詩枯藤勁株愧三舍驟雨
寒猿驚一時此僧絶藝人莫測假此常為䕶持力連城
之璧不可量五百年知草聖堂
　　　同前　　　　　　　　　　　任　華
我常好古竒古来草書無不知豈不知右軍與獻之雖
有壯麗之骨恨無狂逸之姿中間張長史獨放蕩而不
羈以顛為名傾動於當時張老顛殊不顛乎懐素顛懐
素顛乃是顛人謂爾從江南来我謂爾從天上来負顛
狂之墨妙有顛狂之逸才狂僧前日動京華朝騎王公
大人馬暮宿王公大人家誰不造素屏誰不塗粉壁粉壁搖
晴光素屏凝曉霜待師揮灑兮不可弭忘駿馬迎来坐
中堂金盆盛酒竹葉香十杯五杯不解意百杯以後始
顛狂一顛一狂多意氣大呌數聲起攘臂揮毫倐忽千
萬字有時一字兩字長丈二翕若長鯨撥刺動海島歘
若長蛇戍律竄深草廽環繚繞相拘連千變萬化在眼
前又如飄風驟雨相激射速碌颯拉動簷隙擲岱山巨石
以為㸃掣衡嶽陣雲以為畫興不盡勢轉雄惟恐天低
與地窄别有何處最可憐裊裊枯藤萬丈懸接秋水映
秋天或如絲或如髪風吹欲絶又不絶鋒鋩利於歐冶
劒堅勁渾是并州鐵時復枯燥何䄜褷忽覺隂山突兀
横翠㣲中有枯松錯落一萬丈倒掛絶壁蹙枯枝千魑
魅兮萬魍魎欲出不可何閃屍又如瀚海日暮愁隂濃
忽然躍出千里龍天矯偃蹇入乎蒼穹飛沙走石滿室
寒萬里颼颼西北風狂僧有絶藝非數仭髙墻不足以
逞其筆勢或送花牋與絹素凝神執筆守常度别作筋
骨多情趣霏霏㣲㣲㸃長露三秋月照丹鳳樓三月花
開上林樹終恐絆騏驥之足而不得轉千里之步狂僧
狂僧爾雖有絶藝猶當假良媒不因禮部張公將爾来
安得聲名一日喧九垓
　　　懐素上人草書歌(兼近謁/徐廣州)　　　蘓　渙
張顛沒来二十年謂言草聖無人𫝊零陵沙門繼其後
新書大字大如斗興来走筆如旋風醉後耳熱心更兇
忽如裴旻舞雙劔七星錯落纒蛟龍又如吳生畫鬼神
魑魅睒眵驚本身鈎鎖相連勢不絶倔强毒蛇爭屈鐵西河
劒舞氣凌雲孤蓬自振惟有君今日華堂㸔洒落四坐
喧呼嘆佳作廻手邀子賦一章欲令美價齊鍾張琅琅
誦句三百字何以醉後顛復狂忽然告我遊南溟言祈
亞相求大名亞相書翰凌獻之見君絶藝必相知南中
紙價當日貴只恐廉泉成墨池
　　　懐素上人草書歌　　　　　　釋貫休
張顛顛後顛非顛直至懐素之顛始是顛師不談經不
坐禪筋骨惟於草妙𫝊顛狂却恐是神仙有神助兮神莫
及鐵石畵兮墨須入金樽竹葉數斗餘半欹半傾山衲
温醉来把筆猛如虎彩壁素屏不問主亂拏亂抹無規
矩羅刹石上坐伍子胥蒯通八字立對漢髙祖勢崩騰
兮不可止文機暗轉鋒鋩裏閃電光邊霹靂飛古
松身中旱龍死駭人心兮目怒瞋頓人足兮神辟
易乍於沙場大戰後斷槍蹶箭何狼籍又似深山怪
石上古病松枝掛鐵錫月兔落天山墨斜鑿黄金側
剉玉珊瑚枝長大如束天馬驕獰不可勒東却西南又
北倒還起斷復續忽如鄂公捉住單雄信秦王肩上搭
着棗木槊懐素師若不是星辰降瑞即必是河嶽孕靈
固宜須冷笑逸少爭得不醉罵伯英天台古山一千尺
崖崩岸折何崢嶸或細㣲仙衣縫綻金條垂或妍媚桃
花半紅公子醉我恐山為墨海為水天為筆兮書大地
乃能畧展狂僧意長恨師不相識一見此書空歎息伊
昔張謂任華葉季良數子贈歌豈虚飾所不足者渾未
曽道着其神力石橋被燒却良玉不蝕錐畫沙兮印印
泥世人莫得知師雄名在世間清風明月一何極
　　　張伯髙草書歌　　　　　　　釋皎然
伯英死後生伯髙朝㸔手把山中毫先賢草律我草狂
風雲陣發愁鍾王須臾變態皆自我冩形數物無不可
閒風逰雲千萬朶驚蛇蹴蹻飛欲堕更覩鄧林花落朝
狂風亂攪何飄颻有時凝思筆空握情在寥天獨飛鶴
有時取勝筆更髙意得春江萬里濤張生竒絶難再
遇草罷臨風展輕素隂慘陽嘘如有道鬼伏魑容若可
懼黄公酒壚興偏入阮籍不嗔稽亦顧長安酒牓醉後書
此日騁君千里步
　　　陳武童子草書歌　　　　　　　前　人
書家儒子有竒名天然文章令人驚僧䖍老時把筆法
孺子如今皆暗合飈飛電洒眼不及但覺草端鳴颯颯
有時作㸃險阻能太行片石㸔欲崩偶然長製濃且燥
少室孤松欹不到夏室炎炎少人歡山軒日色在欄杆
桐花飛盡子規思主人髙歌興不至濁醪不飲嫌昏沉
欲翫草書開我襟龍爪狀竒鼠鬚鋭冰牋白晳越人遇
王家小令草最狂為予揮洒驚騰勢
　　　蕭鄲草書歌　　　　　　　　顧　况
蕭子草書人不及洞庭葉落秋風急上林花開春露濕
花枝濛濛向水泣君見數行之洒落石上之松松上鶴
若把君書比仲將未知誰上凌烟閣
　　　馬秀才草書歌　　　　　　　權徳輿
伯英草聖都絶倫後来學者無其人白眉年少未弱冠
落紙紛紛運纎腕初聞之子十嵗餘當時時輩皆不如
猶輕昔日墨池學未許前賢團扇書絶采芳姿相㸃綴
冰映荷花風轉蕙三春併向指下生萬象爭分筆端勢
有時當暑如清秋滿堂風雨寒颼颼乍疑崩崖瀑水落
又見白日饑鼯愁變化縱横出新意眼㸔一字千金貴
憶昔謝安問獻之時人雖見那得知
　　　䛒光太師草書歌　　　　　　釋貫休
雪壓千峯横枕上窮困雖多還激壯㸔師逸蹟兩相宜
髙適歌行李白詩海上驚驅山猛燒吹斷狂烟著沙草
江樓曽見落石星幾囬試發將軍砲别有寒鵰掠絶壁
提上𤣥猿更生力又見吳中磨角牛舞槊盤刀初觸擊
好文天子揮宸翰葉製本多堆玉案晨開冰殿教題壁
題罷紫衣親寵錫僧家愛詩自拘束僧家愛畫亦局促
唯師草聖藝偏髙一掬山泉心便足
　　　贈䛒光上人草書　　　　　　吳　融
篆書朴𨽻書俗草書貴在無羈束江南有僧名䛒光紫
毫一管能顛狂人家好壁試拂揮瞬目已留三五行摘
如鈎挑如撥斜如撑廻如斡又如夏禹鎖淮神波底不
出牛難㧞又如朱亥椎晉鄙袖中擡起腕欲脱有時軟
縈盈一穂秋風曳空闊有時瘦巉巖百尺枯松露槎枿
忽時風動更驚人一聲霹靂龍蛇活稽山賀老昔時傳
又聞能者有張顛上人致功應不下其奈飄飄滄海邉
河中一入天子國絡素載縑洒毫墨不繫知之與不知
便有一字千金直
　　　贈廣利大師歌　　　　　　　前　人
化人之心固甚難自化其心更不易化人可以程限之
自化原須有其志在心為智者何人今日得之於廣利
三十年前識師初正見把筆學草書崩雲落雪萬千狀
隨手變化生空虚海北天南幾廻别每見書蹤轉竒
絶近来兼解作歌詩言語明快有骨氣堅如百錬鋼挺
特不可屈又如千里馬脱韁飛滅沒好是不雕刻縱横
衝口發昨來示我十餘篇詠殺江南風與日乃知性是
天習由人莫輕河邊羖䍽飛天上作麒麟但日新又日
新李白非通神
　　　賈耽虞書歌
衆書之中虞書巧體法自然歸大道不同懐素只攻顛
豈類張芝惟扎草形勢素肌骨老父子君臣相揖抱孤
青似竹更颼颼濶白如波長浩渺能方正不隳倒功夫
未至難尋奥須知孔子廟堂碑便是青緗中至寶
　　　姚贊八分書歌
吳興姚贊能八分一㸃一畫若崩雲又如春水緑波紋
上有鵁鶄鸂鶒羣
　　　修公上人草書歌　　　　　　史　邕
真蹤草聖今古有修公學得誰及否古人今人一手書
師今書成在兩手書時須飲一斗酒醉後掃成龍虎吼
風雨驚兮魍魎走山嶽動兮龍蛇鬭千尺松枝如蠧朽
欲折不折挂巖口張旭骨懐素筋筋骨一時傳斯人斯
人傳得妙通神攘臂縱横草復真一身疑是兩人身
　　書詩
　　　奉述飛白書勢　　　　　　　岑文本
六爻開玉篆八體曜銀書飛毫列錦繡拂素起龍魚鳳
舉崩雲絶鳥驚逰霧踈别有臨池草思沾垂露餘
　　　送顧八分文學適供吉州　　　杜　甫
中郎石經後八分盖憔悴顧侯運鑪錘筆力破餘地昔
在開元中韓蔡同贔屭𤣥宗妙其書是以數子至御札
早流傳揄揚非造次三人並入直恩澤各不二顧於韓
蔡内辨限工小字分日示諸王鈞深法更秘文學與我
逰蕭踈外聲利追隨二十載浩蕩長安醉髙歌卿相宅
文翰飛省寺視我揚馬間白首不相棄驊騮入窮巷必
脱黄金轡一論朋友難遲莫敢失墜古来事反覆相見
横涕泗嚮者玉珂人誰是青雲器才盡傷形體病渇汙
官位故舊獨依然危時話顛躓我甘多病老子負憂世
志胡為困衣食顔色少稱遂逺作苦辛行順從衆多意
舟檝無根蔕蛟鼉好為祟况兼水賊繁特戒風颷駛崩
騰戎馬際往往殺長吏子為東諸侯勤勉防縱恣邦以
民為本魚飢費香餌請哀瘡痍深告訴皇華使使臣進
所擇進徳知歴試惻𨼆誅求情固應賢愚異列
士惡苟得俊傑思自致贈子猛虎行出郊載
酸鼻
　　　殿中楊監示張旭草書圖　　　前　人
斯人已云亡草聖秘難得及茲頗見示滿目一悽惻悲
風生㣲綃萬里起古色鏘鏘鳴玉動落落寒松直連山
蟠其間溟漲興筆力有練實先書臨池真盡墨俊㧞為
之主暮年思轉極大知張玉俊誰並百代則嗚呼東吳
精逸氣感清識楊公拂篋笥舒巻忘寢食念昔飛毫端
不得觀酒徳
　　　觀薛稷少保書畫壁　　　　　前　人
少保有古風得之陜郊篇惜哉功名忤但見書畫傳我
逰梓州東遺跡涪江邉畫藏青蓮界書留金牓懸仰看
垂露姿不崩亦不蹇鬰欎三大字蛟龍深相纒又揮西
方變發地無屋椽惨淡壁飛動到今色未嗔此行叠壮
觀郭薛俱才賢不知百年後誰復来通泉
　　　送賀監　　　　　　　　　　前　人
鏡湖流水春始波狂客歸舟逸興多山隂道士如相見
應冩黄庭換白鵝
　　　王右軍　　　　　　　　　　前人
右軍本清真蕭洒在風塵山隂遇羽客要此好鵝賔掃
素冩道經筆精妙入神書罷籠鵝去何曽别主人
　　　貽張旭　　　　　　　　　　李　頎
張公性嗜酒豁達無所營皓首窮草𨽻時稱太湖精露
頂據胡牀長呌三五聲興来灑素壁揮筆如流星下舍
風蕭條寒草滿户庭問家何所有生事如浮萍左手持
蟹螯右手執丹經瞪目視霄漢不知醉與醒諸賔且方
坐旭日臨東城荷葉裹江魚白甌貯香秔徼禄心不屑
放神於八紘時人不識者即是安期生
　　　醉後贈張旭　　　　　　　　髙　適
世上謾相識此翁殊不然興来書自聖醉後語猶顛白
髪老閒事青雲在目前牀頭一壺酒能更幾廻眠
　　　送外甥懐素上人　　　　　　錢　起
釋子吾家寶神清慧有餘能翻梵王字妙絶伯英書逺
鶴無前侣孤雲寄太虚狂来輕世界醉裏得真如飛錫
離鄉乆寧心喜獵初故池殘雪滿寒栁霽烟疎夀酒還
嘗藥晨湌不薦魚遥知襌誦外健筆賦閒居
　　　洛中寺北樓見賀監草書　　　劉禹錫
髙樓賀監昔曽登壁上筆蹤龍虎騰中國書流讓皇象
北朝文士嫓徐陵偶因獨見空驚目恨不同時便伏膺
唯恐塵埃轉磨滅再三珍重囑山僧
　　　答栁栁州丈人　　　　　　　前　人
日日臨池少弄雛還思寫論詩官奴栁家新様元和脚
且盡薑芽歛手徒
小兒弄筆不能嗔浣壁書窻且學勤聞彼夢熊猶未兆
女中誰是衛夫人
昔日傭工記姓名逺勞卒苦冩西京近来漸有臨池興
為報元常欲抗衡
　　　送草書獻上人歸廬山　　　　孟　郊
狂僧不為酒狂筆自通天將書雲霞片直至清明巔手
中飛黒電象外㵼𤣥泉萬物隨指顧三光為廻旋驟書
雲霮䨴洗硯山晴鮮忽怒畫蛇虺噴飯生風烟江人願
停筆驚浪恐傾船
　　　秘書省有賀知章草題詩筆力遒徤風尚髙逺
　　　拂塵尋玩因有此作　　　　　温庭筠
越溪漁客賀知章任達憐才愛酒狂鸂鶒葦花隨釣艇
蛤蜊菰菜夢横塘幾年凉月空華省一宿秋風憶故鄉
榮路脱身終自得福庭回首莫相忘出籠鸞鶴歸遼海
落筆龍蛇滿苑牆李白死来無醉客可憐神彩弔殘陽
　　　題贈髙閒上人　　　　　　　陳　陶
簷蔔花間客軒轅席上珍華江秋菡萏僧國瑞麒麟内
殿初招隐曺溪得沒塵龍蛇驚粉署花雨對金輪白馬
方依漢朱星又入秦劇談凌鑿齒清論倒波臣拂石先
天古降龍舊國春珠環合浦老劔去玉州貧鴛鷺輸黄
絹壇塲遶白蘋鼎湖閒入夣金閣静通神海氣成方丈
山泉落静中獼猴深愛月鷗鳥不猜人拂檻蕭蕭竹垂
空澹澹津漢姝難覔對荆璞本来真伊傅多聨璧劉雷
競買鄰江邉有國寳時為動星辰
　　　髙閒上人善草書　　　　　　張　祐
座上辭安國禪房志沃洲道心黄葉老詩思碧雲秋卷
軸朝廷餞書函内庫收陶欣入社叟生怯論經儔日色
簾初掲風聲筆未休長波浮海岳大㸃出嵩丘不絶羲
之法誰窮智永流殷勤一牋在留着㸔銀鈎
　　　寄䛒光上人
筆下龍蛇自有神天池雷雨變逡廵寄言昔日不龜手
應念江頭洴澼人
　　　送䛒光大師(師以草/書應制)　　　　　羅　隐
禹祠分手戴灣逢徤筆尋知達九重聖主賜衣憐絶藝
侍臣摛藻許髙蹤寧親乆别街西寺待詔初離海上峯
一種苦心師得了不須囬首笑龍鍾
　　　草書屏風　　　　　　　　　韓　偓
何處一屏風分明懐素蹤雖多塵色染猶見墨痕濃􁁣
石奔秋澗寒藤掛古松若教臨水畔字字恐成龍
　　　觀夢龜草書　　　　　　　　釋可朋
欲盡金鍾數斗餘動容攘臂立躊躇先教侍者濃磨墨
不揖傍人歘便書畫壯倒松横洞壑㸃麤飛石落空虚
興来亂抹亦成字祇恐張顛顛不如
　　　對御書一絶　　　　　　　　釋亞栖
通神筆法得𤣥門親入長空謁至尊莫怪出来多意氣
草書曽悦聖明君
　　　送八分書與友人繼以詩　　　李建勲
跁跒為詩跁跒書不封將去寄仙都仙翁拍手應相笑
得似秦朝次仲無
　
　
　
　
　
　
　
　
　
　
　
　書苑菁華卷十七
欽定四庫全書
　書苑菁華卷十八
　　　　　　　　　　　　　宋　陳思　撰
　　書銘
　　　晉劉邵飛白書勢銘
鳥魚龍蛇龜獸仙人蚊脚偃波楷𨽻八分世施常妙索草
中肯爰有飛白之麗貌艷藝珍若乃敷折毫芒纎手和㑹
素翰冰解蘭墨電掣直準飛箭屈擬蠖勢繁委參譚綺
靡循致有若煙雲拂蔚交紛刻繼韓盧接飛宋雀逰逝
　　　宋鮑照飛白書勢銘
秋毫精勁霜素凝鮮霑此瑶波染彼松煙超工八法盡
竒六文烏企龍躍珠解泉分輕如浮霧重似崩雲鋒絶
劍摧驚勢劍飛掠地鷰起振迅鴻歸臨危制節中險騰
機圭角星􁁬明麗爛逸絲縈髪垂平理端宻盈尺錦裁
片字金溢仙芝繁弱既非足質䖝虎績䋖又要能匹君
子品之是最神筆
　　　唐陸龜蒙書銘
太古之時何嘗有欺建於結䋲民始相疑畫卦造書聖
人之為圖載文字厥初弗知惟簡惟牘折竹析木累必
充庭載必折軸韋編一絶錯亂名目寖趣輕(去/聲)省擣采剝殺
膠綴畨畨恣其所便䖝篆更𨽻形模易宣上下今古卷
舒蟬聨熏曝蠧欝庇乎不堅又取珉石琢磨雕鐫申簡
牘木其存四邉璽印章號殷勤識焉其巧益甚其說益
繁盟契質要朝成夕反(平/聲)誥誓制令尾違首言牋檄奏
報離方就圓𫝊録注記醜讐美憐銘誄碑表虚功妄賢
歌詩賦頌多思諂權
　　書賛
　　　唐李約壁書飛白蕭字賛
梁侍中蕭子雲書祖述鍾王備該衆體始變蔡張二王
飛白古法妙絶冠時(古法飛少白多其體猶拘八分故/王僧䖍云飛白是八分之輕者自)
(子雲變而飛多今但據飛多者即非子雲之前而不/效後人亦有效古飛少者子雲又作小篆飛白也)雖
名存𫝊記而迹絶簡素惟建鄴古壁餘此蕭字焉韓晋
公鍳古擅書聞之嗟異遷之於南徐置於海榴堂座右
之壁(又獲齊竟陵王蕭子良龍爪書十五字置/於招隠寺以侍中之迹妙極數留以親翫)余後獲
之載以入洛書之故實事之本末中書舍人張公崔監
察備撰記詳焉余少好圖書躭嗜竒石由此雖志業不
立而性莫能遷非不干求爵禄心情時事以與名踈非
欲乖時好尚養疴守獨所見遂僻僻則僻矣與夫酣湎
聲妓奔走權利者俱亡羊也亡則孰多余毎閲翫此迹
而書之光如逢古人似得良友加以琴酒静暢書齋晝
閒榮富賤貧是日何在至若㝷翰墨輕濃之勢窮㸃畫
分布之能與日彌深道随見逾加嗟夫昔賢垂不朽之
藝知𫝊寳於後世後人覩妙絶之迹見得意於當時名
齊日月情契古今𫝊曰逰於藝藝可已乎知者相賀如
獲蘭亭之書世情觀之未若野人之塊不闗於世在世
為無用之物苟適余意於余則有用已多乃作賛曰昔
創飛白蔡氏所得起於堊帚播於翰墨張王繼作子雲
精極壁昏蜃素墨古池色翻飛露白乍輕乍濃翠箔映
雪羅衣從風崩雲委地㳺霧濃空撥刺勢動蟉蟠氣雄
昆池駭鯨時門門龍攅毫叠札或横或縱層層陣雲森
森古松君子况徳髙人比蹤抱素自潔含章内融逸疑
方外縱在矩中宻而不雜踈而有容藝通造化比象無
窮子雲在梁蕭字逾貴㸃畫均豐恣形異迹絶璽素名
空𫝊遺記明微褎貶惟此一字
　　　唐權徳輿秘閣五絶圖賀監草書賛
季真造適揮翰睨壁酒仙逸態草聖絶迹興涵雲海詞
詠金石𫝊於秘丘永永無斁
　　　筆意賛
書之妙通神彩為上形質次之兼之者方可紹於古人
以斯言之豈易多得必使心忘於筆手忘於書心手違
情書不忘想是謂求之不得考之即彰乃為筆意賛曰
剡紙易墨心圖管直将深色濃萬毫齊力先臨告誓次
冩黄庭骨豐肉潤入妙通靈努如植槊勁若横釘開張
鳯翼聳擢芝英麤不為重細不為輕纎微向背毫髪生
成工之盡矣可擅時名
　　書叙
　　　唐懐素上人自叙
懐素家長沙幼而事佛經禪之暇頗好筆翰然恨未能
逺覩前人之竒迹所見甚淺遂擔笈杖錫西遊上國謁
見當代名公錯綜其事遺漏絶簡徃徃遇之豁然心胷
畧無稽滯魚牋絹素多所塵㸃士大夫不以為恠焉顔
刑部書家者流精極筆法水鏡之辨許在末行又以尚
書司勲郎盧象小宗伯張正言曽為歌詩故叙之曰開
士懐素僧中之英氣槩通踈性靈豁暢精心草聖積有
嵗時江嶺之間其名大著吏部侍郎韋公陟覩其筆力
稱以有神今禮部侍郎張公謂賞其不羈引以逰處兼
好事者同作歌以賛之動引卷軸夫草藁之作起於漢
代杜度崔瑗始以妙聞迨乎伯英尤擅其美羲獻兹降
虞陸相承口談手授以至於吳郡張旭長史雖恣性顛
逸超絶古今而模楷精詳特為貞正真卿早嵗常接逰
即屢蒙激昻教以筆法資鈍質弱又嬰物務不能配習
迄以無成追思一言何可復得忽見詩作縱横不羣迅
疾駭人若還舊規倘使師得親承善誘亟抱規模則入
室之賔捨子奚適嗟嘆不足聊書此以冠諸篇首其後
繼作不絶溢乎箱箧其述形似則有張禮部云奔蛇走
虺勢入座驟雨旋風聲滿堂盧貟外云初擬輕煙淡古
松又似山開萬仞峯王永州邕曰寒猿飲水撼枯藤壯
士㧞山伸勁鐵朱處士遥士曰筆下惟看激電流字成
只畏盤龍走制機格則有李侍御丹云昔張旭之作也
時人謂之張顛今懐素之為也余實謂之狂僧以狂繼
顛誰曰不可張公又云稽山賀老粗知名吳郡張顛曽
北面許御史瑝云志在新竒無定則古瘦灕澌半無墨
觧來信手兩三行醉後不書書不得戴御史叔倫云心
手相師勢轉竒詭形異狀反云宜人人去問此中妙懐
素自云初不知語疾速則有竇御之冀云粉壁長廊數
十間興來小豁胸中氣忽然絶呌三五聲滿壁縱横千
萬字戴公又云馳毫驟墨列奔駟滿座失聲看不及目
愚劣則有從父司勲貟外郎吳興錢起詩云逺鶴無前
侣孤雲寄太虛狂來輕世界醉裡得真如皆辭㫖激切
理識𤣥奥固非虚薄之所敢當徒増愧畏耳時大厯丁
巳冬十月二十有八日
　　　唐韓愈送高閒上人叙
苟可以寓於巧智使機應於心不挫於氣則神完而守
固雖外物至不膠於心堯舜禹湯治天下養叔治射庖
丁治牛師曠治音聲扁鵲治病僚之於丸秋之於奕伯
倫之於酒樂之終身不厭奚暇外慕夫外慕徙業者皆
不造其堂不嚌其胾者也往時張旭善草書不治他技
喜怒窘窮憂悲愉佚怨恨思慕酣醉無聊不平有動於
心必於草書發之觀於物見山水崖谷鳥獸䖝魚草木
之花實日月列星風雨水火雷霆霹靂歌舞戰鬭天地
事物之變可喜可愕一寓於書故旭之書變動猶鬼神
不可端倪以此終其身而名後世今閒之於草書有旭之
心哉不得其心而逐其迹未見其能旭也為旭有道利害必
眀無遺錙銖情炎於中利欲鬭進有得有喪勃然不釋
然後一决於書而後旭可幾也今閒師浮屠氏一死生
觧外膠是其為心必泊然無所起其於世必淡然無所
嗜泊與淡相遭頺隳委靡潰敗不可收拾則其於書得
無象之然乎然吾聞浮屠人善幻多技能閒如通其術則
吾不能知矣
　　　唐沈亞之叙草書送山人王𫝊又
夫用心於浩蕩之間為其為者必由意氣所感然後其
象如此凡一舉志則爾而况於六藝之倫乎余聞之學
者曰昔張旭善草書出見公孫大娘舞劍器渾脱鼓吹
既作言能使孤蓬自振驚沙坐飛而旭歸為之書則非常
矣斯意氣之感與今山人王𫝊又學為旭書居故吳公
子光劍池山傍積十年而功就歴游天下慕其出己者
師之欲増其功也及至長安舍余家為余題旌故平盧
節度文因感之聳髪寒肌謂吾友生曰願欲余叙其書
意者豈惟文之以感王生之志於鼓吹噪劍氣之勢乎
頋不敏誠以孤生之望也故聊題數百十言以塞其志
　　　唐司空圖送草書䛒光歸越
傖荒之俗尤惡伎於文墨者華民流寓而至則遽發其
槖焚棄札牘之類以快既不容矣又讐沮繼至者若不
勝其怨斯盖蠆蠍為心而又甚之者矣洎天下將亂則
雖吾里其風亦變而為傖荒之流民者多矣倘或未化
示其益孤不能自振苟聞志於吾技則必躍而避之矧
踵門而勤請者耶䛒光僧生於東越雖㓜落於佛而學
無不至故遺迹道功之外亦恣為歌詩以道江湖欝勃
之氣是佛老而儒其業者也雖孟荀復生豈拒之哉今
繫名内殿且為歸榮足以光子逺矣永嘉西岑康樂勝
逰之最是行也為我以論詩一篇題於絶壁
　　書𫝊
　　　晉王羲之筆勢𫝊
王羲之字逸少曠之子也七嵗學書及年十一見前代
筆論於父枕中竊而讀之父曰汝何來吾所數也羲之
笑而不荅其毋曰汝年幼小看用筆法安能曉解縱獲父
教恐復不能秘惜父乃語羲之曰待汝成人吾當授汝
羲之拜曰願早授之使得成人己為暮學父語以大綱
羲之學功日進衛夫人一見語太常王䇿曰此小児必
見用筆訣也妾近觀其書便有老成之智因流涕曰必
蔽吾書名晉成帝時配北郊更祝版工人削之羲之筆
入木七分
羲之年八嵗學書見諸家論書常悲思遂自云今雖童
稚稍長必求㑹觧而後作筆勢論
吳皇象工書謂之八絶
晉索靖衛瓘工書號一臺三妙
前漢相國蕭何善篆籒
宋翼鍾繇弟子亦善書
秦相李斯改尚方大篆為小篆斯字通古上蔡人少受
學於荀卿并學篆勢今之名山及印璽皆斯之筆勢也
至曹喜見悲歎不已亦作筆論一卷
張芝字伯英少好筆札臨池學書池水盡黒見蔡邕作
筆勢之論遂作心論五篇
鍾繇許昌人師胡昭書十六年不曽窺户見昭筆心論
驚歎無已慮後時學不至此而後大悟遂作筆骨論
　　　晉王羲之别𫝊(子獻之附/)
羲之字逸少瑯琊臨沂人也祖正尚書郎父曠淮南太
守羲之幼訥於言及長辯贍以骨鯁稱尤善𨽻書為古
今之冠論者稱其筆勢以為飄若逰雲矯若驚龍尤深
為從伯敦導所器重嘗謂羲之曰汝是吾家佳子弟也
與王承王悅為王氏三少起家秘書郎征西将軍庾亮
請為𠫭軍累遷長史亮臨薨上䟽稱之清官責有鍳裁
遷寧逺將軍江州刺史羲之既少有美譽朝廷公卿皆
愛其才器頻召為侍中吏部尚書皆不就復授䕶軍将
軍又苦求宣城郡不許乃以為右軍將軍㑹稽内史羲
之雅好服食養性不樂在京師初度浙江便有終焉之
志㑹稽有佳山水名士多居之孫綽李克許詢支遁等
皆以文義冠世與羲之同好嘗與同志宴集於㑹稽山
隂之蘭亭羲之自為之序以申其志性愛鵝㑹稽有孤
居姥養一鵝善鳴求市未能得遂携親友命駕就觀姥
聞羲之將至烹以待之羲之嘆惜彌日又山隂有道士
養好鵝羲之徃觀焉意甚悦固求市之道士云為冩道
徳經當舉羣鵝相贈耳羲之忻然冩畢籠鵝而歸甚以
為樂其任率如此嘗詣門生家設嘉饌供給意甚感之
欲以書相報見有一新棐几滑浄因書之真草相半門
生送王歸郡比還家其父已刮削都盡生還失書驚懊
累日又嘗在蕺山見一老姥持十許六角竹扇出市王
聊問此欲貨耶一枝幾何錢荅曰二十許羲之因取筆
書扇各五字姥大悵惋言舉家朝飡惟仰於此云何書
壊羲之荅曰無所損但言是王右軍書字可求百錢既
入市人争買去後數日姥復持數十扇来請書羲之笑
而不答其書為世所重皆此類也毎自稱我書比鍾繇
當抗衡比張芝草猶當鴈行也曽與人書云張芝臨池
學書池水盡黒使人躭之若是未必遜之也羲之初不
勝庾翼郗愔及其暮年方妙常以章草答庾亮以示翼
而翼深歎服因與羲之書云吾昔有伯英章草十紙過
江顛沛遂乃忘失嘗嘆妙迹永絶忽見足下答家兄書
煥若神眀頓還舊觀以升平五年卒年五十九贈金紫
光禄大夫加常侍尤善草𨽻八分飛白草行偹精諸體
自成一家之法千變萬化得之神功自非造化發靈豈
能登峯造極然剖析張公之草而穠繊折衷乃愧其精
熟損益鍾君之𨽻雖運用増華而古雅不逮至若研精
體勢則無不工所謂氷寒於水亦有雅頌謂得所鐘鼓
云乎觀乎開襟應務若養由之術百發百中飛華盖勢
獨映古今其後風靡雲從世所不易可謂宜道合聖者
也羲之𨽻行草章草飛白五體俱神八分入妙妻郗氏
甚工書有七子獻之最知名𤣥之凝之操之並工草𨽻
凝之妻謝道韞有才華亦善書為舅氏所重獻之字子敬
逸少第七子少有盛名而高邁不羈雖閒居終日容止
不怠慕劉真長之風工草𨽻善丹青七八嵗時學書羲
之宻從後掣其筆不得乃歎曰此兒當有大名常書壁
為方丈大字羲之甚以為能觀者如堵桓温嘗使畫扇
筆誤落因畫作為㹀牛甚妙年三十始仕起家為州主
簿㝷為秘書郎娶郗曇女離婚後尚新安公主無子唯
一女後立為安僖皇后后亦善書謝安甚欽愛之請為
長史太元中新建太極殿安欲使獻之題榜以為萬代
寳而難言之試曰魏時凌雲殿榜未題而匠者誤釘之
不可下乃使韋仲將具榜書之比訖鬚鬢盡白裁餘氣
息還語子弟宜絶此法獻之揣知其旨正色曰仲將魏
之大臣寧有此事使其若此有以知魏徳之不長安遂
不之逼安又問曰君書何如家尊書答曰故當不同安
曰外論不爾答曰人那得知㝷除建威將軍吳興太守
徴拜中書令卒於官安僖皇后立以后父追贈侍中特
進光禄大夫太宰謚曰憲獻之㓜學父書次習於張爾
後改變制度别創其法率爾師心冥合天規觀其逸志
莫之與京至於行草興合則若孤峯四絶逈出天外其
峭峻不可量也視其書雄武神縱靈姿秀出若臧武仲
之智卞莊子之勇大鵬摶風長鯨噴沫懸若墜石驚電
遺光察其所由則意逸乎筆未見其止蓋欲奪龍蛇之
飛動掩鍾張之神氣惜其陽秋尚富縱逸不羈天骨天
成有時而躓靈根不固豈不痛哉人有求書罕能得者
雖權貴所逼彌不介懐偶有興㑹則觸遇造𤣥筆皆發
自於衷不從於外時議以為羲之草𨽻江右中朝莫有
及者獻之骨力逺不及父而頗有媚趣惟行草之間逸
氣逼人若論諸體則劣於右軍子敬𨽻行章草飛白五
體俱入神妙八分入能或謂獻之為小令悮也子敬為
中書令太元十一年卒於官年四十三族弟珉代為之
至十三年而卒年三十一時謂獻之為大令珉為小令
　　　唐僧懐素𫝊
懐素踈放不拘略細行萬縁皆謬心自得之於是飲酒
以養性草書以暢志時酒酣興發遇寺壁里牆衣裳器
皿靡不書之貧無紙可書常於故里種芭蕉萬餘株以
供揮洒書不足乃漆一盤書之又漆一方板書至再三
盤板皆穿懐素伯祖惠融禪師者先時學歐陽詢書世
莫能辨至是鄉中呼為大錢師小錢師吏部韋尚書陟見
而賞之曰此沙門札翰當振宇宙大名懐素忽心悟曰
夫學無師授如不由户而出乃師金吾兵曹錢塘鄔彤
授其筆法鄔亦劉氏之出與懐素為羣從中表兄弟至
中年而謂懐素曰草書古勢多矣惟太宗以(犬/)之書如
臨冬枯樹寒寂勁硬不置枝葉張旭長史又嘗私謂彤
曰孤蓬自振驚沙坐飛余師而為書故得竒恠凡草聖
盡於此懐素不復應對但連呼呌數十聲自得之矣經
嵗餘辭之去彤曰萬里之别無以為贈吾有一寳割而
相與先時人𫝊彤有右軍惡小王騷勞三帖擬此書課
以一本相付及臨路草書竪牽似古釵脚勉旃至晩嵗
顔太師真卿以懐素為同學鄔兵曹弟子問之曰夫草
書於師授之外須自得之張長史覩孤蓬驚沙之外見
公孫大娘劍氣舞始得低昂廽翔之狀未知鄔兵曹有
之乎懐素對曰以古釵脚為草書豎牽之極顔公於是
佯應而笑經數月不言其書懐素又辭之去顔公曰師
竪牽學古釵脚何如屋漏㾗懐素抱顔公脚唱歎久之
顔公徐問之曰師亦有自得之乎對曰貧僧觀夏雲多
竒峯輒嘗師之夏雲因風變化故無常勢又遇屈折之
路路不自然顔公曰噫草聖之淵妙代不絶人可謂聞
所未聞之旨也
陸羽曰徐吏部不授右軍筆法而體裁似右軍顔太保
授右軍筆法而㸃畫不似何也有慱識君子曰盖以徐
得右軍筆皮膚眼鼻也所以似之顔得右軍筋骨心肺
也所以不似也
鴻漸𫝊論懐素字藏真詳決藏眞之字禮部張公謂之
字夫人名字必合詳兆豈偶然而已屏幛者堂室之華
飾也非殊功大勲不可享之古又云一女不織必有寒
色而貧賤者思尺寸為他裘衣猶不能致况屏幛之間
長與懐素一日九塲醉僧耳而以管毛硯汁恣情揮發
書吳縑魯縞不知其數得非名壊其素者耶凡人眞書
則藏其草草則藏其眞得非字藏其眞耶
　
　
　
　
　
　
　
　
　
　
　
　書苑菁華卷十八
欽定四庫全書
　書苑菁華卷十九
　　　　　　　　　　　　　宋　陳思　撰
　　書訣
　　　蔡邕九勢八訣
夫書肇於自然自然既立隂陽生焉隂陽既立形勢盡
矣藏頭䕶尾力在字終下筆用力肌膚之麗故曰勢來
不可立勢去不可遏惟學軟則奇怪生焉凡落筆結字
上皆覆下下以承上使其形勢逓相映帶無使字背自
轉筆宜左右囬顧無使節目孤露
藏鋒㸃畫出入之迹欲左先右至囬左亦爾
藏頭圖筆屬紙合筆心常在㸃畫中行
䕶尾㸃畫勢盡力收
疾勢出於啄磔之中又在豎筆𦂳趯之内
掠筆在䟎鋒峻趯用之
澁勢在於𦂳駃戰行之
横鱗豎勒之規此名九勢得之雖無師授亦能妙合古
人須翰墨功多即造妙境耳
八字訣曰輕為屈折子知之乎曰豈不為鈎筆轉角折
鋒輕過之謂乎
巧為布置子知之乎曰豈不為欲書先預想字形布置
令氣勢異巧之謂乎
鋒為末子知之乎曰豈不為己成畫使其鋒健之謂乎
力為體子知之乎曰豈不為趯筆則畫㸃皆有力即骨
體自能雄媚之謂乎
均為間子知之乎曰豈不為築鋒下筆皆須宛成無令
其踈之謂乎
稱為大小子知之乎曰豈不為大字促之令小小字展
之令大須令茂宻之謂乎
損為有餘子知之乎曰豈不為趣長短筆㸃畫不足而
常使意勢有餘之謂乎
益為不足子知之乎曰豈不為畫㸃或有失趣者即以
傍㸃救之之謂乎
　　　白雲先生書訣
天台紫真謂予曰子雖至矣而未善也書之氣必達乎
道同混元之理七寳齊貴萬古能名陽氣明則華壁立
隂氣大則風神生把筆扺鋒肇乎本壯力圓則潤勢疾
則渾堅則刼逸則峻内貴盈外貴虚起不孤伏不寡廽
迎非近背接非逺望之惟逸發之惟靖敬兹法也書妙
盡矣言訖真逸子遂籍多以為陳續維永和九年三月
六日右軍將軍王羲之記
　　　變通異訣
㸃不變謂之布棊畫不變謂之布筭方不變謂之斗圓
不變謂之環此則書之大病學者切宜慎之
　　　唐太宗筆法訣
夫欲攻書之時當收視反聽絶慮凝神心正氣和則契
於𤣥妙心神不正字則欹斜志氣不和書必顛覆同魯
廟之器虚則欹滿則覆中則正正者冲和之謂也
大抵鋭豎則鋒正鋒正則四面勢全次實指指實則節
力均平次虚掌掌虚則運用便易
為㸃必收貴堅而重
為畫必勒貴澁而遲
為擊必勍掠貴險而勁
為豎必努貴戰而雄
為戈必潤貴遲凝而不顧
為環必郁貴戚鋒而摠轉
為波必磔貴三折而遣毫
側不得平其筆
勒不得卧其筆須筆鋒先行
努不宜直直則失力
趯須存其筆鋒得而出
䇿須仰策而收
掠須筆鋒左出而利
啄須卧筆而疾掩
磔須戰筆外發得意徐乃出之
大㸃要作稜用忌於圓平貴於通變合筆處䇿羊字是
也
合勒處勒士字是也
凡横畫並仰上覆收士字是也
三須解磔上中下仰不覆春主字是也凡畫宜變通者
悉用之
合掠印掠户乎是也
彡乃形影字右邉不可一向為之須背下撇之
父須上磔衂鋒下磔放出不可雙出
多是四擊一縮二三亦縮四須出鋒
巧在乎躪磔則古秀而意深拙在乎輕浮則薄俗而直
致以採摭菁英芟薙蕪穢庶近乎翰墨脱専執自賢闕
于師授則衆病鋒起衡鑑徒懸于闇矣
　　　唐范陽盧雋臨妙訣
吳郡張旭言自智永襌師過江楷法隨渡永襌師乃羲
獻之孫得其家法以授虞世南虞傳陸東之陸𫝊子彦
逺彦逺僕之堂舅以授余不然何以知古人之詞云耳
雋按永禪師從姪纂及孫渙皆善書能繼世張懐瓘書
斷稱上官儀師法虞公過於纂矣張志遜又纂之亞是
則非獨専於陸也王叔明書後吕又云虞禇同師於史
陵陵葢隋人也旭之𫝊法葢多其人若韓太傅滉徐吏
部浩顔魯公真卿魏仲庠又𫝊蔣陸及從姪野奴二人
予所知者又𫝊清河崔邈邈𫝊禇長文韓方明徐吏部
𫝊之皇甫閱閱以栁宗元員外為入室劉尚書禹錫為
及門者言栁公常(闕/)　　五栁𫝊方少卿直温近代賀
拔式(闕/)　　　　馬璋李中丞戎子方皆得名者葢書
非口𫝊手授而云能知未之見也小子蒙昧常有心焉
而良師不遇歳月久矣天機懵然因取翰林隱術右軍
筆勢論徐吏部論書竇臮字格永字八法勢論刪繁選
要以為其篇繫辭言智者觀其彖辭思過半矣倘學者
殫思於此鍾繇羲獻誠可見其心乎
　　第一用紙筆
　　第二認勢
　　第三裹束
　　第四真如立
　　第五草如走
　　第六上稀
　　第七中勻
　　第八下齊
用筆之法拓大指擫中指歛第二指拒名指令掌心虚
如握印此大要也
凡用筆以大指節外置筆令動轉自在然後奔頭微拒
奔中中鈎筆拒亦勿令太𦂳名指拒中指小指拒名指
此大要也皆不過雙苞自然虚掌實指永字論云以大
指拓頭指鈎中指此葢言單苞者當然必須氣脉均勻
拳心須虚則轉側圓順腕須健起粘紙則輕重失准把
筆淺深在去紙逺近逺則浮泛虚薄近則揾鋒體重
用水墨之法水散而墨在迹浮而稜斂事若自然紙剛
則用軟筆䇿掠按拂制在一鋒紙柔用硬筆充努鈎磔
順成在紙純剛如以錐畫石純柔如以泥洗泥既不圓
暢神格亡矣畫石及壁同紙剛例蓋其相得也
　　書意
　　　梁武帝觀鍾繇書法十二意
　　　　平謂横也　　直謂縱也　　均謂間也
　　　　宻謂際也　　鋒謂端也　　力謂體也
　　　　輕謂屈也　　决謂牽制也　補謂不足也
　　　　損謂有餘也　巧謂布置也　稱謂大小也
字外之奇文所不書世之學者宗二王元常逸迹曽不
睥睨羲之有過人之論後生遂爾雷同元常謂之古肥
子敬謂之今痩今古既殊肥痩頗反如自省覽有異衆
説張芝鍾繇巧趣精細殆同機神肥痩古今豈易致意
其迹雖少可得而推逸少至學鍾書勢巧形宻及其獨
運意疎字緩譬猶楚音習夏不能無楚過言不悒未為
篤論夫子敬之不迨逸少猶逸少之不迨元常學子敬
者如畫虎也學元常者如畫龍也余雖不習偶見其理
不習而言心慕之效與聊復自計以補其闕非欲明解
强以示物也儻有巧思思盈半矣
　　　唐顔真卿述張長史筆法十二意
余罷秩醴泉特詣東洛訪金吾長史張公旭請師筆法
長史於時在裴儆宅憩止已一年矣衆有師張公求筆
法或有得者皆曰神妙僕頃在長安師事張公竟不蒙
𫝊授使知是道也人或問筆法者張皆大笑而對之使
草書或三紙或五紙皆乘興而散竟不復有得其言者
余自再逰洛下相見眷然不替僕因問裴儆足下師敬
長史有何所得曰但得書絹素屏數本亦嘗論諸筆法
惟言倍加工學臨則書法當自悟爾僕自停裴儆宅月
餘因與裴儆從長史言話散却囘向長史請曰僕既承
几丈奬誘日月滋深夙夜工勤耽溺翰墨雖四逺流揚
自未穏洽得聞筆法要訣則終為師學以冀至於能妙
豈任感戴之誠也長史良久不言乃左右盻視拂然而
起僕乃從行歸東竹林院小堂張公乃當堂踞牀坐命
僕居乎小榻乃曰筆法𤣥微難妄𫝊授非志士髙人詎
可言其要妙也書之求能且攻真草今以授子可須思
妙乃曰夫平謂横子知之乎僕思以對曰嘗聞長史九
丈每令為一平畫皆須縱横有象此豈非其謂乎長史
乃笑曰然又曰夫直謂縱子知之乎曰豈不謂直者必
縱之不令邪屈之謂乎長史曰然又曰宻為際子知之
乎曰豈不謂築鋒下筆皆令宛成不令其疎之謂乎長
史曰然又曰均為間子知之乎曰嘗蒙示以間不容光
之謂乎長史曰然又曰鋒為末子知之乎曰豈不謂末
以成畫使其鋒健之謂乎長史曰然又曰力為骨體子
知之乎曰豈不謂趯筆則㸃畫皆有筋骨字體自然雄
媚之謂乎長史曰然又曰輕為曲折子知之乎曰豈不
謂鈎筆轉角折鋒輕過亦謂轉角為闇過之謂乎又曰
決為牽制子知之乎曰豈不謂牽掣為撆决意挫鋒使
不怯滯令險峻而成以謂之決乎長史曰然又曰補謂
不足子知之乎曰嘗聞於長史豈不謂結搆㸃畫或有
失趣者則以别㸃畫旁救之謂乎長史曰然又曰損謂
有餘子知之乎曰嘗蒙所授豈不謂趨長短筆長使意
氣有餘畫若不足之謂乎曰然又曰巧為布置子知之
乎曰豈不謂欲書先預想字形布置令其平穏或意外
字體令有異勢是謂之巧乎曰然又曰稱謂大小子知
之乎曰嘗聞教授豈不謂大字促之令小小字展之使
大兼令茂宻所以為稱乎長史曰然子言頗皆近之矣
夫書道之妙煥乎其有㫖焉字外奇妙凡庸不能辨言
所不能盡世之學者皆宗二王元常頗存逸迹曽不睥
睨筆法之妙遂爾雷同元常謂之古肥子敬謂之今痩古
今既殊肥痩頗反如自省覽有異衆説張芝鍾繇功趣
精細殆同神機肥痩古今豈異致意真迹雖少可得而
推逸少至於學鍾勢巧形宻及其獨運意疎字緩譬楚
音習夏不能無楚過言不悒未為篤論又子敬之不逮
逸少猶逸少之不逮元常學子敬者畫虎也學元常者
畫龍也余雖不習久得其道不習而言心慕之效倘著
巧思思過半矣子其勉之工若精勤悉自當為妙筆真
卿前請曰幸蒙長史九丈𫝊授用筆之法敢問攻書之
妙何如得齊於古人張公曰妙在執筆令其圓暢勿使
拘攣其次識法謂口𫝊手授之訣勿使無度所謂筆法
也其次在於布置不慢不越巧使合宜其次紙筆精佳
其次變法適懐縱拾掣奪咸有規矩五者備矣然後能
齊於古人曰敢問長史神用筆勢之理可得聞乎長史
曰予𫝊授筆法得之於老舅念逺曰吾昔日學書雖功
深奈何迹不至殊妙後聞於禇河南曰用筆當須如印
印泥思久不悟後於江島遇見沙地平浄令人意悦欲
書乃偶以利鋒畫而書之其勁嶮之狀明利媚好自兹
乃悟用筆如錐畫沙使其藏鋒畫乃沉着當其用筆常
欲使其透過紙背此功成之極矣真草用筆悉如畫沙
㸃畫净媚則其道至矣如此則其迹可久自然齊於古
人但恐此理以専想功用故其㸃畫不得安動子其書
紳予遂銘謝逡巡再拜而退自此得攻書之妙於兹五
年真草自知可成矣
　　　字書優劣體意
古今書體不一有古文(黄帝史倉頡觀鳥迹制字號曰/古文古文别十三若龜書科斗)
(之/類)有籀書(周宣王時史籀所作謂之大篆大/篆之别十二若殳書鳥書之類)有小篆(李/斯)
(刪古文復及篆之籕書為之小/篆之别也如垂露倒薤之類)有𨽻書(程邈作秦朝用/篆奏事繁多即)
(令𨽻人佐書謂之𨽻書之/别則今龍爪虎爪書之類)其後有八分(秦上谷王/次仲作)有飛
白(漢蔡/邕作)有行書(漢劉徳/昇作)有草書(漢史㳺作號急就其别/有四如章草書一筆書)
(草書/之類)然較其優劣篆籀八分失之太難行書草書失之太
易可為萬世行者惟𨽻書自漢晉以來工於𨽻體未
有如鍾索衛之筆法也雖然周之保氏教國予以六書
(象形㑹意指事/諧聲轉注假借)既教之小學使辯其為書之形必教之
大學使通其書之意是以揚雄作纂訓許慎作説文皆
所以發明保氏之法至禇遂良之工楷𨽻虞世南之為
世秘桞公權之聚媚顔真卿之遒婉王羲之之𨽻書徐
浩之草𨽻雖其筆法之工而性命之理道德之義蔑然
無聞若夫因止戈為武以知武之非已功如楚子因反
正為乏以知酆舒之必可伐如晉伯宗因三蟲食皿為
蠱如毉和知晉侯之疾因亥有二首六身史趙知絳老
人所生日數之積皆因字通其意不然魯魚相承無有
正訛君子奚取為
　　書志
　　　宋王愔古今文字志目
　　　　(唐張彦逺云未見此書/惟見其目今具録其目)
　　　上卷古書三十六種
古文篆　　大篆　　　象形　　　科斗篆
小篆　　　刻符篆　　摹篆　　　蟲書
𨽻書　　　署書　　　殳書　　　繆書
鳥書　　　尚文大篆　鳯書　　　魚書
龍書　　　麒麟書　　龜書　　　蛇書
仙人書　　雲書　　　芝英書　　金鎖書
十二時書　懸針書　　垂露篆　　倒薤書
偃波書　　蚊脚書　　草書　　　行書
楷書　　　藁書　　　填書　　　飛白書
古今小學(三十七家一/百四十七人)　書勢五家
　　　中卷秦漢五十九人
李斯　　　程邈　　　胡敬叔　　趙髙
司馬相如　張敞　　　嚴延年　　漢元帝
史㳺　　　劉向　　　孔光　　　爰禮
揚雄　　　陳遵　　　杜林　　　劉睦
衛宏　　　劉當　　　曹喜　　　杜度
王次仲　　班固　　　徐幹　　　賈逵
賈魴　　　尤姬　　　許慎　　　崔瑗
唐宗　　　曹夀　　　崔寔　　　尹珍
羅暉　　　趙襲　　　張超　　　皇甫規妻
李巡　　　蔡邕　　　張芝　　　蘓班
劉徳昇　　師宜官　　姜羽　　　梁宣
張昶　　　梁鵠　　　張(闕/)　　　毛𢎞
左伯　　　魏武帝　　邯鄲淳　　衛覬
鍾繇　　　張昭　　　蘇林　　　張楫
胡昭　　　杜恕　　　諸葛融
　　　下卷魏晉五十八人
韋誕　　　張緝　　　郭伯通　　韋熊
來畋　　　鍾㑹　　　諸葛瞻　　皇象
何曾　　　傅𤣥　　　韋𢎞　　　辛曠
魏徴　　　陳暢　　　楊肇　　　岑泉
張𢎞　　　朱育　　　江偉　　　司馬攸
孫皓　　　杜預　　　滿爽　　　楊經
吕忱　　　衛恒　　　衛宣　　　裴興
索靖　　　牽秀　　　李韞　　　向泰
裴邈　　　張炳　　　張越　　　羊忱
荀輿　　　王􁄉　　　李式　　　羊固
辟閭訓　　王導　　　庾翼　　　王濛
衛夫人　　李廞　　　王怡　　　劉劭
王脩　　　王洽　　　王羲之　　張彭祖
謝安　　　郄愔　　　任静　　　王獻之
王珉　　　桓𤣥
　　　唐舒元輿玉筯篆志
秦丞相李斯變蒼頡籀文為玉筯篆體尚太古謂古若
無人當時議書者皆輸伏之故㧞乎能成一家法式歴
兩漢三國至隋氏更八姓無出右者嗚呼天意謂篆之
道不可以終絶故受之以趙郡李氏子陽氷陽氷生皇
唐開元天子時不聞外奬躬入篆室獨能融一千年而
與秦斯相見可謂能不孤天意矣當時得議書者亦皆
輸伏之且謂之其格峻其力猛其功偹光大於秦斯百
倍矣此直見上天以字寳瑞吾唐矣不然何綿更姓氏
而寂寞無人予道不攻篆而識其㸃畫常有意求秦丞
相真蹟㑹秦丞相去久聞其有八字刻在荆玉其洪碑
樹在嶧山巔今荆璧為璽飛上天矣固不可得而見也
洪碑者留在人間徃徃有好事者躋顛得見予亦嘗聞
得去嶧山道路異日將裹足觀之未去間行長安㑹同
里客有得陽氷真蹟遺在六副素上者遂請歸客堂張
之見蟲蝕鳥歩痕蹟若屈鎪石陷入室壁霜畫照著疑
龍蛇駭解鱗甲活動皆欲飛去齊目視之分明見文字
之根植吾堂中然後知向之議陽氷也謂同於斯吾雖
未登嶧山觀此可以信其為深於篆者言之也試以手
拂拭其烟顔塵容侵暴日乆攝披折裂玉筯欲折予以
䙝慢讓其主主曰此易致耳豈當其如是愛耶予曰今
世人以重秦斯之蹟非能盡辯别之以其秦古以斯邈
矣向使秦斯與子比肩子能賞之乎曩吾尚欲苦辛登
嶧山之巔縮在予掌握中今且獨不為子貴子不過生
於唐而得與氷同為唐人吾知氷殁二三十年其蹤蹟
流於人間固不甚少得為子目數見故易之若此使氷
生於秦時子又安得造次而見遺塵也是子賤目也世
人皆然吁嗟氷既即世是字寳入地矣後人思之孜孜
求之今且遭不知者忽易想生筆下日有新蹟固為門
户見覩之物矣氷雖欲求沽售不獨棄為糞土必遭其
詬怒也主人聞之其愧色見於顔眉間欲卷而退知其
退也必因循而不信强止留之引筆書其行下志之以
保明其為字寳也不謬詞曰斯去千年氷生唐時氷復
去矣後來者誰後千年有人誰能待之後千年無人篆
止於斯嗚呼主人為吾寳之
　
　
　
　
　
　
　
　
　書苑菁華卷十九
欽定四庫全書
　書苑菁華卷二十
　　　　　　　　　　　　　　宋　陳思　撰
　　雜著
　　　晉楊泉草書賦
惟六書之為體美草法之最竒杜垂名于古昔皇著法乎
今斯字要妙而娟好勢綺麗而分馳解𨽻體之細微散委曲
而得宜乍抑揚而奮發似龍鳯之騰儀應神靈之變化象
日月之盈虧畫縱疎而植立衡平體而均施或斂束而
相抱或婆娑而四垂或攢剪而齊整或上下之參差或
隂岑而髙舉或落籜而低披其娟好施媚如明珠之陸
離其翰發攄藻如春華之揚极其提墨縱體如美女之
長眉其滑澤流易如長溜之分岐其骨梗强壯如柱礎
之不基其㫁除窮盡如工匠之畫規其芒角唅牙如嚴
霜之傅枝衆巧百態無竒不盡宛轉翻覆如絲相持
　　　齊王僧䖍書賦
惟憑虚而測有思法想而圖空心經(闕/)則目象手以其
容心麾毫以手從風摇挺氣妍(闕/)深切爾其𨽻也眀敏
(闕/)嬳約(闕/)趨將摘文能縟詞韻笙簧儀春等愛麗景依
長沉若雲鬰輕若蟬揚稠必昂萃約實拱張垂端整曲
裁邪製方或其美於巨巧或雙競於(闕/)　形綿靡而多
態氣陵厲其如芒故其委邈也必妍獻體也貴壯迹乘
規而騁勢志循檢而懐放
　　　唐吳融覽䛒光上人草書想賀監賦
賀秘監來歸㑹稽霧隐霞棲𣲖鏡湖水作沼鑿石簣峯
為梯歎非雌雉畏其雄雞東臯子無郷不醉漆園吏有
物皆齊孔子悠哉顧龜邱以㝷勝翟公何爾羅雀門而
更題一日豁層軒懐素壁攘袂髙下飛文終繹風雨隨
生魚龍序擲濤奔浪走中秋逄犯斗之槎月上雲開半
夜見隕天之石狂兕無羣離鴻一隻横魯陽揮去之戈
樹吕布射來之㦸援毫既罷悦自忘疲滿堂生金玉之
寳出世掩鬼神之竒日落簾捲戸掩枕欹雲情自逺鶴
態難羈但將徤筆以為適豈待閒人之見知邈矣清風
跂焉仰止今觀上士之殊藝可繼伊人之逸軌當時芸
閣較於富貴浮雲此日柴門得不塵埃脱屣
　　　梁陶隱居論楊三仙君真跡
楊君書最上不今不古能細能大大較雖效郗法筆力
規矩兼於二王(楊君名羲晉人/見竇泉述書賦)許掾書乃是學缺而字
體勁利偏善冩經畫符子掦祖善鬱勃峯勢殆非人功
所逮長史章草廼能而正書古拙隱居昔見從通思善
别法書歎其神識今覩三君之跡一字一畫皆望影懸
了自善思非智藝所及待天假此鍳令以有是訣爾
　　　隋釋智果心成誦
廹展右肩(頭須長者向右展/寧宣臺尚字是)
長舒左足(有足者向左舒/寳其類字是)
峻㧞一角(字方者擡右角/圓有周字是)
濳虚平腹(右軍云書稍麄於左右亦須㸔逺近均/匀逓相覆盖放令右虚用見罔月字是)
間合間開(無字等四畫四㸃為/綜上心開則下合也)
隔仰隔覆(並字是隔二畺字隔三皆/斟酌二三字仰覆用之)
迴互留放(為字有磔掠相重者則交字上柱下/放茶字上放下柱是也不可並放)
變換垂縮(為兩竪畫一垂一縮并字右縮/左垂爾字右垂左縮上下亦然)
繁則減除(為王書懸字虞書書毚字皆去/一㸃張書盛字改血從皿字)
疎當補續(王書神字䖍字皆加/一㸃却字從卩也)
分若仰背(為縮也州冊之類皆須自立/其仰背鍾王所書皆是也)
合如對目(為逄也八字州字/皆須潛相矚睨)
孤單必大(一㸃一畫成/其獨立者是)
重並仍促(為昌呂文棗等字上促林棘/羽等字左促森淼字兼用之)
以側映斜(丿為斜乀為側交/次以之類是也)
如斜附曲(謂人為由女宴/必在之類是也)
覃積一字功歸自得盈虚(仰背抑覆重縮/回互不失也)統視連行妙
在相承起復
　　　隋釋智永右軍樂毅論
樂毅論者正書第一梁世模出天下珍之自蕭阮之流
莫不論學陳天嘉中人得以獻之帝賜始興王王作牧
鏡中即以見示吾昔聞其妙今覩其貴閲翫良久匪朝
伊夕始興薨後仍屬廢帝既没又屬餘干公主以帝王
所重恒加寳愛隋世諸王皆求不得及天下一統四海
同文果匆匆追㝷累載而方得此書留意運工時盡神
妙其間書誤兩字不欲㸃除遂雌黄治民然後用筆陶
隱居云大雅吟樂毅論大師箴等筆力鮮媚紙墨精新
斯言得之矣釋智永記
　　　唐太宗書王羲之𫝊後
書契之興肇乎中古䋲文鳥迹不足可觀末代去朴歸
華舒牋㸃翰爭相誇尚競其工拙伯英臨池之妙無復餘
蹤師宜懸帳之竒罕有遺迹逮乎鍾王以降畧可言焉
鍾雖擅美一時稱為竒絶論其盡善或有所疑至於布
纎濃分疎密霞舒雲卷無所間然但其體則古而不今
字則長而愈制語其大量以此為瑕獻之雖有父風殊
非新巧觀其字勢疎瘦如隆冬之枯樹覽其筆蹤拘束
若嚴家之餓𨽻其枯樹也雖枯折而無屈伸其餓𨽻也
則羈羸而不放縱夫斯二者固翰墨之病與子雲近出
擅名江表然僅得成書無丈夫之氣行行若縈春蚓字
字如綰秋蛇卧王濛於紙上坐徐偃於筆下雖秃千兎
之翰聚無一毫之筋竊萬古之皮斂無半分之骨以茲
播美非其濫名耶此數子者皆譽過其實所以詳察古
今研精篆數其惟王逸少乎觀其㸃曳之工裁成
之妙烟霏露結狀若斷而還連鳯翥龍蟠勢如斜
而反直翫之不覺為倦覽之莫識其端心慕於此一人
而已其餘區區之類何足論哉
　　　唐虞世南勸學篇
自古賢哲勤乎學而立其名若不學即沒世而無聞矣
且謂之竹箭湛盧之㫁割不刮而羽之不淬而礪之終
不見利用之材耳羲之云耽翫之功積如丘山張芝學
書池水盡黒當其雅趣求彼意㫖無圖其形容而滯於
體質此貴乎志意專精必有誠應也今中宵之際遂夢吞
筆既覺之後若在胸臆又因假寐見張芝指一道字用
筆體法斯也是眀志誠感神信有徴矣故羲之於山隂
冩黄庭經感三台神降其子獻之㑹稽山見一異人披
雲而下左手持紙右手持筆以遺獻之獻之受而問之
曰君何姓氏復何游處筆法奚施答曰吾象外為宅不
變為姓常守為字其筆迹豈殊吾體耶獻之披服斯言
退而臨冩向逾三嵗竟昧其徴况乃不學乎羲之云自
非通靈感物不可與談斯道夫道者學以致之飽食終
日而無所用心則去之逾逺不得其門而入雖勤苦而
無成矣今立君臣之體數以攻戰之勢將以近而逾逺
必因筌而得兔務欲成其體要啓其户牖庶俟將來君
子思而勉之
　　　唐劉禹錫論書
或問書曰書足以記姓名而已工與拙何損益於數哉
答曰此誠有之盖舉下之説爾非蹈中之説亦猶言居
室曰避燥温而已言衣裳曰適寒煖而已言飲食曰充
腹而已言車馬曰代勞而已言禄位曰代耕而已今夫
考居室必以髙門豐室為美笥衣裳必以文章鮮澤為
甲評飯食必以精良海陸為貴第車馬必以華軒絶足
為高談禄位必以重侯累封為意是數者皆不舉汗下
之説奚獨於書也行之夫禮曰士依於徳游於藝徳者
何曰至曰敏曰孝之謂藝者何禮樂射御書數之謂是
則藝居三徳之後而士必游之也書居數之上而六藝
之一也語曰飽食終日無所用心難矣哉不有博奕者
乎為之猶賢乎已是則博奕不得列於藝差愈於飽食
無所用心耳吾觀今之人適有面詆之曰子書居下品
矣其人必啞爾而笑或夷然不屑詆之曰子握槊奕棊
居下品矣其人必赧然而愧或艴然而怒是故敢以六
藝斥人不敢以奕博斥人嗟乎衆尚之移人也問者曰
然則偹魏晉宋齊間亦嘗尚斯藝矣至有君臣争名父
子不讓何哉客曰吾姑欲求中道耳子寧以尚之之弊
相規哉且夫信者美徳也秦穆尚之而賢臣莫贖黄老
者至道也竇后好之而儒臣見絀道徳且不可尚矧由
道徳以下者乎所謂中道而言書者何處之文學之下
奕博之上材鈞而善者得以加譽遇鈞而善者得以議
能所加在乎譽非實也不黷於貨所議在乎過非罪也
不紊於刑夫如是庶乎六書之學不湮墜而已乎
　　　唐李華論書
或有人示以文卷者中有小學説一篇其畧曰鴻文先
生坐於堂上手執經一卷弟子以次立先生講既已而
為文焉示於衆子則不善書也小學家流曰先生通儒
也而弗能此學何哉鴻文先生方隱几聞是言也笑而
召之責曰夫儒之立身以學乎以書乎苟其書則孔子
無以加也且止云典籍至是則無以聞也爾徒學書記
姓名而已巳乎華既覽之心憤憤然思有以喻故作論
云
夫六藝中此為難事人罕曉其奥予非能也亦嘗聞其
㫖盖用筆在乎虚掌而實指緩鉤而急送意在筆前字
居筆後其勢如舞鳳翔鸞則其妙也大抵字不可拙不
可巧不可今不可古華質相半可也鍾王之法悉而
偹矣近世虞世南得其體别有婉媚之態凡云八法學
者悉善予有二字之訣至神之方所謂截拽也苟善斯
字逸少伯英彼何人哉噫諒哉書功之深人之難能知
也是謂曷可已乎
　　　唐司空圖書屏記
人之格狀或峻其心必勁心之勁則視其筆迹亦足見
其人矣歴代入書品者八十一人賢傑多在其間不可
誣也國初歐虞之後繼有名公元和長慶間先大夫初
以詩師友兵部盧公載從事於商於因題紀唱和乃以
書受知於裴公休辟倅鍾陵及徴拜侍御史退居中條
時李忻州戎亦以草𨽻著稱為計吏在蒲因輟所寳徐
公浩真蹟一屏以為貺凡四十二副八體皆偹所題多
文選五言詩其朔風動秋草邉馬有歸心十數字或草
或𨽻尤為精絶或綴小簡於其下記云怒猊抉石渇驥
奔泉可以下視碧落矣先公清旦披翫殆廢寢食常囑
誡云真長詩英吏部筆力逸氣相資竒功無迹儒家之
寳莫踰此屏也然二者皆美神物所窺必當奪璧於中
流飛鋩於烈火也殆非子之所可存耳庚子之嵗遇亂
自虞邑居負之置於玉城别業丙辰春正月陜軍復入
則前後所藏及佛道圖記共七千四百巻與是屏皆為
灰燼痛哉今旅寓華下於進士姚顗所居獲覽書品及
徐公評論因感憤追述貽信後學具冀精于賞覽者必
將繼有詮次光化二年八月三日泗水司空圖揮涕撰
録謹記
　　　唐韓方眀授筆要説
昔嵗學書專求筆法貞元十五年授法於東海徐公璹
十七年授法於清河崔公邈由來逺矣自伯英以前本
未有真行草書之法姚思連奉詔論書法王僧䖍答竟
陵手書云張芝韋誕鍾㑹索靖二衛並得書名古今無
以變辨其優劣唯見筆力驚絶耳時有羅暉趙襲並善
書與張芝同著名而張矜巧自許衆頗惑之常與太僕
朱寛書云上比崔杜不足下方趙羅有餘今言自古能
書皆曰鍾張按張自矜巧為衆所惑今言筆法亦不言
自張芝芝自云比崔杜不足即可信乎筆法起自崔子
玉眀矣清河公雖云傳筆法以張旭長史世之所傳得
長史法者唯有得永字八法次有五執筆以下並未知
有前聞韓子方眀傳之於清河公問八法起於𨽻字之
始後漢崔子玉歴鍾王以下傳授至於永禪師而至張
旭始知八法决演五勢更偹九用則萬字無不該於此
墨道之妙最無不由之以成也夫把筆有五種大凡筆
長不過五六寸貴用易便也
第一執管夫書之妙在於執管既以雙指包管亦當五
指共執其要實指虚掌鈎擫討送亦曰抵送以偹口傳
手授之説也世俗皆以單指包之則力不足而無神氣
毎作一畫㸃雖有解法便當使用不成惟平腕雙包虚
掌實指妙無所加也
第二掀管亦名拙謂五指共搦其管末弔筆急速無體
之書或起藁草用之今世俗多用三謂􁎪管書則全無
筋骨洵不可效也
第三撮管謂以五指撮其管末為大草書或書圖幛用
之亦與拙管同也
第四握管謂捻拳握管於掌中懸腕以肘助力書之或
云起自諸葛亮倚柱書時霹靂柱裂書亦不輟當用壯
氣率以臂力運管書之非書家流所用也後王僧䖍用此
法葢以異于人非正則也近在張郎中松用筆亦然
未免為世笑也
第五搦管謂從頭指至小指以管放第一二指節中推
之亦是効握管小異所為有好異之軰竊為流俗書圖
畫用之或亦以凡淺從時傅㑹為怪異此又非書家之
事也
徐公曰執筆於大指中節前居動轉之際以頭指齊中
指兼助為力指自然實掌自然虚雖執之使齊必須用
之自在今人皆執筆當節碍其轉動拳指塞掌絶其力
勢愈執之愈急滯不通縱用之規矩無以施為也
又曰夫執筆在乎便稳用筆在乎輕徤故輕則須沉便
則須澁謂藏鋒也不澀則險勁之狀無由而生也太流
則便成浮滑浮滑則是為俗也故須毎㸃畫俱依筆法
然後稱書乃因古人之迹所謂何敢妄作者也
又曰夫欲書先當想像所書一紙之中是何詞句言語
多少及紙色相稱以何等書令與書體相同或真或
行或草與紙相當然意在筆前筆從心後皆須存用筆
法凡有難書之字預須心中布置然後下筆自然容與
徘徊意態雄逸不得臨時無法任筆所成則非謂能觧
也
　　　唐杜光庭眀𨽻書所始
世人多以𨽻書始于秦程邈者非也𨽻書之興興於周
代何以知之按左傳趙孟問絳縣人年曰亥有二首六
身是其物也士文伯曰然則二萬六千六百有六旬也
盖以亥字之形似布算之狀按古文亥作□今無其狀
雖春秋之時文字未别而言亥字有二首六身則與今
亥字異下其首之二畫竪置身傍□作□此則二萬六
千六百之數也㨿此亥文則春秋之時有𨽻書矣又酈
善長水經注云臨淄人有發古冡者得銅棺棺外隱起
為文言齊太公𤣥孫胡公之棺也惟三字古文餘今書
此胡公又在春秋之前即𨽻書興於周代明矣當時未
全行猶與古人相参自秦程邈已來乃廢古文全行𨽻
體故程邈等擅其名非創造也
　　　江南後主李煜書述
壯歳書亦壯猶嫖姚十八從軍初擁千騎慿陵沙漠而
目全無虜又如夏雲竒峯畏日烈景縱横炎炎不可向
邇其任勢也如此老來筆老如諸葛亮董刑不廢敲扑
後興師日以白羽麾軍不見其風骨而毫素相敵筆無
全鋒噫壯老不同功用則異唯所能者可以言之書有
七字法謂之撥鐙自衛夫人并鍾王傳授於歐顔禇陸
等流於此日然世人罕知其道者孤以幸㑹得授㑹子
先生竒哉是書也非天賦其性口授要訣然後研功覃
思則不能窮其奥妙安得不秘而寳之所謂法者擫捺
鈎掲抵導送是也此七字今有顔公眞卿墨跡尚於世
余恐將來學無所聞焉故聊記之
　　　翰林轉授隱術
夫攻書之道雖從師授必須先識筆勢乃可加工筆勢
若明則務於遲澀遲澀既分資於異狀異狀得矣求諸
變態變態逹矣無溺荒僻荒僻去矣藉於神彩神彩生
矣機於𤣥㣲則宕逸無方矣若乃一向規模隨其工拙
專以定其肥瘦體其疎密齊平過於方整疾速流於滑
易進退生疑否臧不决振動迷於筆前留放惑於手下
方執私心於獨見恥請問於智人若此欲造元㣲則未
之有也今論字之㸃畫傍偏用筆之術多於永字取法
開合向背並遵鍾元常王逸少軌則各有條貫自古皆
有口傳手授不載文字其用筆圖上眀之也
夫學書者先須識㸃畫鉤挑名字然後集其筆法則結
束得所變通有憑畫不變喻排算㸃不變如若布按
方不變成斗圓不變成鉤斯則病之甚也崔子玉云觀
其法象俯仰有儀方不中矩圓不中規抑左揚右望之
若欹陶隱居云近左虚右分間不同視之不足學之難
工並其術也楷法起於上谷王次仲蔡邕崔瑗悉能為
之鍾元常以之盡妙王逸少得於神彩永禪師不隳
世業歐陽詢虞世南克彰時譽逓傳互變不失其宗八
法熟閑異態皆備若眀此道始可攻書爾
夫學書先識宗旨不知隱術難以求工鍾王以來例皆
口授雖則心存於法而制在臨時逄迎之態資於合宜
大凡筆法㸃畫八體備於永字取則而已然八體起於
永字之始後漢崔子玉歴鍾王已下傳授所用八體該
於萬事墨道之最不可不眀又聞先逹於八體之外更
演五勢以為制度
　一鈎裹勢(須圓角而蹲鋒用中指鈎以戒/之如罔同曰白南等字用之)
　二鈎努勢(須于指抵之中圓角而趯鋒以指包/而成之如釣勺旬勿力等字用之)
　三裹筆勢(須按鋒上下蹙衂之/分今字下㸃是也)
　四傳筆勢(須擡筆堅䇿鍾元常/書上字常用之是也)
　五奮筆勢(險䇿是也草書/一二三字用之)
夫學先賢聖書實難為意氣先知筆理粗㑹旨歸行行
皆有活法字字盡如生動師資相契血脈相傳其理淵
澄不可具載
　
　
　
　
　
　
　
　
　
　書苑菁華卷二十
