#+TITLE: 蟹譜-宋-傅肱
#+DATE: 2018-05-12 10:18:09
#+SOURCE: github.com/kanripo/KR3i0046 master 9d9ae4d5                
欽定四庫全書　　　　　子部九
　蟹譜二卷　　　　　　　譜録類三(草木禽魚之/屬)
　　提要
　　　　(臣/)等謹案蟹譜宋傅肱撰肱字子翼其自署
　　　　曰怪山陳振孫謂怪山乃越州之飛來山則
　　　　㑹稽人也其書分上下兩篇前有嘉祐四年
　　　　自序而下篇貪化一條又引神宗時大臣趙
　　　　姓者出鎮近輔事而諱其名考之宋史惟神
　　　　宗熈寧初樞宻使參知政事趙槩嘗出知徐
　　　　州似即其事則嘉祐當為元祐之訛然書録
　　　　解題載是序亦作嘉祐四年而趙槩為北宋
　　　　名臣不容著貪墨聲或刋本神字誤也書中
　　　　所録皆蟹之故事上篇多採舊文下篇則其
　　　　所自記詮次頗見雅馴所引唐韻十七條尤
　　　　足備考証盖其時孫愐原本尚存故肱猶及
　　　　見之云
　蟹畧四卷
　　　　(臣/)等謹案蟹略四巻宋髙似孫撰似孫有剡
　　　　録已著録是編以傅肱蟹譜徴事大略因别
　　　　加裒集巻一曰蟹原蟹象卷二曰蟹鄉蟹具
　　　　蟹品蟹占卷三曰蟹貢蟹饌蟹牒卷四曰蟹
　　　　雅蟹志賦咏每門之下分條記載多取蟹字
　　　　為目而系以前人詩句俞文豹吹劍録嘗譏
　　　　其以林逋草泥行郭索雲木呌釣輈一聨為
　　　　杜甫詩今檢卷首郭索傳内信然殊為失於
　　　　詳核又本草圖經蟹生伊洛池澤中一語澤
　　　　蟹洛蟹條下兩引之亦為複出又白居易詩
　　　　亥日饒蝦蟹句為傅肱譜中所原引而此書
　　　　蝦蟹條下乃反遺之其於編次亦小有疎漏
　　　　特其採摭繁富究為博雅遺篇佚句所載尤
　　　　多視傅譜終為勝之云乾隆四十六年恭校
　　　　上
　　　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官(臣/)陸　費　墀
欽定四庫全書
　蟹譜卷上
　　　　　　　　　　　　　宋　傅肱　撰
蟹之為物雖非登俎之貴然見於經引於傳著於子史
志於隠逸歌詠於詩人雜岀於小説皆有意謂焉故因
益以今之所見聞次而譜之自總論而列為上下二篇
又叙其後聊亦以補博覽者所闕也神宋嘉祐四年冬
序
　　總論
蟹水蟲也其字從虫(盱鬼/反)亦曰魚属故古文從魚作蟹
以其外骨則曰介蟲取其横行目為螃蟹焉骨眼蜩腹
䖱腦鱟足其爪類拳丁其􁞟類執鉞匡跪又皆外刺性
復多躁或編諸繩縷或投諸笭箵則引聲噀沫必死方
已類皆䲊育生於濟鄆者其色紺紫出於江淛者其色
青白(此舉其所育多者爾凡/有水之地不無此味)小者謂之蟚蚎中者謂之
蟹匡長而鋭者謂之蠞(音/截)甚大者謂之蝤蛑雖皆有佳
味獨蟹參於藥論耳明越谿澗石穴中亦出小蟹其色
赤而堅俗呼為石蟹與生伊洛者無異厴圓多腴而奪
之􁞟臍長多瘠而與之蝦其生於盛夏者無遺穗以自
充俗呼為蘆根蟹(謂其止食/茭蘆根)瘠小而味腥至八月則蛻
形已蛻而形浸大秋冬之交稻梁已足各腹芒走江俗
呼為樂蟹最號肥美由江而納其芒於海中之魁遇冰
雪則自伏淤澱不可得矣今人設㗖具以案酒者此特
為之先置焉江淮間尚推重如此况非所育之地乎(何/曽)
(食疏𢎞君食橄虞悰飲食亦未必不珍此味/也虞悰南史有傳但名存而書亡此為恨耳)
曰蟚蚎者二月三月之盛出於海塗呉俗猶所嗜尚歲
或不至則指目禁煙謂非佳節也今之通泰其類實繁
然有同蟚􁡡差大而毛好耕穴田畆中謂之蟚蜝毒不
可食晉蔡道明誤食之幾死尤宜慎辨也又多生於陂
塘溝港穢雜之地往往因雨則瀕海之家列陣而上填
砌縁屋雖驅挮之不去也噫蟹雖微類至於腹芒以朝
其魁其得自然之禮歟嗜欲已足捨陂港而之江海其
得自然之智歟雖外剛躁而内無他腸其得自然之正
歟豈獨以其滋味饜世人之口腹哉故論其畧而冠諸
二篇之首
上篇
離象　　　有匡　　　仄行　　　螖蠌
走遲　　　蟲孽　　　性躁　　　左持
捕䑕　　　不啖　　　郭索　　　蟚蜝
誅解系　　蛙矜　　　龜長　　　侈味
瑣􁫣　　　介蟲之孽　無腸公子　天文
食證　　　異名　　　誡嗜　　　兵異
集䑕　　　鱟類　　　浦名　　　畫
輸芒　　　蛉腹　　　同䑕孽　　為菑
玉篇　　　月令　　　圖經　　　琴聲
唐韻　　　説文　　　長生　　　食莨
斬王攄　　藥證
　　離象
易之離象曰為鼈為蟹為蠃為蚌為龜孔頴達云取其
剛在外也
　　有匡
檀弓曰成人有其兄死而不為衰者聞子臯將為成宰
為衰成人曰蠶則績而蟹有匡范則冠而蟬有緌兄則
死而子臯為之衰孔頴達云蟹背殻似匡
　　仄行
周禮梓人為簨簴别叙小蟲蟹屬以為雕琢鄭康成注
云刻畫祭器愽庶物也蟲自外骨至胷鳴内有仄行者
釋云蟹屬賈公彦疏曰今人謂之螃蟹以其側行者也
内郤行者螾□之屬即由延也脰鳴者即蝦蟇也紆行
者即蛇也案周禮祭器未有以由延螃蟹蝦蟇及蛇為
飾者不知起何法制且經文但云以雕琢耳康成專取
為祭器之飾義誠安考
　　螖蠌
爾雅釋魚篇云螖蠌小者蟧(蟧螺屬見埤蒼或曰/即螖也似蟹而小)
　　走遲
大司樂樂六變注蛤蟹走則遲
　　蟲孽
越王勾踐召范蠡曰吾與子謀呉子曰未可也今其稻
蟹不遺種其可乎(注蟹/食稻)對曰天應至矣人事未盡也王
姑待之
　　性躁
荀子勸學篇云蟹六跪而二螯非蛇蟺之穴無所寄託
者用心躁也(注跪足也螯蟹首上如鉞者序語蟹皆八/足此云六者謬文然今觀蟹行後兩小足)
(不著地以其無/用所畧而不言)
　　左持
晉春秋畢吏部卓字茂世嘗謂人曰左手持蟹螯右手
執酒杯拍浮酒池中足樂一生哉
　　捕鼠
淮南子曰使蟹捕䑕必不得
　　不啖
虞預會稽典録云吞舟之魚不啖鰕蟹(玉篇作鰕/長鬚蟲也)熊虎
之爪不剥狸鼠
　　郭索
太𤣥鋭前一蟹之郭索後蚓黄泉(范明叔云一水也所/稱泉亦為水所稱蟹)
(五為裸所稱蚓言蟹之與蚓者用心之不一雖有郭/索多足之蟹不如無足之蚓者以其用心之一也)
　　蟚蜝
晉書蔡謨字明道初渡江見蟚蜝大喜曰蟹有八足加
以二螯令烹之既食吐下委頓方知非蟹後詣謝尚而
說之尚曰卿讀爾雅不熟幾為勸學死
　　誅解系
晉解系字少連與趙王倫同討叛羌時倫信用佞人孫
秀與系爭軍事更相表奏朝廷知系守正不撓而召倫
還系表殺秀以謝氐羌不從後倫秀以宿憾收系兄弟
梁王彤救系等倫曰我於水中見蟹且惡之况此人兄
弟輕我邪遂害之
　　蛙矜
莊子秋水篇公子牟曰子獨不聞夫埳井之鼃乎謂東
海之鼈曰吾樂與吾跳梁乎井幹之上入休乎闕甃之
崖赴水則接掖持頥蹶泥則没足滅跗還虷(音寒義云/井中赤蟲)
(一名/蜎)蟹與科斗莫吾能若也
　　龜長
大戴禮云甲蟲三百六十四神龜為之長蟹亦蟲之一
也
　　侈味
南史何𦙍字子季出繼叔父曠所更字𦙍叔初𦙍侈於
食味前必方丈後稍欲去甚者猶食白魚䱇(市演/反)脯糖
蟹以為非見生物擬食蚶蠣使門人議之學生鍾岏曰
䱇魚就脯驟見屈伸蟹之將糖躁擾彌甚仁人用意深
懐此怛至於車螯蚶蠣眉目内闕慚渾沌之竒獷殻外
緘非金人之慎不悴不榮曽草木之不若無馨無臭與
瓦鑠其何殊故宜長充庖厨永為口實
　　瑣􁫣
郭景純江賦云瑣􁫣腹蟹水母目蝦又松陵集注云瑣
􁫣似蜯常有一小蟹在腹中為􁫣出求食蟹或不至􁫣
餒死所以淮海人呼為蟹奴
　　介蟲之孽
月令章句曰介者甲也謂龜蟹之屬(後漢五/行志)
　　無腸公子
抱朴子云山中無腸公子者蟹也
　　天文
釋典云十二星宫有巨蟹焉
　　食證
孟詵食療本草云蟹雖消食治胃氣理經絡然腹中有
毒中之或致死急取大黄紫蘇冬𤓰汁解之卽差又云
蟹目相向者不可食又云以鹽漬之甚有佳味沃以苦
酒通利支節去五臟煩悶(予謂亦不可與柿/子同食發霍瀉)
　　異名
中華古今注云蟚蚎小蟹也生海塗中食土一名長卿
其一螯偏大者為擁劒一名執火
　　誡嗜
混俗頥生論曰凡人常膳之間猪無筋魚無氣鷄無髓
蟹無腹皆物之稟氣不足者不可多食
　　兵異
軍畧災篇云地忽生蟹當急遷砦柵不遷將士亡
　　集鼠
陶隠居云僊方以黒犬血灌蟹三日燒之諸鼠畢集
　　鱟類
郭景純傳山海經云鱟形如惠文冠青黒色十二足長五
六尺似蟹雌常負雄而行漁者取之必雙得即呉都賦
所謂乘鱟者也吕延濟亦注云似蟹
　　浦名
南齊建武四年崔慧景作亂到都下(今之/金陵)不克單馬至
蟹浦投漁人太叔榮之榮之故為慧景門人時為蟹浦
戍因斬慧景頭納鰌籃中送都下焉
　　畫
唐韓晉公滉善畫以張僧繇為之師善狀人物異獸水
牛等尤妙於螃蠏
　　輸芒
孟詵食療本草云蟹至八月卽啗芒兩莖長寸許東嚮
至海輸送蟹王之所陶隠居亦云今開蟹腹中猶有海
水乃是其証予謂即陸魯望云執穗以朝其魁者也與
夫羔羊跪乳蜂房㑹衙俱得自然之禮
　　蛉腹
唐韻况字逋翁混胎丈人攝魔還精符曰螟蛉之子蝦
目蟹腹卽卽周周兩不相掩此之謂體異而氣同
　　同䑕孽
唐陸龜蒙字魯望作稻鼠記引國語曰今吾稻蟹不遺
種豈呉人之土䑕與蟹更俟其便而効其力殱其民歟
　　爲菑
晉隠逸傳夏統字仲御㑹稽永興人也幼孤貧養親以
孝睦聞初兄弟毎採梠求食星行夜歸或至海邊採螊
􁡡以自資養
　　玉篇
八足(蟹二螯/八足)􁇩(普流反似蟹二足/亦見郭璞江賦)蜅䗚(上方武下布/莫反皆蟹也)
　　月令
季冬行秋令介蟲為妖(丑為/鼈蟹)
　　圖經
羅處約新修蘇州圖經鳥獸蟲魚篇蟹居其末
　　琴聲
琴譜履霜操有蟹行聲
　　唐韻
蟚螖(户八反似蟹而小予謂即/今之蟚蚏也一名蟚螖耳)􁡠(王忽反蛤/屬似蟹)蟹(水蟲/也)蝤
蛑(上自秋下莫浮似/蟹而大生海邊)蠞(似蟹生海中予謂於食/品中與苣勝胡麻相宜)螯(蟹/屬)􁞟
(蟹大時也予謂古今/用􁞟跪字通作螯)螃(螃蟹釋云本蟹云俗加螃字予/案周禮䟽推作旁取其横行今)
(字益蟲乃是俗加陸徳明所謂蟲屬要作蟲旁草類皆/從兩屮是也然則旁蟹之呼名古矣但不當加蟲字耳)
(予謂今秀州華亭縣濟村所出甚多小者/謂之黄甲越人云和鹽泥養之可踰月)䱑魟(下音功/江蟲也)
(形似蟹可/食又音炴)􁀙䱺(下音孩/雄蟹也)虷(胡安反虷蟹/一名蚱蟲)擁劒(劒蟲形似/蟹崔豹古)
(今注折劒一名執火/其螯赤謂之執火)鰖(蟹子也以水/反又他果切)厴(蟹腹下厴/於琰反)蝑(鹽/藏)
(蟹事/夜切)江􁈴(寺絶反似蝤/蛑生海中)􁁊(蟲似蟹四/足音北)
　　説文
六足(許慎説文云蟹/六足二螯者也)蛫(九毁切唐韻云獸/似龜白身赤首)胥(相居切蟹/醢也唐韻)
(從蟲鹽/藏之)
　　長生
陶隠居云僊方投蟹於漆中化為水飲之長生
　　食茛
陶隠居云蟹未被霜者甚有毒以其食水茛也(音/建)人或
中之不即療則多死至八月腹内有稻芒食之無毒
　　斬王攄
晉書劉聰字元明即偽位左都水使者襄陵王攄坐魚
蟹不供斬於東市
　　藥證
本草云蟹蝑味鹹性寒有毒主胷中邪氣熱結痛喎僻
面腫解結散血愈漆瘡養筋益氣取黄以塗久疽瘡無
不差者又殺莨菪毒其爪尖主破胞墮胎陳藏器本草
云人或斷絶筋骨者取脛中髓及腦與黄微熬納瘡中
即自然連續海藥本草云石蟹案廣州記云出南海祇
是尋常蟹年深歲久日被水沫相抱因兹化成石蟹每
遇海潮即飄出又有一般者入洞穴年深亦成石蟹味
鹹寒有毒主消青盲眼浮翳又主眼澁皆細研水飛入
藥相佐用以㸃目
　
　
　
　
　
　
　
　蟹譜卷上
欽定四庫全書
　蟹譜卷下
　　　　　　　　　　　　　宋　傅肱　撰
下篇
孝報　　　殊類　　　貪化　　　採捕
泉比　　　兵證　　　貢評　　　風蟲
鬱洲　　　食品　　　恠狀　　　斷弊
蟹杯　　　令㫖　　　蟹戸　　　兵權
蟹征　　　螺化　　　食珍　　蟹浪
酒蟹　　　白蟹　　　盪浦搖江　紀賦詠
　　孝報
初杭俗嗜蟼蟇而鄙食蟹時有農夫田彦升者家於半
道幼性至孝其母嗜蟹彦升慮其鄰比闚笑常遠市於
蘇湖間熟之以布囊負歸俄而楊行密將田頵(於倫/切)兵
暴至鄉人皆竄避於山谷糧道不接或多餒死獨彦升
挈囊負母竟以解免時人以為純孝之報焉
　　殊類
震澤漁者陸氏子舉網得蟹其大如斗以􁞟剪其網皆
斷陸氏子怒欲烹之其侣老於漁者遽進曰不可吾嘗
聞龜蟹之殊類甚者必江湖之使也烹之不祥乃從而
釋之蟹至水面横行里許方没
　　貪化
神宗朝有大臣趙氏者(名/某)雖於國功高然其性貪墨私
門子弟苞苴上特優容之一日因錫宴上召伶官使諭
已意伶者乃變易為十五郎姓旁因命釣者俄一人持
竿而至遂於盤中引一蟹十五郎見而驚曰好手脚長
我欲烹汝又念汝是同姓且釋汝翌日趙果出鎮近輔
　　採捕
今之採捕者於大江浦間承峻流環葦簾而障之其名
曰斷(音/鍛)於陂塘小溝港處則皆穴沮洳而居居人盤黒
金作鈎狀置之竿首自探之夜則燃火以照咸附明而
至焉(若魚以餌/而釣之)
　　泉比
煎茶之法視其泉若蟹目然魚鱗然第一法
　　兵證
呉俗有蝦荒蟹亂之語葢取其被堅執鋭歲或暴至則
鄉人用以為兵證也
　　貢評
國家貢口實於遠方者蛤蜊亦貢焉獨蟹不貢議者以
為貢不貢固有差品予謂非也蛤蜊止生於海塗邇京
州郡無有也故須上供旁蟹盛育於濟鄆商人輦負軌
跡相繼所聚之多不減於江淮奚煩遠貢哉予嘗見監
御厨王染院云御食經中亦有煑蟹法但不常御錫命
則進耳非謂無録而不在貢品
　　風蟲
蟹之腹有風蟲狀如木鼈子而小色白大發風毒食者
宜去之
　　鬱洲
江淛諸郡皆出蟹而蘇尤多蘇之五邑婁縣為美(即崑/山也)
婁縣之中生鬱洲呉塘者又特肥大(鬱洲即孫恩/所保之地)
　　食品
北人以蟹生析之酤以鹽梅芼以椒橙盥手畢即可食
目為洗手蟹
　　恠狀
呉沈氏子食蟹得背殻若鬼狀者眉目口鼻分布明白
常寶翫之
　　斷弊
蟹至秋冬之交即自江順流而歸諸海蘇之人擇其江
浦峻流處編簾以障之若犬牙焉致水不疾歸而歲常
苦其患者有由然也雖州符遣卒俾令棄毁而吏民萬
端終不可禁羅江東云蛟蜃之為害也則絶流不顧漁
人之鈎網噫水之病呉久矣又非蛟蜃之比絶流顧網
其才識固自有小大哉長民者能推而不疑亦豐歲一
助也
　　蟹杯
其斗之大者(匡一/名斗)漁人或用以酌酒謂之蟹杯亦訶陵
雲螺之流也(訶陵酒樽用鱟魚殻謂之澁鋒齾角内𤣥/外黄松陵集海南人目螺之有文者曰雲)
(螺亦用/以酌酒)
　　令㫖
藝祖時嘗遣使至江表宋齊丘送於郊次酒行語熟使
者啟令曰須啗二物各取南北所尚復以二物仍互用
南北俚語使者曰先喫鱣魚後喫旁蟹一似拈蛇弄蝎
齊丘繼聲曰先喫乳酪後喫喬團一似噇膿灌血時朝
廷方草創用度不給倚江表為外府故齊丘及之左右
以令逼使之太甚相顧失色使者雅歎焉故歸朝而間
行
　　蟹户
錢氏間置魚户蟹户專掌捕魚蟹若今台之藥户畦户
睦之漆户比也
　　兵權
出師下砦之際忽見蟹則當呼為横行介士權以安衆
　　蟹征
按周禮䱷人職掌漁征入於玉府者貴其鬚骨之用以
飾器物也今魚雖鯤鮞以至蝦蟹悉立征税之目非若
古人取鬚骨之意也二浙運使沈公立以歲征權奏罷
之議者謂其識體
　　螺化
海中有小螺以其味辛謂之辣螺可食至二三月間多
化為蟚螖今人有得螯跪半成而尚留殻中者此其證
也(近青龍鎮於江塗中得蟹螯跪俱脱其行自若初驚為/恠及熟烹去殻則將化為蟬矣噫物之變化萬狀固)
(不可究詰今觀蟬之首腹頗與蟹相類誠亦/有是但慮驚浴又非予之所親見故附錄之)
　　食珍
凡糟蟹用茱萸一粒置厴中經歲不沙
　　蟹浪
濟鄆居人夜則執火於水濵紛然而集謂之蟹浪
　　酒蟹
酒蟹須十二月間作於酒甕間撇清酒不得近糟和鹽
浸蟹一宿却取出於厴中去其糞穢重實椒鹽訖疊淨
器中取前所浸鹽酒更入少新撇者同煎一沸以别器
盛之隔宿候冷傾蟹中須令滿蟚蚎亦可依此法二三
月間止用生乾煑酒
　　白蟹
秀州華亭縣出於三泖者最佳生於通陂塘者特大故
鄉人呼為泖蟹又亭林湖(近顧野王宅鄉人/亦號為顧亭林)於天聖末
忽生白蟹(即海中所生蠞是也但蠞不/生於淡水今忽有因號白蟹)瀕江之人以價
倍常靡有孑遺止一年而種絶
　　盪浦搖江
呉人於港浦間用篙引小舟沉鐵脚網以取之謂之盪
浦於江側相對引兩舟中間施網搖小舟徐行謂之搖
江(上接斷下/接於陂塘)
　　紀賦詠
蟹志(見陸龜蒙集/)
中躁外撓兮冠𢃄之狙(陸龜䝉賦/)
蟹奴晴上臨湘檻燕婢秋隨過海船(皮日休/)
蟹因霜重金膏溢橘為風多玉腦圓(同前/)
二螯或把持(杜子美/)
亥日饒蝦蟹(白樂天/)
　　病中有人惠海蟹轉寄魯望(皮日休/)
紺甲青筐染菭衣島夷初寄北人時離居定有石帆覺
失伴惟應海月知族類分明連瑣􁫣(瑣􁫣似小蚌有一/小蟹在腹中􁫣出)
(求食故淮海之/人呼為蟹奴)形容好箇是蟚蜞病中無用雙螯處寄
與夫君左手持
　　詶襲美見寄海蟹(陸龜䝉/)
藥盃應阻蟹螯香却乞江邊採捕郎自是揚雄知郭索
(太𤣥經云/蟹之郭索)且非何𦙍敢餦餭(何𦙍侈於食味稍欲去/其甚者猶有䱇脯糖蟹)骨
清猶是含春靄沫白還疑帶海霜强作南朝風雅客夜
來偷醉早梅傍
　蟹譜卷下
