#+TITLE: 分甘餘話-清-王士禛
#+DATE: 2018-05-12 10:18:18
#+SOURCE: github.com/kanripo/KR3j0165 master 67e47a52                
欽定四庫全書　　　　　子部十
　分甘餘話　　　　　　　雜家類三(雜說之屬/)
　　提要
　　　　(臣/)等謹案分甘餘話四卷
　　　國朝王士禎撰士禎有池北偶談諸書俱已著
　　　　録此書成於康熙己丑罷刑部尚書家居之
　　　　時曰分甘者取王羲之與謝萬書中語也随
　　　　筆記録瑣事為多盖年逾七十借以消閒遣
　　　　日無復考證之功故不能如池北偶談居易
　　　　録之詳核中如引懶真子稱漢書昌邑王賀
　　　　妾名羅紂即羅敷不言二字何以通用俟考
　　　　云云今案漢書昌邑王傳實作羅紨師古注
　　　　曰紨音敷説文糸字部有此字注曰布也一
　　　　曰粗紬从糸付聲防無切盖紨敷音同故得
　　　　與敷字通用懶真子悞引漢書士禎不加辨
　　　　正而轉以致疑殊為疎舛是亦随時摘録不
　　　　暇繙檢之明騐其他傳問之語偶然登載亦
　　　　多有未可盡慿者然如繁臺之當讀蒲禾切
　　　　梅福為吳門市卒之非蘇州宣室之有二此
　　　　類皆有典據不同摭拾披沙揀寶尚往往遇
　　　　之其中滄浪詩話一條獨舉馮班鈍吟雜録
　　　　之説反覆詆排不遺餘力則以士禎論詩宗
　　　　嚴羽而趙執信論詩宗馮班核其年月在談
　　　　龍録初出之時故攻班正所以攻執信此固
　　　　詞人門户之見猶有未化然所云不渉理路
　　　　不落言詮者自是詩家宗㫖士禎力持其説
　　　　固亦不為無見焉乾隆四十四年三月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　　(臣/)　陸　費　墀
分甘餘話序
昔王右軍在東中與吏部郎謝萬書云頃東游還修植
桑果今盛敷榮率諸子抱弱孫游觀其間有一味之甘
割而分之以娱目前雖植德無殊邈猶欲教養子孫以
敦厚退讓庶令舉策數馬彷彿萬石之風云云僕少時
讀之已有味乎其言七十歸田讀書之暇輒提抱弱孫
以為樂其稍長者年甫十嵗已能通易書詩三經紙牕
竹屋常卧聴其咿唔之聲不覺欣然而喜夫人幼而志
學意在逢世下而黄散上而令僕以為至足矣僕生逢
聖世仕宦五十載叨冒尚書年踰七袠邇來作息田間
又六載矣雖耳聾目眊猶不廢書有所見聞輒復掌録
題曰分甘餘話庶使子孫輩知老人晚年所樂在此爾
不敢謂如袁伯業老而好學也己丑臘月朔王士禎書
欽定四庫全書
　分甘餘話卷一
　　　　　　　　　　　刑部尚書王士禎撰
羣芳譜一書先祖前浙江右布政使今
皇贈
經筵講官刑部尚書(臣/)象晉所著萬厯中先祖官京師
為黨人所忌借丁巳京察謫官家居十載甘農圃以沒
齒作為此書名亭曰二如以見志後刻於虞山毛氏汲
古閣流傳已久康熈四十四年六月十二日奉
聖旨開館廣續
命編修(臣/)汪灝張逸少等四人為纂修官至四十六年
二月吿成凡一百卷
賜名佩文齋廣羣芳譜
御製序文冠於編首仍存先臣自序及每卷小序亦所
不遺(臣/)感荷
聖恩榮施泉壤謹録
御製并述縁起以彰
異數備家乘云原任
經筵講官刑部尚書(臣/)王士禎恭紀
御製廣羣芳譜序
粤自神農氏甞草辨榖民始知樹藝醫藥伊耆氏命羲
和推步定厯於以授時民始知耕穫之不愆而百工績
熙偉哉開物成務啟牖來兹聖帝之功與天地並矣朕
聴政之暇披閲典籍留意農桑繪耕織之圖製永言之
什時巡所至親厯田間其稼穡之艱難作勞之辛苦既
周知而洞悉矣每思究百昌生殖之理極萬變消長之
情著為成編以佑吾民甞謂爾雅具其名物而郭璞陸
佃孫炎之流疏注埤翼又加詳焉其明備者莫如本草
自本經以迄陶𢎞景蘇頌而下數十種凡採治之法無
不該核他如齊民要術月令廣義諸書其蒔植之宜為
更晰矣遐稽徃牘擷其英華歸於簡括良匪易也比見
近人所纂羣芳譜蒐輯衆長義類可取但惜尚多疎漏
因命儒臣即祕府藏帙攟摭薈萃刪其支冗補其闕遺
上原六經旁据子史洎夫稗官野乘之言才士之所歌
吟田夫之所傳述皆著於篇而竒花瑞草之産於名山
貢自逺徼絶塞為前代所未見聞者亦咸列焉復允廷
臣之請益以朕所賦詠依類分載總一百卷命名曰佩
文齋廣羣芳譜冠以天時尊嵗令也次穀次桑麻崇民
事也次蔬茶果木花卉資厚生溥利用也終以藥物重
民命也其諸天時早晚之候人事種溉之方地力彼此
之殊物性良楛之異㒺弗條舉縷析燦然可觀焉是書
也攬品彚之蕃滋想羣生之率育一展卷間化機洋溢
於兹畢呈固不惟矜淹洽侈藻麗也以是刋布天下垂
之久逺使吾民優游於農圃之中家室盈寧樂其業而
不憚其勤而大夫士以及民之秀者因以區别物宜審
其淑慝凜嗜好之常慎節宣之度於以躋仁壽而享太
平亦不為無所禆助也哉康熙四十七年五月初十日
青箱雜記云王安國詩好用酒樓常問予詩有幾酒樓
余因憶康熈甲子奉
命徃祭南海大雪渡潯陽江後二十二年作詩贈鄆城
人樊祾(祾善/琵琶)云苦竹黄蘆滿目愁嘈嘈切切似江州茫
茫九派多風雪憶泊潯陽舊酒樓不知安國見之以為
何如也
陳倉有古賣酒樓東坡嘗賦詩余丙子再以祭告入蜀
過之題一絶句云昨向宜春下苑遊曲江烟草似悲秋
珠簾甲觀俱黄土何必陳倉賣酒樓故友余澹心(懷/)詠
孫楚酒樓云江南城西酒樓紅無數楊柳迎春風孫楚
去後李白醉千年不見紫髯公余選入感舊集此亦二
酒樓也
汴中梁王吹臺一名繁臺以繁姓家於臺側故名按繁
姓蒲禾切音婆漢有繁延壽魏有繁欽唐有繁知一臺
以姓得名當作蒲禾切今讀作符艱切非是
盧循盜賊而沙門慧逺與之友善祖約叛逆而少與阮
孚齊名王丞相尤愛重之曰昨與祖士少語遂令人忘
疲是皆理之不可解者杜子美贈蘇渙詩序云蘇大侍
御渙靜者也渙竟煽動嶺表與哥舒晃作亂亦其類也
畫墁録襄邑義塘瓜剖之色如黛而味甘如蜜余昔寄
同年劉考功公㦷(體/仁)句云側聞西湖水嫩緑如瓜瓤用
此世必疑瓜瓤無黛色者矣
康熙四十八年己丑廣西巡撫梁世勲進青駝二長尾
猿二緑鳯緑鳩各一雙
三伯祖光禄少卿養吾公(象/蒙)萬厯庚辰進士起家陽城
知縣擢監察御史官止卿寺近始見手書詩草一卷謹
録四篇以存其梗概(鳯音/曲)鳯兮鳯兮集高岡七德九苞
稱至祥五音六律鳴朝陽鳴朝陽應明主非帝庭寧高
舉(鶴鳴/曲)蒼松挺挺鶴相招振翮翩翩來九霄警霜戛戛
鳴九臯鳴九臯聲萬里明月來清風起(瑶琴/曲)我㩦緑綺
奏薫風一曲相思彈未終淚垂絃絶送歸鴻送歸鴻坐
明月人不見心如結(暮雨/曲)忽忽白雲羅神霄霏霏暮雨
平河橋有美一人路迢遥路迢遥望無極夢相見醒相
憶十叔祖翼吾公(象/節)萬厯壬辰進士改翰林授檢討少
有詩名稿今無傳惟鄭簡菴(獨/復)先生新城舊事載其二
句云古寺人來花作供孤城春盡草如烟八叔祖伯石
公(象/艮)十七叔祖季木公(象/春)十八叔祖用晦公(象/明)詩别詳
三王公集(季木公元名象巽/用晦公元名象履)
大内南書房在
乾清門内西廊下内直翰林官居之其出入皆奉
旨由某門侍衛某人導引伴送壬戌後
特旨内直官許於禁中乘馬至所出入之門故朱檢討
彞尊紀
恩詩云迴思身賤日足繭萬山中葢異數云
康熈四十四年
聖駕南巡至蘇州一日垂問故靈壁知縣馬驌所著繹
史
命大學士張玉書物色原版明年四月令人齎白金二
百兩至本籍鄒平縣購版進入
内府人間無從見之矣
墨莊漫録云濟南為郡在厯山之隂水泉清泠凡三十
餘所如舜泉爆流金線真珠孝感玉環之類皆竒李格
非文叔作厯下水記叙述甚詳文體有法曾子固詩爆
流作趵突未知孰是按文叔水記宋人稱之者不一而
不得與洛陽名園記並傳可恨也吾郡名泉凡七十二
此云三十餘者蓋未詳也
黄牡丹今亳州曹縣皆有之荷花則未聞有黄色者墨
莊漫録云京師五嶽觀凝祥池有黄蓮花甚竒僅見於
此
宋丹陽陳輔訪建康楊驥題壁絶句云北山松粉未飄
花白下輕風麥脚斜身似舊時王謝燕一年一度到君
家風致可愛然輔不聞有詩名若唐人任華盧延讓之
屬反得傳於後名之顯晦信有數耶
余嘗謂東坡鳯翔八觀詩不減杜子美宋人亦謂張芸
叟鳯翔吳道子畫記不減韓退之
柳耆卿卒於京口王和甫葬之然今儀真西地名仙人
掌有柳墓則是葬於真州非潤州也余少在廣陵有詩
云江鄉春事最堪憐寒食清明欲禁烟殘月曉風仙掌
路何人為弔柳屯田
余官祭酒日有送陳子文歸安邑詩云月映清淮何水
部雲飛隴首柳呉興按葉石林云山抹微雲秦學士露
花倒影柳屯田又李易安云露花倒影柳三變桂子飄
香張九成或謂余句法本此竊自謂青出於藍後當有
知之者
避暑録言平生用目力常數倍於他人安得不敝因厯
稽古左丘明杜子夏鄭康成高堂隆左太冲諸人皆以
讀書致然余自幼小凡博奕諸戲一無所好唯嗜讀書
雖官户部侍郎刑部尚書最繁劇之地下直亦手不釋
書卷也自甲申歸田六年矣目力益昏始悔少壯之過
用其力然老矣終亦不能廢書也
唐韓翃以春城無處不飛花一詩見知九重召知制誥
傳為佳話世盡知之杜陽雜編又載一事德宗西幸有
二馬一號神智驄一號如意騮貞元三年蜀中進瑞鞭
有麟鳯龜龍之形色類琥珀一日將幸諸苑内廄進瑞
鞭上顧近臣曰昔朕西幸有二駿稱二絶今獲此鞭可
稱三絶矣因吟曰鴛鴦赭白齒新齊曉日花間散碧蹄
玉勒乍迴初噴沫金鞭欲下不成嘶亦翃作也知翃詩
流聞禁中者多不獨寒食東風之句而已
李時謙字吉爻淮安山陽人順治辛丑進士初為潞安
府推官厯樂陵黎城二縣有清白名内召為監察御史
號稱㢘正久之引疾里居陜西大饑
特起為督糧道㕘議操守孤介不名一錢未幾卒官將
軍督撫布按已下徃弔蓬蒿滿庭至無含歛之具皆為
揮涕醵金買棺代為含歛而歸其喪於江淮余昔官副
都御史識其為人蓋古之君子也
道君時以言官建議習詩賦者杖一百有尹天民者為
南京教官至之日悉取史記已下至歐陽史焚講堂下
王安石之學術為害於世道人心如此又按建言者御
史李彦章也疏以詩賦為元祐學術其意在黄秦晁張
四學士而並劾及前代陶淵明杜子美李太白皆貶之
尤可笑定律令則何執中也二人可謂失其本心無恥
之尤者矣
唐中宗時羣臣多應制賦詩如崔湜鄭愔宋之問輩皆
人頭畜鳴張柬之等五王皆死此三人之手葢將以擁
戴武三思危唐社稷與宗楚客厥罪維均乃鴟鴞之音
亦溷風雅每觀唐詩至此未嘗不髮指也
今朝廷凡覃恩有移贈之例謂輟已應得封典而贈本
生父母也唐李德裕任荆南節度使檢校司徒平章事
遇覃恩當追贈祖父乃乞迴贈其兄故楚州刺史工部
侍郎德修為禮部尚書此剏例古今未聞
久客見華髪孤棹桐廬歸新月無朗照落日有餘暉漁
浦風水急龍山烟火微時聞沙上鴈一一皆南飛右宋
初潘閬詩也高妙不減岑嘉州又夜凉疑有雨院静若
無僧亦佳句故友施侍讀愚山(閏/章)宿越州天衣寺云月
照竹林早露從衣袂生亦不減閬語
淳熈八年中秋節孝宗詣德壽宫太上留宴香逺堂堂
東有萬嵗橋以白玉石為之雕䦨瑩徹上作四面亭皆
用新羅白木與橋一色大池十餘畆植千葉白蓮御榻
屏几酒器皆用水晶獨召小劉妃吹白玉笙作霓裳中
序每觀此一段風景不啻明皇夢遊廣寒也今年中秋
隂晦薄暮遂雨終夜淋漓不止煞風景乃爾因録此以
當夢遊
余少官廣陵同年義興萬雲黻(錦/雯)罷於潜令來揚州揖
罷余亟問曰還有於潜絹也無萬茫然既坐定俯首思
之忽悟乃大笑茶杯幾覆
醴泉寺在長白山之西西有大溪溪中多巨石紅葉時
最可游憩石下産小蟹百十為羣一二寸之魚泳游其
間與日影相映怳忽無定去吾别業才七八里余有詩
云千林紅葉多亂此一溪水葉逝水空明魚苗可憐紫
(唐詩魚鱗/可憐紫)石根如蟹堁螯跪五銖小瑣􁫣腹中居何似
清流好
崔子忠字青蚓又字道母登州萊陽人居京師工畫山
水人物王崇節字筠侶文貞之弟文靖季父也官把總
生於閥閱而任誕不羈視富貴蔑如也畫學青蚓京師
貴之故相國梁公玉立(清/標)常以筠侣畫草蟲索題余賦
二絶句云髥翁任誕如忠恕脫屣朱門傲五侯肯為尚
書寫幽興碧花紅穗草堂秋一幅丹青顧野王草根纎
意曲籬旁風懷磊落如公少便注蟲魚也未妨
高念東先生(珩/)作少宰日忽賦一詩題曰願作杭嚴道
或訝而問之荅曰吾生平慕西湖嚴灘山水之勝聊以
寄興耳官資高卑不暇計也其漫興如此
宋丁謂為福建轉運使始造龍鳯團茶上供不過四十
餅天聖中又造小團其品過於大團神宗時命造密雲
龍其品又過於小團元祐初宣仁皇太后曰指揮建州
此後更不許造密雲龍亦不要團茶揀好茶喫生得甚
好意智宣仁改熈寧之政此其小者顧其言實可為萬
世法士大夫家膏粱子弟尤不可不知也謹備録之
唐張旭以草聖名世畫墁録云長安府錄㕔有唐吏部
郎官題名碑張長史書序楷法整若軍陣云云世言長
史書法傳顔魯公觀此信然
吾家祖訓㕔事屏風所書心相三十六善余已於香祖
筆記詳其出處惟陽宅三十六祥不記所出近始考得
之乃宋曾空青語也空青名紆山谷之友元祐君子也
蔣修撰虎臣(超/)先生癸丑歿於峨眉既二十五年矣余
丙子再使蜀甫入劔門闗宿於驛舎忽夢先生來迓執
手㣲笑而無一語似以不二法門相示者異哉若先生
者真不死也
先祖方伯贈尚書府君與伯祖兵部尚書太師府君為
胞兄弟太師篤信堪輿家常有數輩在客舎方伯常非
之自卜兆域於高祖忠勤公塋之西恒語先贈尚書初
至此地覺足下步步如登高然然實平地耳心以為吉
壤即決意用之葬兩祖母夫人而太師所擇在淄川縣
北距新城六十里竟無後方伯子孫衆多愚兄弟同胞
四人三人成進士府君初贈户部左右侍郎累贈刑部
尚書皆帶
經筵講官始知術士之言不足聴而府君高見為不可
及也
同邑沈澄川(淵/)先生幼時喪父太夫人欲卜吉壤不肯
延致堪輿家但每夜至舎後近地縱横步之再三忽曰
此即吉地也遂卜竁焉後沈公成嘉靖乙丑進士入翰
林官國子司業卒以東宫講官舊勞特予祭葬
崑山顧炎武號亭林揚之通州有老儒古姓號辣泉同
年孟縣薛給事奮生號老峰皆地名泉名峰名連姓字
巧合者亦竒古人不記有此例否當博考之
異聞録言宋太平興國中編次御覽引用書一千六百
九十種以今考之其無傳者十之七八矣姚鉉以祥符
四年集唐文粹其序云今厯代墳籍略無亡逸觀鉉所
類文集亦多不存云云當五代亂離板蕩之後而古書
多存厯北宋太平全盛之世而古書反亡殊不可解豈
金源入汴其兵火之厄反甚於五代時與
宋張蘊為淄州兵馬監押咸平中契丹犯境有全城之
功後為環州監押雖處窮邊猶建孔子廟慶厯中范文
正過之書其碑隂以美之子揆掞以文學才行有名於
世皆登侍從右見澠水燕談録今濟南郡城東三十里
王舎人店有東坡所書讀書臺三大字石刻耕者出之
田間掞遺蹟也
范文正公幼隨其母客濟南長山縣而讀書長白山之
醴泉寺今長山城外孝水南岸有公祠城西十五里禮
㕘店公所常徃來之地後公守青州過長山父老迎候
於此從曾叔祖開封太守曙峰公(之/都)作三賢祠於市之
西北隅以祀公與陳仲子伏生香火至今不絶文正集
舊刻大字本編首有禮㕘店圖俗譌為李三店非也
翟院深與李成皆營邱人而院深伶工也一日太守讌
㑹院深擊鼓失節召問之對曰適仰見飛鴻淡佇可愛
思欲圖寫凝思久之不知鼓聲之失節也院深名在宣
和畫譜與史邦卿以堂吏而名列詞中大家皆竒事
章邱縣西北有寗戚城春秋齊甯戚采邑今縣有甯氏
尚為巨族余嘗輓從甥甯生一聯云相國悲歌扣牛角
仙人暫死食飛魚次句用列仙傳甯封事皆甯氏也
田侍郎綸霞(雯/)言巡撫貴州日署中庭砌間有草結實
紅如珊瑚可愛熟時有小鳥紅色羽毛甚麗來食此草
問之吏卒云此斷腸草也鳥亦名斷腸鳥專以此草為
食皆有大毒余觀冷齋夜話云斷腸草不可食其花美
好名芙蓉花出陶貞白仙方其說稍異
唐鄭綮云詩思在灞橋驢子背上胡擢云吾詩思若在
三峽間聞猿聲時也余少在廣陵作論詩絶句其一云
詩情合在空舲峽冷雁哀猿和竹枝用擢語也後壬子
秋典蜀試歸舟下三峽夜泊空舲月下聞猿聲忽悟前
詩乃知事皆前定
己丑嵗自春夏至秋八月多雨書屋後叢竹甚茂雨後
鵝兒鴨雛拍浮其間頗似畫本余賦絶句云紫竹林中
水滿塘鵝兒得意弄輕黄襪材賸有鵞溪絹合付邊鸞
與趙昌從姪磊字石丈善丹青當令補作一圖
余嘗謂栁子厚漁翁夜傍西巖宿一首末二句蛇足刪
作絶句乃佳東坡論此詩亦云末二句可不必
老杜詩白鳥去邊明坡公詩貪㸔白鳥横秋浦不覺青
林沒晚潮余少登京口北固山多景樓亦有句云高飛
白鳥過江明一時即目不覺暗合
洪覺範云逺公拒康樂入社而與盧循執手言笑謂逺
知人則何暗於循謂不知人則何明於靈運余於此段
公案固常疑之然又念逺開蓮社衆至百數十人何其
多耶豈此百數十人者心盡不雜過康樂乎抑來者不
拒乎宜淵明之攢眉而獨拒一康樂何說耶恨不起逺
於地下而問之
重陽前一日風雨觀冷齊夜話劉跛子事戲為絶句云
不從勾漏覔丹砂不借飈輪轉法華祗愛青州劉跛子
一年一看雒陽花又云蜂蝶蕭疎春日斜雒陽花事委
泥沙野人久狎東籬菊不愛鋪堂富貴花(南唐徐熙畫/牡丹進御謂)
(之鋪/堂花)
余少與考功西樵兄言史事自十七史外如史記外則
有蘇氏古史前後漢書外有荀悅袁宏兩漢紀三國志
外有謝陛季漢書晉書外有崔鴻十六國春秋南北史
宋齊梁陳隋諸書外有王通元經新唐書外有劉昫舊
唐書范祖禹唐鑑五代史外有薛居正舊史及馬令陸
游胡恢南唐書宋史外北宋有王偁東都事略曾鞏隆
平集南宋有李心傳三朝朝野彚編葉紹翁四朝聞見
録元史外有蘇天爵名臣事略凡此諸書皆當兼收並
採不可以其不列學官而偏廢之兄亟然其言今五十
餘年矣白首汗青徒有愧歎而西樵下世已三十七年
己丑重陽秋霖乍霽偶憶往事援筆記此
東坡廬山詩云溪聲即是廣長舌山色豈非清淨身萬
厯中董思白(其/昌)宗伯寄先大司馬太師府君詩云鐃歌
即是廣長舌大纛豈非精進幢全襲坡語稍變其意耳
時府君以兵部尚書視師行邊故云
余常不解呉俗好尚有三鬭馬弔牌喫河豚魚敬畏五
通邪神雖士大夫不能免近馬弔漸及北方又加以混
江遊湖種種諸戲吾里縉紳子弟多廢學競為之不數
年而貲産蕩盡至有父母之殯在堂而第宅已鬻他姓
者終不悔也始作俑者安得尚方斬馬劍誅之以正人
心以維惡俗乎或云宋楊文公大年好葉子戲
東坡志林記杜處士蓄戴嵩畫牛一幅甚寳惜之有牧
童見而笑曰牛鬭力在角尾當搐入兩股間今掉尾而
鬭謬矣此與黄筌别畫鍾馗抉鬼眼精神意思俱在拇
指同旨
每見人家子孫留意祖父著述手澤往往不多得陸放
翁記張子功樞密云先人有遺稿滿四篋字畫極難辨
惟某識之某若死則皆不傳豈容不急歸耶此意今人
知者蓋鮮矣余所見葉文荘與中(盛/)遺集寫冊皆手自
㸃竄鈎勒藏其裔孫文敏訒菴(方/藹)處文敏仕為學士侍
郎加尚書矣余屢勸刻之竟不果興化李映碧(清/)廷尉
丞好著書常以陸游馬令二家為經别修南唐書而以
江表志釣磯立談諸書為緯尊李氏為正統其書頗可
傳子木菴(柟/)官御史大夫延余門人嘉定張雲章漢曕
專司讐校之役荏苒數年竟未剞劂而木菴死矣右皆
有賢子孫且官通顯而不及傳先人之書使流通於後
世况其下焉者乎可歎也
老學菴筆記云北方多石炭南方多木炭蜀多竹炭余
詢之門人南部李曲江少司馬(先/復)云蜀中初無竹炭不
知宋時何以有之或古有之而其法不傳耶
中州集載楊雲翼詩金波曾醉雁門州信有人間五月
秋萬古河山雄朔部四時風月入南樓云云誠佳作也
近李梅厓中丞(基/和)代州詩云誰識雁門今夜月山川别
様在氷壺亦是佳句而彼土之高凉可以想見矣
金李汾長源詩烟波蒼蒼孟津戍旌旗厯厯河陽城不
減少陵東坡
臨邑行太僕卿邢子愿先生(侗/)以書名萬厯間取法晉
人不落唐宋窠臼其邑人王葱岳大司馬(洽/)萃其書為
來禽館帖凡數十卷時號北邢南董今董書盛行海内
而邢書知之者鮮矣余西城别墅茂林修竹四大字是
其真蹟
陸務觀云吾鄉鏡湖為人侵耕幾盡閬州南池數百頃
亦為平陸古今勝蹟往往陵谷遷移如此吾郡明湖幾
分城之半四五十年前湖面甚濶近為人家佔作藕塘
此疆彼界畫為溝塍舟行渠中了無烟波浩淼之趣幾
何不為鏡湖南池之續耶為之一歎
方嵞山(文/)冬日林茂之前輩見過云積雪初晴鳥曬毛
閒攜幼女出林臯家人莫怪兒衣薄八十五翁猶縕袍
嵞山又有詩云烏衣巷口多芳草明日重過是早春亦
佳句
唐僖宗朝南詔請和親遣宗正少卿李龜年充使是又
一李龜年
一水水名也酈注渭水又東㑹一水水發呉山地里志
呉山古汧山也山下石穴水溢石空懸波側注按此即
一水之源在靈應峰下所謂西鎮靈湫是也余丙子祭
告西鎮嘗品茶於此與西山玉泉極相似
呉天章答人云自卜條南舊隠居明星玉女對攤書門
前萬里崑崙水千㸃桃花尺半魚又至今堯峰上猶上
堯時日又河聲過雷首雨氣下風陵
西樵古意云鵁鶄兩兩栖浦沙昨夜郎來眠妾家滅燭
入門戴星去看郎一似菖蒲花最質而古
自科塲許五經中式而習者益衆數科以來如直𨽻陜
西某某皆以五經掄元戊子江西解元李紱臨川人五
經文二三塲皆刻程文悉博大精深殆有萬夫之稟今官
庶常何澹菴(世/璂)翰林云渠讀書一覽輒誦不忘也
丹徒張氏吏部文選郎中九徴順治乙酉解元丁丑進
士終河南督學諸子玉裁康熙丁未進士第一甲第二
人及第終翰林院編修玉書文華殿大學士兼户部尚
書仕可康熙丙辰進士亦以僉事為河南督學遷湖廣
布政使司叅議恕可康熙戊辰進士浙江杭州府知府
玉書子逸少康熙甲戌進士翰林院編修
余官御史大夫時嘗蒙
御筆賜一堂聯云烟霞盡入新詩卷郭邑閒開古畫圖
又嘗被
賜御書帶經堂信古齋二扁今分懸東西二第中堂誌
聖恩示子孫不敢諠也
本朝狀元必選書法之優者順治中
世祖皇帝喜歐陽詢書而壬辰狀元鄒忠倚戊戌狀元
孫承恩皆法歐書者也康熙以來
上喜二王書而己未狀元歸允肅壬戌狀元蔡升元庚
辰狀元汪繹皆法黄庭經樂毅論者也惟戊辰進士中
工二王體者首推海寧查昇以其族叔嗣韓兼習五經
拔置鼎甲昇遂抑置二甲丁未進士工書者首棗强宋
師祁而不與鼎甲又不與吉士之選終於一令亦可惜
也(宋字/中郎)
余庚午為副憲值御史内陞外轉之期時于振甲(成/龍)莅
總憲任甫三日
上在暢春苑有
㫖下詢于公以問余余曰臺規内陞皆論資俸近多越
次躐陞徒長奔競無益勸懲今河南道常翼聖有才京
畿道梅鋗有守而資俸俱深内陞之序當首常次梅則
公道明人心服矣明日
旨下常内陞次年梅繼之己卯余為總憲引見諸御史
於
乾清門御史既下殿
上詢余當内陞者余力薦河南道李斯義端慎敏練是
日
㫖下李内陞余掌都察院一循臺規即一掌道亦必論
資俸不敢徇一情面以長奔競余既遷去又不盡然矣
　
　
　
　
　
　
　
　
　
　
　
　
　
　
　分甘餘話卷一
欽定四庫全書
　分甘餘話卷二
　　　　　　　　　　　刑部尚書王士禎撰
真定府臨濟寺唐義元禪師道塲余以康熙丙子過之
荒凉頽落閴無一僧今臨濟兒孫滿天下名山大刹開
堂領衆者不可勝數而祖庭敗壞如此無一人任興復
者余因憶宋僧證悟法師題馬祖殿云寄語江西老古
錐任教日炙與風吹兒孫不是無料理要見氷消瓦解
時遂題是詩於佛殿之壁今又十三年矣不知竟有擔
當此事者否也
黄始字靜御呉人有詩云一聲啼鳥半江月才到兩山
天欲明
李文饒牛僧孺君子小人判然也潁濱並稱為豪傑之
士而東坡戲為酒令云牛僧孺父子犯罪先斬小畜後
斬大畜然則僧孺之人可知矣可與贊皇並稱乎明彭
澤王瓊如參商水火之不相能其為邪正亦易見也乃
李䞇名臣傳列瓊而澤則附見之公議安在
余少時評陳卧子(子/龍)湘真詞如香車金犢流連陌阡轉
令人思草頭一㸃之樂
凡為詩文貴有節制即詞曲亦然正調至秦少游李易
安為極致若柳耆卿則靡矣變調至東坡為極致辛稼
軒豪於東坡而不免稍過若劉改之則惡道矣學者不
可以不辨
前輩常云諸佛經多出六朝唐人文士之筆初亦疑之
然觀唐貞觀中令𤣥奘法師譯諸經有譯經使十餘人
又諭有不稳當處隨即改正則所云多出文士之筆良
然
漢中府治月臺東南隅有璞石如鼓而方高二尺六寸
圍八尺脰間作四獸面有剖露痕審視之真碧玉也門
人陳子文(奕/禧)益州于役記云制似罍相傳是楚漢間物
未詳
秦羅敷敷字或作紂李西臺書小詞亦作羅紂懶真子
引漢書昌邑王賀妾名羅紂乃嚴延年女孫然不言敷
紂二字何以通用或有博雅者知之俟考
歸田録言張僕射飲啖過人晏元獻所食至少近人亦
有相類者孟津王文安公(鐸/)在京師諸公欲乞書輒置
酒邀之飲無算爵或烹雞卵數十盛以巨盎破餺飥蒸
餅亦數十枚雜投其中而食之立盡康熙辛未余貳京
江相國張公素存(玉/書)典㑹試每五鼓必秉燭起坐夜則
和衣而寢食時或切山藥極薄煮熟置盂中不過五七
片或炒米少許而已
韓慕廬宗伯(菼/)嗜烟草及酒康熙戊午與余同典順天
武闈酒杯烟筒不離於手余戲問曰二者乃公熊魚之
嗜則知之矣必不得已而去二者何先慕廬俯首思之
良久答曰去酒衆為一笑後余考姚旅露書烟草産呂
宋本名淡巴菰以告慕廬慕廬時掌翰林院事教習庶
吉士乃命其門人輩賦淡巴菰歌
故友程石癯南海人嗜檳榔官兵部職方郎中一日早
朝余戲占口號贈之云趨朝夜永未渠央聽鼓應(平/)官
有底忙行到前門門未啟轎中端坐喫檳榔聞者皆為
絶倒按輿轎見前漢書
康熙乙丑余奉使南海見六榕寺一立佛像皆以珠玉
珊瑚瑪瑙琥珀蜜蠟􁳢璖諸寳莊嚴之已為希有頃聞
京師鬻一紫檀坐椅制度精絶亦以珠玉等諸寳為飾
一方伯之子欲以百二十金購之德州李庶常文衆(棅/)
力止之乃已此真所謂竒技淫巧者也
近科鼎甲三人皆至八座者甚少同時者更少惟癸丑
狀元韓菼第二人王鴻緒第三人徐秉義同時為八座
韓禮部尚書王工部尚書徐吏部侍郎衣冠詫為盛事
本朝設科已來所未有也歸田録記首甲三人並登兩
府者惟天聖五年一榜此足相匹
六朝人謂文為筆齊梁間江左有沈詩任筆之語謂沈
約之詩任昉之文也然余觀彦昇之詩實勝休文逺甚
當時惟𤣥暉足相匹敵耳休文不足道也
廣平張蓋字覆輿申鳬盟涵光友也嘗有贈申一絶句
云草澤賢豪盡上書奎章閣外即公車我同漁父因衰
老獨有涵光是隱居金陵黄周星九烟明末進士也贈
長洲尤悔菴云今朝喜得見尤侗皆直呼其名此以古
道自處故以古道待其友非知已之深者不能也俗人
且以為倨傲無禮矣明鹽山王忠肅公(翺/)官太宰滄州
馬恭襄公(昂/)官大司馬忠肅在朝每面呼其名此尤古
道之不易行者又非詩文之比
有獻古鏡於呂文穆者云可照二百里公曰吾面不過
楪子大安用照二百里歐陽公以為得宰相之體吾鄉
一先達家居子姓偶言及曹縣五色牡丹之竒請移植
之答曰牡丹佳矣然不知能結饅頭否此與呂事相類
但其人非耳
一鄉先達在明啟禎初不為清議所許常訓子孫勿學
為古詩作古詩恐壞人心術或聞之笑曰沈休文始剙
四聲想當為君子第一但不知何以處陶淵明
田元均為三司使厭權貴干請然不欲峻拒每溫言强
笑以遣之謂人曰吾為三司使數年强笑多矣直笑得
面似靴皮此歸田録所載本非佳語而月泉吟社謝送
詩賞劄中有云執事吟髥似㦸笑面如靴引用殊不倫
矣
傅彤臣(扆/)修軀偉貌鬚眉如㦸博學强記冠絶一時常
過一友人家友人有女為狐所祟聞傅至忽語曰傅公
正人將來必貴吾去矣果去不復來彤臣辛卯舉鄉試
乙未舉㑹試皆與余同年仕至江西道監察御史
唐三司使不專領財賦鹽鐵之事凡鞫獄以尚書侍郎
與御史中丞大理卿為三司使即明代及
本朝之三法司也
韓蘄王岳鄂王皆有背峞軍范石湖云燕中謂酒瓶曰
峞其大將酒缾皆令親隨人負之故號背峞韓岳取其
名以名親軍爾
劉麟引衆南侵趙九齡獻策決淮西之水以灌其營麟
聞之遂遁去九齡字次張與龍伯可皆竒士陳同父作
中興列傳特標出之此事見雲麓漫鈔惜當時不能用
也
漢明帝時西域僧迦葉摩騰竺法蘭以白馬䭾經至雒
陽處之於鴻臚寺故後僧所居皆曰寺元帝被疾求方
士漢中送道士王仲都處之於昆明觀故後世道士所
居皆曰觀上見雒陽伽藍記及石林燕語下見雲麓漫
鈔
本朝侍衛皆於冠上帶孔雀翎以目暈之多寡為品之
等級武臣提督及總兵官亦有
賜者後文臣督撫亦或蒙
賜得之者以為榮袍㡌初以紫貂為貴康熙以來尤貴
𤣥狐非閣臣不得
賜尚書亦有蒙
賜者厥名元狐而色實蒼白也
渭南南氏自大吉逢吉而下衣冠之盛與靈寳之許餘
姚之孫相鼎足若吏部尚書企仲禮部尚書師仲國子
祭酒居仁工部尚書居益其尤著者余為禮部郎官時
與宗伯孫廷鉉鼎甫同舎相得甚歡一日同人讌集余
兩人接坐偶談及前明掌故吏部劉公㦷(體/仁)從旁歎曰
大家兒固當不同
余同年張禮部者河南人面黔而好傅粉澤順治庚子
與同年何行人㽔音(元/英)同典廣西鄉試桂林人為之語
曰本是箇畫眉張敞倒做了傅粉何郎辛丑春余客秦
淮適何歸自粤金陵酒間談此坐客皆為捧腹絶倒
趙承旨家宋槧前後漢書王大司寇弇州得之陸水邨
完家前有松雪小像後有人以千二百金購之新安賈
人復售於四明謝氏自跋云此書去我之日殊難為懐
李後主去國聴教坊雜曲揮淚對宫娥一段凄涼景色
約畧相似此書後又歸新鄉張司馬坦公康熙中有人
攜至京師索價甚髙真定梁蒼巗大司馬酬以五百金
不售攜去後不知歸誰何矣
東都事略跋其述歸熙甫湯若士王損仲三家刪宋史
始末甚詳云熙甫未有成書止别集有宋史論賛一卷
若士閲宋史朱墨塗乙某𫝊宜刪某𫝊宜補某人宜合
某𫝊某某宜附某𫝊皆注目録之下州次部居釐然可
觀天啟中損仲起廢籍為寺丞常留心宋史時李九如
少卿藏宋宰輔編年録及王秘閣稱東都事略三百卷
損仲屢欲𫝊冩并思購宋李燾續通鑑長編以蕆此書
今損仲草稿及臨川宋史舊本皆在吳興潘昭度家云
云余昔在京師所見即臨川手筆所謂朱墨塗乙者是
也余曽鈔其目録祥符草稿則不可得而見矣又聞吉
水劉狀元晉卿上公車秪攜宋史刪本一部或即臨川
本耶
慧持東林慧逺之弟也遊峨眉山於樹中入定宋時有
人見之以聞於上始言始末問今何往答言欲往陳留
又一書云明時復有人見之陳留亦入定樹中似是傅
㑹以神其事又宋時或漁於潭得一鴟夷内有一人酣
卧初覺問之曰我譚紫霄也宋齊邱竊吾書沈吾水底
漁者欲出之曰此間甚適不須出也此亦似傅㑹之說
學仙佛者故欲神其事耳
葉氏習學記言不如黄氏日鈔黄氏日鈔不如弇州先
生讀書後
嚴滄浪論詩特拈妙悟二字及所云不涉理路不落言
詮又鏡中之象水中之月羚羊挂角無跡可尋云云皆
發前人未發之秘而常熟馮班詆諆之不遺餘力如周
興來俊臣之流文致士大夫鍛鍊周内無所不至不謂
風雅中乃有此羅織經也昔胡元瑞作正楊識者非之
近呉殳修齡作正錢余在京師亦嘗面規之若馮君雌
黄之口又甚於胡呉輩矣此等謬論為害於詩教非小
明眼人自當辨之至敢詈滄浪為一竅不通一字不識
則尤似醉人罵坐聞之唯掩耳走避而已
康熙甲戌余在京師歳除大雪偶邀老友姜西溟呉商
志門人蔣京少查夏重宋山言周策銘殷彦來蔣靜山
諸子寓齋小集酒酣𨽻事各賦五言詠古一章彦來詩
最先成次日又以歳寒吟十五首見投余口占絶句贈
之云昨夜草堂風雪裏羣賢擊缽羨殷生朝來更愛新
篇好十五詩當十五城此詩蠶尾集不載今追録於此
一時公卿和彦來歳寒詩者凡數十家田綸霞少司徒
為授之梓澤州相國作序韓宗伯慕廬作跋亦藝林佳
話因牽連記之
孟子曰仲尼之徒無道桓文之事者子貢又聖門高弟
也呉越春秋越絶書言子貢一出而存魯亂齊亡呉霸
越若如所云乃蘇張之前茅耳不惟說壊子貢亦辱聖
門矣
余生平最愛楓葉行呉楚間所見多矣尤愛雪中楓桕
淺深相間有如畫圖己丑九月下浣六日未霜而有㣲
雪大兒洓以石帆亭楓葉十餘片至㣲紅可愛輒從枕
上賦一詩云秋雨連宵響菊叢石帆亭畔小池東正衙
無夢頒新厯六見池邊楓葉紅時去十月朔頒厯才四日
順治辛丑春雨中泊舟楓橋寄先兄西樵二絶句云日
暮東塘正落潮孤篷泊處雨瀟瀟踈鐘夜火寒山寺又
過呉楓第幾橋楓葉蕭條水驛空離居千里悵難同十
年舊約江南夢獨聴寒山半夜鐘今荏苒五十年矣西
樵下世亦已三十餘年回思往事為之憮然而歎
今新進士賜讌謂之瓊林宴瓊林宋京城四御苑之一
石林燕語瓊林苑金明池每二月命士庶縱觀謂之開
池歳賜二府從官讌於此進士聞喜讌亦在焉自明代
相㳂至今猶唐之題名雁塔也
宋仁宗嘗問宰執修唐書時何不專命歐陽修又諭舊
唐書不可廢真聖人也
明世宗時議大禮與宋英宗時濮議事體稍異蓋仁宗
養英宗於宮中立為皇子已久名分久定於禮毫無可
疑故温公之疏曰今上為仁宗子而稱濮王為皇考則
置仁宗於何地此萬古不易之論也世宗未為孝宗之
子又承武宗之後故稍有不同張孚敬桂蕚因得乘間
抵隙逢迎以售其說而躐取大位然楊文忠以下凡得
罪者其心不忍負孝宗皆君子也張桂方獻夫霍韜之
徒僥倖干進志在逢迎皆小人也曩史館開局時諸人
尚有紛紜之論林下退閒偶讀歐陽司馬二公集聊復
論之若歐陽公賢者而其議濮事則亦敢於負仁宗者
吾終不敢以為是也
昔亡友葉文敏評余蜀道集詩毋論大篇短章每首具
有二十分力量所謂師子搏象兎皆用全力者也余深
愧其言文敏又甞語余兄七言長句他人不能及祗是
熟得史記漢書耳讀書萬卷下筆有神余雖不敢當文
敏則知言矣
門人殷彦來寄其亡友夏生任逺遺詩僅一卷中有和
余秋栁詩四首頗可誦其秋夜讀九歌云湘皇淚雨滋
叢竹山鬼悲風帶女蘿春寒云梨花落地半窓雨栁絮
入簾三日風皆晚唐佳句彦來傷其不遇早夭為序而
傳之友道亦可風也(夏即余門人九敘/從子其妹亦能詩)
忠武侯討魏通鑑以寇書千古公憤故元人楊奐詩曰
欲起温公問書法武侯入冦冦誰家余讀通鑑至後唐
莊宗欲討偽梁亦以謀入冦書不禁髪指亦題一詩曰
一代清流盡喪亡紇干山雀可憐傷温公書法憑誰問
又說河東欲寇梁
如來㑹中阿那律多無目而見跋難陀龍無耳而聴殑
伽神女非鼻聞香驕梵鉢提異舌知味舜若多神無身
覺觸今吾年逾七十有耳而不能聴有目而不能見是
見聞二根先去雖欲讀書娛老而亦不能矣古人云聰
明智慧殊不再來為之三歎
世祖皇帝順治中各省布政使内陞有徑陞侍郎者或
通政使大理卿宗人府府丞康熙中重定品級考布政
使外陞巡撫副都御史内陞則太常卿順天府尹間亦
遷光禄太僕正卿己丑
特命廷臣薦舉翰林藩臬可任京卿者以江西布政使
孟世泰為鴻臚寺卿廣西布政使李濤為太常寺少卿
江南布政使李法祖為順天府府丞舊制按察使内陞
則大理寺少卿左右通政是外之三品陞内之大四品
也布政使陞常少鴻臚府丞則以外之二品陞内之小
四品也又與常例不同
余門人廣陵宗梅岑名元鼎居東原其詩本才調集風
華婉媚自成一家常題呉江顧樵小畫寄余京師云青
山野寺紅楓樹黄草人家白酒篘日莫江南堪畫處數
聲漁笛起汀洲余賦絶句報之云東原佳句紅楓樹付
與丹青顧愷之把玩居然成兩絶詩中有畫畫中詩顧
字樵水亦名士
余在九卿時薦舉人才甚多率不令其人知之故時有
冐竊居功者聞之一笑而已如孟世泰李濤鞠宸咨莊
搢衞台瑺劉元勲之屬蓋不下十餘人至今屢被遷擢
尚有不知者宋蘇魏公云平生薦舉不知幾何人惟孟
安序朝奉歳以雙井茶一瓮相餉古今一也要視其出
於公出於私爾聞往昔薦一人有酬謝不訾者
吾郡楊太宰夢山先生(巍/)五言沖古淡泊在高子業華
子潜季孟間如逺道令人愁况近單于壘秋風入鴈門
羽書日三至微㣲霽景流天壤色俱素鄉心生塞草世
事入秋風風雨樓煩國闗山李牧祠閒將流水引夢與
古人居雨響殘秋地城分不夜天石古苔生徧泉香麝
過餘皆逼古作
余平生交友不敢自居於薄在京師遇施愚山沈繹堂
李容齋葉訒菴數公之喪哭必盡哀今人雖至交指天
日盟肺腑及勢分相埒聲名相亞遂忘夙好而反下石
者有之矣可歎也
古徳云水鳥樹林皆為說法又云狗子具佛性此非虚
語近耳目聞見如京師某寺之蜘蛛塔安陸之念佛鳥
靖州之聴經鵝皆昭灼在人耳目者新城北郭真武廟
老道士趙雲山戒行清苦每誦經輒有一蛇跧伏其旁
久益馴擾雲山歿蛇亦去不見以是推之露柱瓦礫皆
可知也
康熙丙子余再以祭告使蜀歸次朝天闗土人云某寺
有一豕每聞僧徒誦經輒隨其後禮拜誦畢即卧佛座
之下性好潔欲溲溺則出往山間皆有常度過者必往
㸔之今尚在
明大梁周藩有一虎衛宫門長齋不噬雖投以豚蹄亦
不食也先大父尚書公官汴臬時親見之蜀中瓦屋山
有貔貅不食人及牛犬之屬惟食虎豹口常誦阿彌陀
佛山中僧徒以為法䕶
宋南渡後高宗最重蘇黄詩文筆墨求其子孫官之徐
俯師川亦以山谷之甥馴至通顯其詩本江西派也貴
後或以書賀之稍及山谷淵源師川答云涪翁之妙天
下君其問諸水濱噫安得此負心之語
治腋氣熱蒸餅一枚擘作兩片糝蜜陀僧一錢許急挾
之腋下少睡片時俟冷棄之
北齊竇泰母期而不産有媪教之曰渡河湔裙生子必
易從之生泰胡文恭宿詩猶餘仙媪湔裙水幾見星妃
度襪塵
立秋日日未出採楸葉熬膏傅瘡瘍立愈
皮硝入雞腹中煮食消痞(以上方/見說楛)
瓻瓵盛酒器也大者一石小者五斗亦作鴟夷
紀侯臺在今壽光縣南三十里春秋紀國也耕者常於
臺下得一玉磑宋太平興國中鄭州修東岳廟於地中
得玉杵臼皆不知何所用之
余作浯溪考成又得唐蔡京鄭谷宋釋惠洪數詩録為
補遺適見清波雜志一條姑録於此云浯溪中興頌碑
自唐至今題詠實繁零陵近雖刋行止薈萃已入石者
未暇廣捜博訪也趙明誠待制妻易安李氏常和張文
潛二長句以婦人而厠衆作非深有思致者能之乎李
易安詩二篇曩從陳士業(宏/緒)寒夜録鈔出已入集中忘
其出處本周煇也
諸說皆言王介甫與宋次道同為三司判官時次道出
其家藏唐詩百餘編俾介甫選其佳者介甫使吏鈔録
吏倦於書寫每遇長篇輒削去今所傳本乃羣牧吏所
刪也余觀新刋百家詩選又不盡然如刪長篇則王建
一人入選者凡三卷樂府長篇悉載何未刋削王右丞
韋蘇州十數大家何以絶句亦不存一字余謂介甫一
生好惡拂人之性是選亦然庶幾持平之論爾
順治末社事甚盛京師衣冠人士輻輳之地往來投刺
無不稱社盟者後楊給事自西雍建疏言之部議有禁遂
止不行二十年來京師通謁無不用年家眷三字即醫
卜星相亦然有無名子戲為口號曰也不論醫官道官
也不論兩廣四川但通名一槩年家眷亦可一笑也余
所見不隨俗者惟龔尚書芝麓(鼎/孶)勞中丞介巖(之/辨)二公
而已
康熈甲辰先兄西樵以中州科塲磨勘事自吏部移法
司㑹中秋合肥龔端毅之門生為置酒呼梨園部奏伎
公愀然曰王西樵無妄在請室吾輩可樂飲乎遂罷遣
樂人茗粥清談而已古道久廢特書此以勵薄俗
益都孫文定公(廷/銓)為諸生時數有異徴一日天未明自
家赴塾過大街(西闗/街名)見一人負簷而立長過於簷無他
徑趨避其怪忽直前捽之文定急犇溪西鳯山玉皇宮
怪物亦涉水隨至文定方皇遽無計忽自覺身驟長與
之相等乃手搏之怪物錯愕逃去又嘗讀書家塾有狐
夜遺金豆十餘枚後既貴人稱金豆孫家公順治中厯
官吏户兵三部尚書康熙元年拜相
或貽古鏡一視之乃先太師公故物也背有公自製賛
云爾雅曰鑒謂之鏡釋名曰鏡景也言有光景也古之
人目短於自見取諸鏡以觀其面夫鏡不設形而能有
形故人舉其醜則怨鏡見其醜則善南華經云至人之
用心若鏡不將不逆應而不藏故能勝物而無傷吁可
以鏡矣讚曰瑩兮玉光兮珠其用常明其中常虚左有
文曰萬厯甲申年造上為乾卦有小印為象形公名也
右一小印曰桓臺王子廓公字也公故物惟此鏡與端
溪小硏一光潔如白玉亦有刻字曰王子廓家珍藏端
研無銘
秦淮青溪上有張麗華小祠不知何代所建余賦詩二
首紀之以存古蹟云璧月依然瓊樹枯玉容猶似憶黄
奴過江青蓋無消息寂寞青溪伴小姑臨春樓閣已銷
沈遺廟荒凉碧蘚侵惟有青溪嗚咽水至今猶自怨韓
擒唐修隋史謂韓擒虎曰韓擒避廟諱也
蜀劍州西郭有小廟祀鄧艾余賦絶句示州人云申屠
曾毁曹瞞廟常侍還焚董卓祠劒閣至今思伯約蜀巫
翻賽棘陽兒明時有官隂平者立一碑於道左大書曰
鄧艾入蜀路見者笑之碎其石今之立廟得無類是耶
若干二字出古禮鄉射大射數射算云若干純若干竒
若如也干求也言事不定當如此求之又曲禮問天子
之年始服衣若干尺矣漢食貨志顔注云設數之名也
亦曰如干又複姓後周有若干鳯及右將軍若干惠若
音人者反釋名云以國為姓右癸辛雜識所引極詳輒
因或問而備録之
岑詩山風吹空林颯颯如有人黄庶詩山精水怪衣薜
荔天禄辟邪眠莓苔余游廬山亦得句云薜荔衣怪樹
山風恐行人各寫一時所見而句法相似然岑亦本古
詩羅帷卷舒似有人開意非剏也
古人著述詩文一生心力所寄必有所託以思傳於後
世如白樂天寫集三本一付廬山東林寺一付蘇州南
禪一付龍門香山寺陸魯望詩文手稿盡寘白蓮寺佛
像腹中唐求詩草寘大瓢中投諸岷江之流皆名心未
忘故也如來自言四十九年未曾說著一字乃亦以身
後結集屬大迦葉豈名心亦未盡忘耶頃襄城劉太乙
(青/藜)翰林書來云欲自作八分書余漁洋蠶尾諸集詩藏
於少林代余謀所託意良厚因述此以報之
水仙之名甚美馮夷為河伯名曰水仙伯牙從成連之
海上作水仙操西湖有水仙王祠陶峴泛三舟於江湖
呉越間號為水仙他如雒妃湘君之屬皆水仙也乃盜
賊如孫恩流毒㑹稽呉興數郡及勢窮投海死其黨亦
稱為水仙甚可笑也脫清都仙籍果有此輩正當與趙
高李林甫同班爾
治喉閉急症用鴨嘴膽礬研極細以釅醋調灌吐出膠
痰立愈(癸辛雜識云帳帶/散用白礬不甚効)
癸辛雜識又云熊膽少許用淨水畧潤開盡去筋膜塵
土入氷腦一二片如淚痒則加生薑粉些少以銀筯㸃
眼能去障翳及赤眼最効
同年汪鈍翁小字液仙程石臞小字佛壯劉公㦷每自
稱阿㦷余在揚州日常有詩寄西樵兄及三君云佛壯
談詩登秘閣液仙趨府算錢刀還思阿㦷歸清潁仕隠
無端愧汝曹天寧佛火共淹留千里驚逢落雁秋何處
憑䦨望西北暮雲明月滿蕭樓詩載漁洋前集
坡公作攓雲篇余昔行秦棧中見道左石罅間烟氣如
縷頃刻瀰漫山谷已而雨大至行人衣袖中皆雲也始
信囊雲非妄
工部郎官有街道㕔一差出則二黒鞭前引而一𨽻肩
獨板在馬後汪郎中(璽/)以啟賀其僚友某云雙鞭前導
宛兩股之蝦鬚獨板後隨如一條之狗尾聞者無不大
笑汪字樊桐仁和人作肅松錄
左良玉自武昌稱兵東下破九江安慶諸屬邑殺掠甚
於流賊東林諸公快其以討馬阮為名而并諱其作賊
左幕下有柳敬亭蘇崑生者一善說評話一善度曲良
玉死二人流寓江南一二名卿遺老左袒良玉者賦詩
張之且為作傳余曾識栁於金陵試其技與市井之輩
無異而所至逢迎恐後預為設几焚香瀹岕片置壺一
杯一比至徑踞右席說評話才一段而止人亦不復强
之也愛及屋上之烏憎及儲胥噫亦愚矣
余小時見寶應吳敏道詩一卷頗有佳句僅記其一絶
云揚子江頭雨雙橈倚緑蕪愁心將客夢日夜向東呉
惜不憶其全矣
胡元瑞論明人歌行極尊空同而畧於大復不知何聴
琴獵圖送徐少㕘津市打魚諸篇深得少陵之髓特以
秀色掩之耳胡専舉明月帝京陋矣
蜀八十老僧果菴詩軒窓無暑覺雲起竹樹有聲知雨
来
　
　
　
　
　
　
　
　
　
　
　
　
　分甘餘話卷二
欽定四庫全書
　分甘餘話卷三
　　　　　　　　　　　刑部尚書王士禎撰
濰縣老儒楊青藜字禄客又字石民與安邱故相劉公
憲石(正/宗)老友也相國假歸招之不往荅書略曰側聞直
指程君按部安邱與尊伻並轡入城觀者莫不駭異閣
下能無懼乎閣下之所居與閣下之所行衆忌之而欲
甘心焉者匪朝夕矣乃知進而不知退知存而不知亡
竊為閣下危之某伏處草澤稍有異聞如龔芝麓之鐫
十三級則以蜀雒分黨也趙韞退之坎壈終身則以避
馬未逺也周櫟園之擬立斬則以報復睚眦也陳百史
之無辜伏法則以爭權競進也其他譌傳尚多事闗鴻
鉅有傷國體有干名教諒閣下所必不肯為者愚不敢
輕信而妄言之即此數端亦足以招悔尤而犯清議矣
云云未幾而劉被禍甚烈楊亦霍氏之徐福云
近無錫秦氏摹宋刻小本九經剞劂最精㸃畫不茍聞
其版已為大力者負之而趨余曾見宋刻於倪檢討雁
園(粲/)所與秦刻方幅正同然青出於藍而青於藍矣
先太師大司馬公嘗刻小本玉壺氷細入毫髮都穆元
敬所著也又文選刪注及趙松雪文集先方伯贈大司
寇公常刻賈侍郎三近滑耀編即文府滑稽之流又張南
湖(綖/)詩餘圖譜少游南湖詩餘合刻二公皆高郵人也
今版皆燬於兵燹余所見者僅此略記其目以示後人
先高祖太僕忠勤公遺墨止有采三殿大木於黔中時
所為祝嘏詞及史論數篇先曾祖大司徒公著述有炳
燭編攝生編百警編皆門生郭文毅明龍(正/域)為序及諫
議疏稿先伯祖大司馬公著述有皇祖開天玉律并進
疏經理牂牁奏議總督宣大奏議大半載陳大樽(子/龍)經
世八編而混入太倉王少司馬思質(忬/)疏數篇弇州先
生父也舛譌當改正本兵及署太宰奏議無專刻今邑
誌畧載數篇先祖方伯贈大司寇公著述羣芳譜最著
康熙四十六年
特旨命翰林官汪灝張逸少等四人續廣之又
御製序文冠諸編首餘如剪桐載筆操觚勦說心賞編
日省録救荒成法舉業津梁等凡十餘種先伯父侍御
公著述有隴首集先兄吏部西樵有然脂集二百卷十
笏草堂集西湖竹枝三舟倡和詞(與宋荔裳琬/曹顧菴爾堪)廣陵倡
和詞(與陳其年/維崧等)先仲兄禮吉有抱山堂集先叔兄叔子
有古鉢集皆已刻梓又從叔祖郡丞定宇公迂園集少
司馬立宇公西臺奏議巡撫奏議吏部季木公問山亭
集齊音李杜詩評大寧令用晦有鶴隠集從伯文玉籠
鵝館集余嘗欲録其簡要合為一編藏之家塾奔走四
方卒卒未暇今老矣未必能終踐此志聊志其目存之
家乘云
近歳御史以骨鯁著聞者二人宜興任𢎞嘉丹陽荆元
實一日
上命閣臣集九卿科道問一總漕才品治狀衆相顧未
發任從末班抗聲曰某貪酷暴横無一善狀内閣授筆
札持以入告總漕者隨罷黜公論快之任内陞通㕘謝
病歸荆封事十餘上皆勁直有聲於時忽引疾乞歸時
余初代匱總憲力挽留之不得竟歿於天津舟中可惜
也
旗下滿洲人准鄉㑹試自順治壬辰科始康熙中停止
數科後復舊遂行至今然其例先後不同順治中滿人
漢人分為二榜壬辰滿狀元麻勒吉漢狀元鄒忠倚乙
未滿狀元圖爾宸漢狀元史大成康熙庚戌科以後則
滿漢人同一榜皆試漢文矣麻官至江南江西總督刑
部侍郎圖官至陜西巡撫工部侍郎
春秋耏班食於耏門因為耏氏按耏今吾邑東時水也
水經注時水自西安城西南分為二枝津别出西流徳
㑹水注之耏水即時水左傳齊晉盟於耏京相璠曰今
臨淄唯有澅水西流入泲(即濟/字)地理志曰耏如聲相似
澅水即如水蓋以澅與時合得通稱矣漢功臣表宣曲
侯耏為鬼薪耏輕刑也音奈按耏班宋人耏門當是宋
地非耏水矣
曹東畝論詩曰四靈詩如啖玉腴雖爽不飽江西詩如
百寳頭羮充口適腹余謂此齊人管晏之見耳四靈如
襪材窘於方幅江西以山谷為初祖然東坡云魯直詩
如啖江瑤柱多食則發風氣
唐大厯十才子傳聞不一江鄰幾所志乃盧綸錢起郎
士元司空曙李益李端李嘉祐皇甫曾耿湋苗發吉中
孚共十一人或又云有夏侯審按發審詩名不甚著未
可與諸子頡頏且皇甫兄弟齊名不應有曾而無冉又
韓翃同時盛名而亦不之及皆不可解
近科以來海内名士登第無遺惟武林吳寳厓(陳/琰)廣陵
殷彦來(譽/慶)尚困塲屋時論惜之余乙酉冬賦二詩寄寳
厓宋牧仲冡宰見之即延致於家盛為推挽彦來時客
闗中余亦有書寄之其略云頃江浙間獻詩
行在蒙被
知遇者多有何吾彦來竟爾寂寂也又一書云比來釋
屩立致青雲者何限而彦來之才望一鄉舉不啻千佛
名經天之厄才如此知復何意雖然遇合有時如二君
者正復捉鼻憾不免耳
昔人或以堯舜為諡人多疑其說劉原父五十諡法一
篇又云神化無方曰尼耄期稱道曰耼巵言日出曰周
然則周公孔子及老子皆以諡稱乎較堯舜之說尤穿
鑿而妄矣且厯代以來亦曾有諡堯舜周尼耼者否原
父最為博雅此說乃無稽恐誤學者故辯之
耿道見字隠之東郡人能古文常作真止和尚塔銘云
和尚初名幻修號雁汊晚更字真止本儒家二十後喜
讀西方書於楞嚴圓覺多所證入崇禎甲申衣居士服
㕘訪南來住武林久之住金陵與其賢士大夫游顧性
好栖逸古寺飯名僧乙酉年二十九矣始薙髪緇衣蔬
食手鈔大藏經盈尺許與金山鐵舟和尚最厚善順治十
年癸巳十一月二十八日示化於金陵三山街市中庚子
七月所謂賢士大夫者與鐵公醵金錢禮請牛首老禪以
慈齋薦之於潮音菴厝於安德門外青龍菴西竹柏間
或曰和尚之高祖洎父曾仕正德天崇間世著忠節有
聞於時和尚亦以進士起家厯南北部曹至京卿余顧
未詳其世次云
楓牕小牘載東坡一帖云足疾用葳靈仙牛膝二味為
細末蜜丸空心服(又云葳靈仙難得真者必味極苦而/色紫黒如胡黄連之狀且脆而不韌)
(折之有細塵起向明視之斷/處有黑白暈俗謂之鸜鵒眼)此方有竒驗凡腫痛拘攣
皆可愈久服有走及奔馬之效二物當等分酒及熟水
皆可下獨忌茶耳如犯之不復有效當收槐芽皁角芽
之極嫩者如造草茶法貯之以代茗飲
臺灣物産多異中土按東郡太守孫湘南元衡赤嵌集
所録有波羅蜜(狀如米頂中分十數房似蓮瓣抱生/其色黄其味甘房各一實煮食似栗)鳯
梨(通體成章抱榦而生葉自/頂出森若鳯尾其色淡黄)香果(花有鬚無瓣色白其/實中空内如蠟九)
羨子(俗曰番蒜或作檨/其種云佛國所傳)刺桐花(色紅如火/號刺桐城)番茉莉(花千/層大)
(如/菊)鐵樹花(狀如竹絲燈籠廣/張千瓣瓣各一花)蝴蝶花樹　曇花(葉叢生/如帶濶)
(五寸許旁生方筳著花高五尺許/花色純紫在法華寺亦西方種)午時梅(色紅午/開子落)紅繡
毬　黄美人蕉　迎年菊(與秋花無異惟紫/色一種開厯冬春)石榴花(臘/月)
(開/)新婦啼(魚名狀本鮮/肥熟則拳縮)飛籍魚(傳是沙燕所化兩翼尚/存漁人懸燈以待則結)
(陣飛入/舟中)鸚哥魚(烏喙紅色/周身皆緑)翠蟹(色如/翠羽)海龍(頭鬛如龍形/無牙爪冬日)
(雙躍灘上以之入藥/功倍海馬産澎湖澳)
吳天章(雯/)過真定賦詩云鎮州荷花一萬柄正對城門
是酒家下馬當壚更斟酌醉臨明鏡㸔呉娃風格殆不
減楊㢘夫余與海内論詩五十餘年高才固不乏然得
髓者終屬天章也
廣州府城西長壽菴離六堂側池上有石一株云産七
星巖其色黄如蒸栗瑩潤如蜜蠟琥珀稍有皺紋高可
三四尺真竒物也從來太湖石以供園林假山之用靈
壁石英德石可作研山懸磬端溪石作研材青田石作
印章邇來福州壽山石五色具備而堅細瑩潤不減凍
石以開採太酷石脉遂竭土人以芙蓉山石(亦福州/山名)代
之以誑鬻者然色與質皆劣價亦頓減矣吾鄉章邱南
山巖洞忽出石色正緑如翠羽之可愛長有徑二三尺
許者峰巒聳峭坡陀迤邐水道分明置之盆盎信是竒
觀不數年以開採過當石脈亦竭今亦不易得矣
明詩人多有早慧而年不得四十者如髙季迪何仲黙
徐昌穀鄭繼之髙子業數公卓爾不可及矣薛君采王
舜耕孫太初殷近夫梁公實宗子相次之至陳后岡董
中峰常明卿之屬汗血方新而筋骨未就秀而不實殊
可惜也
門人陳子文奕禧號香泉海寧望族其家簮笏滿牀子
文獨以詩歌書法著名當世其書專法晉人於秦漢唐
宋以來金石文字收弆尤富皆為題跋辯証米元章黄
伯思一流人也後
召至
大内南書房
賜
御書甲申出知石阡府戊子補任南安江西巡撫郎中
丞重其名求書其先世碑誌而子文忽以病卒官妙蹟
永絶清詩零落所藏金石文字不知能完好如故否其
子世泰以書名世其家必能藏弆不至散佚生平與蒲
坂吳天章(雯/)最善今先後下世矣悲夫
劉公子節之(孔/和)詩云少陵詩竭情右軍書趂媚譬如今
雅琴乃是古鄭衛此語固頗髙何以處衰季多巧傷元
化偽古愈堪畏强擬皇娥篇𠞰取岣嶁字不如求真至
辛澹皆可味旨哉言乎
胡元瑞論歌行自李杜髙岑王李而下頗知留眼宋人
然於蘇黄妙處尚未窺見堂奥在嘉隆後可稱具眼
康熙己未開明史館其後總裁及纂修官遷轉病假不
一屢易其人最後乃増孝感相國熊公青嶽(賜/履)未幾熊
以老病乞歸
允解閣務令居京師以備
顧問久之復求歸田
允之遂自進明史若干卷
命復内閣㕘詳其書熊自撰進即同為總裁數公亦不
得而見之也内閣㕘詳覆
旨云何余甲申冬歸田無從而知矣
燕燕之詩許彦周以為可泣鬼神合本事觀之家國興
亡之感傷逝懷舊之情盡在阿堵中黍離麥秀未足喻
其悲也宜為萬古送别詩之祖
余常謂古今寃獄首漢淮隂次則明傅潁公耳康熙丙
子被
命祭告西嶽道出井陘有詩云少日紛多慨龍門太史
書刧殘秦復趙齒冷耳兼餘詎有無雙士而師李左車
到頭鐘室恨功狗竟何如又甲子奉
命祭告南海過定逺弔傅公云躍馬千山外呼鷹百戰
塲平蕪何莽蒼(俱上/聲)雲氣忽飛揚寂寂通侯里沈沈大
澤鄉潁川湯沐盡空羨夥頤王蓋陳涉亦産此地故結
句云然昔人云秦少恩哉吾於漢明二祖亦云若宋文
帝之殺檀道濟北齊高洋之殺斛律光宋高宗之殺岳
忠武明世宗之殺夏言曾銑又各有斷案爰書也
曹頌嘉(禾/)祭酒常語余曰杜李韓蘇四家歌行千古絶
調然語句時有利鈍先生長句乃句句用意無瑕可攻
擬之前人殆無不及余曰惟句句作意此其所以不及
前人也四公之詩如萬斛泉源不擇地而出行乎其所
不得不行止乎其所不得不止余詩如鑑湖一曲若放
翁遺山已下或庶幾耳
樂府江陵去揚州三千三百里已行一千三所有二千
在愈俚愈妙然讀之未有不失笑者余因憶再使西蜀
時北歸次新都夜宿聞諸僕偶語曰今日歸家所餘道
路無幾矣當酌酒相賀也一人問所餘幾何荅曰已行
四十里所餘不過五千九百六十里耳余不覺失笑而
復悵然有越鄉之悲此語雖謔乃得樂府之意己丑十
一月十八日對雪讀古樂府偶書
涇陽李屺瞻(念/慈)汴梁竹枝詞云紅油車子賣蒸羊啓蓋
風吹一道香余見之笑曰信陵賓客東京夢華古今來
應有多少感慨而顧朶頤紅油車子之蒸羊此正呂頤
浩所云措大知甚好惡者耶
門人周雪客(在/浚)櫟園先生長子也有汴梁懷古詩云
七朝享盡昇平福冷雨凄風哭靖康又有孫呉天發神
䜟碑歌頗竒偉即所謂囤碑者也在義興國山
同年呉侍讀黙岩(國/對)在儀真常書許彦周詩話老杜丹
青引一洗萬古凡馬空坡公觀呉道子畫壁詩筆所未
到氣已吞惟二公之詩各可以當之而舉余少作周文
矩莊子說劒圖詩使筆如劒劒氣出之句以為唯余詩
足以當之今五十年矣黙巖墓有宿草其姪昺辛未㑹
試余從落卷中得之拔置第八名廷對鼎甲第二人及
第與黙巖科名正同戊子以侍讀督湖廣學政卒官亦
略與黙巖同也
東坡謂柳柳州詩在陶彭澤下韋蘇州上此言誤矣余
更其語曰韋詩在陶彭澤下柳栁州上余昔在揚州作
論詩絶句有云風懐澄澹推韋栁佳句多從五字求解
識無聲絃指妙柳州那得並蘇州又常謂陶如佛語韋
如菩薩語王右丞如祖師語也
宗室玉池生又號紅蘭主人常刻郊島詩名寒痩集以
天潢之貴而嗜好如此亦竒人也又宗室東臯主人者
攻詩最久有東臯集今俱下世矣
許彦周謂張籍王建樂府宫詞皆傑出所不能追蹤李
杜者氣不勝耳余以為非也正坐格不高耳不但李杜
盛唐諸詩人所以超出初唐中晚者只是格韻高妙
康熙己丑霪雨竟嵗屋漏牀牀偶見曦景則舉酒相賀
十一月十八夜始得㣲雪曉起即晴著屐過石帆亭憶
蕭亭方卧病山中賦一詩寄懐云愁霖昧昏旦嵗律俄
已窮今晨喜初霽草木開春容一徑入雪竹半嶺聞風
松紛吾懐故人卧病西南峰愛而不可見側身欲相從
緑蕚破輕素玉茗舒新紅何時散花室敷坐談真空
中牟縣南門外有南湖湖中有蒲盧亭余以丙子使秦
蜀歸過之惜其名不雅馴以邑名士張林宗(民/表)常飲酒
賦詩於此改名墊巾題一詩云南郭孤亭野水濱菰蒲
獵獵水鱗鱗林宗未逺風流在不愧亭名是墊巾
栁塘外集二卷宋廬山僧無文道璨詩也頗有江西宗
法江都張印宣師孔遊開先於佛藏中鈔得之刋以行
世問序於余老懶未報姑記於此
古人贈答有通篇用事切其人姓氏者雖非詩家所貴
亦不易也憶昔毘陵鄒訏士(祗/謨)呉興沈鳯于(爾/燝)有贈余
長律及長短句皆通篇用王氏事組織甚工惜不能記
憶矣
余少時喜作長短句詠楊花云陌上樓前消得香閨幾
日憐又云欲問三生絶可憐又化浮萍去
輞川本宋之問别業而千古專屬摩詰者以之問之名
辱山水也滄浪亭後屬章惇而千古專屬蘇子美者以
惇之名辱山水也
唐人抝體律詩有二種其一蒼莽厯落中自成音節如
老杜城尖徑仄旌斾愁獨立縹緲之飛樓諸篇是也其
一單句抝第幾字則偶句亦抝第幾字抑揚抗墜讀之
如一片宮商如許渾之溪雲初起日沈閣山雨欲來風
滿樓趙嘏之湘潭雲盡暮山出巴蜀雪消春水來是也
元初西僧發㑹稽六陵事亘古未聞唐林二義士冬青
引諸篇沈痛過於黍離麥秀載於宋遺民録輟耕録者
與其人俱不朽矣近偶閲李材解酲語記諸髠發陵所
得寳器録之徽宗陵走花鳥玉筆箱又銅涼撥繡管高
宗陵珍珠戲馬鞍(嶺南劉鋹/進太祖者)光宗陵交加百齒梳香骨
案理宗陵伏虎枕(七寳和成/伏虎之狀)穿雲琴(金猫睛為徽龍肝/石為軫唐宫故物)
度宗陵五色藤盤影魚黄瓊扇柄其餘不可盡舉
沂水縣有花之寺不解其義張杞園問之土人云以寺
門多花卉而徑路窈折如之字形故以為名周侍郎櫟
園詩月明蕭寺夢花之其長子在浚有花之詞一卷
門人湯西厓(右/曾)仁和人少以詩名書法遒媚似東坡以
禮科給事中提督河南學政作誓詞告天甚苦居官三
載不名一錢此近日㢘吏之尤著者不可沒也在京師
日以黔遊詩屬余論定惜東歸匆匆遂失其本與呉雯
天章王戩孟穀皆布衣至交也今為右通政
余昔為禮部郎時同官呉興沈郎中雲中(令/式)内江岳員
外石齋(貞/)以事鬨於堂諸君解之不可得余後至笑曰
僕魯仲連先生鄉人也欲吟一詩為二君解紛可乎因
吟曰長鎗大劒日紛紛誰識毛錐亦策勲今日東陽逢
痩沈公然來撼岳家軍諸君皆一笑而罷
偶感韓翃君平事作一絶句云寒食東風散蠟時姓名
早被九重知如何白首依戎幕剛遣兒童笑惡詩
古琴銘山虚水深萬籟蕭蕭四句新建陳士業述之於
寒夜録乃姚寛西溪叢語所載洛中董氏家藏雷琴也
王槩字安節金陵人方嵞山(文/)之女夫也工詩畫常見
其題山水小幅一絶云湖干路僻無車馬葭菼蒼蒼冷
到天長日接䍦慵不著草堂閒對鷺鷥眠
看煞二字有兩出處世說看煞衛玠東坡歸自海外在
毘陵舟中兩岸聚觀者不下千萬人坡笑語座客曰莫
看煞軾否余過梁溪詩云買得蜻蛉小如葉推篷看煞
九龍山九龍即惠山也
德州羅酒擅名京師清冽在滄酒之上余自甲申歸田
謝郎中方山(重/輝)屢致家釀己丑冬雪後先以詩來云黄
流初壓室氤氲親貯陶缾逺寄君非向故人誇酒旨醉
鄉風味欲平分余以二詩報謝云白家烏㡌重屏裏初
試紅泥小火爐恰是陵州酒船到不愁風雪壓廜􁁜酒
車冒雪逺衝泥尺素殷勤謝傅題一樹山茶紅破蕊花
前催進玉東西
長洲文㸃衡山裔孫畫有家法常為鄢陵梁曰緝(熙/)作
江村讀書圖汪苕文(琬/)題詩云鄢陵野色平如掌也有
江南此景無余見之曰呉子乃爾輕薄耶茗文笑曰子
勿多言行且及子乃賦一絶云髣髴春江緑樹隂幾囬
掩卷幾沈吟江南與汝干何事賦得愁心爾許深以余
詩有江花江鳥不相識寫向丹青俱眼明之句云余又
題茗文讀書圖云朱門鼎鼎厭粱肉忍饑誦經無此人
娜如山中好泉石他年真作孟家鄰娜如即雅宜山也
昔在郎署時與劉公㦷汪苕文董玉虬梁曰緝程周量
輩無旬不過從倡和呉江計孝亷甫草(東/)亦與焉公㦷
自刑部改吏部郎中例應闗防一日甫草詣之閽者拒弗
為通甫草退而獻詩云隔牆空望馬纓花公㦷寓邸有
夜合一株最高大花時常集飲於此故云長安傳以為
笑
西溪叢語云人參許氏說文作人葠扁鵲云有毒或生
邯鄲三月生葉小花核黒莖有毛九月採根有頭足形
面目如人春秋運斗樞曰搖光星散為人參廢江淮山
澤之利搖光不明人參不生禮斗威儀云君乘木而王
有人參生廣雅云參地精人參也梁書阬孝緒母需人
參舊傳鍾山所出有鹿引之鹿滅得此草異苑與廣五
行記皆云地下有呼聲掘之得人參如人形四體備具
其聲遂絶(入人/參譜)
漢樊噲傳從攻項羽屠煮棗晉灼曰地里志無今清河
有煮棗城功臣表有煮棗侯顔師古曰既云攻項羽屠
煮棗則其地當在大河之南非清河之城明矣姚寛曰
考後漢地里志濟隂郡寃句有煮棗城正大河之南也
可以補漢史之闕頃偶徴縣以棗名者有棗强棗陽酸
棗煮棗等而未詳其處讀西溪叢語頗詳晰録之
韋集向所見諸本皆稱韋蘇州昔奉使公路浦常向門
人張弨(力/臣)借書得舊版韋集籖題獨稱韋江州平生
僅見此本惜不記其序出何人及鋟刻年月郡邑矣
陳子文(奕/禧)初丞安邑夢至一山寺殿廡像設極宏麗顧
見西北隅下臨城堞有園圃新作一亭尚未覆瓦傍有
人指示曰此君終身歸宿處也後三十年累官知南安
府一日遊東山寺殿廡像設宛如夢中所見方心異之
忽顧西北林木缺處下有園圃中作一亭將成尚未覆
瓦問之則府署後圃子文重建宋守李彝庚緑隂亭也
益異而心惡之歸遂寢疾不起(初子文得南安寄余書/曰郡圃冇宋人緑隂亭)
(址暇當重葺之退食則吟詩作字於/此亭將成而歿竟未得一日居也)
漢梅福傳人有見之㑹稽者變姓名為呉門市卒或云
呉門乃洪州今有鎮名呉門然總非蘇州也
宣室有二殷宣室在朝歌淮南子武王破紂殺之於宣
室殷宮名也音如宣帝宣王之宣漢未央前殿有温室
宣室音如負暄之暄見集韻名同而音異
吾郡李文叔(格/非)閨秀清照之父元祐君子也其集不
傳傳者僅洛陽名園記一卷可略見其梗槩此外遺文
數篇雜見說部余已録之以存文獻近從楓牕小牘又
得元祐六年七月哲宗幸太學宰執侍從呂大防蘇頌
韓忠彦蘇轍馮京王巖叟范百禄梁燾劉奉世范純禮
孔武仲顧臨等三十六人紀事倡和詩序一碑雅潔是
元祐作者風氣文多不録他日或續郡志不可遺此文
吕紀梅花雙鶴一幅最高雅己丑歳除題一詩於左方
云嫩寒春曉遊人少繫艇孤山籬落間想見西湖林處
士妻梅子鶴一生閒紀四明人字廷振與林良先後以
花卉翎毛得名二人俱官錦衣衞指揮名見圖繪寳鑑
新安畫派多以漸江為宗門人程友聲(嗚/)獨逺宗董巨
嘗為余作夫于亭圖及緑楊城郭是揚州之句皆得古
人六法三昧
己丑六月新安黄研旅(又/)裹糧過訪留余西城别墅信
宿瀕行以出塞度嶺二圖索題為賦三絶句云戍樓吹
角度榆闗回首孤城海氣環下馬戰場須痛飲朔雲飛
雪十三山(右出/塞)曾詢衣鉢問南華身到曹溪六祖家今
日披圖猶髣髴越王修竹佛桑花荔子初紅江水長鷓
鴣啼處到蠻鄉嶺南耆舊凋零盡誰與斑騅送陸郎(右/度)
(嶺/)黄在粤中與梁孝亷藥亭佩蘭善時相往還故余詩
及之
游宦紀聞云白衣為油汚石膏火煅研細搽汚處以重
物壓之過夜即如初或新石灰亦佳
沈存中云楚詞些字即梵語薩婆訶三字之合也
取新蘿蔔自然汁入龍腦少許治偏頭痛竒効左痛則
仰灌右鼻孔右痛反是皆痛則並灌之宋禁中方也
律詩貴工於發端承接二句尤貴得勢如懶殘履衡岳
之石旋轉而下此非有伯昏無人之氣者不能也如萬
壑樹㕘天千山響杜鵑下即云山中一夜雨樹杪百重
泉昔聞洞庭水今上岳陽樓下云呉楚東南坼乾坤日
夜浮古戍落黄葉浩然離故闗下云高風漢陽渡初日
郢門山錦瑟怨遥夜遶絃風雨哀下云孤燈聞楚角殘
月下章臺此皆轉石萬仞手也
古來改官制官名者有三皆亂朝也一王莽二周天元三
武瞾莽世盡改郡縣名尤無謂
唐彦猷詢硯譜以青州黒山紅絲硯為第一且云資質
潤美發墨久為水所浸漬即有膏液出焉此石之至靈
者非他石可與較故列之於首按黒山在益都西鄉顔
神鎮友人趙子和(作/羮)採黒山石琢硯二枚相寄雖發墨
而甚損筆且石理麤硬非端溪比也彦猷所云不知何
據昔人品果以緑李為第一居荔枝之上亦此類也
江神識山谷書扇事世傳以為異又有一事頗類此沈
遼睿達存中之姪善書舟過富池呉將軍甘寧廟遇風
遥禱於神風止泊岸乃作贊手書之留廟中後為好事
者取去郡守夢神告之追獲而還之廟然則興霸亦嗜
書也
王氏農書吾鄉前輩所撰今傳於世宋時有鄧御夫者
字從義隠居不仕作農厯百二十卷較齊民要術尤詳
濟守王子韶上之於朝其書不傳濟上人亦無知者僅
墨莊漫録載其名字惜哉
名勝志太原府城内有巨鐵常露其頂掘之則深入不
出曰鐵母今有鑌鐵祠西樵游并州題詩云塊爾留其
質蕭然覆古苔氣應干象緯地已絶塵埃知有藏鋒用
無勞大冶開風胡今已逺珍重寳刀材
閩中紙織畫山水花卉翎毛皆工設色亦佳或言近日
始剏為之余按留青日札嘉靖中沒入嚴嵩家貲有刻
絲衲紗紙織等畫之名則其來久矣
江淮間近又有漆畫渲染花鳥意態如生人工之巧可
謂愈出愈竒矣余兒汸頃遊揚州於門人程聖跂(哲/)齋
中見之
康熙庚午御史上疏請修
本朝國史
上命士禎為副總裁然提調所行文移有不可通者如
各鹽差闗差例行户部轉行各差查取舊案而必言
太祖
太宗朝檔案云云當時
龍飛遼左尚未一統安得有各直省鹽闗等差屢為言
之終不易也
典午人以放誕相尚即女子亦然王渾妻鍾語渾曰使
新婦得配㕘軍生兒當不啻如此㕘軍渾弟倫也然當
時京陵東海禮法並稱鍾郝殊可笑
　
　
　
　分甘餘話卷三
欽定四庫全書
　分甘餘話卷四
　　　　　　　　　　　刑部尚書王士禎撰
余門人朱書字緑宿松人攻苦力學獨為古文癸未登
第改翰林庶吉士未授職卒常為余作
御書堂記二篇録之以存其人今文士中不易得也
御書帶經堂記
古書契未立天地民物之常理燦然上下間伏羲神農
黄帝堯舜禹湯文武備之於身以成理萬物無經之名
而莫非經也至孔子不得位刪詩書定禮樂贊周易修
春秋而後世奉之為六經蓋措之於身則其事精而天
下法之以為治筆之於書則其義詳而萬世繇之以為
學其道一而已矣新城王公為御史大夫時
御書帶經堂額大字頒
賜朝士榮之公侈
君賜既掲於所居之堂而命(書/)記之帶經之說昉於漢御
史大夫兒寛少貧常帶經而鉏公生華胄弱冠掇高科
厯顯仕四十餘年矣知遇之隆近古未有與夫顦顇賤
貧之士雜身都養賃作間勤不廢經者相去甚逺寛雖
能使酷吏如張湯知鄉學䧺才大略如漢武與語經學
而恱其得力於經有大過人者公文章衣被天下因公
而知嚮學者皆是也佐佑文治不但悅所語而欲使天
下振興經教以祛邪慝又未嘗不存於心求見諸行事
然則公之於經固將與天下法之由之而何帶之與有
於乎經之荒亦已久矣以寛生平力學不過採儒術文
封禪邀明堂一觴而止經之用顧若是與孔子之聖攝
相三月齗齗焉不能使魯為東周僅與其徒退而講遺
經於洙泗之濱傳之其人而已於寛又何責焉方寛之
為御史大夫也委曲遷就以從人主之好位盛貴極儻
囬思耰鉏之餘豈不曰吾今者御史大夫之尊殆不若
鄉者都養賃作得以優游一卷之書之為樂哉公以天
下萬世所繫賴之身受六經之托著書滿家望風求教
於門下者不可數計名斯堂也其將禮耕義種與天下
治人情之田乎抑良農能稼而不能穡藏之名山待其人
乎朱子之詩曰面似凍梨頭似雪後生誰與屬遺經公其
念經之久荒而與吾徒鉏治之則當何如也(書/)固荷鋤
之田夫也幸得従公游故記公堂而卒以鋤田之説進
本朝凡視朝
駕未出則内閣大學士學士翰林起居注官都察院左
都御史副僉都御史先入候
駕
駕出先於
保和殿陞座内閣都察院起居注官行禮畢先自
御路趨往
太和殿内閣立殿門外東西向都察院立殿門外西東
向然後
駕至升座諸王分東西班魚貫而入敷茵於地而坐起
居注班諸王後東向其諸王謝恩則拜於臺階之上畢
然後尚書以下文武官員謝恩行三跪九叩頭禮畢然
後外國陪臣行禮亦如之
近歳遭逢之竒無如毘陵趙中丞申喬者申喬康熙庚
戌進士初任為商丘令陞刑部員外郎引疾家居
特旨起擢浙江布政使尋巡撫其地弟申季丁丑進士
自廣西知縣
召入翰林子鳯詔戊辰進士知臨汾縣甫一載超擢太
原知府熊詔己丑進士
特賜狀元及第
宋開府牧仲(犖/)遭遇亦竒牧仲以江寧巡撫副都御史
超拜吏部尚書子至癸未進士入翰林為編修至福建
僉事未一載擢按察使筠己丑進士入翰林為庶吉士
余為御史大夫時漢軍御史郭金城上疏請裁冗員下
九卿議遂有欲裁御史數員者余毅然爭之曰
國初設都察院御史至六十員後減至四十員及停止
巡按之差所存僅二十四員每至巡城監禮侍班等差
往往乏人余方欲題増數員豈可反議裁乎都察院非
冗散衙門御史非冗散之官斷不可裁如有異同之論
余必上疏力爭之衆皆以余言為然事乃已
陳說岩相國(廷/敬)說其鄉有兄弟皆為名卿而其孫愚騃
不知書家以中落至持銀椀乞食於市而不悟銀可易
米人家子弟不讀書者可以為戒因書示子孫輩云
徐昌穀少年詩所稱警句如文章江左家家玉烟月揚
州樹樹花與唐子畏杜曲梨花杯上雪灞陵芳草夢中
煙伯仲之間耳較之自定迪功集不啻霄壤微空同師
資之功不能超凡入聖如此
新安羅醫治痔方用稀熬燒酒七斤南荆芥穗四兩槐
豆五錢搗爛煎沸五次空心任意服甚效
吾縣前輩鄭簡菴(獨/復)先生明萬厯間舉人仕為山西僉
事常著新城舊事一書其自序曰舊事逸史也考古以
舊事名者秦漢以來舊事十卷漢魏呉蜀舊事八卷晉
宋舊事一百三十五卷晉東宮舊事十卷天正舊事三卷
梁舊事三十卷前輩之留心舊事若此南燕主登營丘問
晏謨以齊之山川丘陵謨厯對詳辨畫地成圖則雲山煙
樹都堪記憶也王武子孫子荆各言其地人物之美王云
其人㢘且貞孫云其人磊砢而英多則文人才士首應撰
述也漢太上作新豐并移舊社士女老幼相攜路首各知
其室放雞犬於通途亦競識其家則鄉亭宫館盡入描摹
也沛公過沛置酒悉召父老諸母故人道舊故為笑樂則
酒瓢羮盌可供談謔也郭璞注爾雅陸佃作埤雅釋魚釋
鳥讀之令人作濠濮間想覺鳥獸禽魚自來親人也余竊
仿此意編纂兩年為新城舊事若干卷風土人物大略具
此矣邑幅員小故實尠而文獻甲於六郡肇吾邑者為張
元帥貴字國寳當金季豪傑並起貴保聚驛臺以至建縣
迄今鬱為名邑則元帥固邑之開山主而記所謂能扞大
患有功於民元帥其人也元帥祖塋在邑巽隅以施地建
學遷塋于家堤今墓表傾埋余洗而讀之乃知元帥兄榮
字國昌與濟南張榮字世輝自是兩人保濟南者為元帥
榮保新城者為元帥貴貴兄榮以山東行省㕘議棄官
歸隠立父忠墓表劉贊之文甚晰若誤為一人則國寳
之功湮矣此創邑有功之先賢余故特書之或病邑建
在元不妨逺引以示博雅余曰不然邑名自近地自古
戲馬則周臺也安平則漢縣也系水見於水經曾照秦
時之明月乾時書於麟筆兒孫漢代之闗河又何借為
况一時之文獻甲六郡知異日之古蹟甲千秋也則編
新城異時之舊事應有一百三十五卷時乎
唐張繼楓橋夜泊詩前人以夜半鐘聲為疑老學菴筆
記引皇甫冉半夜隔山鐘于鄴詩逺鐘來半夜以為唐
時僧寺或有半夜鐘不必姑蘇也墨莊云今平江城中
自承天寺(後改能/仁寺)半夜鳴鐘諸寺乃以次而鳴迨今如
此蓋自唐而然據此則夜半鐘是姑蘇故事務觀亦未
之考也
妬婦津在臨濟相傳武后不敢渡别取道以避之先兄
西樵有詩云解使金輪開道避斯人何減駱賓王妬婦
之神劉伯玉妻也
陸放翁記大名龍興寺佛殿有魏宫玉石彈棊局上有
黄初刻字宣和取入禁中
海鹽胡震亨孝轅輯唐詩統籖自甲迄癸凡千餘卷卷
帙浩汗久未版行余僅見其癸籖一部耳康熙四十四
年
上命購全唐詩令織造府兼理兩淮鹽課通政使曹寅
鳩工刻於廣陵胡氏遺書亦在採訪之列然此書版藏
内府人間無從而見之也
崑山徐氏所刻經解多秘本彷彿宋槧本卷帙亦多聞
其版亦收貯
内府
門人殷彦來(譽/慶)書至云劉原父貢父公是公非集呉下
藏書家有之許借鈔録又新安族人攜一書目有漢上
題襟集蘇叔黨斜川集客臘轉售呉興賈人今績溪胡
氏寧國許氏尚有藏本當多方購覔傳寫余夢寐以之
聊記其語以俟他日機縁若何耳
或問不著一字盡得風流之說荅曰太白詩牛渚西江
夜青天無片雲登高望秋月空憶謝將軍余亦能高詠
斯人不可聞明朝挂帆去楓葉落紛紛襄陽詩挂席幾
千里名山都未逢泊舟潯陽郭始見香爐峰常讀逺公
傳永懐塵外蹤東林不可見日暮空聞鐘詩至此色相
俱空政如羚羊挂角無跡可求畫家所謂逸品是也
慈谿姜編修西溟(宸/英)文章豪邁有竒氣
本朝古文一作手也其論文自唐虞三代以來盛於六
經衰於左氏而再盛於戰國蓋以左氏多迂濶不似國
策之縱横持論太高故世多河漢其言西溟先以諸生
入史局分修明史刑法志極言廷杖詔獄東厰緹騎之
害淋漓痛切不減司馬子長後以科塲事連染竟病卒
於請室余時為刑部尚書惟太息而已
門人程聖跂(哲/)喜藏書嘗求齋額於余名之曰七畧又
聞其善鑒别古今圖畫尊彞之屬所蓄甚富築樓三楹
居之焚香簾閣精潔不減清閟可謂風雅好事者也
芝有五色然紫多吉祥白多反是先曾祖大司徒公第
萬厯中梁上生紫芝其年先祖方伯贈大司寇公登第
康熙甲申余所居里第東堂老桐朽竅中忽生芝色白
余聞而心惡之是冬罷官歸未幾有兒婦之喪又正樓
棟橈傾圯壓死者主婢凡四人始驗其為真不祥云
鄒平縣鄉語諱畢吾邑畢藎臣字致吾明季名醫也外
祖孫氏家常有危疾或言非畢不可諸舅惡其姓終不
肯延致之咸笑其迂拘然唐杜牧之夢改名畢而卒宋
鄒忠公浩夢道君賜筆而亦卒則古已有此忌矣特以
姓為疑則誠迂耳
張杞園(貞/)居杞城别墅作杞紀十八卷自星土輿地山
川人物而外有封建年表世次原故分國系家苗裔春
秋經傳經傳别解引書幾二百種余讀一過曰異哉可
謂體大而思精矣或曰范曄集謝承華嶠袁山松司馬
彪諸家之作為後漢書自謂體大思精人或未之許也
今所紀杞廢國一隅而揚詡之如此不亦過乎余曰不
然杞宋無徴昔已歎之今立乎二千年之下以指乎成
周春秋之世且自今杞而溯之東樓西樓始封之杞又
溯淳于溯州溯斟鄩以旁逮夫羿浞之簒夏后之臣靡
滅有窮立少康而夏后氏之興亡備見於是可補太史
公帝相杼以下之闕文按之則皆在杞城百里封域之
内可不謂體大而思精乎或乃謝曰微先生言幾以杞
紀為志乘之流今而後知其良史才也余曰然
廣州有妖僧大汕者字石濂自言江南人或云池州或
云蘇州亦不知其果籍何郡其出身甚微賤或云曾為
府縣門役性狡黠善丹青疉山石構精舎皆有巧思剪
髮為頭陀自稱覺浪大師衣鉢弟子游方嶺南居城西
長壽菴而日伺候諸當事貴人之門嘗畫素女秘戲圖
狀以媚諸貴人益暱近之於是無所忌憚官粤東者落其
圏繢十人而九余甲子奉使至粤聞而心惡之後聞其
私販往安南致犀象珠玉珊瑚珍寳之屬直且鉅萬連
舶以歸地方官亦無誰何之者今河南布政使遷福建
巡撫許中丞(嗣/興)為按察使獨惡之輒逮治詰其前後奸
狀押發江南原籍死於道路粤人快之余不識許中丞
即此一事真頽波中砥柱也聞其居官亦甚㢘正觀此
事非飲貪泉而不易心者固不能也
國初有一僧金姓自京師來青之諸城自云是旗人金
中丞之族公然與冠蓋交往諸城九仙山古刹常住腴
田數千畝據而有之益置膏腴起甲第徒衆數百人或
居寺中或以自隨居别墅鮮衣怒馬歌兒舞女雖豪家
仕族不及也有金舉人者自呉中來父事之願為之子
此僧以勢利横閭里者幾三十年乃死中分其貲産半
予僧徒半予假子有往弔者舉人斬衰稽顙如俗家禮
余為祭酒日舉人方肄業太學亦能文之士而甘為妖
髠假子忘其本生大可怪也因書廣州大汕事而并記
之
康熙四十九年二月提督四譯館太常寺少卿員缺
特旨以部主事李敏啓陞補故大學士高陽文勤公(霨/)
孫也
上之篤念故舊如此
康熙四十六年濟南屬邑大旱巡撫檄濟東道僉事宋
君澄溪(廣/業)臨縣賑饑使各邑紳士造佃户冊按其名領
倉米衆皆具冊余獨不具冊不領米宋使邑令賫手札
敦勸且云
朝廷之恩不可虚也余答曰某不敏舊嘗備位大臣頃
四十三年山東饑奉
㫖官員各自養佃户今雖居田里敢忘前
旨再三力辭不領一粒宋歸述於中丞皆以為得大臣
之體稱其㢘正然余以義利之辨不得不然其實瓶無
儲粟鄉人皆知之
宜都内人諌武瞾之言曰今之弄臣狎人朝夕進御夫
男陽也女隂也陽尊而隂卑今狎弄日至處大家夫宫
尊位其勢陰求陽也陽盛隂微不可久也大家能屏去
男妾獨立天下如是過萬萬歳男子益削女子益專右
一段文字大義而以詼諧出之有古人譎諫之風東方
曼倩不能過也所謂責難於君者與
王稚欽目空一世而能推重何仲黙愛薛君采鄭繼之
古人作青白眼故當如是今人不知視夢澤何如而妄
詆前輩一錢不直少陵云爾曹身與名俱滅不廢江河
萬古流昌黎云李杜文章在光焰萬丈長不知羣兒愚
那用故謗傷蚍蝣撼大樹可笑不自量諒哉
米元章研山以南唐寳石為之後歸禾中朱文恪家余
常從文恪曾孫彞尊見之真竒物也高濂云曾見宋人
靈壁石研山峰頭如黄子久皴法中有水池深寸許其
下山脚坐水色白若波濤狀余舊蓄一研山長可五六
寸高半之自峰頂至山麓皴法天然而岩巒秀絶己丑
夏為大力者負之而趨每一憶之輒作米老蟾蜍淚滴
之歎
胡應麟病蘇黄古詩不為十九首建安體是欲紲天馬
之足作轅下駒也
千家注杜如五臣注選須溪評杜如郭象注莊此髙識
定論或訾之余所未解
咏物詩最難超脫超脫而復精切則尤難也宋人咏猩
毛筆云生前幾兩屐身後五車書超脫而精切一字不
可移易
汪鈍翁過石隖詩云主賓無語似相忘淨掃青苔坐夕
陽乳燕飛飛蛙閣閣楚萍謝絮滿池塘
鄧漢儀字孝威泰州人常同合肥龔端毅(鼎/孶)使粤過梅
嶺有句云人馬盤空細烟嵐返照濃寫景逼真尤似秦
蜀間棧道景物梅嶺差卑未足當此
寧都魏禧叔子以古文名世余觀其地獄論上中下三
篇殊非儒者之言宣城呉肅公晴巖街南集文品似出
其右而知之者尚少
史能仁字嚴居河南鹿邑人舉人明末崇禎己卯庚辰
間為濟南新城令慈以惠民嚴以弭盜敬禮紳士彈壓
吏胥懸魚捕蝗善政不可更僕庚辰大饑百姓逃亡而
田野間徧生羊肚菜甘美可食四鄉又有甘露之祥公
賦詩示士民云上天降甘露滿地生羊肚饑餐羊肚菜
渇飲甘露乳涕淚告吾民慎勿去鄉土以調繁改知淄
川縣未久内擢兵部主事以去鼎革後再來新城百姓
秉炬迎之二十餘里不絶迄今七十餘年未入名宦乃
一大缺陷事右一詩朱竹垞選入明詩綜
門人程友聲(鳴/)畫既超詣詩亦清令可喜近為余寫夫
于亭二圖題句皆佳竹垞曾集成語贈之云吐詞合風
騷愛畫入骨髓又每稱其詩為畫所掩良然
徐東癡隠君居系水之東高尚其志李容菴(念/慈)為新城
令最敬禮之與相唱和李罷官僑居厯下繼之者東光
馬某亦知東癡之名然每有詩文之役輒發硃票差𨽻
屬其結撰稍遲則籖捉元差限比𨽻畏扑責督迫良苦
東癡亦無計避之時傅彤臣侍御里居數以為言馬唯
唯然終不悛也容菴知之乃遣人迎往厯下及馬罷官
始歸馬作令亦平易近人情獨於東癡一事殊不可解
山谷云士大夫惟俗不可醫馬令正坐一俗耳使胸中
有數卷書定不至此也
廣羣芳譜所載異花凡一百一十六種今略録數十種
於左　萬年花　金蓮　茈碧　九花樹　金䔲花
紅綬花　優鉢曇　迎輦花　金步搖　靈壽花　無
憂花　那伽花　提羅迦　拘尼陀　繫白象樹花
簇蝶花　俱郍衛　石蓮　洛如花　太平瑞勝花
七寳花　娑羅花　鵞毛玉鳯花　蟬花　石蟬花
錦帶花　青囊花　上元紅　泡花　枸那花　水西
花　象蹄花　白鶴花　金莖花　白菱花　閩山丹
　金鉢盂　繅絲花　笑靨花　紅麥花　龍女花
㑹城娑羅花　優曇花　金縷梅　瓔珞花　紫雲花
　海罽花　仙都花　四照花　覆杯花　查葡花
山釵花　鵞羣花　海瓊花　寳網花　長樂花　優
鉢羅花　燕蓊花　玉燭花　杏香花　萬蝶花　鷹
爪花　闍提花　御帶花　玉手爐花　繭漆花　散
水花　孩兒花　練春紅　長十八　波羅花　疉羅
花　藍雀花　翠娥眉
夏峰孫先生謂滏水老人曰神廟時南臯景逸少墟三
先生講學京師首輔葉臺山為之主此治平之機也而
三先生相戒不言朝政竟無補於治若學為無用之物
矣滏水曰三公不言朝政專言節義異巳者鉏不用於
是不節不義者忌矣未幾臺山求去諸君子留之臺山
曰内外風波齊起君等不平心而處我在此何幹因憶
趙儕鶴先生為冡宰高陽孫相國曾云朝廷官職天下
人皆有分我輩必不與異巳者共之此危道也魏璫之
禍遂烈於此右見遊譜中余謂三先生相戒不言朝政
正所以防小人之忌使言朝政則書院之毁不待逆璫
時矣至孫文正公之言即范忠宣公調停元祐熙寧之
說然君子小人勢不並立小人常密君子常疎小人得
志不盡逐善類不已古今來小人常居必勝之勢漢唐
宋以來已事昭然可為龜鏡也然則即以官職與小人
共之彼能終為忘機之海鷗否乎越絶書云壁忘鼠鼠
不忘壁誠哉是言因讀遊譜有感遂書
呉嘉紀字野人家泰州之安豐鹽塲地濱海無交游而
獨喜為詩其詩孤冷亦自成一家其友某家江都往來
海上因見其詩稱之於詩壇宗匠友招之來廣陵遂與
四方之士交游唱和漸失本色余笑謂人曰一箇氷冷
底呉野人被君輩弄做火熱可惜然其詩亦漸落不終
其為魏野楊朴始信余前言非盡戲論也
小說言明州有人汎海遇風泊一島見宫殿巍煥如王
公之居堂上一老人據榻而坐有烏巾者二三百人侍
側問之曰唐相裴休也北夢瑣言裴相國休師圭峰密
禪師自願世世為國王宏䕶佛法後于闐王生一子手
文有裴休二字聞於中朝然則裴所證仙耶佛耶抑皆
小說傅㑹耶
唐詩人李頻為建州刺史傳其歿而為神邦人祀之有
梨岳集行於世然北夢瑣言載頻遺棄糟糠别婚士族
内行如此何以為神此與宋劉公漫塘以道學正人而
傳為瘟神者同一不經也
偶讀宣和遺事作二絶句云宣仁鸞馭上青㝠社飯明
年一涕零欲問宫中天水碧都人惟說太師青平陽行
酒著青衣雨雪青城更可悲汴上已亡金等子臨安空
賞玉孩兒宋時禁中有金等子玉等子玉孩兒事詳西
湖志餘天水碧藝祖受命之䜟太師則蔡京也
婁江十子虹友(王/攄)才尤高余嘗序其金陵集鶴尹詩才
不及而獨工金元詞曲所為籌邊樓浩氣吟等傳竒不
但引商刻羽雜以流徴殆可謂詞曲之董狐
唐時有一書生頗通經史而不諳近事乃以駱賓王為
諸王封號見因話録然則杜拾遺伍子胥又何怪耶
唐以門下省為東臺中書省為西臺尚書省為文昌臺
而以御史臺為南臺故今都察院可稱南臺不可稱西
臺惟唐人稱李栖筠為李西臺宋人稱李建中為李西
臺按建中以分司西京猶近理栖筠官御史大夫而呼
西臺則不可解矣余康熙庚午為副都御史常集唐六
典諸書作南臺故事一書未幾遷兵部侍郎遂不果成
己卯為左都御史欲卒業此書亦因循未果也
金陵牛首山寺兜率岩鐵漢和尚故居和尚京山人枯
坐岩竇數十年有二獼猴侍左右方坦菴(拱/乾)少詹題其
畫像云兩箇獼猴杖一根獻花石上獨稱尊怪公事事
能超脫留此贓私誤子孫
庚寅六月宋太宰牧仲書來言近日益治西陂得孔雀
五色鸚鵡及宋槧文選杜牧之書張好好詩真蹟有宣
和御璽題字
司馬順字燕克温文正公裔孫宋南渡世居山隂明祭
酒恂御史垔皆其後也順嘗遊黔謁先高祖忠勤祠於
永寧作長歌一篇其敘述平羿蠻功尤悉庚寅四月過
余里又徃拜家祠賦五言古詩一章且云貴竹有二王
公祠祀陽明先生暨公也(二詩别/録家乘)
雲間董(原缺/)孝㢘俞之弟也自京師寄余書略曰先生
具不世出之才悟最上乘之道光焰萬丈仙佛一身天
下學人如百川之赴海不肖幼侍先伯父得從仲兄蒼
水論詩必首推先生全體學杜而鎔化諸家敝鄉呉日
千何次張張洮侯袁价人張慧曉諸君子時時過舎亦
必稱先生昆仲之詩為人天手眼後養疾呉門得見堯
峰汪鈍翁先生屈指海内詩人惟新城為大家若某某但
可稱名家未能比肩也云云余深愧諸良友之言而老
成凋謝墓有宿草久矣可勝三歎
吾家䖍公誡子書云或身經三公寂爾無聞布衣寒素
卿相屈體父子貴賤殊兄弟聲名異何也惟能讀數百
卷書耳汝年入立境方當從宦兼有室累何處復得下
帷如王郎時耶余每感其言人生聰明智慧殊不再來
尤難得者上有祖父之教中無世事之擾下無室家之
累於斯時也正當努力下帷畢志書史聰明智慧乃不
誤用所謂王郎時詎可多得一旦老大悔無及矣尼父
有言後生可畏焉知來者之不如今也四十五十而無
聞焉斯亦不足畏也已凡吾子姓當深維此訓庶幾青
箱家學不墜於地勉旃勉旃
癸辛雜識又二方其一治痘倒靨色黑脣白氷冷用狗
蠅七枚擂碎和醅酒調服移時即紅潤如舊其一治痘
後餘毒上攻眼成内障用蛇蛻一具淨洗焙乾又天花
粉等分為細末以羊子肝破開入藥在内麻皮縛定用
泔水熟煮切食之良愈
邑孝㢘徐來順字動以方伯公凖之從子崇禎甲戌上
公車闈中遇陳大士際泰問其鄉貫曰江西問姓字曰
大士徐未達再扣之輒怒曰大士兩字尚不知何足與
語不顧而去其傲誕如此
酉陽雜俎云狼筋在䏶中大如鴨卵有犯盜者薫之令
其手攣縮或云狼筋狀如織絡小囊蟲所作也
寳厯中有王山人者取人本命日五更張燈相人影知
休咎又有善灸人影治病者又言相寺觀當陽像可知
其貧富
武定袁熙宇先生諱化中明天啟中官御史劾逆閹與
楊左諸公同死詔獄諡忠愍余向李翰林丹書(甡/麟)詢其
祠祀訪其子孫則八十年來未有專祠子孫寥落夷為
村農丹書近考其遺事為作傳又欲醵金立祠庶少慰
忠魂於地下亦使邦人有所矜式云特書以俟之
錢塘王丹林字赤抒官中書舎人常賦古意四首見投
曰古鼎古錦古鏡古琴託意甚深詩尤高妙為人篤於
師友以病假歸遂不起惜哉
萬楚五日觀伎詩最為惡劣滄溟詩格律極嚴而獨取
此首殊不可解盧綸大厯十才子之冠冕而其贈駙馬
都尉詩云鴛鴦殿裏㕘皇后龍鳯樓前拜至尊才調集
顧取之尤是笑柄
湯西厓(右/曾)使黔詩多高作黔陽絶句云白白紅紅繡袂
花盤絲繪蠟儘堪誇自吹木葉銀環女者卜河邊問宋
家中丞席觀劇云探喉一串玉盤珠華屋神仙絶代無
惱亂中丞筵上見梨園弟子李仙奴審音荀令與周郎
檀板銅槽共一牀山雨乍收簾月白聴風聴水按伊涼
管咽絃停意淺深雲牕六扇漏初沉已迷秦客風花路
休笑吳兒木石心
元瑞厯舉中州諸人特標出劉迎李汾亦是具眼然劉
不稱其歌行李不舉煙波蒼蒼孟津戍一聫謬矣
汪文冶(洋/度)以復社姓氏録見寄見先贈尚書府君名不
勝悲感録中所載吾邑七人吾家諸伯父居其五内王
補之(衮/)則益都人太僕少卿帶如先生(瀠/)之弟而誤入
新城者也因憶天啟中宵人造東林籍貫及㸃將録諸
書載先伯祖太師霽宇公叔祖考功季木公姓氏今日
觀之何異宣和之黨人碑乎
先伯父侍御公詠梅云繁英任似火氷稜自如石南枝
與北枝不作春風格陳伯璣云公忠烈之性已見於此
余過襄陽賦詩云豈有酖人羊叔子更無悔過竇連波
殘碑墮淚回文錦一種銷沈可奈何首句用陸抗語次
句用山谷詩皆成句
唐杜牧之張好好詩并序真蹟卷用硬黄紙髙一尺一
寸五分長六尺四寸末闕六字與本集不同者二十許
字卷首楷書唐杜牧張好好詩宣和御筆也又御書葫
蘆印雙龍小璽宣和連珠印後有政和長印政和連珠
印神品小印内府圖書之印董宗伯跋云樊川此書深
得六朝人氣韻余所見顔栁以後若温飛卿與牧之亦
名家也愚按宣和書譜唐詩人善書者賀知章李白張
籍白居易許渾司空圖吳融韓偓杜牧而不載温飛卿
然余従他處見李商隠書亦絶妙知唐人無不工書者
特為詩所掩耳此卷今藏宋太宰牧仲家
　
　
　
　
　分甘餘話卷四
