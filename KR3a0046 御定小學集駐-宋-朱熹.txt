#+TITLE: 御定小學集駐-宋-朱熹
#+DATE: 2018-05-12 10:17:29
#+SOURCE: github.com/kanripo/KR3a0046 master 7416225b                
　　欽定四庫全書
　御製小學序
　　古者八歳而入小學教之以灑掃應對進退之節愛親
　　敬長之義俾童而習之以養其徳性其説散見經傳朱
　　子採集為小學一書所以示人教學之方而有以為正
　　心修身之本其言約其理該盖六經四子性理諸書之
　　階梯也
皇考聖祖仁皇帝嘗
特頒諭㫖令有司兼以命題課士海内士子固已咸知誦法
　　矣又
命尚書顧八代一人翻譯清文曰進呈
覽
欽定三年而後成嘉恵後學之心至深且厚當曰未經刋刻
　　頒行朕敬承
皇考遺志特命校對授梓以資肄習讀者宜知綱常倫紀之
　　當崇視聽言動之當謹與夫嘉言懿行之當遵循慕效
修其職自在家庭日用之常經而充其量可以成聖賢
忠孝之大節子弟之習於是而淳教化之原於是而備
詩曰成人有徳小子有造朕盖深有望焉
雍正五年十二月初三日
　欽定四庫全書　　　　　子部一
御定小學集註　　　　　　　儒家類
　　　提要
　　　　　(臣/)等謹案
　　御定小學集註六卷雍正五年
　　世宗憲皇帝詔儒(臣/)因明臣陳選集注而訂正刋行
　　　　　之者冠以
　　御製序文發明綱常倫紀之當崇視聽言動之當謹
　　　　　與嘉言懿行之當遵循慕效蓋儒者為學之
　　　　　始基實備於此朱子作小學内外篇以廸蒙
　　　　　幼皆雜取經傳中論幼儀者分類條繫而以
　　　　　史事廣之宋儒所謂養正之功立教之本諒
　　　　　非溢美選為此註隨文衍義務取明白曉暢
　　　　　俾鄉塾童䝉皆可省覽而得其意義實為有
　　　　　功初訓選字士賢臨海人天順庚辰進士官
　　　　　至廣東布政使追贈光禄寺卿謚恭慤其為
　　　　御史時救羅倫劾倪謙錢溥馬昻汪直風采
　　　　可觀及官廣東又以争市舶忤宦官卒至逮
　　　　死其立身本末足以不愧所學而此注復得
　大聖人表章家絃户誦其食報亦榮且厚矣乾隆四
　　　　十五年二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　小學原序
古者小學教人以灑掃應對進退之節愛親敬長隆師
親友之道皆所以為脩身齊家治國平天下之本(灑去/聲掃)
(去聲長上聲治平聲後不圏者皆去聲○古者夏商周/也小學郷學也人指八歳以至十四嵗之子弟也灑謂)
(灑水以斂塵掃謂掃地以去塵應謂應尊長之呼對謂/對尊長之問節禮節也親父母也隆尊也親近也道者)
(當然之理脩齊治平大學之事也古人由小學/以收心養性基本已立至大學特收其成功耳)而必使
其講而習之於㓜穉之時欲其習與智長化與心成而
無扞格不勝之患也(穉音治長上聲扞音汗格胡得切/勝音升○講以明其理習以熟其)
(事穉亦幼也扞格猶牴牾也不勝不能勝當其教也幼/穉之子心知未有所主及時而教之使習於善而與智)
(俱長化於善而與心俱成故無扞格不勝之患而大/學之教亦易入矣此兩節言古者小學教人之意)今
其全書雖不可見而雜出於傳記者亦多讀者徃徃直
以古今異宜而莫之行殊不知其無古今之異者固未
始不可行也(傅去聲○今朱子自謂宋時也古者小學/之全書不可見者以秦火焚之也傳記謂)
(禮記管子諸書直猶但也殊猶絶也古今異宜謂宜於/古而不宜於今也無古今之異謂古法亦有宜於今也)
今頗蒐輯以為此書授之童蒙資其講習庶幾有補於
風化之萬一云爾(蒐音捜輯音集㡬平聲○蒐輯者索/古法之宜於今者而纂輯之也授付)
(也童蒙童幼而蒙昧也資助庶㡬近辭風化詩序曰上/以風化下是也萬一萬分之一也云爾語辭朱子此書)
(續古者小學之教以為大學基本有補於國家之風化/大矣曰庶幾曰萬一皆謙辭耳吳氏曰朱子之於世教)
(豈惟有補於當時實則有功於萬世/也此兩節言繼絶學輯小學之意)淳熙丁未三月朔
旦晦菴題(淳熙丁未宋孝宗十四年也晦/菴朱子草堂之名因以為號)
　
　
　
　
　
　
　
　
　
　
　小學原序
　小學題辭
　(饒氏曰小學者小子之學也/題辭者標題書首之辭也)
○元亨利貞天道之常仁義禮智人性之綱(元者生物/之始亨者)
(生物之通利者生物之遂貞者生物之成四者謂之天/道天理自然之本體也亘萬世而不易故曰常仁者温)
(和慈愛之理義者斷制裁割之理禮者恭敬撙節之理/智者分别是非之理四者謂之人性人人所禀之天理)
(也統萬善而不遺故曰綱猶網之綱下文所謂四端四/行則其目之大者也○元於時為春於人為仁亨於時)
(為夏於人為禮利於時為秋於人為義貞於時為冬/於人為智○此一節言天道流行賦於人而為性也)○
凡此厥初無有不善藹然四端隨感而見(見音現○饒/氏曰此者指)
(上文仁義禮智之性也厥語辭初謂本然也藹然衆盛/貌端緒也孟子曰惻隱之心仁之端也羞惡之心義之)
(端也辭讓之心禮之端也是非之心智之端也此言仁/義禮智之性其本然無有不善是以惻隱羞惡辭讓是)
(非四者之善端藹藹然隨其物之所感動/而形見也○此一節言性發而為情也)○愛親敬兄
忠君弟長是曰秉彞有順無彊(長上聲彞音夷彊上聲/○饒氏曰忠者盡己之)
(心也弟順是此秉執彞常也順者因其自然彊者抑之/使然此言愛親敬兄忠君弟長四者人之善行根於秉)
(執之常性因其自然而非抑之使/然也○此一節言性之見於行也)○惟聖性者浩浩其
天不加毫末萬善足焉(惟語辭天即理也毫末一毫之/末也萬善如四端四行是也此)
(言聖人性全於天無所汚壊其本然之理浩浩然廣大/不待増加毫末人為而萬善自足無少欠缺也○此一)
(節言聖人之/盡其性也)○衆人蚩蚩物欲交蔽乃頽其綱安此暴
棄(蚩音笞頽徒回切○饒氏曰蚩蚩無知之貌物欲謂/凡聲色臭味之欲也暴害也此言衆人氣禀昏愚而)
(無知物欲交互而遮蔽是以頽墜其仁義禮智之綱/而安於自暴自棄也○此一節言衆人之汩其性也)○
惟聖斯惻建學立師以培其根以逹其支(惻音測培音/裴支與枝同)
(○斯語辭建亦立也此言聖人見衆人安於暴棄於是/惻然傷憫而建學立師以教之小學之教所以收其放)
(心養其徳性如培擁木之根本也大學之教所以開發/聰明進徳修業如發逹木之支條也○此一節言聖人)
(興學設/教之意)○小學之方灑掃應對入孝出恭動罔或悖行
有餘力誦詩讀書詠歌舞蹈思罔或逾(悖音佩蹈音稻/逾音俞○方法)
(也罔無也手曰舞足曰蹈饒氏曰此言小學之方必使/學者謹夫灑掃應對之節入則愛其親出則敬其長凡)
(所動作無或悖戾乎此也行此數者而有餘力則誦詩/讀書或詠歌以習樂之聲或舞蹈以習樂之容凡所思)
(慮無或逾越乎此也○此一節/言小學之教所以培其根也)○窮理修身斯學之大
明命赫然罔有内外徳崇業廣乃復其初昔非不足今
豈有餘(復音伏○饒氏曰斯/人而人之所得以為)　(也明命即天之所賦於/者也赫然明盛貌徳者)
(道之得於内者也業者功之成於外者也復還也初謂/本然也此言格物致知以窮究其理誠意正心以修治)
(其身此乃大學之道也然天之明命赫然照著無有内/外之間學者誠能從事於大學使物格知至意誠心正)
(身修而徳之積於内者極乎崇髙由是推之使家齊國/治天下平而業之施於外者極乎廣博則有以復其性)
(之本然矣昔日之安於暴棄也此性固非不足今日之/徳崇業廣也此性亦非有餘但昔為氣稟物欲之所蔽)
(今則復其本然耳○此一節/言大學之教所以逹其支也)○世逺人亡經殘教弛蒙
養弗端長益浮靡鄉無善俗世乏良材利欲紛拏異言
喧豗(弛音始靡音米拏汝加切豗音灰○饒氏曰端正/也乏無也利欲猶言物欲也拏牽引也豗相擊也)
(此言前世既逺聖人既沒六經殘缺而教法亦廢弛矣/小學之教廢故學者自童䝉之時而養之不以其正大)
(學之教廢故及其年長則所習日益輕浮華靡是以鄉/無淳厚之習俗世無粹美之人材但見利欲之習紛然)
(而相牽引異端之言喧然而相攻擊/也○此一節言後世教學不明之害)○幸兹秉彞極天
罔墜爰輯舊聞庶覺來裔嗟嗟小子敬受此書匪我言
耄惟聖之謨(輯音集裔以制切耄音冒○極終也極天/罔墜言人心秉彝之理萬古常存也我朱)
(子自稱也饒氏曰爰於也裔衣襟之末來裔謂後學也/嗟嗟歎辭耄老而昏也此言後世教學不明雖如上文)
(所云然所幸者人之秉彝極天罔墜我於是纂輯舊所/聞者以為小學之書庶㡬可以覺悟後來之學者爾初)
(學之小子宜敬受此書而學之此非我老耄之妄言是/乃前聖之謨訓也○此一節言輯小學開後學之意)
　
　
　
　小學題辭
　欽定四庫全書
御定小學集註卷一
　　内篇
　　(許文正公曰小學之書吾信之如神明敬之如父母/夏氏曰上卷為内篇下卷為外篇許文正公曰内篇)
　　(者小學之本源外篇者小學之支流○内篇有四立/教明倫敬身皆述虞夏商周聖賢之言乃小學之綱)
　　(也稽古摭虞夏商周聖賢之行所以實立教明倫敬/身也外篇有二嘉言述漢以來賢人之言所以廣立)
　　(教明倫敬身也善行紀漢以來賢人/之行亦所以實立教明倫敬身也)
　　　立教第一(此篇述古聖人所以立極教人之法其/大目不出乎立明倫之教立敬身之教)
　　　(而已篇首胎教一章則/教之本源也凡十三章)
　○子思子曰天命之謂性率性之謂道修道之謂教(子/思)
　　(孔子之孫名伋子思其字也子者後學宗師先儒之/稱朱子曰命猶令也性即理也天以隂陽五行化生)
　　(萬物氣以成形而理亦賦焉猶命令也於是人物之/生因各得其所賦之理以為健順五常之徳所謂性)
　　(也率循也道猶路也人物各循其性之自然則其日/用事物之間莫不各有當行之路是則所謂道也修)
　　(品節之也性道雖同而氣稟或異故不能無過不及/之差聖人因人物之所當行者而品節之以為法於)
　　(天下則謂之教若禮/樂刑政之屬是也)則天明遵聖法述此篇俾為師
　　者知所以教而弟子知所以學(則法也天之明命即/天命之性也遵循也)
　(聖人之法即修道之教也俾使也此篇所述皆道之/當然原於天而立於聖人者也師之所以教弟子之)
　(所以學無有/切於此者矣)
列女傳曰古者婦人妊子寢不側坐不邊立不蹕(傳去/聲妊)
(音壬○饒氏曰蹕當作跛音庇○列女猶言諸女漢劉/向采其事以為傳妊娠也寢臥也側謂側其身邊謂偏)
(其身跛任一足也古人席地/而坐如今人之跪至漢猶然)不食邪味割不正不食席
不正不坐(邪味不正之味割/謂切肉席謂坐席)目不視邪色耳不聽淫聲
夜則令瞽誦詩道正事(邪色不正之色滛聲不正之聲/則即也令使也瞽無目者詩謂)
(二南之詩道言也正事事之合/禮者令瞽誦詩以其精於聲也)如此則生子形容端正
才過人矣(如此二字總結上文寢食立坐視聽言動一/出於正然後生子形容端正而才能過於常)
(人矣盖妙合而凝之時正形生神發之初/感於正則善感於邪則惡自然之理也)○内則曰凡
生子擇於諸母與可者必求其寛裕慈恵温良恭敬慎
而寡言者使為子師(内則禮記篇名言閨門之内禮儀/可則也諸母衆妾也可者謂雖非)
(衆妾而可為子師者寛容而安裕慈愛而恵順温和而/易良恭莊而敬畏謹慎而寡言婦徳之純也故使之為)
(子師以教子焉司馬温公曰乳母不良非/惟敗亂家法兼令所飼之子性行亦類之)子能食食教
以右手能言男唯女俞男鞶革女鞶絲(上食音石下食/音似唯音委鞶)
(音盤○食飯也以用也男女皆用右手取其强而已唯/應之速俞應之緩剛柔之義也鞶帶也革皮也絲帛也)
(男用皮女用帛/亦剛柔之義也)六年教之數與方名(年即嵗也數謂一/十百千萬方名謂)
(東西/南北)七年男女不同席不共食(不同席而坐不共器/而食教之有别也)八
年出入門戶及即席飲食必後長者始教之讓(八年入/小學之)
(時也耦曰門竒曰戶即就也後長者在長者之後也讓/謙遜也出入門戶後長者行之讓也即席後長者坐之)
(讓也飲食後長/者食之讓也)九年教之數日(數上聲○日謂朔望六/甲以上兼男女言也)
十年出就外傅居宿於外學書計衣不帛襦袴禮帥初
朝夕學幼儀請肄簡諒(傅音付襦音儒帥音率儀音宜/肄音異○此言男子也十年曰)
(幼外傅教學之師也居宿日居夜宿也學猶習也書字/體計算法即六書九數也襦上衣袴下衣不用帛而用)
(布防奢靡也禮帥初禮節皆帥循初時之所教也幼儀/幼事長之禮儀也簡書篇諒信實皆請於外傅而肄習)
(之/)十有三年學樂誦詩舞勺成童舞象學射御(有音又/勺音酌)
(○樂六樂詩樂章學之誦之所以養性情也勺美武王/之詩象美文王之詩舞勺者歌勺為節而舞也舞象者)
(歌象為節而舞也成童十五以上也射五射御五御程/子曰射中鵠舞中節御中度皆誠也古人教人以射御)
(象勺所養/之意如此)二十而冠始學禮可以衣裘帛舞大夏惇行
孝弟博學不教内而不出(冠音貫○二十曰弱冠加冠/也始初也禮五禮衣著也裘)
(皮服冠者成人之道故學五禮冠而後服備故衣裘帛/大夏禹樂樂之文武兼備者也惇篤也博廣也博學於)
(文而不教人恐未精也内畜其徳而不暴於外切於為/已也熊氏曰八年教遜讓十年學幼儀則已知孝弟之)
(道矣至此益/加以篤行也)三十而有室始理男事博學無方孫友視
志(孫音遜○三十曰壯陳氏曰室猶妻也男事受田給/役也方猶常也遜友順事朋友也視志視其志意所)
(尚也○博學無常惟善是/師遜友視志惟善是取)四十始仕方物出謀發慮道
合則服從不可則去(四十曰强方猶對也物猶事也謀/謂論理慮謂思慮服謂任事從謂)
(從君○朱子曰方物/謀慮只是隨事謀慮)五十命為大夫服官政七十致事
(五十曰艾七十曰老服猶任也上言仕治一官之小事/也此言服官政統一官之大政也致事則致還其職事)
(於君/矣)女子十年不出姆教婉娩聽從執麻枲治絲繭織
紝組紃學女事以共衣服觀於祭祀納酒漿籩豆葅醢
禮相助奠(姆音茂枲音洗紝音壬組音祖紃音巡共音/供籩音邊葅臻魚切醢音海○十年不出謂)
(十嵗則不出閨門姆女師也婉謂言語柔順娩謂容貌/柔順聽謂有所受從謂無所違此皆教以女徳也枲麻)
(之有子者執麻枲績事也治絲繭蠶事也紝布帛之屬/組亦織也紃似縧古人以置諸冠服縫中者此皆教之)
(學女事以供衣服也祭祀饗先祖也納進也漿醋水也/竹曰籩木曰豆醃菜曰葅肉醬曰醢奠薦也禮相助奠)
(謂以禮相長者而助其奠/此皆教以祭祀之禮也)十有五年而笄二十而嫁有
故二十三而嫁(上有音又笄音鷄○笄簮也婦人不/冠以簪固髻而已故謂父母之䘮)聘
則為妻奔則為妾(聘問也奔趨也謂/不待聘而從之)○曲禮曰幼子常
視毋誑立必正方不傾聽(視示同毋音無誑古况切○/曲禮禮記篇名言禮之節目)
(委曲也示猶教也毋不可也誑欺誑也正方謂正向一/方傾聽謂側耳以聽常視毋誑教之以誠也立必正方)
(不傾聽教/之以敬也)○學記曰古之教者家有塾黨有庠術有序
國有學(塾音孰庠音詳術陳氏曰當作州○學記禮記/篇名古者二十五家為閭同在一巷閭巷之學)
(曰塾五百家為黨黨之學曰庠二千五百家為州州之/學曰序國謂天子及諸侯之都也國之學曰學家塾小)
(學也黨庠州序國學大學也人生八嵗入/小學十五入大學皆教之以人倫而已)○孟子曰人
之有道也飽食煖衣逸居而無教則近於禽獸聖人有
憂之使契為司徒教以人倫父子有親君臣有義夫婦
有别長幼有序朋友有信(契音薛别必列切○孟子名/軻字子輿聖人謂堯也契人)
(名司徒官名倫序也同門曰朋同志曰友别謂各有配/偶而不相亂也朱子曰人之有道言其皆有秉彜之性)
(也然無教則亦放逸怠惰而失之故聖人設/官而教之以人倫亦因其固有者而道之耳)○舜命契
曰百姓不親五品不遜汝作司徒敬敷五教在寛(舜虞/帝名)
(契舜臣名即上章堯所命者五品父子君臣夫婦長㓜/朋友五者之倫也敬謂敬其事敷布也五教父子教之)
(以親君臣教之以義夫婦教之以别長幼教之以序朋/友教之以信也百姓不相親愛由於五品不相遜順故)
(舜申命契仍為司徒敬以敷五教而寛以/待之朱子曰寛只是不急廹慢慢地養他)命䕫曰命汝
典樂教胄子直而温寛而栗剛而無虐簡而無傲詩言
志歌永言聲依永律和聲八音克諧無相奪倫神人以
和(胄音宙諧音鞋○䕫亦舜臣名典主也胄長也自天/子至卿大夫之適子也栗莊敬也永長也聲五聲宫)
(商角徴羽也律十二律黄鍾太蔟姑洗蕤賔夷則無射/陽律也大吕夾鍾仲吕林鍾南吕應鍾隂律也八音金)
(石絲竹匏土革木也蔡氏曰凡人直者必不足於温故/欲其温寛者必不足於栗故欲其栗所以慮其偏而輔)
(翼之也剛者必至於虐故欲其毋虐簡者必至於傲故/欲其毋傲所以防其過而戒禁之也教胄子者欲其如)
(此而其所以教之之具則又専在於樂盖樂可以養人/中和之徳而救其氣質之偏也心之所之謂之志心有)
(所之必形於言故曰詩言志既形於言必有長短之節/故曰歌永言既有長短則必有髙下清濁之殊故曰聲)
(依永既有長短清濁則又必以十二律和之乃能成文/而不亂所謂律和聲也人聲既和乃以其聲被之八音)
(而為樂則無不諧協而不相侵亂失其倫次而可以奏/之朝廷薦之郊廟神人以和矣聖人作樂以養性情育)
(人材事神祇和上下其體用功效廣大/深切乃如此今皆不復見矣可勝嘆哉)○周禮大司徒
以鄉三物教萬民而賔興之(周禮周公致太平之書也/大司徒教官之長也萬二)
(千五百家為鄉物猶事也興猶舉也謂以鄉三事教成/萬民鄉大夫論其賢者能者以鄉飲酒禮尊之為賔而)
(獻其書/於王也)一曰六徳知仁聖義忠和(知音智○徳者理之/得於心者也知識事)
(理為智事理通明為聖仁者心之徳愛之理義者/心之制事之宜盡己之心為忠心無乖戾為和)二曰
六行孝友睦婣任恤(行去聲睦音目任去聲○行者理/之見於行者也孝謂善事父母友)
(謂善於兄弟睦謂親於九族婣謂親於/外親任謂信於朋友恤謂賑於憂貧)三曰六藝禮樂
射御書數(藝者理之寓於事者也禮有五曰吉凶軍賔/嘉樂有六曰雲門咸池大韶大夏大頀大武)
(射有五曰白矢參連剡注襄尺井儀御有五日鳴和鸞/逐水曲過君表舞交衢逐禽左書有六曰象形會意轉)
(注指事假借諧聲數有九曰方田粟布衰分少廣商功/均輪盈朒方程勾股禮以制中樂以道和射以觀徳行)
(御以正馳驅書以見心畫數以盡物變皆至理所寓而/日用不可缺者也真氏曰三物之教先以徳行而次以)
(六藝者即孔子行有/餘力則以學文之意)以鄉八刑紏萬民一曰不孝之刑
二曰不睦之刑三曰不婣之刑四曰不弟之刑五曰不
任之刑六曰不恤之刑七曰造言之刑八曰亂民之刑
(紏音九弟去聲造音皂○糾謂察而正之造言造為妖/妄之言也亂民挾邪道以惑民也或問八刑無不友之)
(刑何也朱子曰不湏如此看但/看古人教法如何而今無矣)○王制曰樂正崇四術
立四教順先王詩書禮樂以造士春秋教以禮樂冬夏
教以詩書(造音皂○王制禮記篇名樂正掌教之官崇/尚也四術詩書禮樂四教春夏秋冬順依也)
(造成也陳氏曰古人之教雖曰四時各有所習其實亦/未必截然棄彼而習此恐亦互言耳非春秋不可教詩)
(書冬夏不可/教禮樂也)○弟子職曰先生施教弟子是則温恭自
虚所受是極(弟子職管子篇名管仲所著者先生師也/稱師曰先生者以先已而生也自稱曰弟)
(子者尊師如父兄也則效温和恭遜也自虚心不自滿/也朱子曰所受是極謂受業湏窮究道理到盡處也○)
見善從之聞義則服温柔孝弟毋驕恃力(毋音無○服/猶行也柔巽)
(順也孝謂善事父母弟謂善事兄長/驕則侮人恃力則陵人非汎愛衆矣)志毋虚邪行必正
直游居有常必就有徳(行去聲○心之所之謂之志身/之所行謂之行虚謂虚偽常謂)
(常所就有/徳親仁也)顔色整齊中心必式夙興夜寐衣帶必飭(飭/音)
(敕○式敬夙早飭整也顔色整齊敬見乎外也中心必/式敬存乎中也夙興夜寐勤以簡身也衣帶必飭謹以)
(簡身也此三節/言力行之事)朝益暮習小心翼翼一此不懈是謂學
則(懈音戒○益増也翼翼敬也朝益暮習勤以務學也/小心翼翼敬以務學也此言學文之事懈怠也則法)
(也通結上文吳氏曰言為弟子者當専/一從事於此而不怠是謂為學之法矣)○孔子曰弟子
入則孝出則弟謹而信汎愛衆而親仁行有餘力則以
學文(孔子名丘字仲尼朱子曰謹者行之有常也信者/言之有實也汎廣也衆謂衆人親近也仁謂仁者)
(餘力猶言暇日以用也文謂詩書六藝之文程子曰為/弟子之職力有餘則學文不修其職而先文非為己之)
(學/也)○興於詩(此章之首當有孔子曰三字而略之者蒙/上章也他皆放此朱子曰興起也詩本人)
(情有邪有正其為言既易知而吟咏之間抑揚反覆其/感人又易入故學者之初所以興起其好善惡惡之心)
(而不能自已者必/於此而得之也)立於禮(朱子曰禮以恭敬辭遜為本/而有節文度數之詳可以固)
(人肌膚之會筋骸之束故學者之中所以能卓然/自立而不為事物之所揺奪者必於此而得之)成於
樂(朱子曰樂有五聲十二律更唱迭和以為歌舞八音/之節可以養人之情性而蕩滌其邪穢消融其渣滓)
(故學者之終所以至於義精仁熟而自和順於道徳者/必於此而得之是學之成也又曰按内則十歳學幼儀)
(十三學樂誦詩二十而後學禮則此三者非小學/傳受之次乃大學終身所得之難易先後淺深也)○樂
　記曰禮樂不可斯須去身(樂記禮記篇名斯須一離一/合之頃也去離也禮樂治身)
　(之本故不可/斯須離之)○子夏曰賢賢易色事父母能竭其力事
　君能致其身與朋友交言而有信雖曰未學吾必謂之
　學矣(易音亦○子夏孔子弟子姓卜名商朱子曰賢人/之賢而易其好色之心好善有誠也致猶委也委)
　(致其身謂不有其身也四者皆人倫之大者而行之必/盡其誠學求如是而已故子夏言有能如是之人苟非)
　(生質之美必其務學之至雖或以為未嘗為學我必謂/之己學也按立教明倫敬身三者小學之綱也父子君)
　(臣夫婦長幼朋友心術威儀衣服飲食九者小學/之目也而立教則教此而已或乃外是立説誤矣)
　
　
　
　
　
　
　
　
御定小學集註卷一
　欽定四庫全書
御定小學集註卷二
　　内篇
　　　明倫第二(明明之也倫人倫也其目有五明父子/之親明君臣之義明夫婦之别明長㓜)
　　　(之序明朋友之/交凡百七篇)
　○孟子曰設為庠序學校以教之皆所以明人倫也(設/立)
　　(也庠以養老為義序以習射為義校以教民為義皆/鄉學也學國學也夏曰校殷曰序周曰庠學則三代)
　　(共/之)稽聖經訂賢傳述此篇以訓䝉士(訂丁正切傳去/聲○稽考也訂)
　　(評議聖人之書曰/經賢人之書曰傳)
　内則曰子事父母鷄初鳴咸盥潄櫛縰笄總拂髦冠緌
　纓端韠紳搢笏左右佩用偪屨著綦(盥音管潄音𠻳櫛/則瑟切縰音洒笄)
　(音鷄髦音毛緌如追切韠音畢搢音晉偪音逼屨音句/著音酌綦音忌○咸皆也盥洗手也潄潄口也櫛梳也)
　(縰韜髪作髻者黒繒為之笄簪也總束髪飾髻者練繒/為之拂髦謂拂去髦上之塵緌者纓之餘纓者冠之系)
　(端元端服也韠蔽膝也搢插也插笏於大帶所以記事/也左右佩用謂身之両旁佩帨巾小刀之類以備用也)
　(偪邪幅也纒足至膝者屨鞋也著猶結也綦鞋口帶也/在首則櫛髪加縰加笄加總拂髦著冠結纓垂緌在身)
　(則服元端著韠加紳搢笏佩用在足則縛偪納屨著綦/各以次第施之司馬温公曰孫事祖父母同劉氏曰髦)
(謂子生三月則剪其胎髮為鬌帶之于首男左女右逮/其冠笄也則采飾之加于冠不忘父母生育之恩也父)
(母喪則/去之)婦事舅姑如事父母鷄初鳴咸盥潄櫛縰笄總
衣紳左右佩用衿纓綦屨(衿叵禁切○夫之父曰舅夫/之母曰姑衣紳著衣而加紳)
(也佩用鍼線之類衿結也纓香囊也恐身有/穢氣觸尊者故佩之司馬温公曰孫婦同)以適父母
舅姑之所(適徃也所/寢室也)及所下氣怡聲問衣燠寒疾痛苛
癢而敬抑搔之出入則或先或後而敬扶持之(燠音郁/苛音疴)
(癢音養抑音益搔音騷○燠熱也苛疥也低下其氣怡/悦其聲問衣之燠將減之也問衣之寒將加之也疾痛)
(則抑按苛癢則搔爬出入則或前以/扶持之或後以扶持之一出於敬也)進盥少者奉槃長
者奉水請沃盥盥卒授巾(奉音捧槃音盤沃音屋○沃/盥注水而盥授進也巾拭手)
(者/)問所欲而敬進之柔色以温之父母舅姑必嘗之而
後退(温去聲○所欲意之所欲食者陳氏曰温/承藉也謂以和柔之顔色承藉尊者之意)男女未
冠笄者鷄初鳴咸盥潄櫛縰拂髦總角衿纓皆佩容臭
昧爽而朝問何食飲矣若已食則退若未食則佐長者
視具(冠音貫朝音潮佐去聲○男未冠女未笄皆㓜者/總角束髪為角也臭香物也助為容飾故曰容臭)
(以纓佩之昧晦也爽明也謂欲明未明之時朝/猶見也佐助也視具謂察視饌具寒暖之節)○凡内
外鷄初鳴咸盥潄衣服斂枕簟灑掃室堂及庭布席各
從其事(衣去聲簟徒㸃切○此亦内則之文而不言者/䝉上章也他皆放此内外婢僕之輩斂收也枕)
(簟謂尊者之枕簟布設也席謂尊者之坐席/各從其事若女服事于内男服事于外是矣)○父母舅
姑將坐奉席請何鄉將衽長者奉席請何趾少者執牀
與坐御者舉几歛席與簟縣衾箧枕歛簟而襡之(奉音/捧鄉)
(音向衽音稔趾音止縣音元箧音袪襡音獨○將衽謂/將設臥席趾足也牀謂安坐之牀御者謂侍奉之人衾)
(被也箧以竹為之襡以布為之設坐席則問面向何方/設臥席則問足向何方臥而起則執牀以與之坐舉几)
(以與之憑席與簟則收歛之衾則束而縣之枕則以箧/貯之簟既歛而又以襡韜之者以臥則簟在席上尤當)
(敬也將坐奉席亦長/者斂席以下皆侍者)父母舅姑之衣衾簟席枕几不傳
杖屨祗敬之勿敢近敦牟巵匜非餕莫敢用與恒飲食
非餕莫之敢飲食(祗音攴敦音對牟音謀巵音支匜音/移餕音俊○傳移也衣衾簟席枕几)
(每日置之有常處不得輒移置他處也近謂挨逼之杖/屨服飾之重者尤湏恭敬不敢挨逼之也敦牟皆盛黍)
(稷之器巵酒器匜盛水之器食餘曰餕與及也恒常也/尊者所用之器非食其餘則不敢用之所常飲食之物)
(非飲食之餘者/則不敢飲食之)○在父母舅姑之所有命之應唯敬對
進退周旋慎齊(唯音委齊側皆反○應唯應以速也敬/對對以敬也進退周旋慎齊言一進一)
(退之時周回旋轉之/際必謹慎齊莊也)升降出入揖遊不敢噦噫嚏咳欠
伸跛倚睇視不敢唾洟(噦於決切噫音隘嚏音帝咳邱/盖切跛音庇睇音第唾吐臥切)
(洟音替○升降以堂階言出入以門戶言揖謂進而前/其身略俯如揖也遊揚也謂退而後其身微仰而揚也)
(噦嘔逆聲噫食飽聲嚏噴嚏咳咳𠻳氣乏則欠體疲則/伸偏任為跛依物為倚睇視邪視也唾出於口洟出於)
(鼻噦噫嚏咳則聲不恭欠伸跛倚睇視則貌不恭唾/洟則聲貌俱不恭故升降出入揖遊之頃皆不敢)寒
不敢襲癢不敢搔不有敬事不敢袒裼不渉不撅䙝衣
衾不見裏(襲音習搔音騷袒音但裼音昔撅音貴䙝音/屑見音現○亦為不恭也襲謂重衣敬事謂)
(習射袒裼露臂也撅褰裳也非習射則不敢露臂非渉/水則不敢褰裳䙝猶近也近身之衣衾其裏有穢故不)
(見/)父母唾洟不見冠帶垢和灰請漱衣裳垢和灰請澣
衣裳綻裂紉箴請補綴(見音現垢音苟潄音捜澣音緩/紉尼隣切箴音針綴贅拙二音)
(○不見謂刷去之垢塵垢也和湯漬也手洗曰潄/足洗曰澣上服曰衣下服曰裳以線貫鍼曰紉)少事
長賤事貴共帥時(帥音率○賤謂婢僕之輩共皆也帥/循也時是也謂皆循是禮而行之)
○曲禮曰凡為人子之禮冬温而夏凊昏定而晨省(温/以)
(致其暖如温被之類凊以致其凉如/扇枕之類定以安其寢省以問其安)出必告反必面所
遊必有常所習必有業恒言不稱老(告啟也反還也面/猶見也常猶方也)
(陳氏曰遊有常身不他徃也習有業心不妄用也恒言/平常言語也自以老稱則父母為過於老矣不稱老欲)
(安父母/之心也)○禮記曰孝子之有深愛者必有和氣有和氣
者必有愉色有愉色者必有婉容孝子如執玉如奉盈
洞洞屬屬然如弗勝如將失之嚴威儼恪非所以事親
也(奉音捧屬音竹勝音升○此禮記祭義之篇不曰祭/義而曰禮記者以其言孝非言祭也餘皆放此愉悦)
(之色見於面婉順之容見於身盈滿也洞洞質慤貌屬/屬専一貌勝當也言敬親常如執玉奉盈恐不能當其)
(重滿而且將覆墜也若夫嚴肅威重儼正謹恪乃以上/臨下之敬耳豈事親之道哉陳氏曰和氣愉色婉容皆)
(愛心之所發如執玉捧盈如弗勝如將失/之皆敬心之所存愛敬兼至乃孝子之道)○曲禮曰凡
為人子者居不主奧坐不中席行不中道立不中門(主/當)
(也室西南隅為/奥尊者所居也)食饗不為槩祭祀不為尸(食音似槩音/盖○食饗如)
(延客奉祭之類槩量饌具之多少當順親意不得自限/量也尸神象也父主祭而子為尸是父拜子也故不為)
聽於無聲視於無形(親雖未言亦聽之恐言而不及聞/也親雖未動亦視之恐動而不及)
(見也以上言/尊親之事)不登髙不臨深不苟訾不苟笑(訾音紫○/苟苟且訾)
(毁也登髙臨深危道也苟訾苟笑辱道也此言愛身之/事邵氏曰為子之道既當自卑以尊其親又當自重以)
(愛其/身)○孔子曰父母在不逺遊遊必有方(朱子曰逺遊/則去親逺而)
(為日久定省曠而音問疎不惟己之思親不置亦恐親/之念我不忘也遊近遊也遊必有方如已告云之東則)
(不敢更適西欲親必知己之所在而無憂召已則必/至而無失也范氏曰子能以父母之心為心則孝矣)○
曲禮曰父母存不許友以死(死謂患難相死親在而以/死許人是忘親矣黄氏曰)
(許友以死雖父/母不在亦不可)○禮記曰父母在不敢有其身不敢私
其財示民有上下也(有猶専也即許友以死之謂示/猶教也有上下卑當統於尊也)父
母在饋獻不及車馬示民不敢専也(自此遺彼曰饋自/下奉上曰獻車馬)
(物之重者故不/敢専之以饋獻)○内則曰子婦孝者敬者父母舅姑之
命勿逆勿怠(子而孝敬父母必愛之婦而孝敬舅姑必/愛之然不可恃愛而於命或逆或怠也逆)
(謂不順怠/謂不勤)若飲食之雖不耆必嘗而待加之衣服雖不
欲必服而待(飲去聲食音似耆音視○耆欲皆好也待/謂待尊者察已不好而改命焉然後去之)
加之事人代之已雖不欲姑與之而姑使之而後復之
(姑且也使教也陳氏曰尊者任之以事已既為之矣或/念其勞又使人代為已雖不以為勞而不欲人代然必)
(順尊者之意且與之若慮其為之不如己意且教之及/其果不能而後已復為之黄氏曰此兩節皆明弗逆弗)
(怠之/意)○子婦無私貨無私畜無私器不敢私假不敢私
與(畜許六切○畜養牲也假借人/也鄭氏曰家事統於尊者也)婦或賜之飲食衣服
布帛佩帨茝蘭則受而獻諸舅姑舅姑受之則喜如新
受賜(帨音税茝昌改反○或賜之謂私親兄弟與之也/佩雜佩鍼線之類帨帨巾茝蘭皆香草輔氏曰新)
(初也如初受/兄弟之賜也)若反賜之則辭不得命如更受賜藏以待
乏(反賜之謂舅姑不受而復與之不得命不允其辭也/如更受賜如再受舅姑之賜也待乏者待舅姑之空)
(乏而獻/之也)婦若有私親兄弟將與之則必復請其故賜而
後與之(復扶又切故為句○故即反賜之物也亦必再/請於舅姑既許然後與之黄氏曰不敢私受故)
(獻諸舅姑不敢私/與故復請其故)○曲禮曰父召無諾先生召無諾唯
而起(唯音委○諾應/之緩唯應之速)○士相見禮曰凡與大人言始視
面中視抱卒視面毋改衆皆若是(士相見禮儀禮篇名/大人卿大夫也視面)
(觀其顔色可傳言未也抱懐抱也視抱容其思之且為/敬也視面察其納己言否也毋改謂見答之間當正容)
(體以待之毋自變動嫌懈惰不虛心也衆謂/諸卿大夫同在此者皆若是視之儀無異也)若父則遊
目毋上於面毋下於帶(上上聲○子於父主孝不主敬/故所視差廣目觀安否何如也)
(記曰凡視上於面/則敖下於帶則憂)若不言立則視足坐則視膝(視足伺/其行也)
(視膝伺/其起也)○禮記曰父命呼唯而不諾手執業則投之食
在口則吐之走而不趨(父命呼為父命所呼也唯諾皆/應也而唯速於諾走趨皆歩也)
(而走速/於趨)親老出不易方復不過時親癠色容不盛此孝
子之疏節也(復音伏癠音劑○易改也不易方如已告/云東徃則不敢更適西也復還也不過時)
(如已告云晝還則不敢更至暮也癠病也色容不盛有/憂色也孝子之事親無所不至此特其疏略之禮節耳)
父沒而不能讀父之書手澤存焉爾母没而杯圏不能
飲焉口澤之氣存焉爾(圈區員切○不能猶不忍父母/沒而澤猶存故不忍方氏曰書)
(書策也杯圏飲食器也手澤汗之所漬也口/澤津之所漬也口有氣焉故又以氣言之)○内則曰
父母有婢子若庶子庶孫甚愛之雖父母沒没身敬之
不衰(婢子婢所生者若及也庶子庶孫庶母所出/者父母所愛當終身敬之非特愛之而已)子有
二妾父母愛一人焉子愛一人焉由衣服飲食由執事
毋敢視父母所愛雖父母沒不衰(由自也/視比也)○子甚宜其
妻父母不説(句/)出子不宜其妻父母曰是善事我子行
夫婦之禮焉没身不衰(説音悦○宜猶善也出謂出其/妻應氏曰父母以為善子情雖)
(替而夫婦之禮/亦不可不行焉)○曽子曰孝子之養老也樂其心不違
其志樂其耳目安其寢處以其飲食忠養之(養去聲樂/音雒下俱)
(同處上聲○曽子孔子弟子名參字子輿老及四其字/皆指親而言樂其心怡悦其心也不違其志承順其志)
(也方氏曰怡聲以問所以樂其耳柔色以温所以樂其/目昏定所以安其寢晨省所以安其處忠者盡己之心)
(也/)是故父母之所愛亦愛之父母之所敬亦敬之至於
犬馬盡然而况於人乎(父母所愛之犬馬猶愛之/况父母所愛敬之人乎)○内
則曰舅沒則姑老冢婦所祭祀賔客每事必請於姑介
婦請於冢婦(老謂傳家事於冢婦非以年計也冢婦長/婦也祭祀賔客禮之大者猶必咨禀而後)
(行焉介婦/衆婦也)舅姑使冢婦毋怠不友無禮於介婦(友當作/敢○言)
(舅姑以事使冢婦既不可怠於事又/不敢恃舅姑之命而無禮於介婦也)舅姑若使介婦毋
敢敵耦於冢婦不敢竝行不敢竝命不敢竝坐(耦音偶/○敵相)
(抗也耦相竝也命出令也言舅姑若以事使介婦亦不/敢恃此而與冢婦相抗竝非惟任事不敢抗竝亦不敢)
(竝行竝命/竝坐也)凡婦不命適私室不敢退婦將有事大小必
請於舅姑(凡婦通冢婦介婦言私室婦之室盖婦/侍舅姑不命之退不敢退也事謂私事)○適
子庶子祇事宗子宗婦雖貴富不敢以貴富入宗子之
家雖衆車徒舍於外以寡約入不敢以貴富加於父兄
宗族(適音的舍去聲○適子謂父及祖之適子是小宗/也庶子謂適子之弟宗子謂大宗子宗婦謂大宗)
(子之妻祇敬也徒從人也舍置也寡少也約省也入亦/謂入宗子之家加髙也言非惟不敢以富貴入宗子之)
(家凡内外父兄宗族/皆不敢以此加之)○曽子曰父母愛之喜而弗忘父
母惡之懼而無怨父母有過諫而不逆(朱子曰諫而不/逆謂委曲作道)
(理以諫不唐突以/觸父母之怒也)○内則曰父母有過下氣怡色柔聲
以諫諫若不入起敬起孝説則復諫(説音悦復扶又切/○吳氏曰下怡柔)
(皆和順之意盖諫易至於犯故欲和/順也入納也起者悚然興起之意)不説與其得罪於
鄉黨州閭寧孰諫父母怒不説而撻之流血不敢疾怨
起敬起孝(説音悦下同孰與熟同○萬二千五百家為/鄉五百家為黨二千五百家為州二十五家)
(為閭孰諫謂純熟殷勤而諫疾惡也諫而父母不悦其/罪輕不諫而父母得罪於人其罪重二者之間寧可孰)
(諫/)○曲禮曰子之事親也三諫而不聽則號泣而隨之
(號平聲○將以感動/親心庶或能聽也)○父母有疾冠者不櫛行不翔言
不惰琴瑟不御食肉不至變味飲酒不至變貌笑不至
矧怒不至詈疾止復故(矧矢引切詈音利○櫛梳髪也/翔張拱也惰戲慢也變猶易也)
(貌謂色也齒見曰矧怒罵曰詈孝子之事親病則致其/憂不櫛憂不為飾也不翔憂不為容也不惰憂不為謔)
(也不御憂不為樂也不變味憂不擇食也不變貌憂不/多飲也大笑則見矧怒甚則至詈亦為忘憂故戒之復)
(故復常也疾止/則憂散故復常)○君有疾飲藥臣先嘗之親有疾飲藥
子先嘗之(嘗謂度/其所堪)醫不三世不服其藥(吕氏曰醫至三/世活人多矣用)
(藥熟矣然後服之謹疾之道也方氏曰經之所言道/其常而已非世傳而自得未及三世固在所取也)○
孔子曰父在觀其志父沒觀其行三年無改於父之道
可謂孝矣(行去聲○朱子曰父在子不得自専而志則/可知父沒然後其行可見故觀此足以知其)
(人之善惡然又必能三年無改於父之道乃/見其孝不然則所行雖善亦不得為孝矣)○内則曰
父母雖沒將為善思貽父母令名必果將為不善思貽
父母羞辱必不果(貽遺也令善也/果謂果決為之)○祭義曰霜露既降
君子履之必有悽愴之心非其寒之謂也春雨露既濡
君子履之必有怵惕之心如將見之(悽音妻愴音創濡/音儒怵音出惕他)
(厯切○祭義禮記篇名此言君子感時思親也履踐也/悽愴悲傷貌濡沾濕也怵惕驚動貌見之謂見其親履)
(霜露而悽愴故祭於秋履/雨露而怵惕故祭於春)○祭統曰夫祭也者必夫婦
親之所以備外内之官也官備則臭備(夫音扶○祭統/禮記篇名統猶)
(本也具者供祭之物國之祭卿大夫相君命婦相夫人/家之祭衆子相宗子備外官也衆婦相宗婦備内官也)
(官既備則/事無闕矣)○君子之祭也必身親莅之有故則使人可
也(莅音利○莅臨也必身親臨之者致其如在之誠也/輔氏曰有故謂疾病或不得已之事已既不克與而)
(時又不可失則使/他人攝之可也)○祭義曰致齊於内散齊於外齊之
日思其居處思其笑語思其志意思其所樂思其所耆
齊三日乃見其所為齊者(齊音齋下同散上聲處上聲/樂五教切耆音視○齊之為)
(言齊也所以齊不齊而致其齊也致齊於内若心不苟/慮之類散齊於外若不飲酒不茹葷之類樂好也耆欲)
(也五其字及所/為皆指親而言)祭之日入室僾然必有見乎其位周還
出戶肅然必有聞乎其容聲出戶而聽愾然必有聞乎
其歎息之聲(僾音愛還音旋愾開代切○陳氏曰入室/入廟室也僾然彷彿之貌見乎其位如見)
(親之在神位也周旋出戶謂薦爼酌獻之時行歩周旋/之間或自戶内而出也肅然敬惕之貌容聲舉動容止)
(之聲也出戶而聽祭畢而/出聽也愾然大息之聲也)是故先王之孝也色不忘乎
目聲不絶乎耳心志耆欲不忘乎心(輔氏曰先王能存/其心故親之容色)
(自不忘乎目親之聲音自不絶乎/耳親之心志耆欲自不忘乎心)致愛則存致慤則著
著存不忘乎心夫安得不敬乎(慤音確○陳氏曰致愛/極其愛親之心也致慤)
(極其敬親之誠也存以上文三者不忘而言著以上文/見乎其位以下三者而言輔氏曰著存不忘乎心則洋)
(洋乎如在其上如在其/左右夫安得不敬乎)○曲禮曰君子雖貧不粥祭器
雖寒不衣祭服為宫室不斬於邱木(粥音育衣去聲○/粥賣也邱墓也君)
(子寧其身之困而不忍/慢其先孝敬之至也)○王制曰大夫祭器不假祭器
未成不造燕器(假借也大夫有田祿祭器當自具故不/假造為也燕器自奉之器祭器未成則)
(不造先神/而後已也)○孔子謂曽子曰身體髪膚受之父母不敢
毁傷孝之始也立身行道揚名於後世以顯父母孝之
終也(膚皮也身體言其大髪膚言其小道者當然之理/身不苟安而行必由道則己之名揚於後世而父)
(母之名/亦顯矣)夫孝始於事親中於事君終於立身(夫音扶○/此孝之終)
(始/也)愛親者不敢惡於人敬親者不敢慢於人愛敬盡於
事親而徳教加於百姓刑於四海此天子之孝也(惡去/聲○)
(刑儀法也真氏曰孝者不出乎愛敬而已推愛親之心/以愛人而無所疾惡推敬親之心以敬人而無所慢易)
(則躬行於上而徳教自刑於下天下之人/無不皆愛敬其親矣此大孝尊親之事)在上不驕髙
而不危制節謹度滿而不溢然後能保其社稷而和其
民人此諸侯之孝也(溢音逸○制節自制於禮節也謹/度謹守法度也貴為國君可謂髙)
(矣富有千乘可謂滿矣髙則易危在上不驕故不危滿/則易溢制節謹度故不溢社土神稷榖神惟諸侯得祭)
(之民謂庶民人謂在位者/此下三節其次弗辱之事)非先王之法服不敢服非先
王之法言不敢道非先王之徳行不敢行然後能保其
宗廟此卿大夫之孝也(法法度也道言也宗程子曰言/人宗於此而祭祀也卿大夫有)
(家家必有廟/故言保宗廟)以孝事君則忠以敬事長則順忠順不失
以事其上然後能守其祭祀此士之孝也(移事親之孝/以事君則忠)
(矣移事親之敬以事長則順矣上即君/長也士有田祿以奉祭祀故言守祭祀)用天之道因地
之利謹身節用以養父母此庶人之孝也(朱子曰用天/之道因地之)
(利謂依時及節耕種田土謹身謂不作非為不犯刑憲/節用謂省使儉用不妄耗費如此則身安用足自有以)
(奉養其/父母也)故自天子至於庶人孝無終始而患不及者未
之有也(孝之終始見上文事親而不/能有終有始災及其身必矣)○孔子曰父母生
之續莫大焉君親臨之厚莫重焉是故不愛其親而愛
他人者謂之悖徳不敬其親而敬他人者謂之悖禮(續/音)
(俗悖音佩○悖猶逆也真氏曰父母生我者也我則嗣/續乎父母者天性之恩孰大焉君之臨臣父之臨子所)
(以治而教之也其厚乎我孰重焉合/君親而並言以見君臣其義一也)○孝子之事親居
則致其敬養則致其樂病則致其憂喪則致其哀祭則
致其嚴五者備矣然後能事親(養去聲樂音雒○致極/也樂謂愉色婉容人子)
(事親之心自始至終無/一毫之不盡可謂孝矣)事親者居上不驕為下不亂在
醜不爭居上而驕則亡為下而亂則刑在醜而爭則兵
三者不除雖日用三牲之養猶為不孝也(養去聲○驕/矜肆亂悖逆)
(醜同類爭爭鬭亡滅亡刑刑戮也兵謂以兵刃相加除/去也三牲牛羊豕也三者不除烖將及親其為不孝大)
(矣口體之奉/豈足贖哉)○孟子曰世俗所謂不孝者五惰其四支
不顧父母之養一不孝也博奕好飲酒不顧父母之養
二不孝也好貨財私妻子不顧父母之養三不孝也從
耳目之欲以為父母戮四不孝也好勇鬭狠以危父母
五不孝也(養去聲下同弈音亦好去聲下同從音縱戮/音六狠下懇切○四支手足也顧猶念也博)
(局戲弈圍碁私偏私從從恣也欲謂耳欲聲目欲色也/戮羞辱狠忿戾也新安陳氏曰五不孝之序從輕漸説)
(至/重)○曽子曰身也者父母之遺體也行父母之遺體敢
不敬乎居處不莊非孝也事君不忠非孝也莅官不敬
非孝也朋友不信非孝也戰陳無勇非孝也五者不遂
烖及其親敢不敬乎(處上聲莅音利陳音陣烖音災○/行猶奉也莅臨也交兵曰戰制行)
(伍曰陳遂成也曰莊曰忠曰敬曰信曰勇皆持/身以敬也一有不敬小則辱親大則禍親矣)○孔子
曰五刑之屬三千而罪莫大於不孝(五刑墨劓剕宫大/辟也墨者刺面劓)
(者割鼻剕者刖足宫者去勢大辟死刑也按書吕刑墨/屬千劓屬千剕屬五百宫屬三百大辟之屬二百凡三)
(千條刑所以罰惡惡莫大於/不孝故罪亦莫大於不孝)
　　　　右明父子之親
禮記曰將適公所宿齊戒居外寢沐浴史進象笏書思
對命既服習容觀玉聲乃出(齊莊皆切觀音貫○適徃/也公所君所也宿前期也)
(史掌文史者笏者忽也書事以備忽忘者也思謂所思/告君者對謂所擬對君者命謂君命三者皆書於笏有)
(進思盡忠之意焉既服著朝服畢也容貌儀觀/佩玉之聲㸃檢不至則失色於人故預習之)○曲禮
曰凡為君使者已受命君言不宿於家(為去聲使去聲/○君言即君命)
(受命即行/敬君也)君言至則主人出拜君言之辱使者歸則必
拜送於門外(使去聲○出謂出門辱者屈辱君命之臨/也陳氏曰至則拜命歸則拜送皆敬君也)
若使人於君所則必朝服而命之使者反則必下堂而
受命(下使去聲○反還也朝服而/遣使下堂而受命皆敬君也)○論語曰君召使擯
色勃如也足躩如也(躩區若切○朱子曰擯主國之君/所使出接賔者勃變色貌躩盤辟)
(貌皆敬君/命故也)揖所與立左右手衣前後襜如也(䄡赤占切/○朱子曰)
(所與立謂同為擯者也揖左人則/左其手揖右人則右其手襜整貌)趨進翼如也(朱子曰/疾趨而)
(進張拱端好/如鳥舒翼)賔退必復命曰賔不顧矣(朱子曰舒君敬/也○此一節記)
(孔子為君/擯相之容)○入公門鞠躬如也如不容(朱子曰鞠躬曲/身也公門髙大)
(而若不容/敬之至也)立不中門行不履閾(閾音役○朱子曰中門/中於門也閾門限也謝)
(氏曰立中門則當/尊行履閾則不恪)過位色勃如也足躩如也其言似不
足者(朱子曰位君之虚位君雖不在過之必敬不/敢以虛位而慢之也言似不足不敢肆也)攝齊
升堂鞠躬如也屏氣似不息者(齊音咨屏音丙○朱子/曰攝摳也齊衣下縫也)
(禮將升堂兩手摳衣使去地尺恐躡之而傾跌失/容也屏藏也息鼻息出入者也近至尊氣容肅也)出降
一等逞顔色怡怡如也沒階趨翼如也復其位踧踖如
也(踧子六切踖音積○朱子曰等階之級也逞放也漸/逺所尊舒氣解顔怡怡和悦也沒階下盡階也趨走)
(就位也踧踖恭敬不寧之貌復位踧踖/敬之餘也此一節記孔子在朝之容)○禮記曰君賜
車馬乗以拜賜(句/)衣服服以拜賜(陳氏曰君賜及門既/拜受矣明日又乗服)
(詣君所而拜謝/其賜敬之至也)君未有命弗敢即乗服也(輔氏曰君雖/賜之而未有)
(命使之乗服則亦不敢即乗服也意者古/之人君賜臣下以車服又必命之乗服與)○曲禮曰賜
果於君前其有核者懐其核(核胡得切○/敬君賜也)○御食於君
君賜餘器之溉者不寫其餘皆寫(溉音盖○御食侍食/也餘謂食之餘者溉)
(洗滌也陶器木器可以洗滌則就本器食之若萑竹所/織之器不可洗滌則傾寫於别器而食之陳氏曰不欲)
(口澤之/瀆也)○論語曰君賜食必正席先嘗之君賜腥必熟
而薦之君賜生必畜之(畜音旭○朱子曰食恐或餕餘/故不以薦正席先嘗如對君也)
(言先嘗則餘當頒賜矣腥生肉熟而薦之祖考/榮君賜也畜之者仁君之恵無故不敢殺也)○侍食
於君君祭先飯(飯音反○祭謂祭先代始為飲食之人/朱子曰侍食者君祭則已不祭而先飯)
(若為君嘗食然/不敢當客禮也)○疾君視之東首加朝服拖紳(首去聲/拖待可)
(切○朱子曰東首以受生氣也病臥不能著衣束帶又/不可以䙝服見君故加朝服於身又引大帶於上也)
○君命召不俟駕行矣(朱子曰急趨君命行出而駕車/隨之此四條皆記孔子事君之)
(禮/)○吉月必朝服而朝(朝音潮下同○朱子曰吉月月/朔也孔子在魯致仕時如此)
○孔子曰君子事君進思盡忠退思補過將順其美匡
救其惡故上下能相親(真氏曰將猶承也匡正也進謂/入見其君則思盡己之忠退謂)
(出適私室則思補君之過無一時一念之不在君也有/善焉承順之使之益進於善有惡焉正救之使之潛消)
(其惡此愛君之至也臣以忠愛而/親其君君亦諒其忠愛而親之)○君使臣以禮臣事
君以忠(朱子曰二者皆理之/當然各欲自盡而已)○大臣以道事君不可則
止(朱子曰以道事君者不從君之欲不可則止者/必行己之志又曰不可則止謂不合則去也)○子
路問事君子曰勿欺也而犯之(子路孔子弟子姓仲名/由字子路朱子曰犯謂)
(犯顔/諫爭)○鄙夫可與事君也與哉(與音于○與哉疑辭朱/子曰鄙夫庸惡陋劣之)
(稱/)其未得之也患得之既得之患失之(何氏曰患得之/謂患不能得之)
(新安陳氏曰得/謂得富貴權利)苟患失之無所不至矣(朱子曰小則吮/癰䑛痔大則弑)
(父與君皆生/於患失而已)○孟子曰責難於君謂之恭陳善閉邪謂
之敬吾君不能謂之賊(范氏曰人臣以難事責於君使/其君為堯舜之君者尊君之大)
(也開陳善道以禁閉君之邪心唯恐其君或陷於有過/之地者敬君之至也謂其君不能行善道而不以告者)
(賊害其君/之甚也)○有官守者不得其職則去有言責者不得
其言則去(朱子曰官守以官為守/者言責以言為責者)○王蠋曰忠臣不事
二君烈女不更二夫(蠋齊之晝邑人忠義之臣始終一/心貞烈之女始終一志不以利害)
(易不以生死變按通鑑燕將樂毅破齊/聞蠋賢使請蠋蠋拒之以此遂自經死)
　　　　右明君臣之義
曲禮曰男女非有行媒不相知名非受幣不交不親(行/媒)
(謂媒氏之徃來名謂/男女之名幣幣帛也)故日月以告君齊戒以告鬼神為
酒食以召鄉黨僚友以厚其别也(别必列反○日月謂/取婦之期鬼神謂先)
(祖僚同官者友同志者/厚别重其有别之禮也)取妻不取同姓故買妾不知其
姓則卜之(取音娶下同○不娶同姓為/其近禽獸卜者卜其吉凶也)○士昏禮曰父
醮子命之曰徃迎爾相承我宗事朂帥以敬先妣之嗣
若則有常子曰諾唯恐弗堪不敢忘命(醮去聲迎去聲/相去聲朂音旭)
(帥音率○士昏禮儀禮篇名酌而無酬酢曰醮盖醮子/以親迎也相助也妻所以助夫故謂之相宗事宗廟之)
(事朂勉也帥倡也母曰先妣盖古稱也先妣之嗣謂婦/代姑祭也若爾也有常始終以敬也諾應辭堪能也)
父送女命之曰戒之敬之夙夜無違命(無母通下同○/夙早也違逆也)
(命謂舅/姑之命)母施衿結帨曰勉之敬之夙夜無違宫事(衿音/琴○)
(衿衣帶帨佩巾違乖也/宫事謂閫内之事也)庶母及門内施鞶申之以父母
之命命之曰敬恭聽宗爾父母之言夙夜無愆視諸衿
鞶(衿音琴○庶母父妾鞶大帶申重宗尊愆過也不違/命不違宫事則無過矣視衿鞶者欲其常覩之以憶)
(父母之言而不忘也真氏曰夫之道在敬身以帥其婦/婦之道在敬身以承其夫故父之醮子曰勉帥以敬親)
(之送女曰戒之敬之/夫婦之道盡於此矣)○禮記曰夫昏禮萬世之始也取
於異姓所以附逺厚别也幣必誠辭無不腆告之以直
信信事人也信婦徳也一與之齊終身不改故夫死不
嫁(夫音扶取音娶逺去聲别必列反腆他典反○有夫/婦然後有父子父子所以傳世故曰萬世之始附託)
(也託於逺嫌之義也厚别重其有别之禮不欲相䙝也/幣所以將意辭所以道情腆猶善也幣誠而不濫惡辭)
(腆而不輕瀆是欲告戒為婦者以正直誠信也婦人事/人者也信者事人之道婦人之徳故以是告戒之齊謂)
(共牢而食合卺而酳不改謂不改而他/適方氏曰信而無偽則直在其中矣)男子親迎男先
於女剛柔之義也天先乎地君先乎臣其義一也(迎去/聲先)
(去聲下同○先倡導也馬氏曰男子親迎而男先於女/者剛先於柔之義也豈獨婚姻之際如此天造始而地)
(代終君主倡而臣/主和亦此義也)執摯以相見敬章别也男女有别然
後父子親父子親然後義生義生然後禮作禮作然後
萬物安無别無義禽獸之道也(摯音至别必列反○昏/禮摯用鴈章明也執鴈)
(以相見行敬以明别也男女無别則淫僻之罪多而父/子之恩薄故必男女有别然後父子親父子親則義生)
(禮作揩之家國天下而萬物各安其所矣朱子曰漢武/帝溺於聲色游燕後宫父子不親遂致戾太子之變此)
(亦夫婦無别而父/子不親之一證)○取婦之家三日不舉樂思嗣親也
(取音娶○取妻以代父母/有可感傷者故不舉樂)昏禮不賀人之序也(序猶代/也在子)
(則代父在婦則/代姑故不賀)○内則曰禮始於謹夫婦為宫室辨外
内男子居外女子居内深宫固門閽寺守之男不入女
不出(閽音昏寺音氏○夫婦人倫之始禮為人倫而設/故始於謹夫婦為宫室以下皆謹夫婦之事閽守)
(門者寺/守宫者)男女不同椸枷不敢縣於夫之楎椸不敢藏於
夫之箧笥不敢共湢浴(椸音移下同枷音架縣音元楎/音輝箧音蛺笥音似湢音逼○)
(横者曰椸直者曰楎挂衣者也箧笥皆竹為之貯衣者/也浴室曰湢草廬吳氏曰言内外之辨非特男女為然)
(雖夫婦得相/親者亦然)夫不在斂枕箧簟席襡(句/)器而藏之少事
長賤事貴咸如之(襡音獨○吳氏曰器者器重之謂斂/枕於箧斂簟席於襡器重而藏之是)
(不特妻事夫之禮凡少之事/長賤之事貴皆當如是也)雖婢妾衣服飲食必後長
者(長者謂婢妾中之長者婢妾/雖賤亦必有長㓜之倫焉)妻不在妾御莫敢當夕
(接於寢曰御古者妻妾之御/各有夕當夕者當妻之夕也)○男不言内女不言外非
祭非喪不相授器其相授則女受以篚其無篚則皆坐
(句/)奠之而後取之(篚音匪下同○内謂女事外謂男事/篚箱類坐跪也奠置也男女授受不)
(親惟喪祭二事得親相授器盖祭嚴喪遽不嫌也非此/二事則不得親相授器其或相授則女必執篚使授者)
(置之篚中然後受之其或無篚則男女皆/跪授者置諸地受者取諸地不親相授也)外内不共井
不共湢浴不通寢席不通乞假男女不通衣裳(乞求也/假借也)
(輔氏曰井湢一定故言不共寢席衣裳/可移故言不通外内汎也男女切也)男子入内不嘯
不指夜行以燭無燭則止女子出門必擁蔽其面夜行
以燭無燭則止(嘯謂蹙口出聲指謂用手指畫不嘯不/指為駭人視聽也以用也擁猶障也)
道路男子由右女子由左(道路之法其右以行男子其/左以行女子地道尊右故男)
(右而/女左)○孔子曰婦人伏於人也是故無専制之義有三
從之道在家從父適人從夫夫死從子無所敢自遂也
教令不出閨門事在饋食之間而已矣(食音似○伏屈/伏也専制自遂)
(即下文所謂擅為獨成也/饋食供饋酒食也已止也)是故女及日乎閨門之内不
百里而犇喪事無擅為行無獨成叅知而後動可驗而
後言晝不遊庭夜行以火所以正婦徳也(犇音奔行去/聲○及日猶)
(言終日不百里猶言不越境叅使人相叅也驗證驗也/晝居於内而不出中庭夜行於内而必照以火婦人之)
(徳以順為正凡此皆所/以正婦徳而使之正也)女有五不取逆家子不取亂家
子不取世有刑人不取世有惡疾不取喪父長子不取
(取音娶下同○逆謂逆徳如不忠不孝之類亂謂亂倫/世有刑人棄於人也世有惡疾棄於天也長子長女也)
(喪父而又無兄則無所受命矣或疑世有刑人不取朱/子曰所謂不取者是世世為惡不能改者非指一世而)
(言如喪父長子不取却可疑若然/則無父之女不復嫁此不可曉)婦有七去不順父母
去無子去淫去妬去有惡疾去多言去竊盜去(妬妬忌/也不順)
(父母去為其逆徳也無子去為其絶世也淫去為其亂/族也妬去為其亂家也有惡疾去為其不可與共粢盛)
(也多言去為其間親也竊盜去為其反義也無子去惡/疾去於義未安若必以為不去則無以承宗事繼後世)
(也處之自當以義何/至於去邪此皆可疑)有三不去有所取無所歸不去與
更三年喪不去前貧賤後富貴不去(取去聲與音預更/平聲○有所取無)
(所歸謂其嫁有所受命後無父兄無可回之地也與更/三年喪謂曽居舅姑之喪也前貧賤後富貴謂娶婦時)
(貧賤而今/富貴也)凡此聖人所以順男女之際重婚姻之始也
(際謂交際之道始謂/正始之義通結此章)○曲禮曰寡婦之子非有見焉弗
與為友(見音現○見謂才徳著見不/著見則不友避好色之嫌也)
　　　　右明夫婦之别
孟子曰孩提之童無不知愛其親也及其長也無不知敬
其兄也(朱子曰孩提二三歳之間知孩笑可提抱者也/孝弟之心人皆有之堯舜所以世為天下法亦)
(充此而/已矣)○徐行後長者謂之弟疾行先長者謂之不弟
(弟去聲下同先去聲○徐緩也後長者在長者之後/也疾速也先長者在長者之先也善事兄長為弟)○
曲禮曰見父之執不謂之進不敢進不謂之退不敢退
不問不敢對(陳氏曰父之執父同志之友/也謂之命之也敬之同於父)○年長以倍
則父事之十年以長則兄事之五年以長則肩隨之(此/泛)
(言敬長之節人生以十年為一節倍之則二十年也父/事之兄事之即後章所謂父之齒隨行兄之齒鴈行也)
(肩隨之並行/而稍退也)○謀於長者必操几杖以從之長者問不
辭讓而對非禮也(操七刀切○操執也從就也几所以/憑杖所以扶謀事於長者必執以就)
(之非謂長者所無也盡禮而已曽子曰參不敏何足/以知之公西華曰非曰能之願學焉皆辭譲之言也)○
從於先生不越路而與人言遭先生於道趨而進正立
拱手先生與之言則對不與之言則趨而退(從去聲○/從隨行也)
(越踰也遭遇/也趨急走也)從長者而上邱陵則必鄉長者所視(從去/聲上)
(上聲鄉音向○土髙曰邱大阜曰陵向長者/所視恐其因所見而問則可即所見以對也)○長者與
之提攜則兩手奉長者之手負劒辟咡詔之則掩口而
對(奉音捧辟音僻咡音二○提攜謂牽行捧手所以承/長者之意負劒即帶劒謂長者旁挾㓜者狀如帶劒)
(也辟偏也咡口旁也詔猶語也掩/口謂以手障口不使氣觸長者)○凡為長者糞之禮
必加帚於箕上以袂拘而退其塵不及長者以箕自鄉
而扱之(拘音勾鄉音向扱音吸○糞與拚同掃地也袂/袖也拘障也退卻行也扱斂取也初則置帚於)
(箕上得以兩手舉箕掃地之時則一手執帚一袖障帚/郤歩而行不使塵及長者終則以箕自向斂取其塵不)
(以箕向長/者皆敬也)○將即席容毋怍兩手摳衣去齊尺(怍音昨/摳苦勾)
(反齊音咨○即就也怍愧也失容則可愧矣齊衣下/縫也兩手摳衣使去地尺恐躡之而傾跌失容也)衣
毋撥足毋蹶先生書策琴瑟在前坐而遷之戒勿越(撥/半)
(末切蹶音厥○撥發揚貌蹶行遽貌二者亦失容坐跪/也遷移也越謂跨之而過此皆將即席之事下文乃既)
(即席/之事)坐必安執爾顔長者不及毋儳言(儳音慙○安謂/不揺動爾指少)
(者執顔即正顔色也不及不言及/也儳言叅雜長者之先而言也)正爾容聽必恭毋勦
説毋雷同必則古昔稱先王(勦初交切○容謂見於一/身者聽謂聽長者之言勦)
(説擥取人之言也雷同附和人之言也法則/古昔稱述先王則言有據而非勦説雷同矣)○侍坐於
先生先生問焉終則對請業則起請益則起(陳氏曰問/終而後對)
(欲盡聞所問之旨且不敢叅雜先生之言也請業者/求當習之事請益者再問未盡之藴起所以致敬)○
尊客之前不叱狗讓食不唾(叱音赤唾吐臥切○不叱/狗慮駭尊客之聽不吐唾)
(慮咈尊/客之意)侍坐於君子君子欠伸撰杖屨視日蚤莫侍坐
者請出矣(撰仕轉切蚤音早莫音暮○氣乏則欠體疲/則伸撰猶轉動也日謂日影四者皆厭倦之)
(容故請退/以息之)○侍坐於君子君子問更端則起而對(更平/聲○)
(問更端更易事端而/見問也起所以致敬)○侍坐於君子若有告者曰少間
願有復也則左右屏而待(少上聲間去聲屏音丙○復/白也言欲得少間隙以白事)
(也屏退也居左則屏於左居右則屏於右屏而且/待者屏所以逺人之私語待所以防君子之召)○侍
飲於長者酒進則起拜受於尊所長者辭少者反席而
飲長者舉未釂少者不敢飲(釂音醮○尊酒尊也辭止/之也反還也舉猶飲也盡)
(酒曰/釂)○長者賜少者賤者不敢辭(不敢抗/禮也)○御同於長
者雖貳不辭偶坐不辭(御侍也貳謂重殽膳偶坐謂配/長者而坐侍食不辭饌偶坐不)
(辭席皆以其不為己設非己之所敢辭/也一説或侍食或偶坐有盛饌皆不辭)○侍於君子不
顧望而對非禮也(饒氏曰顧顧自/已望望君子)○少儀曰尊長於已
踰等不敢問其年燕見不將命遇於道見則面不請所
之(少去聲見音現○少儀禮記篇名踰等祖與父之行/流也不敢問年嫌若序齒也燕私來見不敢使擯者)
(傳命非賔主之禮也相遇於道路尊長見已則面見之/不見則隱避不敢煩動之也不請所之不敢問其所徃)
(也/)侍坐弗使不執琴瑟不畫地手無容不翣也寢則坐
而將命(翣色洽切○翣扇也坐跪也侍坐於尊長不使/之鼔琴瑟則不得擅執而鼔之無故而畫地弄)
(手以為容揮扇以取凉皆不敬也若當尊長/寢臥而傳命則跪而言不敢直立以臨之)侍射則約
矢侍投則擁矢勝則洗而以請(矢箭也射禮二人為耦/各四矢更迭取之卑幼)
(則一時并取之故曰約矢投壺之禮賔主亦各四矢皆/委於地一一取而投之卑㓜則悉抱之故曰擁矢此皆)
(不敢與尊長抗也若已勝則不敢使人酌以罰尊長必/自洗爵而請行觴若尊長勝則亦不敢使人酌以飲已)
(必自洗爵而請自/飲故曰洗而以請)○王制曰父之齒隨行兄之齒鴈行
朋友不相踰(父之齒年與父等者兄之齒年與兄等者/朋友年相若者隨行行則隨之也鴈行行)
(如鴈列也踰越也不/相踰並行而齊也)輕任并重任分頒白者不提挈(并/去)
(聲頒音班○任以肩背提挈以手頒老人頭半白黑也/并謂少者獨任之分謂少者分任之不提挈謂少者代)
(之/)君子耆老不徒行庶人耆老不徒食(耆音其○君子/謂士也六十曰)
(耆七十曰老徒空也不徒行則有車不徒/食則有肉○此章記古者敬長優老之制)○論語曰鄉
人飲酒杖者出斯出矣(朱子曰杖者老人也六十杖於/鄉未出不敢先既出不敢後○)
(此章記孔子/居鄉之事)
　　　　右明長㓜之序(凡二十條禮文雖殊要皆不/出乎敬之一字曰先生以教)
　　　　(稱之也曰君子以徳稱之也曰尊父/行也曰長兄長也皆以長為主也)
曽子曰君子以文會友以友輔仁(朱子曰講學以㑹友/則道益明取善以輔)
(仁則徳/日進)○孔子曰朋友切切偲偲兄弟怡怡(偲音思○/胡氏曰切)
(切懇到也偲偲詳/勉也怡怡和悦也)○孟子曰責善朋友之道也(朱子曰/朋友當)
(相責以/善也)○子貢問友孔子曰忠告而善道之不可則止
毋自辱焉(告音谷○子貢孔子弟子姓端木名賜朱子/曰友所以輔仁故盡其心以告之善其説以)
(道之然以義合者也故不可則/止若以數而見疏則自辱矣)○孔子曰居是邦也事
其大夫之賢者友其士之仁者(朱子曰賢以事言仁以/徳言事大夫之賢者則)
(有所嚴憚友士之仁者則/有所切磋皆進徳之助也)○益者三友損者三友友直
友諒友多聞益矣友便辟友善柔友便佞損矣(便平聲/○諒信)
(實也善猶工也朱子曰友直則聞其過友諒則進於誠/友多聞則進於眀便習熟也便辟謂習於威儀而不直)
(善柔謂工於媚悦而不諒便佞謂習於口/語而無聞見之實三者損益正相反也)○孟子曰不
挾長不挾貴不挾兄弟而友友也者友其徳也不可以
有挾也(朱子曰挾者兼有而恃之之稱/陳氏曰有挾則取友之意不誠)○曲禮曰君子
不盡人之歡不竭人之忠以全交也(竭亦盡也歡謂好/於我忠謂盡心於)
(我不過望於人/則交道可全矣)○凡與客入者每門讓於客客至於寢門
主人請入為席然後出迎客客固辭主人肅客而入主
人入門而右客入門而左(凡者通貴賤言每門通大門/寢門言讓於客欲客先入也)
(寢門内門為猶布也固辭再辭肅謂揖也客辭不先入/故主人揖客而先入以導之凡門南向入則東為右而)
(西為/左)主人就東階客就西階客若降等則就主人之階
主人固辭然後客復就西階主人與客讓登主人先登
客從之拾級聚足連歩以上上於東階則先右足上於
西階則先左足(上上聲下同○降等謂等列卑於主人/先登所以導客拾當作捗級謂階之等)
(聚足後足合前足也連歩以上不躐/等也先右先左以相向為敬客也)○大夫士相見雖
貴賤不敵主人敬客則先拜客客敬主人則先拜主人
(貴謂大夫賤謂士朋/友之交先施之而已)○主人不問客不先舉(客自外至/主人當先)
(致問客不當/先舉言也)
　　　　右明朋友之交
孔子曰君子之事親孝故忠可移於君事兄弟故順可
移於長居家理故治可移於官是故行成於内而名立
於後世矣(弟去聲行去聲○長謂官在已上者理猶齊/也孝弟則家齊忠順則國治行即孝弟内即)
(家/也)○天子有爭臣七人雖無道不失其天下諸侯有爭
臣五人雖無道不失其國大夫有争臣三人雖無道不
失其家士有爭友則身不離於令名父有爭子則身不
陷於不義(爭去聲下同離去聲○爭諫也父/有爭子通上下言不義即無道也)故當不義
則子不可以弗爭於父臣不可以弗爭於君(范氏曰子/不爭則陷)
(父於不義臣不爭/則陷君於無道)○禮記曰事親有隱而無犯左右就
養無方服勤至死致喪三年(養去聲○隱微諫也犯犯/顔以諫也親者仁之所在)
(有過而犯則傷恩故有隱而無犯左右即方也或左或/右就近而奉養之無一定之方言事事皆當理會也服)
(勤服行勤勞之事也致喪極其哀毁之節/也黄氏曰於勤言至死則勤無時或已矣)事君有犯而
無隱左右就養有方服勤至死方喪三年(君者義之所/在有過而隱)
(則近於容悦故有犯而無隱左右就養有/方言當各盡職守也方喪比方於親喪也)事師無犯無
隱左右就養無方服勤至死心喪三年(劉氏曰師者道/之所在諫必不)
(見拒不必犯也過則當疑問不必隱也心/喪者身無衰麻之服而心有哀戚之情也)○欒共子曰
民生於三事之如一父生之師教之君食之非父不生
非食不長非教不知生之族也故一事之唯其所在則
致死焉(共音恭食音似下同○欒共子晉大夫名成食/養也族類也君父師皆人之所由生者故曰民)
(生於三又曰生之族也一事之即事之如一/所在致死謂在君為君在父為父在師為師)報生以死
報賜以力人之道也(真氏曰報生以死謂君父師也報/賜以力謂他人之有賜於我者則)
(以力報/之也)○晏子曰君令臣共父慈子孝兄愛弟敬夫和
妻柔姑慈婦聽禮也(共音恭○晏子齊大夫名嬰聽猶/從也真氏曰此十者皆禮之當然)
君令而不違臣共而不二父慈而教子孝而箴兄愛而
友弟敬而順夫和而義妻柔而正姑慈而從婦聽而婉
禮之善物也(共音恭○箴諫也從不自専也婉順也物/猶事也真氏曰君以出令為職要必不違)
(於理然後人心服而令行臣之事君以恭為本然必忠/誠不二然後可貴父慈而不能教則敗其子子孝而不)
(能箴則陷父於不義兄能愛弟矣必有切磋之益如朋/友之相資弟能敬兄矣必有和順之美使情意之相親)
(夫之於妻雖貴和樂必以義而帥其妻妻之於夫雖貴/柔順必以正而事其夫君臣以下皆以二徳相濟姑之)
(於婦一於慈而從婦之於姑一於聽而婉者盖姑/婦相與専主於和柔也此十者於禮為至善矣)○曽
子曰親戚不説不敢外交近者不親不敢求逺小者不
審不敢言大(説音悦○親戚謂父兄外謂外人近即内/人逺即外人小謂家大謂國與天下此三)
(者欲人先修/孝弟於家耳)故人之生也百歳之中有疾病焉有老幼
焉故君子思其不可復者而先施焉親戚既没雖欲孝
　誰為孝年既耆艾雖欲悌誰為悌故孝有不及悌有不
　時其斯之謂歟(為去聲下同○六十曰耆耆之言久也/五十曰艾艾之言老也其間有疾病老)
　(㓜之變不能常也故君子思其養之不可復追而及時/先行之若親沒則養不逮已老則兄不存欲行孝弟不)
　(可得已曽子曰木欲靜而風不止子欲養而親不逮此/孝有不及之意也李勣曰姊年老勣亦老雖欲數為姊)
　(煑粥得乎此悌/有不時之意也)○官怠於宦成病加於小愈禍生於懈
　惰孝衰於妻子察此四者慎終如始詩云靡不有初鮮
　克有終(宦成官已遂也小愈病稍減也懈惰不謹也詩/大雅蕩之篇靡無鮮少克能也有始無終人之)
　(常情能察能/慎斯免矣)○荀子曰人有三不祥幼而不肯事長賤
　而不肯事貴不肖而不肯事賢是人之三不祥也(荀子/名况)
　(戰國人祥吉也三者皆凶/徳有一於是災及其身矣)○無用之辯不急之察棄而
　不治若夫君臣之義父子之親夫婦之别則日切磋而
　不舍也(别必列反○治理也舍亦棄也切以刀鋸磋以/鑪錫皆治骨角之事無用之言而辯之不急之)
　(務而察之非惟無益反害於心故當棄而不理若夫三/綱之道乃人倫之大者則當朝夕講習如切如磋已精)
　(而益求其精/不可舍也)
　　　　　右通論(通論/五倫)
御定小學集註卷二
　欽定四庫全書
御定小學集註卷三
　　内篇
　　　敬身第三(敬身者敬以持身也許文正公曰敬身/之目其别有四心術威儀衣服飲食心)
　　　(術正乎内威儀正乎外則敬身之大體得矣其衣/服飲食所以奉身也苟不制之以義節之以禮将)
　　　(見其所以養人者反害於人也分而言之心術威/儀脩徳之事也衣服飲食克己之事也統而言之)
　　　(皆敬身之要也葢惟敬身故於父子君臣夫婦長/幼朋友之間無施而不可此古人脩身必本於敬)
　　　(矣凡四/十六章)
　○孔子曰君子無不敬也敬身為大身也者親之枝也
　　敢不敬與不能敬其身是傷其親傷其親是傷其本
　　傷其本枝從而亡(與平聲○身之於親猶木之/有枝親之於身猶木之有本)仰聖
　　模景賢範述此篇以訓䝉士(仰慕也景猶向也聖賢/之言為天下後世法故)
　　(曰模/範)
　丹書曰敬勝怠者吉怠勝敬者滅義勝欲者從欲勝義
　者凶(丹書書名師尚父所以告武王者敬敬畏怠怠慢/滅亡也義者天理之公欲者人欲之私從順也真)
　(氏曰敬則萬善俱立怠則萬善俱廢義則理為/之主欲則物為之主吉凶存亡之所由分也)○曲禮
曰毋不敬儼若思安定辭安民哉(黄氏曰毋禁止辭儼/矜荘貌人之坐思貌)
(必儼然安定審也毋不敬正其心也儼若思正其/貌也安定辭正其言也安民哉正已而物正也)敖不
可長欲不可從志不可滿樂不可極(從音縱○敖者矜/已慢物之謂欲謂)
(飲食男女之欲馬氏曰敖不可長必消而絶之欲不可/縱必克而止之志不可滿必損而抑之樂不可極必約)
(而歸/於禮)賢者狎而敬之畏而愛之愛而知其惡憎而知其
善積而能散安安而能遷(狎謂素親狎安安謂安其所/安朱子曰此言賢者於其所)
(狎能敬之於其所畏能愛之於其所愛能知其惡於其/所憎能知其善雖積財而能散施雖安安而能遷義可)
(以為法與上下文/禁戒之辭不同)臨財毋苟得臨難毋苟免狠毋求勝
分毋求多(難去聲○苟苟且分分財毋苟得見利思義/也毋苟免見危授命也毋求勝忿思難也毋)
(求多患/不均也)疑事毋質直而勿有(質成也事有疑則闕之不/可以己意斷也朱子曰兩)
(句連說為是疑事毋質即少儀所謂毋身質言語也直/而勿有謂陳我所見聽彼決擇不可據而有之専務强)
(辯不然則是以/身質言語也)○孔子曰非禮勿視非禮勿聽非禮勿
言非禮勿動(此答顔淵問仁也朱子曰非禮者己之私/也勿者禁止之辭又曰但有些箇不循道)
(理處便是/非禮也)○出門如見大賔使民如承大祭己所不欲
勿施於人(此答仲弓問仁也出門如賔使民如祭敬以/持己也己所不欲勿施於人恕以及物也)
○居處恭執事敬與人忠雖之夷狄不可棄也(處上聲/○此答)
(樊遲問仁也之往也夷東夷狄北狄朱子曰恭主容敬/主事恭見乎外敬主乎中雖之夷狄不可棄勉其固守)
(而勿失也蔡氏曰諸子問仁而所/答各異者因其所稟之資而發也)○言忠信行篤敬雖
蠻貊之邦行矣言不忠信行不篤敬雖州里行乎哉(此/答)
(子張問行也盡己之謂忠以實之謂信篤厚也篤敬厚/而敬也蠻南蠻貊北狄二千五百家為州二十五家為)
(里乎哉/疑辭)○君子有九思視思明聽思聰色思温貌思恭
言思忠事思敬疑思問忿思難見得思義(朱子曰視無/所蔽則明無)
(不見聽無所壅則聰無不聞色見於面者貌舉一身/而言思問則疑不蓄思難則忿必懲思義則得不苟)○
曽子曰君子所貴乎道者三動容貌斯逺暴慢矣正顔
色斯近信矣出辭氣斯逺鄙倍矣(遠去聲下同倍音佩/○朱子曰貴猶重也)
(容貌舉一身而言斯猶即也暴粗厲也慢放肆也信實/也正顔色而近信則非色荘也辭言語氣聲氣也鄙几)
(陋也倍與背同謂背理也言道雖無所不在然君子所/重者在此三事而已是皆修身之要為政之本學者所)
(當操存省察而不可有/造次顛沛之違者也)○曲禮曰禮不踰節不侵侮不
好狎脩身踐言謂之善行(好去聲行去聲○踰越也節/謂上下之等級侵侮侵犯而)
(侮慢也好狎好為褻狎也三者禮之所禁也脩治其身/踐行其言二者行之善者也然禮之實亦不外是也)
○樂記曰君子姦聲亂色不留聰明淫樂慝禮不接心
術惰慢邪辟之氣不設於身體使耳目鼻口心知百體
皆由順正以行其義(慝音忒辟音僻○姦聲亂色聲色/之不正者也淫樂慝禮禮樂之不)
(正者也不留聰明謂不停於耳目不接心術謂不入於/念慮由從也眞氏曰君子之所以自養者無他内外交)
(致其功而已姦聲亂色不留聰明養其外也淫樂慝禮/不接心術養其内也惰慢之氣自内出者也邪辟之氣)
(自外入者也二者不設於身體如是則外而耳目鼻口/百體内而心知皆由順正以行其義自養之功畢矣)
○孔子曰君子食無求飽居無求安敏於事而慎於言
就有道而正焉可謂好學也已(朱子曰不求安飽者志/有在而不暇及也敏於)
(事者勉其所不足慎於言者不敢盡其所有餘也然猶/不敢自是而必就有道之人以正其是非則可謂好學)
(也/矣)○管敬仲曰畏威如疾民之上也從懐如流民之下
也見懐思威民之中也(管敬仲齊大夫名夷吾威刑名/也疾疾病也懐貪欲也流謂水)
(之流畏威如疾懐刑之君子也從懐如流懐惠/之小人也見懐思威畏則君子不畏則小人矣)
　　　　右明心術之要
冠義曰凡人之所以為人者禮義也(冠去聲○冠義禮/記篇名人之所以)
(異於禽獸者以其有禮義也/冠者成人之道故以是責之)禮義之始在於正容體齊
顔色順辭令容體正顔色齊辭令順而後禮義備以正
君臣親父子和長㓜君臣正父子親長㓜和而後禮義
立(順謂順理/立猶成也)○曲禮曰毋側聽毋噭應毋淫視毋怠荒
遊毋倨立毋跛坐毋箕寝毋伏斂髮毋髢冠毋免勞毋
袒暑毋褰裳(噭音呌倨音句跛音庇髢音替袒音但褰/音牽○側聽側耳以聽也噭應髙急以應)
(也淫視流動而視也怠荒容止放縱也遊行也倨傲慢/也跛偏任一足也箕兩展其足如箕也伏覆其身也髢)
(髲也言垂如髲也免脫去也袒露臂也褰揭也袒衣所/以息倦褰裳所以取凉凡此數者皆不敬也敬身之要)
(禁止乎此/而已矣)○登城不指城上不呼(呼去聲○指則惑人/之見呼則惑人之聞)
将適舍求毋固(適舍就主人之館也有所求/而堅欲得之非為客之道矣)将上堂聲
必揚户外有二屨言聞則入言不聞則不入(上上聲屨/音句聞音)
(問下同○陳氏曰上堂升主人之堂也揚其聲者使内/人知之也古人脫屨在户外客雖衆脫屨於户内者惟)
(長者一人言有二屨則并户内一屨為三人矣三人而/所言不聞於外必是密謀故不入也○古者即席則去)
(屨不以/屨踐席)将入户視必下入户奉扄視瞻毋回户開亦開
户闔亦闔有後入者闔而勿遂(奉音捧扄涓熒切○陳/氏曰入户入主人之户)
(也視下不舉目也扄門關木也入户之時兩手當心如/奉扄然雖視瞻而不為廻轉嫌於干人之私也開闔皆)
(如前不違主人之意也遂闔之/盡也嫌于拒後來者故勿遂)毋踐屨毋踖席摳衣趨
隅必慎唯諾(踖音迹摳苦侯切唯音委○此即席之儀/踐屨踏他人之屨也踖席躡他人之席也)
(摳揭也陳氏曰欲便於坐故摳之趨隅由席角而/升坐也唯諾皆應辭既坐定又當謹於應對也)○禮
記曰君子之容舒遲見所尊者齊遫(齊荘皆切遫音速/○舒遲閒雅也燕)
(居之容齊遫謹飭/也敬所尊之意)足容重手容恭目容端口容止聲容
靜頭容直氣容肅立容徳色容荘(重舉欲遲也恭高且/正也端不邪視也止)
(不妄言也靜不噦咳也直不傾顧也肅似不息也徳謂/中立不倚儼然有徳之氣象荘矜持之貌朱子曰九者)
(皆敬之目即此/是涵養本原也)○曲禮曰坐如尸立如齊(齊荘皆切○/尸以象神齊)
(以交神朱子曰/皆敬之目也)○少儀曰不窺密不旁狎不道故舊不
戲色(窺覘人隠處狎與人褻狎言知識之/過失為戱侮之容色皆非厚重之事)毋拔來毋報
往(拔蒲末切報音赴○拔赴皆疾也朱子曰來往只是/向背之意言人見有箇好事火急歡喜去做這様人)
(不耐久少間心懶意闌則速去/之矣所謂其進銳者其退速也)毋瀆神毋循枉毋測未
至(毋瀆神敬鬼神而逺之也毋循枉過則勿/憚改也毋測未至不逆詐不億不信也)毋訾衣服
成器毋身質言語(訾音子○訾毁也人之衣服及已成/之器不可毁其不善也質成也言語)
(之際疑則闕之不/可以己意斷也)○論語曰車中不内顧不疾言不親
指(朱子曰内顧回視也三者皆失容/且惑人○此章記孔子升車之容)○曲禮曰凡視上
於面則敖下於帶則憂傾則姦(敖音傲○呂氏曰上於/面者其氣驕知其不能)
(下人矣下於帶者其神奪知其憂在乎心矣視流則/容側必有不正之心存乎胷中矣此君子之所慎也)○
論語曰孔子於鄉黨恂恂如也似不能言者(恂音荀○/朱子曰恂)
(恂信實之貌似不能言者謙卑遜順不以賢知先人也/鄉黨父兄宗族之所在故孔子居之其容貌辭氣如此)
其在宗廟朝廷便便言唯謹爾(朱子曰便便辯也宗廟/禮法之所在朝廷政事)
(之所出言不可以不明辯故必/詳問而極言之但謹而不放爾)朝與下大夫言侃侃如
也與上大夫言誾誾如也(誾音銀○朱子曰此君未視/朝時也侃侃剛直也誾誾和)
(悅而諍也○此章記孔子在/鄉黨宗廟朝廷言貌之不同)○孔子食不語寝不言(朱/子)
(曰答述曰語自言曰言范氏曰聖人存心/不他當食而食當寝而寝言語非其時也)○士相見禮
曰與君言言使臣與大人言言事君與老者言言使弟
子與㓜者言言孝弟於父兄與衆言言忠信慈祥與居
官者言言忠信(大人即大夫也老者人之父兄㓜者人/之子弟衆謂衆人居官者謂上士至庶)
(人在官者言使臣則以禮言事君則/以忠言使弟子則以慈愛祥猶善也)○論語曰席不正
不坐(謝氏曰聖人心安於正故/於位之不正者雖小不處)○子見齊衰者雖狎必
變見冕者與瞽者雖褻必以貌(齊音咨衰音崔瞽音古/褻音屑○齊衰喪服也)
(狎謂素親狎變謂變其容色冕有爵者瞽無目者褻謂/燕見貌謂禮貌范氏曰聖人之心哀有喪尊有爵矜不)
(成/人)凶服者式之式負版者(朱子曰式車前横木有所敬/則俯而慿之負版持邦國圖)
(籍者式此二者哀/有喪重民數也)○禮記曰若有疾風迅雷甚雨則必
變雖夜必興衣服冠而坐(迅音信○迅急也變謂變其/容色興起也皆所以敬天之)
(怒/)○論語曰寢不尸居不容(尸屍通用○朱子曰尸謂/偃卧似死人也居居家容)
(容儀○此章/記孔子之事)○子之燕居申申如也夭夭如也(朱子曰/燕居閑)
(暇無事之時楊氏曰申申其容舒也夭夭其色愉也程/子曰今人燕居之時不怠惰放肆必太嚴厲唯聖人便)
(自有中/和之氣)○曲禮曰竝坐不橫肱授立不跪授坐不立(肱/姑)
(横切○肱臂也不横肱為妨竝坐者授/以物與人也不跪不立為不便於受者)○入國不馳入
里必式(吳氏曰國國都馳馳驟車馬也不馳者恐傷人/也二十五家為里式說見前章必式者恐里中)
(有賢/人也)○少儀曰執虚如執盈入虚如有人(執虚器加執/盈滿之器入)
(虚室如入有人之/室敬心常存也)○禮記曰古之君子必佩玉右徵角
左宫羽(徵音止○佩玉比徳也徵角宫羽玉聲所中也/左右之分互文耳不言商者亦以文不偶而遺)
(之也必求其/取義則泥矣)趨以采薺行以肆夏周還中規折還中矩
進則揖之退則揚之然後玉鏘鳴也故君子在車則聞
鸞和之聲行則鳴佩玉是以非辟之心無自入也(薺音/慈還)
(音旋下同中音衆下同辟音僻○自由也通上文而言/君子以禮樂養其心故非違邪僻之心無由而入也朱)
(子曰周旋是直去了却回來其回轉處欲其圓如規也/折旋是直去了復橫去其横轉處欲其方如矩也陳氏)
(曰路寝門外至應門曰趨趨則歌采薺之詩以為節路/寝門内至堂曰行行則歌肆夏之詩以為節進而前則)
(其身略俯故曰揖退而後則其身微仰故曰揚進退俯/仰皆得其節故佩玉之聲鏘然而鳴焉鸞和皆車上之)
(鈴也方氏曰心雖在内有物引之/而出及其久也則與物俱入矣)○射義曰射者進退
周還必中禮内志正外體直然後持弓矢審固持弓矢
審固然後可以言中此可以觀徳行矣(還音旋中音衆/行去聲○射義)
(禮記篇名方氏曰進退者升降之節周還者揖讓之容/内志正然後持弓矢審外體直然後持弓矢固惟固也)
(故其力能至惟審也故其巧能中○動必合禮/而志正體直有徳行者也故曰可以觀徳行也)
　　　　右明威儀之則
士冠禮始加祝曰令月吉日始加元服棄爾幼志順爾
成徳壽考維祺介爾景福(冠音貫令去聲祺音其○士/冠禮儀禮篇名古者二十而)
(冠筮日筮賔三加而三祝之始加用緇布冠令吉皆善/也元首也元服謂冠也爾汝順從祺祥也介景皆大也)
(棄童幼之志而從成人之徳/斯有夀考之祥而介大福矣)再加曰吉月令辰乃申爾
服敬爾威儀淑慎爾徳睂壽萬年永受胡福(再加用皮/弁辰時也)
(申重也有威而可畏謂之威有儀而可象謂之儀淑善/也睂夀老人以秀睂為夀徵也胡猶遐也敬威儀而善)
(謹其徳則睂夀萬/年而永享遐福矣)三加曰以歲之正以月之令咸加爾
服兄弟具在以成厥徳黃耉無疆受天之慶(耉音苟疆/音姜○三)
(加用爵弁正猶善也咸猶盡也兄弟具在祝其無故也/黃謂髪白而復黃耉凍梨也老人面色如之皆壽徴也)
(疆猶限也徳既成則有無/疆之壽而受天之福慶也)○曲禮曰為人子者父母存
冠衣不純素孤子當室冠衣不純采(純音准下同○冠/飾衣緣皆曰純不)
(純素樂也不純采哀也幼而無父曰孤當室/為父後者雖除喪猶純素加隆也衆子則否)○論語曰
君子不以紺緅飾(紺古暗切緅音鄒○朱子曰君子謂/孔子紺深青揚赤色齊服也緅綘也)
(三年之喪以飾練服者飾領縁也/張氏曰紺緅不以飾重喪祭也)紅紫不以為䙝服(朱/子)
(曰紅紫間色不正且近於婦人/女子之服也䙝服私居服也)當暑袗絺綌必表而出
之(袗音軫絺音笞綌乞逆切○朱子曰袗單也葛之精/者曰絺麤者曰綌表而出之謂先著裏衣表絺綌而)
(出之於外欲/其不見體也)○去喪無所不佩(去上聲○朱子曰君子/無故玉不去身觿礪之)
(屬亦皆/佩也)○孔子羔裘𤣥冠不以弔(羔裘用黑羊皮為之/元黑色朱子曰喪主)
(素吉主元弔必變服所以哀死/○此三章皆記孔子衣服之制)○禮記曰童子不裘不
帛不屨絇(屨音句絇音劬○絇屨頭飾不裘不帛不備/服也不屨絇不盡飾也皆以其未成人也)
○孔子曰士志於道而恥惡衣惡食者未足與議也(朱/子)
(曰心欲求道而以口體之奉不若人為恥/其識趣之卑陋甚矣何足與議於道哉)
　　　　右明衣服之制
曲禮曰共食不飽共飯不澤手(飯上聲○食者所食非/一品飯者止飯而已共)
(食而求飽非讓道也古之飯者以/手共飯而手有汗澤人将惡之矣)毋摶飯毋放飯毋流
歠(摶音團上飯去聲下飯音反歠昌悅切○取飯作摶/則易得多是欲爭飽也放飯大飯食無節也流歠長)
(歠飯無/節也)毋咤食毋齧骨毋反魚肉毋投與狗骨毋固獲
(咤丑亞切齧魚列切○咤謂以舌作聲反謂還之器中/固獲謂必欲取之毋咤食毋齧骨皆嫌不謹也毋反魚)
(肉為已歴口人所穢也毋投與狗/骨慮其相噬也毋固獲嫌貪食也)毋揚飯飯黍毋以箸
(上飯去聲下飯音反箸音住○陳氏曰揚謂散/其熱氣嫌欲食之急也毋以箸取匙之便也)毋嚃羮
毋絮羮毋刺齒毋歠醢客絮羮主人辭不能烹客歠醢
主人辭以窶(嚃音塔絮音處刺音戚歠昌悅切下同醢/音海窶音巨○嚃謂羮有菜以口嚃食之)
(絮謂羮無味就器調和之刺猶剔也歠謂詳味之毋嚃/羮宜以箸也毋刺齒亦嫌不謹也毋絮羮毋歠醢皆惡)
(貪味也辭不能烹煑辭以貧窶葢主/人不當正客之失但遜謝之而已)濡肉齒決乾肉不
齒決毋嘬炙(濡音如乾音干嘬初􁁣切炙音柘○濡濕/也決斷也乾肉脯類濕肉以齒斷之乾肉)
(以手治之各有宜也炙炙肉一食/盡臠曰嘬毋嘬炙謂宜以漸食之)○少儀曰侍食於君
子則先飯而後已毋放飯毋流歠小飯而亟之數噍毋
為口容(飯音反下俱同亟音擊數音朔噍在笑切○君/子三達尊之稱先飯者嘗食之禮後己者勸食)
(之意放飯流歠說見前章小口而飯備噦噎也亟疾而/嚥備見問也數數而嚼易至於弄口為容故又以為戒)
○論語曰食不厭精膾不厭細(食音似膾音檜○朱子/曰食飯也精鑿也牛羊)
(與魚之腥聶而切之為膾食精則能養人膾麤/則能害人不厭言以是為善非謂必欲如是也)食饐而
餲魚餒而肉敗不食色惡不食臭惡不食失飪不食不
時不食(食音似饐於計切餲於賣切餒奴罪切飪而甚/切○臭氣也朱子曰饐飯傷熱濕也餲味變也)
(魚爛曰餒肉腐曰敗色惡臭惡味敗而色臭變也飪烹/調生熟之節也不時五穀不成果實未熟之類此數者)
(皆足以傷/人故不食)割不正不食不得其醤不食(朱子曰割肉不/方正者不食造)
(次不離於正也食肉用醤各有所宜不得則不食惡/其不備也此二者無害於人但不以嗜味而苟食耳)肉
雖多不使勝食氣唯酒無量不及亂(食音似○朱子曰/食以榖為主故不)
(使肉勝食氣酒以為人合懽故不/為量但以醉為節而不及亂耳)沽酒市脯不食(朱子/曰沽)
(市皆買也恐不/精潔或傷人也)不撤薑食(撤直列切○撤去也朱子曰/薑通神明去穢惡故不撤)
不多食(朱子曰適可而止無貪心也/此一節記孔子飲食之節)○禮記曰君無故
不殺牛大夫無故不殺羊士無故不殺犬豕君子逺庖
廚凡有血氣之類弗身踐也(豕音矢逺去聲踐當作剪/○故謂祭祀及賔客之禮)
(庖宰殺之所廚烹飪/之所身親也剪殺也)○樂記曰豢豕為酒非以為禍也
而獄訟益繁則酒之流生禍也是故先王因為酒禮一
獻之禮賔主百拜終日飲酒而不得醉焉此先王之所
以備酒禍也(豢音患○豢養也為造也獄訟益繁為小/人乗醉相侵以致獄訟滋多也士之酒禮)
(惟行一獻百拜言多也酒所以合懽先王因其生禍/而制禮以防之葢通乎上下記特舉士以例其餘耳)○
孟子曰飲食之人則人賤之矣為其養小以失大也(為/去)
(聲○飲食之人専養口腹/者也小謂口腹大謂心志)
　　　　　右明飲食之節
　
　
　
　
　
　
　
　
　
　
　
　
　
　
御定小學集註巻三
　欽定四庫全書
御定小學集註卷四
　　内篇
　　　稽古第四(稽考也考虞夏商周聖賢已行之迹以/證前篇立教明倫敬身之言也凡四十)
　　　(七/章)
　○孟子道性善言必稱堯舜(朱子曰道言也性者人所/稟於天以生之理也渾然)
　　(至善未嘗有惡人與堯舜初無少異但衆人汨沒於/私欲而失之堯舜則無私欲之蔽而能充其性爾故)
　　(孟子每道性善而必稱堯舜以實之欲人知仁/義不假外求聖人可學而至而不懈於用力也)其言
　　曰舜為法於天下可傳於後世我猶未免為鄉人也
　　是則可憂也憂之如何如舜而已矣(其指孟子也朱/子曰法者人倫)
　　(而已鄉人鄉/里之常人也)摭往行實前言述此篇使讀者有所興
　　起(摭音只○摭猶采也實猶證也/興起謂感動奮發而為善也)
　太任文王之母摰任氏之中女也王季娶以為妃(摰音/至中)
　(音仲○太尊稱任姓文王周國之君/摰國名中女次女王季文王之父)太任之性端一誠
　荘惟徳之行及其娠文王目不視惡色耳不聽淫聲口
　不出敖言生文王而明聖太任教之以一而識百卒為
周宗君子謂太任為能胎教(娠音身敖音傲○端正純/一誠實荘肅性之美也惟)
(徳是行行之美也娠妊也始受命曰宗太任性行既美/又能胎教故文王之生明無不照聖無不通教之以一)
(即能識百後為周家始受命之君也此摭太任之行以/實首篇胎教之言後皆放此然或詳或略未必盡同讀)
(者宜求其/大意焉)○孟軻之母其舍近墓孟子之少也嬉戲為
墓間之事踊躍築埋孟母曰此非所以居子也乃去舍
市其嬉戲為賈衒孟母曰此非所以居子也乃徙舍學
宮之旁其嬉戲乃設俎豆揖讓進退孟母曰此真可以
居子矣遂居之(賈音古衒音炫○軻孟子名舍居也踊/躍哭状築埋葬事坐而賣曰賈行而賣)
(曰衒徙遷也俎豆禮/器揖讓進退禮容)孟子幼時問東家殺猪何為母曰
欲啖汝既而悔曰吾聞古有胎教今適有知而欺之是
教之不信乃買猪肉以食之(啖音淡食音似○啖食也/欲啖汝戲答之也適猶方)
(也欺誑也信實也買肉/食之以見前言之非誑)既長就學遂成大儒(趙氏曰孟/子夙喪父)
(幼被慈母三遷之教長師孔子之孫子思/通五經著書七篇命世亞聖之大才也)○孔子嘗獨
立鯉趨而過庭曰學詩乎對曰未也不學詩無以言鯉
退而學詩(鯉孔子之子字伯魚朱子曰事/理通達而心氣和平故能言)他日又獨立
鯉趨而過庭曰學禮乎對曰未也不學禮無以立鯉退
而學禮(朱子曰品節詳明而/徳性堅定故能立)○孔子謂伯魚曰女為周
南召南矣乎人而不為周南召南其猶正牆面而立也
與(女音汝召音邵與平聲○朱子曰為猶學也周南召/南詩首篇名所言皆脩身齊家之事正牆面而立言)
(即其至近之地而一物/無所見一步不可行)
　　　　右立教
虞舜父頑母嚚象傲克諧以孝烝烝乂不格姦(嚚音銀/○蔡氏)
(曰虞氏舜名也舜父號瞽瞍心不則徳義之經為頑母/舜後母也口不道忠信之言為嚚象舜異母弟名傲驕)
(慢也克能也諧和也烝進也乂治也格至也言舜不幸/遭此而能和以孝使之進進以善自治而不至於大為)
(姦惡/也)○萬章問曰舜往于田號泣于旻天何為其號泣
也孟子曰怨慕也我竭力耕田共為子職而已矣父母
之不我愛於我何哉(號平聲旻音民共音恭○萬章孟/子弟子朱子曰舜往于田耕歴山)
(時也仁覆憫下謂之旻天號泣于旻天呼天而泣也怨/慕怨己之不得其親而思慕之也於我何哉自責不知)
(已有何罪耳/非怨父母也)帝使其子九男二女百官牛羊倉廩備以
事舜於畎畝之中天下之士多就之者帝将胥天下而
遷之焉為不順於父母如窮人無所歸(為去聲○朱子/曰帝堯也史記)
(云二女妻之以觀其内九男事之以觀其外又言一年/所居成聚二年成邑三年成都是天下之士就之也胥)
(相視也遷之移以與之也如窮人/無所歸言其怨慕迫切之甚也)天下之士悅之人之
所欲也而不足以解憂好色人之所欲妻帝之二女而
不足以解憂富人之所欲富有天下而不足以解憂貴
人之所欲貴為天子而不足以解憂人悅之好色富貴
無足以解憂者惟順於父母可以解憂(好妻並如字○/朱子曰孟子推)
(舜之心如此以解上文之意言極天下之欲不足以/解憂而惟順於父母可以解憂孟子真知舜之心哉)人
少則慕父母知好色則慕少艾有妻子則慕妻子仕則
慕君不得於君則熱中大孝終身慕父母五十而慕者
予於大舜見之矣(少去聲下同好去聲○朱子曰常人/之情因物有遷惟聖人為能不失其)
(本心也艾美好也不得失意也熱中躁急心熱也言五/十者舜攝政時年五十也五十而慕則其終身慕可知)
(矣此章言舜不以得衆人之所欲為已樂而以不/順乎親之心為己憂非聖人之盡性其孰能之)○揚
子曰事父母自知不足者其舜乎不可得而久者事親
之謂也孝子愛日(揚子名雄西漢人自知不足者舜雖/已順其親而其心常若不足也愛日)
(者惜此日之易過懼來日之/無多而不得久事其親也)○文王之為世子朝於王
季日三雞初鳴而衣服至於寢門外問内豎之御者曰
今日安否何如内豎曰安文王乃喜及日中又至亦如
之及莫又至亦如之(朝音潮豎音樹○國君之適子曰/世子内庭之小臣曰内豎御直日)
(者/)其有不安節則内豎以告文王文王色憂行不能正
履王季復膳然後亦復初食上必在視寒暖之節食下
問所膳命膳宰曰末有原應曰諾然後退(履音理上上/聲○不安節)
(謂有疾不能循其起居飲食之常也履蹈地也復膳飲/食安節也復初其憂解也在察也進食則察視寒暖之)
(節如飯宜温羹宜熱之類食畢而徹則問所食之/多寡末猶勿也原再也謂所食之餘不可再進也)○文
王有疾武王不說冠帶而養文王一飯亦一飯文王再
飯亦再飯(說音脫養去聲飯音反/下同○武王文王之子)○孔子曰武王周公
其達孝矣乎夫孝者善繼人之志善述人之事者也(周/公)
(文王之子武王之弟朱子曰達通也言武王周公之孝/乃天下之人通謂之孝也○志者事之未成者也繼則)
(續而成之事者志之已/成者也述則循而行之)踐其位行其禮奏其樂敬其所
尊愛其所親事死如事生事亡如事存孝之至也(朱子/曰踐)
(猶履也其指先王也所尊所親先王之祖考子孫臣庶/也始死謂之死既葬則曰反而亡焉皆指先王也此皆)
(繼志述事/之意也)○淮南子曰周公之事文王也行無専制事
無由已身若不勝衣言若不出口有奉持於文王洞洞
屬屬如将不勝如恐失之可謂能子矣(行去聲勝音升/下同奉音捧屬)
(音竹○淮南子漢淮南王劉安也奉持執/物以進也能子能盡子道也餘見明倫)○孟子曰曽
子養曽晳必有酒肉将徹必請所與問有餘必曰有曽
晳死曽元養曽子必有酒肉将徹不請所與問有餘曰
亡矣将以復進也此所謂養口體者也若曽子則可謂
養志也(養去聲下同徹直列切下同亡音無復扶又切/○朱子曰曽晳名點曽子父也曽元曽子子也)
(曽子養其父每食必有酒肉食畢将徹去必請於父曰/此餘者與誰或父問此物尚有餘否必曰有恐親意更)
(欲與人也曽元不請所與雖有言無其意将以復進於/親不欲其與人也此但能養父母之口體而已曽子則)
(能承順父母之志/而不忍傷之也)事親若曽子者可也(朱子曰言當如/曽子之養志不)
(可如曽元/但養口體)○孔子曰孝哉閔子騫人不間於其父母昆
弟之言(間去聲○閔子騫孔子弟子名損胡氏曰父母/兄弟稱其孝友人皆信之無異辭者葢其孝友)
(之實有以積於中而著/於外故夫子嘆而美之)○老萊子孝奉二親行年七十
作嬰兒戲身著五色斑斕之衣嘗取水上堂詐跌仆臥
地為小兒啼弄雛於親側欲親之喜(著音酌跌音迭仆/音付○老萊子楚)
(人也五色青赤黄白黒也仆僵倒也雛謂鳥雛吳氏/曰恐父母見子之老而生悲感故為是以樂其心也)○
樂正子春下堂而傷其足數月不出猶有憂色門弟子
曰夫子之足瘳矣數月不出猶有憂色何也(瘳音抽○/樂正姓子)
(春名曽子弟/子瘳愈也)樂正子春曰善如爾之問也善如爾之問
也吾聞諸曽子曽子聞諸夫子曰天之所生地之所養
惟人為大父母全而生之子全而歸之可謂孝矣不虧
其體不辱其身可謂全矣故君子頃步而不敢忘孝也
今予忘孝之道予是以有憂色也(頃苦猥切亦作蹞亦/作跬○大猶貴也一)
(舉足為頃再舉足為步方氏曰不虧其/體所以全其形不辱其身所以全其徳)一舉足而不敢
忘父母是故道而不徑舟而不游不敢以先父母之遺
體行殆一出言而不敢忘父母是故惡言不出於口忿
言不反於身不辱其身不羞其親可謂孝矣(道大路也/徑小路也)
(游浮水也忿恨怒也由道而不由徑由舟而不由水不/敢以先父母之遺體行歴於危殆故也已之惡言不出)
(於口故人之忿言不反於身忿/言不反則不辱身不羞親矣)○伯俞有過其母笞之
泣其母曰他日笞子未嘗泣今泣何也對曰俞得罪笞
常痛今母之力不能使痛是以泣(伯俞姓韓名俞得罪/謂他日得罪也伯俞)
(之泣悲母/力之衰耳)故曰父母怒之不作於意不見於色深受其
罪使可哀憐上也父母怒之不作於意不見於色其次
也父母怒之作於意見於色下也(見音現下同○故曰/以下劉向論也意發)
(於心色/見於面)○公明宣學於曽子三年不讀書曽子曰宣而
居參之門三年不學何也(公明姓宣名/曽子弟子)公明宣曰安敢
不學宣見夫子居庭親在叱咤之聲未嘗至於犬馬宣
說之學而未能宣見夫子之應賓客恭儉而不懈惰宣
說之學而未能宣見夫子之居朝廷嚴臨下而不毁傷
宣說之學而未能宣說此三者學而未能宣安敢不學
而居夫子之門乎(叱尺栗切咤丑亞切說音悅下同懈/音戒○夫子謂曽子庭中庭也叱咤)
(怒聲也恭荘敬也儉節制也朝廷外庭也不毁傷謂不/毁傷其下讀書學文之事孝敬慈力行之事論語曰行)
(有餘力則/以學文)○少連大連善居喪三日不怠三月不解期
悲哀三年憂東夷之子也(少去聲解音懈期音朞○此/孔子之言三日親始死時也)
(怠惰也不怠如水漿不入口之類三月親未葬時也解/倦也不解如哀至則哭之類期周一年也悲哀如朝夕)
(哭之類憂謂憂戚憔悴二子居喪如此非惟/進於中國而且善於禮矣故孔子稱而表之)○高子臯
之執親之喪也泣血三年未嘗見齒君子以為難(見音/現○)
(子臯孔子弟子名柴無聲/出涕曰泣血見齒笑也)○顔丁善居喪始死皇皇焉
如有求而弗得既殯望望焉如有從而弗及既葬慨然
如不及其反而息(顔丁魯人皇皇猶彷徨求謂求其親/望望仰思貌從謂從其親慨感悵意)
(息者待也待其反也皆/不忍死其親之至情也)○曽子有疾召門弟子曰啟予
足啟予手詩曰戰戰兢兢如臨深淵如履薄冰而今而
後吾知免夫小子(夫音扶○朱子曰啟開也曽子平日/以為身體受於父母不敢毁傷故於)
(此使弟子開其衾而視之詩小旻之篇戰戰恐懼兢兢/戒謹臨深恐墜履冰恐陷也曽子以其所保之全示門)
(人而言其所以保之之難如此至於将死而後知其得/免於毁傷也小子門人也語畢而又呼之以致反覆丁)
(寕之意其警之也深矣范氏曰身體/猶不可虧也况虧具行以辱其親乎)○箕子者紂親戚
也紂始為象箸箕子歎曰彼為象箸必為玉杯為玉杯
則必思逺方珍怪之物而御之矣輿馬宮室之漸自此
始不可振也(箕國名子爵也紂之諸父紂/商王受也御用也振救也)紂為淫泆箕
子諫紂不聽而囚之人或曰可以去矣箕子曰為人臣
諫不聽而去是彰君之惡而自說於民吾不忍為也乃
被髪佯狂而為奴遂隠而鼓琴以自悲故傳之曰箕子
操(泆音逸說音悅佯音羊○淫貪欲泆放蕩如嬖妲已/為酒池肉林之類囚拘繫也傳曰囚箕子以為奴彰)
(著也佯詐也/操琴曲也)王子比干者亦紂之親戚也見箕子諫不
聽而為奴則曰君有過而不以死爭則百姓何辜乃直
言諫紂紂怒曰吾聞聖人之心有七竅信有諸乎乃遂
殺王子比干刳視其心(爭去聲竅苦弔切刳音枯○王/子比干亦紂諸父辜罪也何辜)
(言無罪而被/虐也刳剖也)微子曰父子有骨肉而臣主以義屬故父
有過子三諫而不聽則隨而號之人臣三諫而不聽則
其義可以去矣於是遂行(屬音竹號平聲○微國名子/爵也紂庶兄屬聨續也行所)
(以存宗/祀也)孔子曰殷有三仁焉(朱子曰三人之行不同而/同出於至誠惻怛之意故)
(皆不咈乎愛之理而/有以全其心之徳也)○武王伐紂伯夷叔齊叩馬而諫
左右欲兵之太公曰此義人也扶而去之(伯夷叔齊孤/竹君之二子)
(叩馬當馬之前也兵猶殺也太公呂望也夷齊之諫/曰以臣弑君可謂義乎故太公以為義人扶猶搊也)武
王已平殷亂天下宗周而伯夷叔齊恥之義不食周粟
隠於首陽山採薇而食之遂餓而死(武王處一時之大/權二子守萬世之)
(大經各/一義也)○衞靈公與夫人夜坐聞車聲轔轔至闕而止
過闕復有聲公問夫人曰知此為誰夫人曰此蘧伯玉
也公曰何以知之夫人曰妾聞禮下公門式路馬所以
廣敬也夫忠臣與孝子不為昭昭信節不為㝠㝠惰行
蘧伯玉衞之賢大夫也仁而有智敬於事上此其人必
不以闇昧廢禮是以知之公使人視之果伯玉也(轔音/鄰蘧)
(音劬夫音扶為去聲下同信音伸行去聲闇音暗○衞/國名靈公衞君名元闕君門蘧伯玉衞大夫名瑗下者)
(下車以過也公門亦君門式說見敬身路大也君馬曰/路馬大之也廣敬推廣其敬也昭昭顯明也㝠㝠隠暗)
(也忠臣之事君也如事親孝子之事親也如/事天豈以人知而信節人不知而惰行乎)○趙襄子
殺智伯漆其頭以為飲器智伯之臣豫讓欲為之報讐
乃詐為刑人挾匕首入襄子宮中塗厠左右欲殺之襄
子曰智伯死無後而此人欲為報讐真義士也吾謹避
之耳(欲為之為去聲讐音求七音比○襄子名無恤智/伯名瑤皆晉大夫飲器或云飲酒之器或云溲溺)
(之器未詳孰是刑人有罪被刑而執役者匕首短劒也/其首類七塗厠謂以泥塗墁溷厠之牆壁讓之為此謀)
(欲以殺襄子也左/右謂襄子從者)讓又漆身為癩吞炭為啞行乞於市
其妻不識也其友識之為之泣曰以子之才臣事趙孟
必得近幸子乃為所欲為顧不易邪何乃自苦如此讓
曰委質為臣而求殺之是二心也吾所以為此者将以
愧天下後世之為人臣而懐二心者也(癩音頼啞倚下/切為之之為去)
(聲易音異○為癩為啞而行乞欲人不識得以殺襄子/也識謂識其形容一說謂識其志意在於報仇趙孟即)
(襄子顧猶反也為所欲為謂殺襄/子委質猶屈膝也即致身之意)後又伏於橋下欲殺
襄子襄子殺之(讓之死舍生取義也真可以愧天/下後世之為人臣而懐二心者矣)○王
孫賈事齊湣王王出走賈失王之處其母曰女朝去而
晩來則吾倚門而望女暮出而不還則吾倚閭而望女
今事王王出走女不知其處女尚何歸(走去聲女音汝/下俱同○王孫)
(姓賈名齊大夫湣王名地燕破齊王走莒為/楚人淖齒所殺門謂家之門閭謂巷之門)王孫賈乃
入市中曰淖齒亂齊國殺湣王欲與我誅齒者袒右市
人從之者四百人與誅淖齒刺而殺之(淖音閙袒音但/刺音戚○淖姓)
(齒名齊相也袒右袒露/右臂也從之謂袒右也)○臼季使過冀見冀缺耨其妻
饁之敬相待如賔與之歸言諸文公曰敬徳之聚也能
敬必有徳徳以治民君請用之臣聞出門如賔承事如
祭仁之則也文公以為下軍大夫(使去聲過平聲耨乃/豆切饁音葉○臼季)
(晉大夫名胥臣文公晉君名重耳冀邑名缺人名卻其/姓也耘田曰耨野饋曰饁能敬則心存心存則理得故)
(敬為徳之聚修已可以安百姓故曰徳以治民出門如/賔承事如祭敬也以是為則而持守之則私意無所容)
(而心徳全矣下/軍大夫官名)○公父文伯之母季康子之從祖叔(一/無)
(叔/字)母也康子往焉䦱門而與之言皆不踰閾仲尼聞之
以為别於男女之禮(父音府從去聲䦱音委閾音域○/公父文伯魯大夫名歜其母敬姜)
(也季康子亦魯大夫名肥往謂往而見之也䦱開也閾/門限也敬姜不踰閾而出康子不踰閾而入故曰皆不)
(踰/閾)○衞共姜者衞世子共伯之妻也共伯蚤死共姜守
義父母欲奪而嫁之共姜不許作栢舟之詩以死自誓
(共音恭下同○衞國名姜齊姓歸共伯故曰共姜夫死/不嫁義也奪謂奪其守義之志栢舟之詩曰之死矢靡)
(他是以死/自誓也)○蔡人妻宋人之女也既嫁而夫有惡疾其
母将改嫁之女曰夫之不幸乃妾之不幸也奈何去之
適人之道一與之醮終身不改不幸遇惡疾彼無大故
又不遣妾何以得去終不聽(其母女之母也酌而無酬/酢曰醮葢婚禮賛者三酌)
(壻婦而不酬酢也彼指夫大故謂/惡逆婦人自稱曰妾聽猶從也)○萬章問曰象日以
殺舜為事立為天子則放之何也孟子曰封之也或曰
放焉仁人之於弟也不藏怒焉不宿怨焉親愛之而已
矣(朱子曰放猶置也置之於此使不得去也萬章疑舜/何不誅之孟子言舜實封之而或者誤以為放也藏)
(怒謂藏匿其怒宿怨謂留宿其怨饒氏曰仁人之於弟/雖有怒亦不藏之雖有怨亦不留之少間心便釋然孟)
(子曰親之欲其貴也愛之欲/其富也封之有庳富貴之也)○伯夷叔齊孤竹君之二
子也父欲立叔齊及父卒叔齊讓伯夷伯夷曰父命也
遂逃去叔齊亦不肯立而逃之國人立其中子(中音仲/○孤竹)
(國名朱子曰伯夷以父命/為尊叔齊以天倫為重)○虞芮之君相與爭田久而
不平乃相謂曰西伯仁人也盍往質焉乃相與朝周入
其境則耕者讓畔行者讓路入其邑男女異路斑白者不
提挈入其朝士讓為大夫大夫讓為卿二國之君感而
相謂曰我等小人不可以履君子之庭乃相讓以其所
爭田為閒田而退天下聞而歸之者四十餘國(芮儒遂/切盍音)
(合○虞芮皆國名西伯周文王/也盍何不也質正也畔田界也)○曽子曰以能問於不
能以多問於寡有若無實若虚犯而不校昔者吾友嘗
從事於斯矣(朱子曰校計校也友馬氏以為顔淵是也/顔子之心惟知理義之無窮不見物我之)
(有間故/能如此)○孔子曰晏平仲善與人交久而敬之(晏平仲/齊大夫)
(名嬰程子曰人交久則敬/衰久而能敬所以為善)
　　　　右明倫(李氏曰首十七章明父子之親次五/章明君臣之義次四章明夫婦之别)
　　　　(次三章明長幼之序/末二章明朋友之交)
孟子曰伯夷目不視惡色耳不聽惡聲(惡色非禮之色/惡聲非禮之聲)
○子游為武城宰子曰女得人焉爾乎曰有澹臺滅明
者行不由徑非公事未嘗至於偃之室也(女音汝澹音/談○子游孔)
(子弟子姓言名偃朱子曰武城魯下邑澹臺姓滅明名/字子羽徑路之小而捷者公事如飲射讀法之類不由)
(徑則動必以正而無見小欲速之意可知非公事不見/邑宰則其有以自守而無枉己徇人之私可見矣又曰)
(焉爾乎三字是助語聖/人之言寛緩而不迫)○高柴自見孔子足不履影啓
蟄不殺方長不折衞輒之難出而門閉或曰此有徑子
羔曰吾聞之君子不徑曰此有竇子羔曰吾聞之君子
不竇有間使者至門啓而出(蟄直立切長上聲折音哲/難去聲間如字○啓謂開)
(穴而出蟄蟲之藏者方長謂草木輒衞君名難謂輒以/兵拒父時也竇孔穴也有間少頃也不踐影敬人之至)
(不殺不折愛物之至不徑不竇守身之至朱子曰不徑/不竇無事時可也若有宼盜患難如何守此以殘其軀)
(觀聖人微服/過宋可見矣)○南容三復白圭孔子以其兄之子妻之
(三去聲復音福○南容孔子弟子居南宮名縚又名适/字子容朱子曰詩大雅抑之篇曰白圭之玷尚可磨也)
(斯言之玷不可為也南容一日三復此言事見家語葢/深有意於謹言也此邦有道所以不廢邦無道所以免)
(禍故孔子以/兄子妻之)○子路無宿諾(朱子曰宿留也急於/踐言不留其諾也)○孔
子曰衣敝緼袍與衣狐貉者立而不恥者其由也與(衣/去)
(聲緼音慍貉音鶴○朱子曰敝壊也緼枲著也袍衣有/著者也葢衣之賤者狐貉以狐貉之皮為裘衣之貴者)
(子路之志如此則能不以貧富動其/心而可以進於道矣故夫子稱之)○鄭子臧出奔宋
好聚鷸冠鄭伯聞而惡之使盜殺之君子曰服之不衷
身之災也詩曰彼其之子不稱其服子臧之服不稱也
夫(好去聲鷸音聿惡去聲衷音中其音記稱去聲○鄭/宋皆國名子臧鄭伯之子鷸翠鳥聚鷸冠者聚其羽)
(以為冠也衷正也詩曹/風候人之篇其語辭)○公父文伯退朝朝其母其母
方績文伯曰以歜之家而主猶績乎其母歎曰魯其亡
乎使僮子備官而未之聞邪(父音甫朝音潮下同歜昌/六切亡如字○績緝麻也)
(歜文伯之名主主母也僮子指文伯國将亡則任非/人文伯富貴而驕故敬姜歎而責之亦善計國矣)居
吾語女民勞則思思則善心生逸則淫淫則忘善忘善
則惡心生沃土之民不材淫也瘠土之民莫不嚮義勞
也(語去聲女音汝瘠音寂嚮音向○居者喻之使止也/勞勤勞逸安逸淫淫蕩沃肥饒瘠薄痩也善心生則)
(嚮義矣惡心生則不材矣/不材由於淫嚮義由於勞)是故王后親織元紞公侯之
夫人加以紘綖卿之内子為大帶命婦成祭服列士之
妻加之以朝服自庶士以下皆衣其夫社而賦事烝而
獻功男女效績愆則有辟古之制也(紞丁坎切紘音宏/綖音延辟音闢○)
(元黑色紞冠之垂前後者紘纓之無緌者綖冕之上覆/者内子卿之妻命婦大夫之妻列士元士庶士下士庶)
(士以下則庶人也自公侯至士庶之妻所織以漸而加/者以貴賤為勞逸之差也冬祭曰烝績功愆過辟罪也)
(春祭社之時則供其農桑之事冬祭廟之時則獻其五/榖布帛之功男耕女織各效其績逸而有過則治以罪)
(也古之制通/貴賤言之)吾冀而朝夕脩我曰必無廢先人爾今曰
胡不自安以是承君之官予懼穆伯之絶嗣也(冀欲也/而爾皆)
(汝也脩猶飭也廢猶墜也先人謂穆伯文伯之父也胡/何也君謂魯君居位而苟求安逸敗亡之道也故敬姜)
(懼穆伯之絶嗣文伯曠於禮敬姜語/之皆凜凜有法度其愛而知勞者與)○孔子曰賢哉回
也一簞食一瓢飲在陋巷人不堪其憂回也不改其樂
賢哉回也(簞音丹食音似樂音雒○回孔子弟子姓顔/字子淵朱子曰簞竹器食飯也瓢瓠也顔子)
(之貧如此而處之泰然不以害其樂/故夫子再言賢哉回也以深歎美之)
　　　　右敬身(李氏曰首三章言心術次二章言/威儀次三章言衣服末章言飲食)
衞荘公娶于齊東宮得臣之妹曰荘姜美而無子其娣
戴媯生桓公荘姜以為己子(娣音弟媯音圭○衞齊皆/國名荘公衞君名揚東宮)
(太子宮得臣太子名姜齊姓媯陳姓荘公再娶/于陳荘戴皆諡也娣女弟之從嫁者桓公名完)公子州
吁嬖人之子也有寵而好兵公弗禁荘姜惡之(嬖音庇/好去聲)
(惡去聲○嬖/人幸妾也)石碏諫曰臣聞愛子教之以義方弗納於
邪驕奢淫泆所自邪也四者之來寵禄過也(碏音鵲泆/音逸○石)
(碏衞大夫方道也義方即六順納猶寘也邪即六/逆自由也寵禄過盛則驕奢淫泆而陷於邪逆矣)夫寵
而不驕驕而能降降而不憾憾而能眕者鮮矣(夫音扶/眕音軫)
(鮮上聲○降抑也憾恨也眕安重也葢恃寵則驕驕則/恣横而不能自抑若强抑之則恨恨則思亂而不能自)
(安自重此必/然之勢也)且夫賤妨貴少陵長逺間親新間舊小加
大淫破義所謂六逆也君義臣行父慈子孝兄愛弟敬
所謂六順也(夫音扶少去聲間去聲○貴賤以位言少/長以齒言親猶近也逺近以地言新舊以)
(時言小大以徳言淫義以道言淫者邪道義者正道也/妨害也陵犯也間離也破亦害也義謂使臣以義行謂)
(行君/之義)去順效逆所以速禍也君人者将禍是務去而速
之無乃不可乎(去上聲下同○去猶違也順即六順效/猶習也逆即六逆速召也言為人君者)
(當務於去禍不可反召禍也荘公溺愛嬖人之子使恃/寵弄兵而弗之禁是去順而效逆也其後州吁弑桓公)
(為石碏所誅豈非速禍之明驗乎孔氏曰州吁于六/逆則少陵長於六順則弟不敬兄非謂徧犯之也)○
劉康公成肅公㑹晉侯伐秦成子受脤于社不敬(脤音/腎○)
(劉成皆邑名康肅皆諡秦晉皆國名脤祭肉也凡出兵/則宜于社○宜祭名脤亦作蜃大蛤也古人多以蜃飾)
(器祭肉以蜃器盛之故曰脤諡者生/有功徳卒則人君賜諡以易其名)劉子曰吾聞之民
受天地之中以生所謂命也是以有動作禮義威儀之
則以定命也能者養之以福不能者敗以取禍(中者理/之本然)
(也動作以事言禮義以理言威儀以身言定者靜而復/也天地之理人得之以生所謂在天為命在人為性者)
(也動作禮義威儀各有當然之則聖人所以定其性而/使弗失也能循是則以養其性則為福順乎天而吉也)
(不能循是則而敗其性則取禍違乎天而/凶也能與不能亦在乎敬怠之間而已矣)是故君子勤
禮小人盡力勤禮莫如致敬盡力莫如敦篤敬在養神
篤在守業國之大事在祀與戎祀有執膰戎有受脤神
之大節也今成子惰棄其命矣其不反乎(膰音煩○君/子小人以位)
(言之敦加厚也篤實而加厚焉亦敬也養神謂奉祭守/業謂務農戎兵戎膰祭肉執膰受脤皆交神之大節惰)
(謂受脤不敬反還也君子敬以奉祭小人敬以務農皆/養之以福者也成子以君子而受脤不敬有取禍之道)
(故劉子逆知其不/反其後果卒于瑕)○衞侯在楚北宮文子見令尹圍之
威儀言於衞侯曰令尹其将不免詩云敬慎威儀維民
之則令尹無威儀民無則焉民所不則以在民上不可
以終(衞楚皆國名衞侯名惡文子衞大夫名佗北宮其/姓也時相衞侯在楚令尹楚上卿執政者名圍免)
(謂免於禍詩大雅抑之/篇則法也終謂善終)公曰善哉何謂威儀對曰有威
而可畏謂之威有儀而可象謂之儀君有君之威儀其
臣畏而愛之則而象之故能有其國家令聞長世臣有
臣之威儀其下畏而愛之故能守其官職保族宜家順
是以下皆如是是以上下能相固也(聞音問○此衞侯/問而文子答也令)
(聞長世謂善名久垂於世也是指君臣而言順是以下/若父子兄弟内外大小是矣皆如是謂皆有威儀也固)
(者安固/不敗也)衞詩曰威儀棣棣不可選也言君臣上下父子
　兄弟内外大小皆有威儀也(棣音第○詩弼風栢舟之/篇棣棣富而閑習之貌選)
　(簡擇也言威儀無一不善不可得而簡擇取/舍也此葢借引以為人皆不可無威儀耳)周詩曰朋
　友攸攝攝以威儀言朋友之道必相教訓以威儀也(詩/大)
　(雅既醉之篇攸/所也攝簡也)故君子在位可畏施舍可愛進退可度
　周旋可則容止可觀作事可法徳行可象聲氣可樂動
　作有文言語有章以臨其下謂之有威儀也(舍上聲行/去聲樂音)
　(雒○施用也舍不用也用舍當斯可愛十者皆威儀也/自可畏言曰威自可象言曰儀眞氏曰令尹圍専楚國)
　(之政有簒奪之心形諸威儀必有僣偪于上者故/文子見而知其不終也未幾以簒被殺果不能終)
　　　　　右通論(通論立教明/倫敬身三者)
　
　
　
　
　
　
御定小學集註卷四
　欽定四庫全書
御定小學集註卷五
　　外篇
　　　　説見内篇
　　○詩曰天生烝民有物有則民之秉彜好是懿徳孔子
　　　曰為此詩者其知道乎故有物必有則民之秉彜也
　　　故好是懿徳(懿音意○詩大雅烝民之篇尹吉甫之/所作也朱子曰烝衆也物事也則法也)
　　　(彜常也懿羙也有物必有法如有耳目則有聰明之/徳有父子則有慈孝之心是民所秉執之常性也故)
　　　(人之情無不好此懿徳者胡/氏曰知道知率性之道也)歴傳記接見聞述嘉言
　　　紀善行為小學外篇(傳去聲○歴考前代漢魏晉南/北朝隋唐之傳記承接近代五)
　　　(代之見聞凡言之本乎物則民彜者嘉言也則述之/行之本乎物則民彜者善行也則紀之所以合内篇)
　　　(而為小學之全書也學者讀内篇而逺師虞夏商周/之聖賢讀外篇而近師漢唐宋之君子盛徳大業於)
　　　(是乎在矣奚可以為/童稚之習而忽之哉)
　　　　嘉言第五(嘉善也此篇述漢以来賢者所言之善/言以廣立教明倫敬身也凡九十一章)
　　横渠張先生曰教小兒先要安詳恭敬(横渠地名先生/名載字子厚宋)
　　(郿縣人安静詳審恭荘敬畏/四者小學涵養本原之事也)今世學不講男女從幼便
驕惰壞了到長益凶狠只為未甞為子弟之事則於其
親己有物我不肯屈下病根常在又隨所居而長至死
只依舊(只為之為去聲已音以○安詳恭敬不講而矜/驕惰慢成習此天理所由滅而人欲所由熾也)
(壊謂壊其質性親父母也有物/我猶言分彼此病根即驕惰也)為子弟則不能安灑掃
應對接朋友則不能下朋友有官長則不能下官長為
宰相則不能下天下之賢(此言病根隨所居而長也安/謂安意為之下謂屈己下之)
甚則至於徇私意義理都喪(句/)也只為病根不去隨所
居所接而長(徇私閏切為去聲○徇/從也居居處接交接)○楊文公家訓曰
童稚之學不止記誦養其良知良能當以先入之言為
主(公名億字大年謚文宋浦城人良知者本然之知良/能者本然之能愛親敬長是也程子曰人之㓜也知)
(愚未有所主則當以格言至論日陳於前使盈耳充腹/久自安習若固有之者後雖有讒説揺惑不能入也)
日記故事不拘今古必先以孝弟忠信禮義亷恥等事
如黄香扇枕陸績懷橘叔敖隂德子路負米之類只如
俗説便曉此道理久久成熟德性若自然矣(扇平聲○/故事古今)
(已徃之事也善事父母為孝善事兄長為弟盡己之謂/忠以實之謂信禮者天理之節文義者人心之裁制亷)
(即辭讓之心禮之發也恥即羞惡之心義之發也黄香/扇枕之類即孝弟等事徳性謂得之於天者仁義禮智)
(是也○黄香字文强盡心養親暑則扇枕席冬則以身/温被陸績字公紀年六歳見袁術術出橘績懐三枚拜)
(辭墮地術曰陸郎作賔客而懐橘乎績跪答曰欲歸遺/母術大奇之叔敖楚官名蔿氏名艾為兒時出遊見兩)
(頭蛇殺而埋之歸而泣母問其故對曰聞見兩頭蛇者/死嚮者見之恐去母而死也母曰蛇今安在曰恐他人)
(又見殺而埋之矣母曰吾聞有隂徳者天報以福汝不/死也及長為楚相子路姓仲名由嘗曰昔事二親常食)
(藜藿為親負米百里之外親沒之後為楚大夫從車百/乘積粟萬鍾累茵而坐列鼎而食雖欲食藜藿為親負)
(米何可/得也)○明道程先生曰憂子弟之輕俊者只教以經
學念書不得令作文字子弟凡百玩好皆奪志至於書
札於儒者事最近然一向好著亦自喪志(好去聲下同/著直略切喪)
(去聲○先生名灝字伯淳宋河南人文潞公題其墓曰/明道先生憂者憂其不能致遠也盖少年之輕浮俊秀)
(者惟教以學經讀書則可以收其放心而於道知所向/若使作文字則心愈放而離道逺矣凡百玩好如畫與)
(琴棊之類奪志謂奪其求道之志書習字札小簡書札/固儒者之一藝若專攻乎此則亦喪其求道之志也)
○伊川程先生曰教人未見意趣必不樂學欲且教之
歌舞如古詩三百篇皆古人作之如關雎之類正家之
始故用之鄉人用之邦國日使人聞之此等詩其言簡
奥今人未易曉别欲作詩略言教童子灑掃應對事長
之節令朝夕歌之似當有助(樂五教切○伊川地名先/生名頤字正叔明道之弟)
(趣指趣也樂喜好也關睢周南國風詩之首篇關睢等/詩為教於閨門之内乃正家之始故當時上下通用之)
(簡奥者辭簡約而意深奥也以灑掃等事編為韻語令/朝夕詠歌之庶見意趣而好學矣朱子曰嘗疑曲禮衣)
(無撥足無蹶將上堂聲必揚將入/戸視必下等皆是古人教小兒語)○陳忠肅公曰幼學
之士先要分别人品之上下何者是聖賢所為之事何
者是下愚所為之事向善背惡去彼取此此幼學所當
先也(别必列切背音佩○公名瓘字瑩中號了翁忠肅/謚也宋延平人吳氏曰當向當取者上品聖賢也)
(當背當去者/下品下愚也)顔子孟子亞聖也學之雖未至亦可為賢
人今學者若能知此則顔孟之事我亦可學(此下言聖/賢之事當)
(向而取也亞次也/學之謂學顔孟也)言溫而氣和則顔子之不遷漸可學
矣過而能悔又不憚改則顔子之不貳漸可學矣(朱子/曰遷)
(移也貳復也怒於甲者不移/於乙過於前者不復於後)知理鬻之戲不如俎豆念
慈母之愛至於三遷自幼至老不厭不改終始一意則
我之不動心亦可以如孟子矣(鬻音育○埋墓間之事/鬻市中之事俎豆學宫)
(之事此即三遷之教也不厭/謂學不倦不改謂守不變)若夫立志不高則其學皆
常人之事語及顔孟則不敢當也其心必曰我為孩童
豈敢學顔孟哉此人不可以語上矣先生長者見其卑
下豈肯與之語哉先生長者不肯與之語則其所與語
皆下等人也言不忠信下等人也行不篤敬下等人也
過而不知悔下等人也悔而不知改下等人也聞下等
之語為下等之事譬如坐於房舍之中四面皆墻壁也
雖欲開明不可得矣(語去聲行去聲○此言下愚之事/當背而去也下等之語下等之事)
(皆蔽塞人心之牆壁也開而明之在立志以學聖賢而/已吳氏曰言偽而行薄恥過而遂非所聞所行無一不)
(歸於下愚之習耳目壅塞中心昏蔽一物/無所見一歩不可行欲求開明何可得哉)○馬援兄子
嚴敦並喜譏議而通輕俠客援在交趾還書誡之曰吾
欲汝曹聞人過失如聞父母之名耳可得聞口不可得
言也(俠音協○援字文淵漢茂陵人嚴敦援兄二子名/譏譏誚議議論侠謂以權力俠輔人通輕俠客交)
(通輕薄遊侠之客也交/趾郡名汝曹汝軰也)好議論人長短妄是非正法此
吾所大惡也寜死不願聞子孫有此行也(好去聲下同/惡去聲行去)
(聲○妄是非正法謂/妄談國法之是非)龍伯高敦厚周慎口無擇言謙約
節儉亷公有威吾愛之重之願汝曹效之(伯高名述京/兆人敦篤而)
(重厚周密而謹慎出言皆善而無可選擇謙約節/儉而不驕奢亷公有威而不私䙝皆君子之常道)杜季
良豪俠好義憂人之憂樂人之樂清濁無所失父喪致
客數郡畢至吾愛之重之不願汝曹效也(樂音雒下同/○季良名保)
(人有憂已亦為之憂人有樂已亦為之樂不辨清濁待/之皆無所失故父喪致客數郡皆至也此輕俠之事)
效伯高不得猶爲謹敕之士所謂刻鵠不成尚類鶩者
也效季良不得陷爲天下輕薄子所謂畫虎不成反類
狗者也(敕音勑鶩音木○吳氏曰鵠鶩皆/鳥而略相似虎狗皆獸而絶不同)○漢昭烈將
終勑後主曰勿以惡小而為之勿以善小而不為(漢劉/氏王)
(天下之號昭烈漢帝名備字元徳勑戒也後主昭烈/之子名禪朱子曰善必積而後成惡雖小而可戒)○
諸葛武侯戒子書曰君子之行静以修身儉以養徳非
澹泊無以明志非寜静無以致遠(行去聲○侯名亮字/孔明諸葛其姓也事)
(漢昭烈為丞相謚忠武子瞻字思逺静即寜静也儉即/澹泊也寜静則心不逐於物故可以修身致逺澹泊則)
(心不汩於欲故/可以養徳明志)夫學湏静也才湏學也非學無以廣才
非静無以成學慆慢則不能研精險躁則不能理性年
與時馳意與歳去遂成枯落悲歎窮廬將復何及也(慆/音)
(滔躁音竈復扶又切○廣才充廣其才也慆淫也慆慢/則心不收故不能研究精微之理險躁則心妄動故不)
(能理治氣質之性盖人之年意與時歳而俱徃不暫駐/也失時不學遂與草木同枯落雖悲歎而無及矣眞氏)
(曰孔明此書/真格言也)○柳玭嘗著書戒其子弟曰壞名災己辱
先喪家其失尤大者五宜深誌之(玭蒲眠切○玭字直/清唐柳公綽之孫仲)
(郢之子壊敗/也誌記也)其一自求安逸靡甘澹泊苟利於已不恤
人言(此言不勤儉之失/靡不也恤憂也)其二不知儒術不悦古道懵前
經而不恥論當世而觧頤身既寡知惡人有學(懵母總/切解音)
(蟹頤音怡惡去聲○此言不好學之失懵無知貌頤口/旁也人笑則口旁觧言其於前聖之經無所知而不恥)
(於當世之事妄/議之以為笑也)其三勝己者厭之佞己者悦之唯樂戲
談莫思古道聞人之善嫉之聞人之惡揚之浸漬頗僻
銷刻徳義簪裾徒在廝養何殊(樂去聲漬音恣頗音坡/廝音思○此言不好善)
(之失厭惡佞諂嫉妬揚播也頗僻謂偏頗邪僻之行浸/漬頗僻漸染於惡也銷刻徳義斵喪其善也簪裾猶言)
(衣冠廝養謂奴僕/徒空也殊異也)其四崇好優游耽嗜麴蘖以銜杯為
髙致以勤事為俗流習之易荒覺已難悔(好去聲蘖魚/列切○此言)
(好宴樂之失崇尚也吳氏曰麴蘖銜杯皆言酒也高致/謂高尚之風致勤事勤於事業也言好逸嗜酒自以為)
(高反鄙勤事者為俗流此/心既荒雖知而不能悔也)其五急於名宦匿近權要一
資半級雖或得之衆怒羣猜鮮有存者(猜倉才切○此/言好奔競之失)
(名宦顯仕也匿近隂附也權要有勢位者資猶/品也猜恨也鮮少也言雖或得官終必失之)余見名
門右族莫不由祖先忠孝勤儉以成立之莫不由子孫
頑率奢傲以覆墜之成立之難如升天覆墜之易如燎
毛言之痛心爾宜刻骨(覆音福下同燎音料○古人以/右為尊名門右族皆大家也頑)
(劣輕率奢侈驕傲皆敗家之由也燎燒也/刻骨猶言銘心亦深誌之意而語加切耳)○范魯公質
為宰相從子杲嘗求奏遷秩質作詩曉之(從去聲杲音/稿○質字文)
(素周宰相事宋封魯國公從子/兄之子也名杲遷陞也秩職也)其略曰戒爾學立身莫
若先孝悌怡怡奉親長不敢生驕易戰戰復兢兢造次
必於是(造音操○孝悌者立身之本怡怡和悦也驕驕/傲易慢易戰戰恐懼兢兢戒謹造次急遽苟且)
(之時是指/孝悌也)戒爾學干禄莫若勤道藝嘗聞諸格言學而
優則仕不患人不知惟患學不至(干求也禄俸也道道/理藝文藝諸語辭格)
(猶法也優有餘力也學/優則仕子夏之法言也)戒爾遠恥辱恭則近乎禮自卑
而尊人先彼而後己相鼠與茅鴟宜鑑詩人刺(相去聲/鴟音笞)
(○朱子曰恭致敬也禮節文也致恭而中其節則能遠/恥辱矣自卑尊人先彼後己致恭之事也相䑕詩名其)
(辭曰相䑕有體人而無禮人而無禮胡不遄死茅䲭亦/詩名今亡其辭矣二詩皆刺無禮也鑑照也刺譏諷相)
(視/也)戒爾勿放曠放曠非端士周孔垂名教齊梁尚清議
南朝稱八達千載穢青史(放放蕩曠疎曠端士正士也/周孔謂周公孔子名教謂人)
(倫之教有實有名也齊梁皆都江南故又稱南朝清議/清虚之談也八達謂晉胡母輔之謝鯤阮放畢卓羊曼)
(桓彜阮孚光逸八人終日清談酣飲為曠達也當時雖/稱之而無禮無法得罪名教其姓名久汚史冊亦可賤)
(矣古史以竹/故曰青史)戒爾勿嗜酒狂藥非佳味能移謹厚性化
為凶險類古今傾敗者歴歴皆可記(酒能亂性是狂藥/也古今以之而傾)
(覆喪敗/者多矣)戒爾勿多言多言衆所忌苟不慎樞機災厄從
此始是非毁譽間適足為身累(厄一作危譽平聲○戸/之開闔由於樞弩之張)
(弛由於機人之禍福榮辱由於言故比言於樞機災厄/謂禍辱毁者稱人之惡而損其真也譽者揚人之善而)
(過其實也以言而是非毁譽人/皆取禍召辱祇足自累而已)舉世重交游擬結金蘭
契忿怨容易生風波當時起所以君子心汪汪淡如水
(當去聲○易曰二人同心其利斷金同心之言其臭如/蘭契合也風波比忿怨勢利之交一言不合則怒氣相)
(加如風波之起矣汪汪深廣貌記曰君子之交/如水小人之交如醴君子淡以成小人甘以壞)舉世好
承奉昻昻增意氣不知承奉者以爾為玩戲所以古人
疾籧篨與戚施(籧音渠篨音除施音叶去聲○疾憎惡/也籧篨龜胷者戚施駞背者籧篨不能)
(俯戚施不能仰皆醜疾也/陳氏曰好承奉之態似之)舉世重游俠俗呼為氣義為
人赴急難往往陷囚繫所以馬援書殷勤戒諸子(為去/聲難)
(去聲繫音係○游俠之徒輕身以徇人似乎有氣有義/而非正故馬援之書曰寜死不願聞子孫有此行也)
舉世賤清素奉身好華侈肥馬衣輕裘揚揚過閭里雖
得市童憐還為識者鄙(衣去聲○揚揚自得之/意憐猶愛也鄙猶賤也)我本羈
旅臣遭逢堯舜理位重才不充戚戚懷憂畏深淵與薄
氷蹈之唯恐墜爾曹當憫我勿使増罪戾閉門歛踪跡
縮首避名勢勢位難久居畢竟何足恃(羈音肌蹈音稻/戻音麗縮所六)
(切○羈寄旅寓理治也質既相周復相宋故自謂羈旅/之臣宋太祖受周禪故比之堯舜之治戚戚憂畏意若)
(蹈淵氷言憂畏之甚也曹即軰也戾亦罪也戒其勿求/遷秩以增己罪也畢竟終也又言爾等當深自歛避勿)
(求遷秩盖富貴/無常不足恃也)物盛則必衰有隆還有替速成不堅牢
亟走多顛躓灼灼園中花早發還先萎遲遲澗畔松鬱
鬱含晚翠賦命有疾徐青雲難力致寄語謝諸郎躁進
徒為耳(亟音擊躓音至萎音穢○隆興替廢亟急也顛/躓蹉跌也萎枯疾速徐遲也青雲比名位之髙)
(顯也躁急徒空也此一節首八句言人物之常/理次二句言富貴有定命末二句總括而戒之)○康節
邵先生戒子孫曰上品之人不教而善中品之人教而
後善下品之人教亦不善不教而善非聖而何教而後
善非賢而何教亦不善非愚而何(先生名雍字堯夫康/節諡也宋河南人氣)
(質之性雖有是三品然天地之性初無少異愚/者果能奮然用力於善未必不可以為賢也)是知善
也者吉之謂也不善也者凶之謂也(為善者為吉人/為惡者為凶人)吉
也者目不觀非禮之色耳不聽非禮之聲口不道非禮
之言足不踐非禮之地人非善不交物非義不取親賢
如就芝蘭避惡如畏蛇蠍或曰不謂之吉人則吾不信
也(蠍音歇○此一節/言為善者為吉人)凶也者語言詭譎動止隂險好利
飾非貪淫樂禍疾良善如讎隙犯刑憲如飲食小則隕
身滅性大則覆宗絶嗣或曰不謂之凶人則吾不信也
(詭音癸譎音厥樂音雒讎音酬隙乞逆切隕音允○此/一節言為惡者為凶人隂暗也餙非文過也貪淫嗜慾)
(也樂禍樂人有禍也如讎隙疾之甚也如飲食好而甘/之也隕猶喪也覆猶傾也吳氏曰隕身滅性禍止一身)
(故曰小覆宗絶嗣/祸及一族故曰大)傳有之曰吉人為善惟日不足凶人
為不善亦惟日不足汝等欲為吉人乎欲為凶人乎(傳/去)
(聲○傳之言今見書泰誓篇惟日不/足者言終日為之而猶以為不足也)○節孝徐先生訓
學者曰諸君欲為君子而使勞己之力費己之財如此
而不為君子猶可也不勞己之力不費己之財諸君何
不為君子鄉人賤之父母惡之如此而不為君子猶可
也父母欲之鄉人榮之諸君何不為君子(惡去聲○先/生名積字仲)
(車節孝諡也宋山陽人諸/君指學者君子成徳之稱)又曰言其所善行其所善思
其所善如此而不為君子未之有也言其不善行其不
善思其不善如此而不為小人未之有也(吳氏曰君子/小人之分在)
(乎口之所言身之所/行心之所思而已)○胡文定公與子書曰立志以明
道希文自期待(公名安國字康侯文定諡也宋建安人/三子寅字明仲寜字和仲宏字仁仲志)
(者心之所之也明道程伯子也朱子稱其十四五歳便/學聖人希文范文正公也朱子稱其自做秀才便以天)
(下為己任立志以二公自期待而力/行以求至焉聖賢之徳業不遠矣)立心以忠信不欺
為主本(心者身之主也不欺即忠信之謂人無寔心言/行雖善終非聖賢之徒故立心必以是為主為)
(本/)行己以端莊清慎見操執(操平聲○操執皆守也端/正莊肅清白謹慎惟有守)
(者能/之)臨事以明敏果斷辨是非(熊氏曰事有是非惟明/敏可以立見惟果斷可)
(以早/決)又謹三尺考求立法之意而操縱之斯可為政不
在人後矣(操平聲○此言為政之方三尺謂法律古者/以三尺竹簡書之操縱謂本法意原人情而)
(適寛嚴/之宜也)汝勉之哉治心脩身以飲食男女為切要從古
聖賢自這裏做工夫其可忽乎(飲食男女人之大欲存/焉一念之偏不能自克)
(則陷其身於惡而不可振矣故治心修身必以是為切/要古之聖賢如禹之菲飲食湯之不邇聲色皆從此做)
(工夫/者也)○古靈陳先生為仙居令教其民曰為吾民者父
義母慈兄友弟恭子孝夫婦有恩男女有别子弟有學
鄉閭有禮貧窮患難親戚相救婚姻死喪鄰保相助無
墮農業無作盗賊無學賭博無好争訟無以惡陵善無
以富吞貧行者譲路耕者譲畔斑白者不負戴於道路
則為禮義之俗矣(别必列切難去聲墮音灰又音惰好/去聲○古靈村名先生名襄字述古)
(宋福州人仙居台州屬邑義謂能正其家有恩謂貧窮/相守若棄妻不養夫亡改嫁是無恩也有别謂男有婦)
(女有夫不相亂也有禮謂歳時相往来及燕飲叙齒之/類患難為水火盗賊之類墮廢墜也陵侵欺也吞兼并)
(也譲路若少避長輕避重之類譲畔謂地有界/畔不相侵奪也此皆孟子所謂善敎得民者)
　　　　右廣立教
司馬溫公曰凡諸卑幼事無大小毋得專行必咨禀於
家長(公姓司馬名光字君實宋/陕州人贈温國公咨謀也)○凡子受父母之命必
籍記而佩之時省而速行之事畢則返命焉(省音醒○/籍簿也佩)
(謂服於身省察也/視也返命復命也)或所命有不可行者則和色柔聲具
是非利害而白之待父母之許然後改之若不許苟於
事無大害者亦當曲從若以父母之命為非而直行己
志雖所執皆是猶為不順之子况未必是乎(備陳是非/利害之兩)
(端而禀白之欲父/母自喻也曲委曲)○横渠先生曰舜之事親有不悦者
為父頑母嚚不近人情若中人之性其愛惡若無害理
必姑順之(為去聲嚚音銀惡去聲○舜盡事親之道宜/得親之悦矣而猶不悦者為其頑嚚不近人)
(情也今天下人之父母若舜之父母/者盖寡矣事親不悦何以為人乎)若親之故舊所喜
當極力招致賔客之奉當極力營辦務以悦親為事不
可計家之有無然又湏使之不知其勉强勞苦苟使見
其為而不易則亦不安矣(强上聲易音異○故舊所喜/謂故舊中所喜者賔客之奉)
(謂酒餚/之類)○羅仲素論瞽瞍底豫而天下之為父子者定
云只為天下無不是底父母(底音止為去聲底音低○/仲素名從彦宋豫章人底)
(致也豫悦樂也定者子孝父慈各得其所也孟子曰舜/盡事親之道而瞽瞍底豫瞽瞍底豫而天下之為父子)
(者定羅氏讀之而有是論盖天下無不愛子之父/母豈有不是者哉子孝則父母之心自悦樂矣)了翁
聞而善之曰唯如此而後天下之為父子者定彼臣弑
其君子弑其父常始於見其有不是處耳(了翁陳忠肅/公也臣子弑)
(逆當起於一念之差以君父所為不是也若知天下無/不是底君父惡有弑逆之事哉真氏曰罪已而不非其)
(親者仁人孝子之心也怨親而/不反諸己者亂臣賊子之心也)○伊川先生曰病臥於
牀委之庸醫比之不慈不孝事親者亦不可不知醫(委/猶)
(付託也病者死生所係而委之庸醫是飲藥以加病也/故親有疾而委之庸醫比之不孝子有疾而委之庸醫)
(比之不慈子能知醫則可以/養親且不為庸醫所誤矣)○横渠先生嘗曰事親奉
祭豈可使人為之(事父母奉祭祀皆當親為之葉/氏曰使人代為孝敬之心安在)○伊
川先生曰冠昏喪祭禮之大者今人都不理㑹豺獺皆
知報本今士大夫家多忽此厚於奉養而薄於先祖甚
不可也(冠去聲豺音柴獺音撻養去聲○冠以責成人/昏以承宗事喪以慎終祭以追遠理㑹謂講而)
(行之孟春獺祭魚季秋豺祭獸皆有報本之意豈可/人而不如獸乎此字指報本言奉養謂奉養其親)某
嘗修六禮大略家必有廟廟必有主月朔必薦新時祭
用仲月冬至祭始祖立春祭先祖季秋祭禰忌日遷主
祭於正寢凡事死之禮當厚於奉生者(禰乃里切○六/禮冠昏喪祭鄉)
(飲酒士相見之禮也主木主也所以依神新謂新物禰/父廟也遷猶奉也正寢猶正堂也月朔一月之始四時)
(天道之變冬至陽生之始立春物生之始季秋物成之/始忌日親之死日君子於此必有悽愴怵惕之心故因)
(之而行追遠之禮此言祭禮之大略司馬溫公/曰國家時祭用孟月私家不敢用故用仲月)人家能
存得此等事數件雖幼者可使漸知禮義(存謂行之久/而不廢也)
○司馬溫公曰冠者成人之道也成人者將責為人子
為人弟為人臣為人少者之行也將責四者之行於人
其禮可不重與(冠去聲下同行去聲下同與平聲○所/謂成人者非謂形體異於童子也將責)
(孝弟忠順之行也四行立而後/可以為人故冠為成人之道)冠禮之廢久矣近世以
来人情尤為輕薄生子猶飲乳已加巾帽有官者或為
之製公服而弄之過十歳猶總角者盖鮮矣彼責以四
者之行豈能知之故徃往自幼至長愚騃如一由不知
成人之道故也(乳音汝為去聲騃五駭切○巾㡌士庶/所著者有官如今之廕襲也弄戲鮮少)
(騃癡/也)古禮雖稱二十而冠然世俗之弊不可猝變若敦
厚好古之君子俟其子年十五以上能通孝經論語粗
知禮義之方然後冠之斯其羙矣(猝倉沒切好去聲俟/音似上上聲○猝遽)
(也/)○古者父母之喪既殯食粥齊衰疏食水飲不食菜
果(齊音咨衰音崔疏音疎下同食音似下同○衰喪服/也緝其旁及下際曰齊衰不緝曰斬衰疏食粗飯也)
(言父母之喪既殯始食粥若齊衰之喪/既殯得疏食水飲異於父母之喪也)父母之喪既虞
卒哭疏食水飲不食菜果期而小祥食菜果又期而大
祥食醯醬(期音箕醯音希○虞祭名既葬而虞虞之言/安也以魂氣無所不之故三行虞祭以安之)
(既虞而卒哭自是哀至則哭猶朝夕哭也/期周年也祥吉也祭用吉禮也醯醋也)中月而禫禫
而飲醴酒始飲酒者先飲醴酒始食肉者先食乾肉古
人居喪無敢公然食肉飲酒者(禫徒感切醴音理乾音/干○中月間一月也禫)
(祭名大祥之後間一月而禫禫者澹澹然平安之意喪/至此凡二十七月也酒二宿熟者曰醴醴酒味薄乾肉)
(味澀先食之者不忍/遽御醇厚之味也)漢昌邑王奔昭帝之喪居道上不
素食霍光數其罪而廢之(數上聲○漢劉氏王天下之/號昌邑王名賀昭帝崩無子)
(賀嗣位光字子孟時為/大將軍廢賀為海昏侯)晉阮籍負才放誕居喪無禮何
曾面質籍於文帝坐曰卿敗俗之人不可長也因言於
帝曰公方以孝治天下而聽阮籍之重哀飲酒食肉於
公坐宜擯四裔無令汚染華夏(誕音但○晉司馬氏篡/國之號阮籍人姓名自)
(負其才放蕩妄誕曾字頛考籍曾皆晉臣質謂正言之/文帝司馬昭也時為晉公卿指籍公指昭聽猶許也重)
(哀謂親喪擯斥也四/裔四夷華夏中國也)宋廬陵王義真居武帝憂使左右
買魚肉珍羞於齋内别立廚帳㑹長史劉湛入因命曘
酒炙車螯湛正色曰公當今不宜有此設義真曰旦甚
寒長史事同一家望不為異酒至湛起曰既不能以禮
自處又不能以禮處人(曘音暖螯音翺處上聲○宋南/朝劉氏簒國之號義真武帝裕)
(之子居憂即居喪珍羞美食㑹遇也湛字𢎞仁/吳氏曰曘當作㬉古暖字炙燒也車螯海蛤也)隋煬帝
為太子居文獻皇后喪每朝令進一溢米而私令外取
肥肉脯鮓置竹筒中以蠟閉口衣襆裹而納之(煬音様/溢音逸)
(襆音僕裹音果○隋楊氏據國之號煬帝/名廣溢一手所握也衣襆即今之袱也)湖南楚王馬
希聲葬其父武穆王之日猶食雞臛其官屬潘起譏之
曰昔阮籍居喪食蒸肫何代無賢(臛音郝○五代之時/馬殷據湖南武穆王)
(即殷也雞臛雞肉羮也蒸肫蒸/熟豬也何代無賢反辭以譏之)然則五代之時居喪食
肉者人猶以為異事是流俗之弊其来甚近也今之士
大夫居喪食肉飲酒無異平日又相從宴集靦然無愧
人亦恬不為怪禮俗之壞習以為常悲夫(靦他典切恬/音甜○承上)
(文潘起之譏而言五代梁唐晉漢周/也靦面見人之貌恬安也怪異也)乃至鄙野之人或
初喪未歛親賔則齎酒饌往勞之主人亦自備酒饌相
與飲啜醉飽連日及葬亦如之甚者初喪作樂以娛尸
及殯葬則以樂導輀車而號泣隨之亦有乗喪即嫁娶
者噫習俗之難變愚夫之難曉乃至此乎(斂去聲勞去/聲啜昌恱切)
(輀音而號平聲○勞/慰勞輀車喪車也)凡居父母之喪者大祥之前皆未
可飲酒食肉(禮/也)若有疾暫湏食飲疾止亦當復初必若
素食不能下咽久而羸憊恐成疾者可以肉汁及脯醢
或肉少許助其滋味不可恣食珍羞盛饌及與人燕樂
是則雖被衰麻其實不行喪也唯五十以上血氣既衰
必資酒肉扶養者則不必然耳(咽音煙羸音雷憊音敗/樂音雒衰音崔上上聲)
(○暫權也食飲食肉飲/酒也羸憊羸瘦疲憊也)其居喪聽樂及嫁娶者國有正
法此不復論(復扶又切○/法謂法律)○父母之喪中門外擇樸陋
之室為丈夫喪次斬衰寢苫枕塊不脫絰帶不與人坐
焉婦人次於中門之内别室撤去帷帳衾褥華麗之物
(樸音朴衰音崔苫失亷切枕去聲絰音迭撤直列切○/樸樸素陋隘陋苫藁薦塊土墼麻在首曰絰在腰曰帶)
(撤亦去也皆哀痛之/至有所不安而然)男子無故不入中門婦人不得輒
至男子喪次(内外之/辨當然)晉陳壽遭父喪有疾使婢丸藥客
往見之鄉黨以為貶議坐是沉滯坎坷終身嫌疑之際
不可不慎(坷音可○陳壽人姓名貶議謂貶抑而議論/之坐猶為也沉滯不振也坎坷不遇也嫌疑)
(事之可嫌/可疑者)○父母之喪不當出若為喪事及有故不得
已而出則乗樸馬布裹鞍轡(為去聲樸音/朴○樸素也)○世俗信浮
屠誑誘凡有喪事無不供佛飯僧云為死者滅罪資福
使生天堂受諸快樂不為者必入地獄剉燒舂磨受諸
苦楚殊不知死者形既朽滅神亦飄散雖有剉燒舂磨
且無所施又况佛法未入中國之前人固有死而復生
者何故都無一人誤入地獄見所謂十王者耶此其無
有而不足信也明矣(屠音徒誑古况切供去聲飯上聲/為去聲樂音雒舂書容切磨去聲)
(復音伏○浮屠佛氏也誑欺也誘引也云猶言也滅消/也資助也諸衆也不為謂不供佛飯僧也刀剉火燒碓)
(舂碾磨甚言其苦楚也殊絶也形形體神神魂佛法入/中國始於漢明帝言前此之時人死而復生者有矣未)
(嘗聞有入地獄見十王者以未有佛法惑人本無天堂/地獄故也後世有死而復生云入地獄見十王者乃佛)
(法所/惑耳)○顔氏家訓曰吾家巫覡符章絶於言議汝曹所
見勿為妖妄(覡刑狄切○顔氏名之推北朝人作家訓/巫女巫覡男巫符章即書符拜章之術皆)
(妖怪妄誕/之事也)○伊川先生曰人無父母生日當倍悲痛更
安忍置酒張樂以為樂若具慶者可矣(為樂之樂音雒/○念父母鞠育)
(之劬勞故倍增悲痛父母俱存/曰具慶可者可置酒張樂也)○呂氏童蒙訓曰事君
如事親事官長如事兄與同僚如家人待羣吏如奴僕
愛百姓如妻子處官事如家事然後能盡吾之心如有
毫末不至皆吾心有所未盡也(吕氏名本中字居仁宋/正獻公之曾孫作童䝉)
(訓盡吾之心/致其誠而已)○或問簿佐令者也簿所欲為令或不從
奈何伊川先生曰當以誠意動之今令與簿不和只是
爭私意(佐去聲○簿者縣之佐/令者縣之長動感動也)令是邑之長若能以事
父兄之道事之過則歸已善則惟恐不歸於令積此誠
意豈有不動得人(孟子曰至誠而不/動者未之有也)○明道先生曰一
命之士苟存心於愛物於人必有所濟(周禮一命受職/如今之第九品)
(也苟誠也物即人也一/命猶然况居大位者乎)○劉安禮問臨民明道先生曰
使民各得輸其情問御吏曰正已以格物(安禮字立之/明道弟子輸)
(猶盡也平易近民使下情各得上達則所以處之者自/無不當矣御馭也格正也范氏曰未有已不能正而能)
(正人/者)○伊川先生曰居是邦不非其大夫此理最好(不/非)
(議其過惡有忠敬意/此古語而程子稱之)○童䝉訓曰當官之法唯有三事
曰清曰慎曰勤知此三者則知所以持身矣(吳氏曰淸/謂亷潔不)
(汚慎謂謹守禮法勤謂勤於職業能/是三者則能持身而可以治人矣)○當官者凡異色
人皆不宜與之相接巫祝尼媼之類尤宜疎絶要以清
心省事為本(媼音襖○異色人謂不務常業之人巫祝/皆事鬼神者尼女僧媼牙婆也此軰一接)
(之内則伺意以納賄外則誑人以行私善敗事害政故/當一切禁絶清心謂不以物欲累心省事謂不作無益)
(之/事)○後生少年乍到官守多為猾吏所餌不自省察所
得毫末而一任之間不復敢舉動大抵作官嗜利所得
甚少而吏人所盜不貲矣以此被重譴良可惜也(少去/聲猾)
(音滑餌音耳省音醒復扶又切貲音咨譴去戰切○猾/狡猾餌釣餌不敢舉動為吏所制也不貲不可量也譴)
(罪責/也)○當官者先以暴怒為戒事有不可當詳處之必
無不中若先暴怒只能自害豈能害人(處上聲中去聲/○暴怒怒之暴)
(者中中/理也)○當官處事但務著實如塗摖文字追改日月
重易押字萬一敗露得罪反重亦非所以養誠心事君
不欺之道也(處上聲著直略切摖音/砌重平聲○摖挑取也)○王吉上疏曰夫
婦人倫大綱夭壽之萌也世俗嫁娶太蚤未知為人父
母之道而有子是以教化不明而民多夭(疏所助切○/漢王吉字子)
(陽琅邪人疏奏疏也夭短命也萌芽也古者二十而嫁/三十而娶後世反是嫁娶太蚤故民多夭未知為人父)
(母之道而有子/故教化不明)○文中子曰婚娶而論財夷虜之道也
君子不入其鄉古者男女之族各擇徳焉不以財為禮
(虜音魯○文中子姓王名通字仲淹隋之大儒也門人/私謚曰文中子不入其鄉不與之共處也徳謂男女之)
(性行財謂男之/聘財女之資裝)○早婚少聘教人以偷妾媵無數教人
以亂且貴賤有等一夫一婦庶人之職也(少去聲媵以/正切○偷薄)
(也媵從嫁者亂真氏謂内或䧟子弟於惡外/或生僮僕之變是也等謂妾媵之等數也)○司馬温
公曰凡議婚姻當先察其壻與婦之性行及家法如何
勿苟慕其富貴(行去聲○婦家曰婚/男家曰姻苟但也)壻苟賢矣今雖貧
賤安知異時不富貴乎苟為不肖今雖富盛安知異日
不貧賤乎(此言壻之性行當察也/苟誠也不肖即不賢)婦者家之所由盛衰
也苟慕一時之富貴而娶之彼挟其富貴鮮有不輕其
夫而傲其舅姑養成驕妬之性異日為患庸有極乎(鮮/上)
(聲○此言婦之性行當察也婦賢則家/道盛不賢則家道衰故曰所繇盛衰)借使因婦財以
致富依婦勢以取貴苟有丈夫之志氣者能無愧乎(富/貴)
(有命不可必得假使得/之是亦妾婦之妾婦耳)○安定胡先生曰嫁女必湏勝
吾家者勝吾家則女之事人必欽必戒娶婦必湏不若
吾家者不若吾家則婦之事舅姑必執婦道(安定地名/先生名瑗)
(字翼之宋泰州人欽欽敬戒戒謹吳氏曰/女婦之性大率畏慕富盛而厭薄貧賤)○或問孀婦
於理似不可取如何伊川先生曰然凡取以配身也若
取失節者以配身是已失節也(孀音霜取音娶下同○/此言孀婦不可取無夫)
(曰/孀)又問或有孤孀貧窮無託者可再嫁否曰只是後世
怕寒餓死故有是説然餓死事極小失節事極大(此言/孀婦)
(不可/再嫁)○顔氏家訓曰婦主中饋唯事酒食衣服之禮耳
國不可使預政家不可使幹蠱如有聰明才智識達古
今正當佐輔君子勸其不足必無牝雞晨鳴以致禍也
(食音似蠱音古牝毗忍切○進食曰饋居中饋食婦人/主之預干也幹猶主也蠱事也君子夫也牝雞雌雞也)
(牝雞晨鳴婦人預政幹蠱之喻也/婦人預政幹蠱則有敗亡之禍矣)○江東婦女略無交
遊其婚姻之家或十數年間未相識者唯以信命贈遺
致慇懃焉(遺音位○江東大江之東略無交遊絶不與/外人往還也以用也信命以言贈遺以物皆)
(所以通慇/懃之意)鄴下風俗專以婦持門戸爭訟曲直造請逢
迎代子求官為夫訴屈此乃恒代之遺風乎(鄴音業造/土到切○)
(鄴下古之相州造請謂謁人於外逢迎謂延客於家恒/代皆燕趙間地名燕太子丹不愛後宫美女以結士故)
(其遺風/如此)○夫有人民而後有夫婦有夫婦而後有父子
有父子而後有兄弟一家之親此三者而已矣自兹以
往至於九族皆本於三親焉故於人倫為重者也不可
不篤(夫音扶○三親夫婦父子兄弟也九族髙曾祖父/己身及子孫曾元九者及旁親也篤厚也三親於)
(人倫為重不厚/則無所不薄矣)兄弟者分形連氣之人也方其幼也父
母左提右挈前襟後裾食則同案衣則傳服學則連業
遊則共方雖有悖亂之人不能不相愛也(吳氏曰兄弟/同出於父母)
(故形分而氣同左提右挈謂父母左手引兄以行右手/挈弟以走也前襟後裾謂兄前挽父母之襟弟後牽父)
(母之裾也/服著也)及其壯也各妻其妻各子其子雖有篤厚之
人不能不少衰也(衰者相愛/之情衰也)娣姒之比兄弟則疎薄矣
今使疎薄之人而節量親厚之恩猶方底而圎盖必不
合矣唯友悌深至不為傍人之所移者免夫(娣音弟姒/音似為去)
(聲○長婦為姒少婦為娣疎薄謂娣姒親厚謂兄/弟節量猶言裁處傍人亦謂娣姒免者免於衰也)○柳
開仲塗曰皇考治家孝且嚴旦望弟婦等拜堂下畢即
上手低面聽我皇考訓誡曰人家兄弟無不義者盡因
娶婦入門異姓相聚爭長競短漸漬日聞偏愛私藏以
致背戾分門割戸患若賊讐皆汝婦人所作男子剛腸
者幾人能不為婦人言所惑吾見多矣若等寜有是耶
退則惴惴不敢出一語為不孝事開軰抵此頼之得全
其家云(上上聲漸音尖漬音恣背音佩戾音利惴之瑞/切○開字仲塗宋大名人父沒稱皇考旦謂朔)
(旦上手义手也漸漬為譖言如水之浸潤不驟也偏愛/各有所欲也私蔵各冇所蓄也若汝也惴惴恐懼之貌)
(抵此猶言至今全/謂不分異云語辭)○伊川先生曰今人多不知兄弟之
愛且如閭閻小人得一食必先以食父母夫何故以父
母之口重於己之口也得一衣必先以衣父母夫何故
以父母之體重於己之體也至於犬馬亦然待父母之
犬馬必異乎己之犬馬也獨愛父母之子却輕於己之
子甚者至若讐敵舉世皆如此惑之甚矣(夫音扶下同/衣去聲○閭)
(閻里巷之門也仇敵仇讐相敵也惑謂蔽惑而不知輕/重也夫愛父母之口體犬馬重於己之口體犬馬者天)
(理之明也愛父母之子輕於己之子者人欲/之蔽也推其所明而逹之於其所蔽則弟矣)○横渠先
生曰斯干詩言兄及弟矣式相好矣無相猶矣言兄弟
宜相好不要相學猶似也人情大抵患在施之不見報
則輟故恩不能終不要相學己施之而已(好如字輟音/拙已音紀○)
(斯干小雅篇名式語辭好和好輟止也朱子曰不要相/學是不要相學其不好處如兄能愛其弟弟却不恭其)
(兄兄豈可學弟之不恭而遂忘其愛但當盡其愛而已/如弟能恭其兄兄却不愛其弟弟豈可學兄之不愛而)
(遂忘其恭但當/盡其恭而已)○伊川先生曰近世淺薄以相歡狎為
相與以無圭角為相歡愛如此者安能久若要久湏是
恭敬君臣朋友皆當以敬為主也(歡狎為歡好而䙝狎/也無圭角謂去方而)
(為圓/也)○橫渠先生曰今之朋友擇其善柔以相與拍肩
執袂以為氣合一言不合怒氣相加朋友之際欲其相
下不倦故於朋友之間主其敬者日相親與得效最速
(袂音寐○善柔謂善為柔媚氣合謂意氣相/合相下謂彼此相譲效即忠告善道之益也)○童蒙訓
曰同僚之契交承之分有兄弟之義至其子孫亦世講
之前軰專以此為務今人知之者盖少矣又如舊舉將
及嘗為舊任按察官者後已官雖在上前軰皆辭避坐
下坐風俗如此安得不厚乎(分音問將去聲○交承新/舊官交代也舉將舉主也)
○范文正公為叅知政事時告諸子曰吾貧時與汝母
養吾親汝母躬執爨而吾親甘旨未嘗充也今而得厚
禄欲以養親親不在矣汝母亦已早世吾所最恨者忍
令若曹享富貴之樂也(爨取亂切樂音雒○公名仲淹/字希文諡文正宋吳縣人公二)
(歳而孤親謂母也爨炊爨也甘旨/羙味也早世早沒也若曹汝軰也)吾吳中宗族甚衆於
吾固有親疎然吾祖宗視之則均是子孫固無親疎也
苟祖宗之意無親疎則饑寒者吾安得不恤也自祖宗
来積徳百餘年而始發於吾得至大官若獨享富貴而
不恤宗族異日何以見祖宗於地下今何顔入家廟乎
於是恩例俸賜常均於族人并置義田宅云(恩例異數/也俸賜常)
(典也范氏義荘人日食米一升/歳衣縑一匹嫁娶喪葬皆有給)○司馬温公曰凡為家
長必謹守禮法以御羣子弟及家衆分之以職授之以
事而責其成功制財用之節量入以為出稱家之有無
以給上下之衣食及吉凶之費皆有品節而莫不均一
裁省冗費禁止奢華常湏稍存贏餘以備不虞(稱去聲/贏音盈)
(○禮先王所制法國家所立御統也家衆婢僕軰也職/如主庖廩掌田園之類事如治産業給征役之類量入)
(以出入多則出多入少則出少也稱家以給有則豐無/則儉也吉凶謂冠婚喪祭之事品節言其當均一言其)
(平冗雜贏剰備防也不虞謂不可虞度之/事如水火盗賊之類此皆制財用之節也)
　　　　右廣明倫(李氏曰首十四章廣父子之親次/十章廣君臣之義次八章廣夫婦)
　　　　(之别次四章廣長幼之序次三章廣/朋友之交末二章通論五倫之義)
董仲舒曰仁人者正其誼不謀其利明其道不計其功
(誼義同○仲舒漢廣川人仁者心之徳仁人者無私欲/而有其徳者也義者人心之裁制道者天理之自然功)
(功效也朱子曰道是大綱説義是就一事上説正義/未嘗不利明道豈必無功但不先以功利為心耳)○
孫思邈曰膽欲大而心欲小智欲圎而行欲方(行去聲/○思邈)
(唐京兆人膽大謂敢為心小謂/畏敬智圎謂通變行方謂有守)○古語云從善如登從
惡如崩(古語國語升高曰登墜下曰崩朱子曰善者天/命所賦之本然惡者物欲所生之邪檅真氏曰)
(從善如登善難進也/從惡如崩惡易䧟也)○孝友先生朱仁軌隐居養親嘗
誨子弟曰終身讓路不枉百歩終身譲畔不失一段(先/生)
(字徳容孝友私謚也唐亳州人畔田界也終身讓路無/枉百歩之時終身讓畔無失一叚之時何憚而不為乎)
○濓溪周先生曰聖希天賢希聖士希賢(濓溪地名先/生名敦頤字)
(茂叔宋道州人/朱子曰希望也)伊尹顔淵大賢也伊尹恥其君不為堯
舜一夫不得其所若撻于市顔淵不遷怒不貳過三月
不違仁(朱子曰皆賢人之事也又曰三月言其久仁者/心之徳不違仁者無私欲而有其徳也吳氏曰)
(若撻於市言/恥之甚也)志伊尹之所志學顔淵之所學(朱子曰此/言士希賢)
(也/)過則聖及則賢不及則亦不失於令名(朱子曰三者/隨其用力之)
(淺深以為所至之近遠不失/令名以其有為善之實也)○聖人之道入乎耳存乎
心蘊之為徳行行之為事業彼以文辭而已者陋矣(行/去)
(聲○聖人之道仁義中正而已矣積於中為徳行/道之體也發於外為事業道之用也陋謂卑陋)○仲
由喜聞過令名無窮焉今人有過不喜人規如䕶疾而
忌醫寜滅其身而無悟也噫(朱子曰喜其得聞而改之/規規諫悟悔悟噫傷痛聲)
(過不改則為/惡而速禍矣)○明道先生曰聖賢千言萬語只是欲人
將已放之心約之使反復入身來自能尋向上去下學
而上達也(約猶收也下學而上達下學人事而上達天/理也朱子曰所謂反復入身來不是將已縱)
(出底收拾轉來只是知求則心便在便是反復入身耒/又曰能求放心則志氣清明義理昭著而可以上達矣)
○心要在腔子裏(腔音羗○腔子猶言身子耳朱子曰/心之為物至虚至靈神妙不測常為)
(一身之主以提萬事之綱而不可有頃刻之不存者也/一不自覺而馳騖飛揚以徇物欲於軀殻之外則一身)
(無主萬事無綱雖其俯仰顧盼之間在己不/自覺其身之所在矣又曰敬便在腔子裏)○伊川先
生曰只整齊嚴肅則心便一一則自無非辟之干(辟音/僻○)
(整齊嚴肅如正衣冠尊瞻視之類一專一也盧氏曰外/面整齊嚴肅則内面便一内面一則外面便無非僻之)
(干/)○伊川先生甚愛表記君子荘敬日彊安肆日偷之
語盖常人之情纔放肆則日就曠蕩自簡束則日就規
矩(表記禮記篇名彊彊立也偷偷惰也常人以下程子/釋記之言規所以為圎之器矩所以為方之器喻禮)
(度也周氏曰安肆日偷亦言君子者/謂雖為君子或安肆則日入於偷也)○人於外物奉身
者事事要好只有自家一箇身與心却不要好苟得外
物好時却不知道自家身與心已自先不好了也(外物/之奉)
(身如飲食衣服宫室之類身不/好謂身不簡心不好謂心不収)○伊川先生曰顔淵問
克己復禮之目孔子曰非禮勿視非禮勿聽非禮勿言
非禮勿動(朱子曰克勝也已謂身之私欲也復反也禮/者天理之節文也目條件也非禮者己之私)
(也勿者禁止之辭是人心之所/以為主而勝私復禮之機也)四者身之用也由乎中
而應乎外制乎外所以養其中也顔淵事斯語所以進
於聖人後之學聖人者宜服膺而勿失也因箴以自警
(視聽言動皆身之用由心而出者也非禮勿視聽言動/所以制外而養心也事從事也進者進歩幾及之意服)
(著也膺胷也奉持而著之心胷之間也朱子曰繇中/應外泛言其理如此耳制外養中方是説做工夫䖏)其
視箴曰心兮本虚應物無迹操之有要視為之則蔽交
於前其中則遷制之於外以安其内克己復禮久而誠
矣(操平聲○心之體本自虚明而其用則隨物而應無/有形迹操而存之之要以視為則而已盖物欲之蔽)
(交接於前則心隨之以遷此非禮之視所以當制也制/之於外克己也以安其内復禮也至於真積力久則誠)
(矣誠者從容不勉者也朱子曰人之/視聽言動視最在先為操心之凖則)其聽箴曰人有秉
彝本乎天性知誘物化遂亡其正卓彼先覺知止有定
閑邪存誠非禮勿聽(性即理也人之秉彜乃得於天之/正理也聽非禮則心之知為物所)
(引誘與之俱化而正理遂亡矣惟彼先覺之人卓然自/立知其所當止而志有定向故能防閑其邪妄於外而)
(存其實理於内自/然非禮勿聴之也)其言箴曰人心之動因言以宣發禁
躁妄内斯静專矧是樞機興戎出好吉凶榮辱惟其所
召傷易則誕傷煩則支己肆物忤出悖来違非法不道
欽哉訓辭(躁音竈好字叶去聲易音異誕音但忤音誤/○宣布也人心有動於内因言以宣於外所)
(謂言者心之聲也發發言也言不煩躁則心安静言不/妄誕則心專一矧况也樞機喻言說見范魯公詩戎兵)
(也好善也謂言能興戎出好且召吉凶榮辱也傷於輕/易則妄誕傷於煩多則支蔓已放肆則忤於人出者逆)
(則來者違四者言之病也道言也欽/敬也訓辭訓戒之辭即非法不道也)其動箴曰哲人知
幾誠之於思志士勵行守之於為順理則裕從欲惟危
造次克念戰兢自持習與性成聖賢同歸(幾平聲行去/聲造音操○)
(思者動於心也惟知幾之哲人能誠之為者動於身也/惟勵行之志士能守之二者雖不同然皆順理則安裕)
(從欲則危險也動於心造次而能念動於身戰兢而自/持内外交致其力也習之久而與氣質之性俱成則賢)
(亦聖矣故曰同歸一説聖性之也謂哲人賢習之也謂/志士及其成功則一也故曰同歸朱子曰此章問答乃)
(傳授心法切要之言程子之/箴發明親切學者尤宜深玩)○伊川先生言人有三不
幸少年登高科一不幸席父兄之勢為羙官二不幸有
高才能文章三不幸也(幸猶慶也席猶藉也少年登高/科者學未優藉勢為羙官者人)
(不稱有高才能文章者恒無徳以將之/此三者皆不足以致遠故謂之不幸)○横渠先生曰
學者捨禮義則飽食終日無所猷為與下民一致所事
不踰衣食之間燕遊之樂耳(樂音雒○捨棄也猷為謀/猷作為也下民下等之人)
(也一致猶言/同歸踰過也)○范忠宣公戒子弟曰人雖至愚責人則
明雖有聰明恕己則昏爾曹但常以責人之心責己恕
己之心恕人不患不到聖賢地位也(公名純仁字堯夫/忠宣諡也文正公)
(之子朱子曰恕是推去的於己不當下恕字若欲修潤/其語當曰以愛己之心愛人吳氏曰恕字之義范公盖)
(以寛恕/為言)○吕榮公嘗言後生初學且湏理㑹氣象氣象
好時百事是當氣象者辭令容止輕重疾徐足以見之
矣不惟君子小人於此焉分亦貴賤壽夭之所由定也
(當去聲○公名希哲字原明宋東菜人封榮陽郡公理/㑹謂省察矯揉之辭令出諸口容止見諸身乃徳之符)
(也故端重安徐者為君子為貴為壽輕浮躁疾者為/小人為賤為夭熊氏曰氣象不過言貌二者而已)○
攻其惡無攻人之惡盖自攻其惡日夜且自㸃檢絲毫
不盡則慊於心矣豈有工夫㸃檢他人耶(慊苦簟切○/攻專治也攻)
(其惡無攻人之惡孔子之言也盖發語辭士之檢/身一念惡未盡去即有愧於心矣何暇責人哉)○大
要前軰作事多周詳後軰作事多闕略(大要猶言大抵/周則無闕詳則)
(不略用心勤密則作事多周/詳用心疎怠則作事多闕略)○恩讐分明此四字非有
道者之言也無好人三字非有徳者之言也後生戒之
(孔子曰以徳報徳以直報怨是恩讐不當分明也/孟子曰人皆可以為堯舜是世未嘗無好人也)○張
思叔座右銘曰凡語必忠信凡行必篤敬飲食必慎節
字畫必楷正(行去聲○思叔名鐸宋河南人銘者自警/之辭慎謂不苟食節謂不恣食楷謂不草)
(率正謂/不偏邪)容貌必端莊衣冠必肅整歩履必安詳居處必
正静(處上聲○/皆敬也)作事必謀始出言必顧行常徳必固持
然諾必重應見善如已出見惡如已病(行去聲○事謀/於始則無後悔)
(言顧其行則非虚言常徳平常之徳持之固則不失然/諾皆應辭應之重則思踐如已出冀已亦有是善也如)
(已病恐已亦/有是惡也)凡此十四者我皆未深省書此當座隅朝
夕視為警(省察也/警戒也)○胡文定公曰人湏是一切世味淡
薄方好不要有富貴相孟子謂堂髙數仭食前方丈侍
妾數百人我得志不為學者湏先除去此等嘗自激昻
便不到得墜墮(一切世味如飲食衣服居室之類淡薄/謂食取充腹衣取蔽形居室取蔽風雨)
(也富貴相驕奢之態也八尺曰仞方丈食饌列於前者/方一丈也此所謂富貴相也激昻猶奮發也墜墮皆落)
(也不以富貴為事嘗自激昻/而為善則不淪於汙下矣)常愛諸葛孔明當漢末躬
耕南陽不求聞達後来雖應劉先主之聘宰割山河三
分天下身都將相手握重兵亦何求不得何欲不遂乃
與後主言成都有桑八百株薄田十五頃子孫衣食自
有餘饒臣身在外别無調度不别治生以長尺寸若死
之日不使廩有餘粟庫有餘財以負陛下及卒果如其
言如此軰人真可謂大丈夫矣(握一角切調去聲度去/聲○南陽地名先主漢)
(昭烈也嘗三顧武侯於草盧之中宰宰制割分割三分/天下謂昭烈居蜀曹操居中原孫權居江南分天下為)
(三國也都猶居也握猶掌也成都郡名百畝為頃饒亦/餘也調度猶言區畫長增益也尺寸猶言毫末背恩忘)
(徳曰負躬耕南陽若將終身及為將相志惟興漢孟/子稱大丈夫貧賤不能移富貴不能淫武侯有之矣)○
范益謙座右戒曰一不言朝廷利害邊報差除二不言
州縣官員長短得失三不言衆人所作過惡四不言仕
進官職趨時附勢五不言財利多少厭貧求富六不言
淫媟戲慢評論女色七不言求覔人物干索酒食(媟音/屑評)
(音平覔音密索音色○益謙名冲宋人利害謂事有利/有害也邊報邊境之報也遣使曰差授官曰除無心失)
(理為過有心悖理為惡媟狎也淫媟/戲慢皆邪僻之事覔干索皆求也)又曰一人附書信
不可開拆沉滯(開拆則干人之私/沉滯則誤人之託)二與人並坐不可窺
人私書(窺竊視也私書/親故之書也)三凡入人家不可看人文字(文/字)
(如書簡簿/籍之類)四凡借人物不可損壞不還(物如書籍/器物之類)五凢
喫飲食不可揀擇去取(謂揀擇以去其不可/意者而取其可意者)六與人同
處不可自擇便利(如夏擇清凉冬/擇和暖之類)七見人富貴不可歎
羡詆毁(詆音底○慕之則/歎羡惡之則詆毁)凡此數事有犯之者足以見
用意之不肖於存心修身大有所害因書以自警(凡此/數事)
(學者所當察之於念慮之/萌謹之於事為之著者也)○胡子曰今之儒者移學文
藝干仕進之心以收其放心而美其身則何古人之不
可及哉父兄以文藝令其子弟朋友以仕進相招往而
不返則心始荒而不治萬事之成咸不逮古先矣(胡子/名宏)
(字仁仲文定公之子言今之儒者學文藝而干仕進其/用心最勤能移此心以存心修身雖古人亦可及也往)
(而不返謂心馳逐於文藝仕進而不知返也心者/萬事之本心既荒故萬事之成皆不及古之人矣)○顔
氏家訓曰夫所以讀書學問本欲開心明目利於行耳
(夫音扶○開心明目猶言推極/知識也利者行無不得之謂)未知養親者欲其觀古
人之先意承顔怡聲下氣不憚劬勞以致甘腝惕然慙
懼起而行之也(腝音輭惕他歴切○先意道迎父母之/善意也惕然慙懼意吳氏曰先意而承)
(順顔色怡聲而低下其氣所謂養志也不憚已之疲勞/以營奉甘腝之飲食所謂養口體也此皆古人之所行)
(者今因讀書學問而知之故必惕然慙懼/興起而必欲行之也後五者文意皆倣此)未知事君者
欲其觀古人之守職無侵見危授命不忘誠諫以利社
稷惻然自念思欲效之也(守職無侵有官守者脩其職/有言責者盡其忠也見危授)
(命知有君而不知有身也不忘誠諫以利/社稷知有國而不知有家也惻然感念意)素驕奢者欲
其觀古人之恭儉節用卑以自牧禮為教本敬者身基
瞿然自失斂容抑志也(瞿音句○素平日也驕矜奢縱/役於氣者也自收自處也禮以)
(律人敬以立已瞿然自失貌收/斂其容抑下其志則不驕奢矣)素鄙悋者欲其觀古人
之貴義輕財少私寡慾忌盈惡滿賙窮䘏匱赧然悔恥
積而能散也(悋音吝惡烏故切賙音周䘏恤同赧乃板/切○鄙鄙陋悋悋嗇慾貪欲也盈則溢故)
(可忌滿則覆故可惡匱乏也赧然慙而/面赤之貌積財而能散施則不鄙吝矣)素暴悍者欲其
觀古人之小心黜已齒弊舌存含垢藏疾尊賢容衆恭
然沮喪若不勝衣也(悍音旱黜音出􁃍音揑沮再吕切/喪去聲勝音升○猛㬥强悍剛惡)
(也黜已自退抑也齒弊舌存喻强死而弱生也含垢猶/言忍恥藏疾猶言隐惡衆謂衆人􁃍然沮喪貌謂自沮)
(喪其㬥悍/之氣也)素怯懦者欲其觀古人之達生委命强毅正
直立言必信求福不回勃然奮厲不可恐懼也(怯乞葉/切懦音)
(糯○怯耎懦弱柔惡也達生委命達生死之常理而委/之命也求福不囘不為回邪之行以求福也勃然奮厲)
(貌謂奮發振厲/以去其怯懦也)歴兹以往百行皆然縱不能淳去泰去
甚學之所知施無不達世人讀書但能言之不能行之
武人俗吏所共嗤詆良由是耳(去上聲下同嗤音笞詆/音邸○兹指上文六者)
(而言皆然謂皆如此取法古人也人能勇於力行雖或/未至盡善而氣習之偏駁泰甚者亦必克而去之矣盖)
(學之所知者能力行之自無不達也達/即周子所謂行之利也嗤笑也詆毁也)又有讀數十卷
書便自高大凌忽長者輕慢同列人疾之如讐敵惡之
如鴟梟如此以學求益今反自損不如無學也(梟音鴞/○鴟梟)
(惡/鳥)○伊川先生曰大學孔氏之遺書而初學入徳之門
也於今可見古人為學次第者獨頼此篇之存而其他
則未有如論孟者故學者必由是而學焉則庶乎其不
差矣(大學之書古之大學所以教人之法孔子誦而傳/之以詔後世者也徳之為言得也行道而有得於)
(心也門以比大學之書盖入徳必由乎大學譬之入室/必由乎門也為學次第謂格物致知誠意正心脩身齊)
(家治國平天下有先後/之序也是指大學而言)○凡看語孟且湏熟讀玩味將
聖人之言語切記不可只作一場話說看得此二書切
已終身儘多矣(孔孟之言皆實理也熟讀其辭玩味其/理而著之於已則終身用之不能盡矣)
○讀論語者但將弟子問處便作己問將聖人答處便
作今日耳聞自然有得若能於論孟中深求玩味將来
涵養成甚生氣質(讀書當體認歸已不徒誦説而已輔/氏曰將來涵養成謂後来涵養成就)
(也新安陳氏曰甚生氣質謂愚/者明柔者强生出好氣質也)○横渠先生曰中庸文
字軰直湏句句理㑹過使其言互相發明(理㑹謂深求/玩味之互交)
(互也朱子曰張子之言真讀書/之要法不但可施於中庸也)○六經湏循環理㑹儘
無窮待自家長得一格則又見得别(古者以易詩書禮/樂春秋為六經循)
(環謂周而復始此理㑹亦謂深求玩味也儘無窮謂義/理無窮盡也長一格謂學有進也學進則所見益髙矣)
○吕舍人曰大抵後生為學先湏理㑹所以為學者何
事(舍人吕本中也嘗為中書舍人此理㑹猶言識得也/盖學所以為道如下文行止語黙湏要盡合道理及)
(求古聖賢用心竭力從之是已非為作文章取官禄計/也後生為學先湏識得此意然後志定而徳業可成)
一行一住一語一黙湏要盡合道理(黙不/言也)學業則湏是
嚴立課程不可一日放慢每日湏讀一般經書一般子
書不湏多只要令精熟湏静室危坐讀取二三百遍字
字句句湏要分明又每日湏連前三五授通讀五七十
遍湏令成誦不可一字放過也史書每日湏讀取一卷
或半卷以上始見功湏是從人授讀疑難處便質問求
古聖賢用心竭力從之(難去聲○經書聖人之書子書/賢人之書史書紀事之書危坐)
(猶正坐也質正也經書子書必讀之精熟反覆玩味然/後文義可通史書必讀一卷半卷以上然後事之本末)
(可見皆必從師友授而讀之有疑難則取正審問乃不/差也如是以求古聖賢所以用心而盡力從之道將為)
(我有/矣)夫指引者師之功也行有不至從容規戒者朋友
之任也決意而往則湏用已力難仰他人矣(從音聰仰/去聲○仰)
(資/也)○吕氏童䝉訓曰今日記一事明日記一事久則自
然貫穿今日辨一理明日辨一理久則自然浃洽(穿去/聲浃)
(音接洽音匣○此致知之事久謂日日如此無間斷也/貫穿通透也理即事中之理辨謂辨其是非浃洽謂心)
(與理相/涵矣)今日行一難事明日行一難事久則自然堅固
(此力行之事堅固/則身與事相安矣)渙然氷釋怡然順理久自得之非偶
然也(釋消也林氏曰渙然觧散如春/冰之釋怡然喜悦而衆理皆順)○前軰嘗説後生
才性過人者不足畏惟讀書尋思推究者為可畏耳又
云讀書只怕尋思盖義理精深惟尋思用意為可以得
之鹵莽厭煩者决無有成之理(鹵音魯莾母黨切○鹵/莾不用心也熊氏曰人)
(有才貴乎有學非學無以充其才有學貴乎有思非思/無以充其學故後生可畏者非以其才之難既能學而)
(又能思者為難也夫義理散在簡冊之中聖賢之言不/可以粗看不可以淺窺若鹵莽厭煩則何由知聖賢用)
(心而窮其/義理乎)○顔氏家訓曰借人典籍皆湏愛䕶先有缺
壞就為補治此亦士大夫百行之一也(為行並去聲○/百行大而忠君)
(孝親小而手容恭足容重皆是借人器物皆湏保䕶况/書籍乎或先損壊即為修補完好實士君子之一行也)
濟陽江禄讀書未竟雖有急速必待卷束整齊然後得
起故無損敗人不厭其求假焉(卷音捲○濟陽縣名禄/字彦遐竟終也假借也)
(讀書雖遇急事必整束而起此亦可見/其處事敬謹宜乎人不厭其求借也)或有狼籍几案
分散部帙多為童幼婢妾所㸃汚風雨蟲鼠所毁傷實
為累徳吾每讀聖人書未嘗不肅敬對之其故紙有五
經詞義及聖賢姓名不敢他用也(籍音席汚累並去聲/○狼籍草而臥去則)
(穢亂故物之散亂曰狼籍部帙書冊卷帙也散汚經書/實累大徳故顔氏書以為世戒且云舊紙有經書之文)
(聖賢之姓名皆不當/别用所以廣敬也)○明道先生曰君子教人有序先
傳以小者近者而後教以大者遠者非是先傳以近小
而後不教以遠大也(小者近者謂灑掃應對進退之/節大者遠者謂明徳新民之事)○
明道先生曰道之不明異端害之也昔之害近而易知
今之害深而難辨昔之惑人也乗其迷暗今之入人也
因其髙明(道者聖人之道也異端非聖人之道而别為/一端如楊墨老佛是也昔之害謂楊墨今之)
(害謂佛氏葉氏曰淺近故迷暗者為所惑深微故髙明/者反䧟其中朱子曰楊墨只是硬恁地做為我兼愛做)
(得来也淺不能惑人佛氏最有精微動人處從他説愈/深愈害人又曰他劈初頭便錯了如天命之謂性他把)
　(這箇便都做空虚説/了吾儒見得都是實)自謂之窮神知化而不足以開物
　成務言為無不周徧實則外於倫理窮深極微而不可
　以入堯舜之道天下之學非淺陋固滯則必入於此(言/為)
　(夏氏曰所言所為也佛氏空寂之教自謂通神明之徳/知變化之道語大包法界語小入微塵或陳説道徳指)
　(陳心性皆朱子所謂彌近理而大亂真者也開物謂人/所未知者開發之成務謂人之欲為者成全之如三皇)
　(五帝造書契教稼穡制衣服宫室之類是也倫理謂父/子君臣夫婦長幼朋友之倫有親義别序信之理也堯)
　(舜之道即倫理也淺陋固滯如刑名術數之説記誦詞/章之習皆是道不明故天下之學不入於淺陋固滯必)
　(入於佛氏/之空寂)自道之不明也邪誕妖妄之說競起塗生民
　之耳目溺天下於汚濁雖髙才明智膠於見聞醉生夢
　死不自覺也(楊墨老佛皆邪誕妖妄之説也塗猶塞也/溺猶䧟也膠猶泥也覺悟也言其迷溺之)
　(深如醉如夢自生/至死而不悟也)是皆正路之蓁蕪聖門之蔽塞闢之
　而後可以入道(正路喻聖道蓁草盛/貌蕪荒也闢開也)
　　　　　右廣敬身(李氏曰首十六章廣心術之要次/四章廣威儀之則次三章廣衣服)
　　　　　(之制及飲食之節後十/三章通論為學之道)
　
御定小學集註卷五
　欽定四庫全書
御定小學集註卷六
　　外篇
　　　善行第六(此篇紀漢以來賢者所行之善行以/實立教眀倫敬身也凡八十一章)
　呂榮公名希哲字原眀申國正獻公之長子正獻公居
　家簡重寡黙不以事物經心而申國夫人性嚴有法雖
　甚愛公然教公事事循蹈規矩(正獻公名公著字晦叔/相宋封申國公簡簡要)
　(重重厚寡省事黙慎言也事物謂外事外物經猶縈也/蹈猶行也規矩喻禮度事事依循禮度而行下文所言)
　(是/也)甫十歲祁寒暑雨侍立終日不命之坐不敢坐也日
　必冠帶以見長者平居雖甚熱在父母長者之側不得
　去巾襪縳袴衣服唯謹(縳音篆○甫始祁大縳繞也縳/袴所以纒繞袴管者亦謂之偪)
　(首之巾足之襪脛之縳袴身之衣/服皆不得去謹則又加整飭矣)行歩出入無得入茶
　肆酒肆市井里巷之語鄭衛之音未嘗一經於耳不正
　之書非禮之色未嘗一接於目(鄭衛二國名其音淫熊/氏曰足不妄行耳不妄)
　(聽目不/妄視)正獻公通判潁州歐陽公適知州事焦先生千
　之伯强客文忠公所嚴毅方正正獻公招延之使教諸
子諸生小有過差先生端坐召與相對終日竟夕不與
之語諸生恐懼畏服先生方畧降辭色(歐陽公名修字/永叔諡文忠焦)
(先生名千之字伯强時寓歐陽公家諸子諸生/皆謂榮公及其弟也端正也降猶舒也解也)時公方
十餘歲内則正獻公與申國夫人教訓如此之嚴外則
焦先生化導如此之篤故公徳器成就大異衆人公嘗
言人生内無賢父兄外無嚴師友而能有成者少矣(行/成)
(曰徳才/成曰器)○呂榮公張夫人待制諱昷之之幼女也最鍾
愛然居常至微細事教之必有法度如飲食之類飯羮
許更益魚肉不更進也時張公已為待制河北都轉運
使矣(昷音温使去聲○夫人榮公之妻待制官名諱即/名也生曰名死曰諱鍾聚更再益増也都轉運使)
(亦官名張公已貴顯矣而示女子以儉約如/此非特教子者所當法亦守官者所當法也)及夫人嫁
吕氏夫人之母申國夫人姊也一日來視女見舍後有
鍋釡之類大不樂謂申國夫人曰豈可使小兒輩私作
飲食壞家法耶其嚴如此(樂音雒○張待制吕正獻/公皆魯叅政宗道之壻)○
唐陽城為國子司業引諸生告之曰凡學者所以學為
忠與孝也諸生有久不省親者乎眀日謁城還養者二
十輩有三年不歸侍者斥之(養去聲○唐李氏王天下/之號城字亢宗定州人謁)
(告也斥/逐也)○安定先生胡瑗字翼之患隋唐以來仕進尚
文辭而遺經業苟趨禄利及為蘇湖二州教授嚴條約
以身先之雖大暑必公服終日以見諸生嚴師弟子之
禮解經至有要義􁃻􁃻為諸生言其所以治已而後治
乎人者學徒千數日月刮劘為文章皆傅經義必以理
勝信其師說敦尚行實後為太學四方歸之庠舍不能
容(瑗音願先去聲􁃻口狠切為去聲劘音磨傅音附行/去聲○條教條約約束以身先之謂躬行以率之要)
(義即治人治己之道􁃻􁃻切到之意治己而後治人眀/體適用之學也刮劘刮垢劘光也兼文行而言傅依也)
(必以理勝不尚辭也信尊信也安定後為/國子直講四方學者歸之故庠舍不能容)其在湖學置
經義齋治事齋經義齋者擇疏通有器局者居之治事
齋者人各治一事又兼一事如治民治兵水利算數之
類其在太學亦然(疏通謂才識眀逹有/器局謂器局正大)其弟子散在四
方隨其人賢愚皆循循雅飭其言談舉止遇之不問可
知為先生弟子其學者相與稱先生不問可知為胡公
也(飭音赤○循循雅正謹飭之貌言動皆雅飭故遇之/則知其為安定弟子學者皆尊師故稱先生則知其)
(為安/定)○眀道先生言於朝曰治天下以正風俗得賢才
為本(風者上所化俗者下所習賢有徳者才有能者二/者固治天下之本然得賢才斯可以正風俗則得)
(賢才又正風/俗之本也)宜先禮命近侍賢儒及百執事悉心推訪
有徳業充備足為師表者其次有篤志好學材良行修
者延聘敦遣萃於京師朝夕相與講眀正學(好行俱去/聲○悉盡)
(也推訪推求詢訪也延聘謂迎之以禮敦遣謂/送之以禮萃聚京大師衆也天子之都曰京師)其道必
本於人倫眀乎物理其教自小學灑掃應對以徃脩其
孝弟忠信周旋禮樂其所以誘掖激勵漸磨成就之道
皆有節序其要在於擇善脩身至於化成天下自鄉人
而可至於聖人之道(漸音尖○誘之掖之使有進激之/勵之使無退漸之磨之使不苦其)
(難皆所以成就之正學不出乎人倫物理而已灑掃應/對以至周旋禮樂小學之教也誘掖激勵漸磨成就之)
(成其始也擇善脩身以至化成天下大學之/教也自鄉人而至於聖人之道成其終也)其學行皆
中於是者為成徳取材識眀逹可進於善者使日受其
業擇其學眀徳尊者為太學之師次以分教天下之學
(行去聲中去聲○中於是謂合於小學大學之教也以/成徳為師取才識之眀逹者受其教及學之既成上者)
(使教國學其次以分教州縣/之學也此三節言擇師之法)擇士入學縣升之州州賔
興於太學太學聚而教之歲論其賢者能者於朝(縣謂/縣學)
(州謂州學王制曰/論定然後官之)凡選士之法皆以性行端潔居家孝
悌有廉恥禮讓通眀學業曉逹治道者(行去聲○選亦/擇也此兩節言)
(擇士之法朱子曰眀道論學制最/為有本讀之未嘗不慨然發嘆也)○伊川先生看詳學
制大槩以為學校禮義相先之地而月使之争殊非敎
養之道請改試為課有所未至則學官召而教之更不
考定髙下(伊川嘗充崇政殿說書同孫覺等看詳國子/監條制相先猶相尚月使之争謂月有試以)
(較其髙下是/使之争競也)制尊賢堂以延天下道徳之士鐫解額以
去利誘省繁文以専委任勵行檢以厚風敎及置待賔
吏師齋立觀光法如是者亦數十條(鐫子全切解居隘/切去上聲行去聲)
(○制置也延待也鐫謂刻定之解猶貢也額數也宋元/豐中以利禄誘士國學解額増至五百人來者奔湊程)
(子蓋欲量留百人餘四百分於州郡使士人各安鄉土/也省減也繁文吏牘之類師儒之官不責以小文所以)
(専委任也行檢為行誼名檢待賔齋所以待行能可賔/敬者吏師齋則通於治道可為吏之師法者居之觀光)
(謂觀見國之盛徳光輝立觀/光法蓋以處來學之士也)○藍田呂氏鄉約曰凡同
約者徳業相勸(藍田縣名呂氏兄弟四人大中大防大/約大臨鄉約與鄉人約誓也勸勉也本)
(註徳謂見善必行聞過必改能治其身能治其家能事/父兄能教子弟能御童僕能事長上能睦親故能擇交)
(游能守廉介能廣施惠能受寄託能救患難能導人為/善能規人過失能為人謀事能為衆集事能解鬬争能)
(決是非能興利除害能居官舉職業謂居家則事父兄/教子弟待妻妾在外則事長上接朋友教後生御童僕)
(至於讀書治田營家濟物如禮樂射御書/數之類皆可為之非此之類皆為無益)過失相規(規/猶)
(戒也本註犯義之過六一曰酗博鬬訟二曰行止踰違/三曰行不恭遜四曰言不忠信五曰造言誣毁六曰營)
(私太甚不修之過五一曰交非其人二曰逰戲怠/惰三曰動止無儀四曰臨事不恪五曰用度不節)禮俗
相交(本註謂婚姻喪葬祭祀之/禮有徃還書問慶弔之節)患難相䘏(本註一曰水/火二曰盗賊)
(三曰疾病四曰死喪五曰/孤弱六曰誣枉七曰貧乏)有善則書於籍有過若違約
者亦書之三犯而行罰不悛者絶之(悛音銓○若及也/悛改也絶之使不)
(與約/也)○明道先生教人自致知至於知止誠意至於平
天下灑掃應對至於窮理盡性循循有序(格物致知所/以求知所止)
(誠意正心脩身齊家治國平天下所以求得所止灑掃/應對小學之教也窮理即致知至於知止之事盡性即)
(誠意至於平天下之事大學之教也循循有次序貌謂/先習之於小學而後進之於大學而大學之教又自有)
(其序/也)病世之學者捨近而趨逺處下而闚髙所以輕自
大而卒無得也(闚音窺○趨奔也闚猶闞也卒終也此/學者之大病程子敎人循循有序蓋病)
(乎此矣吳氏曰行逺自近升髙自下學之序也自大小/學之序言灑掃應對近者下者也窮理盡性髙者逺者)
(也以大學之序言之格物致知誠意正心脩身非/近而下者乎齊家治國平天下非髙而逺者乎)
　　　　右實立教
江革少失父獨與母居遭天下亂盗賊並起革負母逃
難備經險阻常採拾以為養數遇賊或刧欲將去革輒
涕泣哀求言有老母辭氣愿欵有足感動人者賊以是
不忍殺之或乃指避兵之方遂得俱全於難(少去聲難/去聲下同)
(養去聲數音朔愿音願○漢江革字次翁臨淄人備經/險阻謂徧歴道路之艱危採拾謂採取草木之可食者)
(數頻也刧欲將去謂欲脅革以去也/愿款誠慤也俱全謂母子皆保全也)轉客下邳貧窮裸
跣行傭以供母便身之物莫不畢給(裸魯果切跣蘇典/切傭音庸○轉客)
(猶飄泊下邳今邳州裸露身跣露足行傭為雇工也/便身之物謂母身所便安之物畢猶皆也給猶足也)○
薛包好學篤行父娶後妻而憎包分出之包日夜號泣
不能去至被毆杖不得已廬於舍外旦入而灑掃父怒
又逐之乃廬於里門晨昏不廢積歲餘父母慚而還之
後服喪過哀(好去聲行去聲號平聲毆音嘔○漢薛包/字孟嘗汝南人不能猶不忍里門巷門也)
(不廢謂不廢/定省之禮)既而弟子求分財異居包不能止乃中分
其財奴婢引其老者曰與我共事久若不能使也田廬
取其荒頓者曰吾少時所理意所戀也器物取其朽敗
者曰我素所服食身口所安也弟子數破其産輒復賑
給(少去聲戀龍眷切數音朔復去聲○既謂服喪已也/弟子弟及其子也中分均分也共事同事也若汝也)
(指弟子荒謂田畝荒蕪/頓謂廬舍傾頓服用也)○王祥性孝蚤喪親繼母朱氏
不慈數譖之由是失愛於父每使掃除牛下祥愈恭謹
父母有疾衣不解帶湯藥必親嘗母嘗欲生魚時天寒
冰凍祥解衣將剖冰求之冰忽自解䨇鯉躍出持之而
歸母又思黄雀炙復有雀數十飛入其幕復以供母鄉
里驚歎以為孝感所致有丹柰結實母命守之每風雨
祥輒抱樹而泣其篤孝純至如此(數音朔譖則禁切剖/普厚切炙音柘幕音)
(莫○晉王祥字休徵琅琊人親母也譖毁也失愛於父/不得父之愛也牛下牛糞剖破也炙炙肉驚歎驚異嗟)
(歎也孝感謂魚雀之至皆孝/誠之感動也丹紅色柰果名)○王裒字偉元父儀為魏
安東將軍司馬昭司馬東關之敗昭問於衆曰近日之
事誰任其咎儀對曰責在元帥昭怒曰司馬欲委罪於
孤邪遂引出斬之(裒蒲侯切○儀裒父名魏曹氏篡國/之號上司馬覆姓下司馬官名言儀)
(為魏國安東將軍司馬昭之司馬也東關地/名敗謂戰敗咎罪也元帥稱昭孤昭自稱也)裒痛父非
命於是隱居教授三徵七辟皆不就廬於墓側旦夕常
至墓所拜跪攀柏悲號涕淚著樹樹為之枯讀詩至哀
哀父母生我劬勞未嘗不三復流涕門人受業者並廢
蓼莪之篇(辟音璧號平聲著直略切復音福蓼音六○/朝廷召曰徵郡國舉曰辟哀哀父母生我劬)
(勞蓼莪詩之辭三復謂再三反覆誦之廢/蓼莪篇者恐其師哀感故舍之而不誦也)家貧躬耕計
口而田度身而蠶或有密助之者裒皆不聽及司馬氏
篡魏裒終身未嘗西向而坐以示不臣于晉(度音鐸篡/初患切○)
(密猶私也聽猶從也逆而奪取之曰篡昭既死子炎篡/魏自立為晉衣食不求豐裕而坐不面闕皆痛父非命)
(不忍/故爾)○晉西河人王延事親色養夏則扇枕席冬則以
身温被隆冬盛寒體常無全衣而親極滋味(養去聲扇/平聲○西)
(河縣名延字延元色養以和恱之顔色而/奉養也以用也全完也滋味猶言甘㫖)○柳玭曰崔
山南昆弟子孫之盛鄉族罕比山南曾祖王母長孫夫
人年髙無齒祖母唐夫人事姑孝每旦櫛縰笄拜於階
下即升堂乳其姑長孫夫人不粒食數年而康寧(乳去/聲○)
(山南名琯唐博陵人為山南西道節度使故稱山南昆/兄也王大也曾祖王母即曽祖母也姓長孫不粒食而)
(康樂安寧/繇飲乳也)一日疾病長幼咸萃宣言無以報新婦恩願
新婦有子有孫皆得如新婦孝敬則崔氏之門安得不
昌大乎(疾甚曰病/萃聚也)○南齊庾黔婁為孱陵令到縣未旬
父易在家遘疾黔婁忽心驚舉身流汗即日棄官歸家
家人悉驚其忽至(孱鉏山切易音異遘音垢○南南朝/齊蕭氏僭國之號黔婁字子真孱陵)
(縣名旬十日也易黔婁父名遘遇也熊氏曰父/子一體而分父疾而子心驚汗出自然之理也)時易疾
始二日醫云欲知差劇但嘗糞甜苦易泄利黔婁輒取
嘗之味轉甜滑心甚憂苦至夕每稽顙北辰求以身代
(差楚戒切劇音極稽音起顙蘇朗切○病愈曰差病甚/曰劇醫蓋以糞甜則病甚糞苦則病愈矣稽顙叩頭也)
(北辰北/極也)○海虞令何子平母喪去官哀毁踰禮每哭踊
頓絶方蘇屬大眀末東土饑荒繼以師旅八年不得營
葬晝夜號哭常如袒括之日冬不衣絮夏不就清凉一
日以米數合為粥不進鹽菜所居屋敗不蔽風日兄子
伯興欲為葺理子平不肯曰我情事未申天地一罪人
耳屋何宜覆(屬音竹袒音但葺音緝覆敷救切○海虞/縣名子平南朝㑹稽人哀毁踰禮痛傷過)
(於禮也頓絶遽然氣絶也蘇猶醒也屬猶㑹也大眀年/號東土即㑹稽軍法二千五百人為師五百人為旅營)
(謀為也袒露臂括括髮人子初喪之禮/也葺修補也情事未申謂親未葬也)蔡興宗為㑹稽
太守甚加矜賞為營塜壙(㑹音檜為去聲○矜者/憫其苦賞者嘉其孝)○朱
夀昌生七歲父守雍出其母劉氏嫁民間母子不相知
者五十年夀昌行四方求之不已飲食罕御酒肉與人
言輒流涕(雍去聲下同○夀昌字康叔宋/天長人父為雍州太守御用也)熈寧初棄官
入秦與家人訣(句/)誓不見母不復還行次同州得焉劉
氏時年七十餘矣雍守錢眀逸以事聞詔夀昌還就官
由是天下皆知其孝(熈寧年號秦即雍州之地訣别也/次猶至也眀逸字子飛聞謂言之)
(於朝法棄官不得復就/以尋母故優詔許之)夀昌再為郡守至是以母故通
判河中府迎其同母弟妹以歸居數歲母卒涕泣幾喪
眀拊其弟妹益篤為買田宅居之其於宗族尤盡恩意
嫁兄弟之孤女二人葬其不能葬者十餘喪蓋其天性
如此(幾平聲喪去聲拊音府為去聲○河中府今蒲州/也近同州夀昌嘗為閬廣徳二郡守至是以便於)
(養母之故辭郡守而為河中通判拊安慰也推愛母之/心而篤於同母弟妹推愛父之心而篤於宗族兄弟蓋)
(至孝出於/天性而然)○伊川先生家治喪不用浮屠在雒亦有一
二人家化之(雒音樂○浮屠佛氏/也雒水名在河南)○霍光出入禁闥二
十餘年小心謹慎未嘗有過為人沉静詳審每出入下
殿門進止有常處郎僕射竊識視之不失尺寸(闥音逹/下去聲)
(射音夜識音志○光字子孟漢平陽人為大將軍禁闥/宫中小門也深沉安静不浮躁也精詳審密不麤率也)
(進止一進一止也郎僕射皆官名不失尺寸猶言一歩/不差耳僕主也古者重射故有是官關中語轉射為夜)
(耳/)○汲黯漢景帝時為太子洗馬以嚴見憚武帝即位
召為主爵都尉以數直諫不得久居位是時太后弟武
安侯田蚡為丞相(句/)中二千石拜謁(句/)蚡弗為禮黯見
蚡未嘗拜(句/)揖之(洗蘇典切數音朔蚡音忿○黯字長/孺漢濮陽人太子洗馬官名以嚴見)
(憚以正直為景帝所敬憚也主爵都尉亦官名以猶因/也中滿也中二千石謂九卿之官歲俸滿二千石也蚡)
(負貴而驕人黯獨不為之屈但揖之/而已洗之言先也太子出則前導也)上方招文學儒者
上曰吾欲云云黯對曰陛下内多欲而外施仁義奈何
欲效唐虞之治乎上怒變色而罷朝公卿皆為黯懼上
退謂人曰甚矣汲黯之戅也(治去聲為去聲戅音撞○/上謂武帝云云猶言如此)
(如此蓋言效唐虞之治也心多欲如好征伐好神仙之/類唐虞唐堯虞舜也戅愚也帝不罪黯而容之君人之)
(度偉/也)羣臣或數黯黯曰天子置公卿輔弼之臣寧令從
諛承意陷主於不義乎且已在其位縱愛身奈辱朝廷
何(數上聲○數責也輔弼輔徳而弼違也從/諛承意順從阿諛以奉承上意也已既也)黯多病病
且滿三月上常賜告者數終不瘉最後嚴助為請告上
曰汲黯何如人也曰使黯任職居官亡以瘉人然至其
輔少主守成雖自謂賁育弗能奪也上曰然古有社稷
之臣至如汲黯近之矣(數音朔瘉音愈下同為去聲亡/無同少去聲賁音奔○漢法病)
(滿三月當免官告休假也瘉通作愈病痊也嚴助人姓/名時為侍中瘉當作愈過也孟賁夏育皆古之有力者)
(言黯之正直若託之擁輔幼君以保守成業雖自謂有/賁育之勇者亦不能奪其大節也然是其言也社稷臣)
(能安社/稷者)大將軍青侍中上踞厠視之丞相𢎞宴見上或
時不冠至如見黯不冠不見也上嘗坐武帳黯前奏事
上不冠望見黯避帷中使人可其奏其見敬禮如此(見/音)
(現○青衛青侍中侍於禁中也踞蹲坐也厠牀邊側𢎞/公孫𢎞宴見宴閑時進見也嘗曽也武帳帳中置兵衛)
(者可猶是也從其/奏則稱制曰可)○初魏遼東公翟黒子有寵於太武
奉使并州受布千疋事覺黑子謀於著作郎髙允曰主
上問我當以實告為當諱之允曰公帷幄寵臣有罪首
實庻或見原不可重為欺罔也中書侍郎崔鑒公孫質
曰若首實罪不可測不如姑諱之黒子怨允曰君奈何
誘人就死地入見帝不以實對帝怒殺之(翟音狄使去/聲并音兵為)
(去聲幄一角切首去聲下同重平聲○史氏記事而原/其始則曰初此則莭取其事而失刪也魏元魏太武魏)
(帝覺發覺也允字伯恭諱隱諱也帷幄寵臣侍帷幄受/寵眷之臣也宥罪曰原重再也言已受賄若更隐諱是)
(再造欺罔之罪也崔鑒公孫質/皆中書侍郎測度姑且誘引也)帝使允授太子經及崔
浩以史事被收太子謂允曰入見至尊吾自導卿脫至
尊有問但依吾語(崔浩為司徒與允等修國書刻石以/彰直筆太武怒其㬥揚國惡收浩誅)
(之将及於允故太子欲/指導其生路脫儻若也)太子見帝言髙允小心慎密且
微賤制由崔浩請赦其死帝召允問曰國事皆浩所為
乎對曰臣與浩共為之然浩所領事(句/)多總裁而已至
於著述臣多於浩帝怒曰允罪甚於浩何以得生太子
懼曰天威嚴重允小臣迷亂失次耳臣曏問皆云浩所
為帝問允信如東宫所言乎對曰臣罪當滅族不敢虛
妄殿下以臣侍講日久哀臣欲丏其生耳實不問臣臣
亦無此言不敢迷亂(曏音向丏音蓋○微賤言其職之/卑制著述也多猶皆也總裁謂總)
(其大綱而裁正之紀事曰著纂言曰述失次謂所對失/其次序曏猶昔也東宫太子之宫殿下太子之稱丏乞)
(也/)帝顧謂太子曰直哉此人情所難而允能為之臨死
不易辭信也為臣不欺君貞也宜特除其罪以旌之遂
赦之(直哉贊其直也/旌之表其善也)他日太子讓允曰吾欲為卿脫死
而卿不從何也允曰臣與崔浩實同史事死生榮辱義
無獨殊誠荷殿下再造之慈違心苟免非臣所願也太
子動容稱嘆(為去聲何去聲○讓責也殊異也言當/與浩同之再造猶言再生動容變貌也)允
退謂人曰我不奉東宫指導者恐負翟黒子故也(静修/劉氏)
(曰髙允告黒子之言衷情之忠亮而作史者遽繼之以/庻或見原則所謂首實者乃所以為徼倖之資又以不)
(奉東宫指導為恐負黒子則允所以為是者非以義理/之當然苐以此爾此皆史臣不眀義理而於遣辭之際)
(輕為増損使允忠亮之心/不白豈直筆可信之史乎)○李君行先生名潛䖍州人
入京至泗州留止其子弟請先徃君行問其故曰科塲
近欲先至京師貫開封户籍取應君行不許曰汝䖍州
人而貫開封户籍欲求事君而先欺君可乎寧遲緩數
年不可行也(䖍音乾○君行字潛名宋人也宋之京師/在開封府貫猶係也冒籍以應舉欺君矣)
○崔元暐母盧氏嘗誡元暐曰吾見姨兄屯田郎中辛
元馭曰兒子從宦者有人來云貧乏不能存此是好消
息若聞貲貨充足衣馬輕肥此惡消息吾嘗以為確論
(暐音偉馭音御貲音咨○元暐名曄唐博陵人仕至宰/相姨兄姨之子長於我者也貧必亷故曰好消息富必)
(貪故曰/惡消息)比見親表中仕宦者將錢物上其父母父母但
知喜恱竟不問此物從何而來必是禄俸餘資誠亦善
事如其非理所得此與盗賊何别縱無大咎獨不内愧
於心元暐遵奉教誡以清謹見稱(别必列切○比近也/親同姓表外姓非理)
(所得如竊官物剝民財皆是咎/罪也言罪雖幸免心實有愧矣)○劉器之待制初登科
與二同年謁張觀參政三人同起身請教張曰某自守
官以來常持四字勤謹和緩中間一後生應聲曰勤謹
和既聞命矣緩之一字某所未聞張正色作氣曰何嘗
教賢緩不及事且道世間甚事不因忙後錯了(器之名/安世宋)
(元城人待制參政皆官名勤以從政謹以持身和以待/人緩以處事未聞猶未喻也賢稱後生也蓋緩非迂緩)
(不及事之謂乃從/容不忙廹之謂耳)○伊川先生曰安定之門人徃徃知
稽古愛民矣則於為政也何有(門人如劉彜錢藻孫覺/范純仁錢公輔是也稽)
(古經義齋之事愛民治事/齋之事何有言不難也)○吕榮公自少官守處未嘗
干人舉薦其子舜從守官㑹稽人或譏其不求知者舜
從對曰勤於職事其他不敢不慎乃所以求知也(少去/聲㑹)
(音檜○官守以官為守/也干求也舜從名疑問)○漢陳孝婦年十六而嫁未有
子其夫當行戍且行時屬孝婦曰我生死未可知幸有
老母無他兄弟備養吾不還汝肯養吾母乎婦應曰諾
(戍音庻屬音竹養去聲下同○/孝婦漢時陳州人守邊曰戍)夫果死不還婦養姑不
衰慈愛愈固紡績織絍以為家業終無嫁意(慈愛愈固/姑慈婦愛)
(愈深固也紡以車績/以指織以機絍以箴)居喪三年其父母哀其少無子而
早寡也將取嫁之孝婦曰夫去時屬妾以供養老母妾
既許諾之夫養人老母而不能卒許人以諾而不能信
將何以立於世欲自殺其父母懼而不敢嫁也遂使養
其姑二十八年姑八十餘以天年終盡賣其田宅財物
以葬之終奉祭祀(少去聲屬音竹夫音扶○卒終也夫/死不嫁節也養姑而生事葬祭必盡)
(力孝/也)淮陽太守以聞使使者賜黄金四十斤(句/)復之終
身無所與號曰孝婦(下使去聲復音福與去聲○淮陽/即陳州復謂除其家之役與猶及)
(也/)○漢鮑宣妻桓氏字少君宣嘗就少君父學父竒其
清苦故以女妻之裝送資賄甚盛宣不恱謂妻曰少君
生富驕習美飾而吾實貧賤不敢當禮(少去聲下同妻/去聲賄音悔○)
(宣字子都渤海人清謂淡泊苦謂憂勤學以/清苦而成行以清苦而立士能如此亦竒矣)妻曰大人
以先生脩徳守約故使賤妾侍執巾􁈊既奉承君子唯
命是從宣笑曰能如是是吾志也妻乃悉歸侍御服飾
更著短布裳與宣共挽鹿車歸鄉里拜姑禮畢提甕出
汲修行婦道鄉邦稱之(更平聲著音酌挽音晚○大人/稱其父也先生以年君子以徳)
(稱其夫也約即清苦之謂歸謂還於父家侍御婢妾/也服飾資装也引車曰挽鹿車小車可容一鹿者)○
曹爽從弟文叔妻譙郡夏侯文寧之女名令女文叔蚤
死服闋自以年少無子恐家必嫁已乃斷髮為信其後
家果欲嫁之令女聞即復以刀截兩耳居止常依爽及
爽被誅曹氏盡死令女叔父上書與曹氏絶婚彊迎令
女歸(從去聲譙音樵闋音缺少去聲斷音短復扶又切/彊上聲○曹爽魏宗室從弟同祖之弟夏侯姓文)
(寧名闋終斷截誅殺也/司馬懿殺爽夷其族)時文寧為梁相憐其少執義又
曹氏無遺類冀其意阻乃微使人風之令女嘆且泣曰
吾亦惟之許之是也家以為信防之少懈令女於是竊
入寢室以刀斷鼻蒙被而卧其母呼與語不應發被視
之血流滿牀席舉家驚惶徃視之莫不酸鼻(相一作州/少去聲風)
(去聲懈音戒斷音短○無遺類盡死也冀其意阻幸其/阻守義之意而改適也風謂以言動之惟思也竊私也)
或謂之曰人生世間如輕塵棲弱草耳何辛苦乃爾且
夫家夷滅已盡守此欲誰為哉令女曰聞仁者不以盛
衰改節義者不以存亡易心曹氏前盛之時尚欲保終
况今衰亡何忍棄之禽獸之行吾豈為哉(為去聲行去/聲○輕塵弱)
(草熊氏曰輕塵易散弱草難依適然棲泊颺即去矣非/有纒固也而已曰耳如此曰爾夷誅也守此謂守義不)
(仁不義禽/獸之行也)○唐鄭義宗妻盧氏略渉書史事舅姑甚得
婦道嘗夜有强盗數十持杖鼔譟踰垣而入家人悉奔
竄唯有姑自在室盧冒白刃徃至姑側為賊捶擊幾死
(杖音丈譟先到切竄取亂切冒音墨為去聲捶主蕊切/幾平聲○涉渉水在書史則泛觀之也杖兵器也鼔譟)
(鼔舞呼譟也奔竄奔/走竄匿也冒犯也)賊去後家人問何獨不懼盧氏曰
人所以異於禽獸者以其有仁義也鄰里有急尚相赴
救况在於姑而可委棄乎若萬一危禍豈宜獨生(五家/為鄰)
(二十五家為里危/禍謂姑獨生謂已)○唐奉天竇氏二女生長草野幼有
志操永泰中羣盗數千人剽掠其村落二女皆有容色
長者年十九幼者年十六匿巖穴間曳出之驅廹以前
臨壑谷深數百尺其姊先曰吾寧就死義不受辱即投
崖下而死盜方驚駭其妹繼之自投折足破面流血羣
盜乃捨之而去(長上聲剽音票曳音裔○奉天縣名永/泰年號剽掠攻刼也村落村居也匿藏)
(也曳拖也前謂前/行捨之謂捨其妹)京兆尹第五琦嘉其貞烈奏之詔旌
表其門閭永蠲其家丁役(蠲音捐○京兆郡尹官/第五姓琦名蠲除也)○繆
肜少孤兄弟四人皆同財業及各取妻諸婦遂求分異
又數有鬭争之言肜深懐忿嘆乃掩户自撾曰繆肜汝
脩身謹行學聖人之法將以齊整風俗奈何不能正其
家乎弟及諸婦聞之悉叩頭謝罪遂更為敦睦之行(繆/音)
(木肜音容少去聲取音娶數音朔撾職𤓰切行俱去聲/更平聲○肜字豫公漢汝南人幼而無父曰孤撾打更)
(改敦厚/睦和也)○蘇瓊除南清河太守有百姓乙普眀兄弟争
田積年不斷各相援據乃至百人瓊召普眀兄弟諭之
曰天下難得者兄弟易求者田地假令得田地失兄弟
心如何因而下淚諸證人莫不灑泣普眀兄弟叩頭乞
外更思分異十年遂還同住(斷都玩切易音異令平聲/○瓊字珍之北朝人南清)
(河郡乙姓普眀名斷決也援據攀援他人為證據也諭/曉也如何問之以發動其良心也太守下淚而諸證人)
(灑泣普眀兄弟悔過/可以見人心之天矣)○王祥弟覽母朱氏遇祥無道覽
年數歲見祥被楚撻輒涕泣抱持至於成童每諫其母
少止凶虐朱屢以非理使祥覽與祥俱又虐使祥妻(句/)
覽妻亦趨而共之朱患之乃止(屢音慮○覽字元通遇/待也楚痛也成童十五)
(歲也俱謂/共為之)○晉右僕射鄧攸永嘉末没于石勒過泗水
攸以牛馬負妻子而逃又遇賊掠其牛馬歩走擔其兒
及其弟子綏度不能兩全乃謂其妻曰吾弟蚤亡唯有
一息理不可絶止應自棄我兒耳幸而得存我後當有
子妻泣而從之乃棄其子而去之卒以無嗣(射音夜度/音鐸應平)
(聲○右僕射官名攸字伯道永嘉年號石勒/胡人沒陷沒息子息弟子弟之子綏其名也)時人義而
哀之為之語曰天道無知使鄧伯道無兒弟子綏服攸
喪三年(為去聲○義者義其能存/姪也服喪三年如喪父也)○晉咸寧中大疫庾
衮二兄俱亡次兄毗復危殆癘氣方熾父母諸弟皆出
次於外衮獨留不去諸父兄强之乃曰衮性不畏病遂
親自扶持晝夜不眠(句/)其間復撫柩哀臨不輟如此十
有餘旬疫勢既歇家人乃反毗病得差袞亦無恙(疫音/役毗)
(音皮復扶又切下同癘音利熾昌志切强上聲間音澗/臨去聲輟音拙有音又差楚戒切恙音樣○咸寧年號)
(疫癘皆瘟疾衮字叔褒次兄名毗危殆謂病甚也/熾盛次舍也間空隙也臨哭輟止差愈恙病也)父老
咸曰異哉此子守人所不能守行人所不能行歲寒然
後知松栢之後凋始知疫癘之不能相染也(父老鄉之/髙年者後)
(凋謂後於/衆木之凋)○楊播家世純厚並敦義讓昆季相事有如
父子椿津恭謙兄弟旦則聚於㕔堂終日相對未嘗入
内有一美味不集不食㕔堂間徃徃幃幔隔障為寢息
之所時就休偃還共談笑(幔莫半切○播字延慶北朝/人昆季兄弟也椿字延夀津)
(字羅漢休亦息/也偃猶卧也)椿年老曾他處醉歸津扶持還室假寢
閣前承候安否(寢本傳作寐○假寢不脫/衣冠而寢也閣謂室之門)椿津年過六
十並登台鼎而津常旦莫叅問子姪羅列階下椿不命
坐津不敢坐(莫音暮○台鼎三公之稱如星之有三台/鼎之有三足也椿為司徒津為司空故曰)
(並登/台鼎)椿每近出或日斜不至津不先飯椿還然後共食
食則津親授匙箸味皆先嘗椿命食然後食津為肆州
椿在京宅每有四時嘉味輒因使次附之若或未寄不
先入口一家之内男女百口緦服同爨庭無間言(飯上/聲匙)
(音時箸音住使去聲爨取亂切間去聲○京宅宅在京/也嘉味美味也未寄於兄則不先食緦麻之服同炊爨)
(四世不分異也/間言異言也)○隋吏部尚書牛𢎞弟弼好酒而酗嘗
醉射殺𢎞駕車牛𢎞還宅其妻迎謂𢎞曰叔射殺牛𢎞
聞無所怪問直答曰作脯坐定其妻又曰叔射殺牛大
是異事𢎞曰已知顔色自若讀書不輟(酗許御切脯音/府輟音拙○𢎞)
(字里仁安定人弟名弼酗/酒狂也直猶但也輟止也)○唐英公李勣貴為僕射其
姊病必親為然火煑粥火燎其鬚姊曰僕妾多矣何為
自苦如此勣曰豈為無人耶顧今姊年老勣亦老雖欲
數為姊煑粥復可得乎(勣音迹射音夜為去聲下同數/音朔復去聲○勣字懋功封英)
(公僕射唐宰/相顧猶念也)○司馬温公與其兄伯康友愛尤篤伯康
年將八十公奉之如嚴父保之如嬰兒每食少頃則問
曰得無饑乎天少冷則拊其背曰衣得無薄乎(拊音府/○伯康)
(名旦吳氏曰奉之如嚴父敬之至也保之如嬰兒愛之/至也老人腸胃弱易飽易饑氣體虛易寒易熱故公撫)
(問之勤/如此)○近世故家惟晁氏因以道申戒子弟皆有法
度羣居相呼外姓尊長必曰某姓第幾叔若兄諸姑尊
姑之夫必曰某姓姑夫某姓尊姑夫未嘗敢呼字也其
言父黨交逰必曰某姓幾丈亦未嘗敢呼字也當時故
家舊族皆不能若是(晁音潮○故家舊家惟獨也以道/名恱之澶淵人若及也尊者曰某)
(姓第幾叔長者曰某姓第幾兄姑父之姊妹也尊姑祖/之姊妹也父黨交逰父之友也稱姓稱行稱位而不呼)
(字皆謙/厚之道)○包孝肅公尹京時民有自言以白金百兩寄
我者死矣予其子不肯受願召其子予之尹召其子辭
曰亡父未嘗以白金委人也兩人相讓久之(予音與下/同○公名)
(拯字希仁孝肅諡也宋廬/州人尹京時為京尹之時)呂榮公聞之曰世人喜言無
好人三字者可謂自賊者矣古人言人皆可以為堯舜
蓋觀於此而知之(賊害也古人謂孟子人無有不善故/皆可以為堯舜蓋疑辭此指讓金而)
(言猶言此/等事也)○萬石君石奮歸老於家過宮門闕必下車
趨見路馬必軾焉子孫為小吏來歸謁萬石君必朝服
見之不名子孫有過失不誚讓為便坐對案不食然後
諸子相責因長老肉袒固謝罪改之乃許(誚在笑切為/去聲○漢石)
(奮與四子皆官至二千石故號萬石君歸老老而歸也/路馬說見稽古誚讓謂以言責之坐于便室設食於案)
(對之而不食自責也長老族之髙年者肉袒袒衣露/肉也固再三也許謂許其改過而已復坐復食也)子
孫勝冠者在側雖燕必冠申申如也童僕訢訢如也唯
謹(勝音升側音則訢音銀○勝冠謂年及冠者燕謂/燕居申申和緩也訢訢和恱也和則易肆故加謹)上
時賜食於家必稽首俯伏而食如在上前其執喪哀戚
甚子孫遵教亦如之(稽音啓○稽首即叩首稽/首俯伏而後起食敬也)萬石君
家以孝謹聞乎郡國雖齊魯諸儒質行皆自以為不及
也(行去聲○孝謹即下宫/門闕等事齊魯二國名)長子建為郎中令少子慶為
内史(少去聲○郎中/令内史皆官名)建老白首萬石君尚無恙每五日
洗沐歸謁親入子舍竊問侍者取親中帬廁牏身自浣
滌復與侍者不敢令萬石君知之以為常(恙音㨾帬音/裙牏音投浣)
(音緩滌音狄○恙病也漢法在官五日則休假一日以/洗身沐首子舍小房親謂萬石君中帬中衣廁牏穢器)
(不使親知者共為子/職而又欲親心安也)内史慶醉歸入外門不下車萬石
君聞之不食慶恐肉袒謝罪不許舉宗及兄建肉袒萬
石君讓曰内史貴人入閭里里中長老皆走匿而内史
坐車中自如固當乃謝罷慶慶及諸子入里門趨至家
(外門巷門舉宗猶言闔族讓責也固當者反辭以責之/也謝罷慶者許不過慶而復食也里門即巷門言自是)
(以後入巷門則疾趨/而歸不但下車矣)○疏廣為太子太傅上疏乞骸骨
加賜黄金二十斤太子贈五十斤歸鄉里日令家供具
設酒食請族人故舊賔客相與娛樂數問其家金餘尚
有幾斤趣賣以共具(疏音疎骸音諧樂音雒數音朔趣/音促共音供○廣字仲翁漢蘭陵)
(人太傅官名上疏乞骸骨猶今之告老也娛歡也趣/與促同共與供同言促賣餘金以供酒食之具也)居
歲餘廣子孫竊謂其昆弟老人廣所信愛者曰子孫冀
及君時頗立産業基址今日飲食費且盡宜從丈人所
勸說君置田宅老人即以閒暇時為廣言此計(說音稅/為去聲)
(○冀欲也君指廣丈人即廣所愛/信之髙年兄弟也所處也說誘也)廣曰吾豈老悖不念
子孫哉顧自有舊田廬令子孫勤力其中足以共衣食
與凡人齊今復増益之以為贏餘但教子孫怠惰耳(悖/音)
(佩令平聲共音供復扶又切○老悖年老而乖悖/也贏亦餘也衣食有餘則子孫倚之而怠惰矣)賢而
多財則損其志愚而多財則益其過且夫富者衆之怨
也吾既無以教化子孫不欲益其過而生怨又此金者
聖主所以惠養老臣也故樂與鄉黨宗族共享其賜以
盡吾餘日不亦可乎(夫音扶樂音/雒○益増也)○龎公未嘗入城府
夫妻相敬如賔劉表候之龎公釋耕於壟上而妻子耘
於前表指而問曰先生苦居畎畝而不肯官禄後世何
以遺子孫乎龎公曰世人皆遺之以危今獨遺之以安
雖所遺不同未為無所遺也表嘆息而去(遺音位下同/○龎公字德)
(公漢襄陽人劉表漢宗室候猶訪也釋猶罷也壟田間/髙處也畎田間水道也遺猶與也富貴者易危勤勞者)
(常安理/勢然也)○陶淵眀為彭澤令不以家累自隨送一力給
其子書曰汝旦夕之費自給為難今遣此力助汝薪水
之勞此亦人子也可善遇之(淵眀字元亮晉潯陽人彭/澤縣名家累妻子也力僕)
(也給與也贍/也遇待也)○崔孝芬兄弟孝義慈厚弟孝暐等奉孝
芬盡恭順之禮坐食進退孝芬不命則不敢也鷄鳴而
起且温顔色一錢尺帛不入私房吉凶有須聚對分給
諸婦亦相親愛有無共之(暐音偉○孝芬/北朝博陵人)孝芬叔振既
亡後孝芬等承奉叔母李氏若事所生旦夕温凊出入
啓覲家事巨細一以咨決每兄弟出行有獲則尺寸以
上皆入李之庫四時分賚李氏自裁之如此二十餘歲
(凊七正切上上聲賚雒代切○孝芬之叔名振温謂冬/温凊謂夏凊啓謂出必告覲謂反必面獲得也賚與也)
○王凝常居慄如也子孫非公服不見閨門之内若朝
廷焉(慄音栗○凝字叔恬文/中子之弟慄嚴謹貌)御家以四敎勤儉恭恕正
家以四禮冠婚喪祭(御治也勤以作事儉以制用恭以/處己恕以待人四禮說見嘉言)
聖人之書及公服禮器不假垣屋什物必堅朴曰無苟
費也門巷果木必方列曰無苟亂也(假借也不假阮氏/曰皆自足也營築)
(垣屋造設什物必渾堅朴素經畫門巷種植果木/必方整成列蓋其為人不苟故每事亦不苟如此)○張
公藝九世同居北齊隋唐皆旌表其門麟徳中髙宗封
泰山幸其宅召見公藝問其所以能睦族之道公藝請
紙筆以對乃書忍字百餘以進其意以為宗族所以不
協由尊長衣食或有不均卑幼禮節或有不備更相責
望遂為乖争苟能相與忍之則家道雍睦矣(更平聲○/公藝唐東)
(平人北齊北朝髙齊也麟徳唐髙宗年號封謂封土為/壇以祭也泰山山名天子所至曰幸忍耐也協和也卑)
(幼責望尊長之不均尊長責望卑幼之/不備是更相責望也乖戾也雍和也)○韓文公作董
生行曰淮水出桐栢山東馳遥遥千里不能休淝水出
其側不能千里百里入淮流夀州屬縣有安豐唐貞元
年時縣人董生召南隐居行義於其中刺史不能薦天
子不聞名聲爵禄不及門門外惟有吏日來徵租更索
錢(行如字淝音肥召音邵索音色○公名愈字退之諡/文唐昌黎人董生名召南行歌類桐栢山在唐縣肥)
(水在合肥縣安豐縣名貞元年號董生隐居行義於淮/肥之間時之人不能與儔韓子為作此詩蓋賦而興也)
嗟哉董生朝出耕夜歸讀古人書盡日不得息或山而
樵或水而漁入厨具甘㫖上堂問起居父母不慼慼妻
子不咨咨(吳氏曰慼慼憂愁也咨咨嗟怨也父母/安其孝故不憂妻子樂其慈故不怨)嗟哉
董生孝且慈人不識唯有天翁知生祥下瑞無休期家
有狗乳出求食鷄來哺其兒啄啄庭中拾蟲蟻哺之不
食鳴聲悲彷徨躑躅久不去以翼來覆待狗歸(乳去聲/哺音步)
(彷音旁徨音皇躑音擲躅音逐覆敷救切○天翁猶言/老天乳生子也躑躅跳貌吳氏曰董生孝慈之行獨天)
(知之故祥瑞見/於異類如此)嗟哉董生誰將與儔時之人夫妻相虐
兄弟為讎食君之禄而令父母愁亦獨何心嗟哉董生
無與儔(儔音紬○儔匹也朱子曰上句誰將與儔疑而/問之之辭也下句無與儔答而決之之辭也)
○唐河東節度使栁公綽在公卿間最名有家法(綽尺/約切)
(○河東道名節度使/官名公綽字子寛)中門東有小齋自非朝謁之日每
平旦輒出至小齋諸子仲郢皆束帶晨省於中門之北
公綽決私事接賔客與弟公權及羣從弟再㑹食自旦
至莫不離小齋燭至則命一人子弟執經史躬讀一過
訖乃講議居官治家之法或論文或聽琴至人定鐘然
後歸寢諸子復昏定於中門之北凡二十餘年未嘗一
日變易(朝音潮郢音頴從去聲莫音暮離去聲○仲/郢節度之子字諭蒙公權節度之弟字誠懸)其
遇饑歲則諸子皆蔬食曰昔吾兄弟侍先君為丹州刺
史以學業未成不聽食肉吾不敢忘也(食音似○曰節/度言也父沒稱)
(先君聽/猶許也)姑姊妹姪有孤嫠者雖疎逺必為擇壻嫁之皆
用刻木粧奩纈文絹為資裝常言必待資裝豐備何如
嫁不失時(嫠音離為去聲奩音廉纈胡結切○姪謂兄/弟之女孤無父者嫠無夫者奩鏡匣也纈丈)
(絹繫絹染/為文者)及公綽卒仲郢一遵其法事公權如事公綽
非甚病見公權未嘗不束帶為京兆尹鹽鐵使出遇公
權於通衢必下馬端笏立候公權過乃上馬公權莫歸
必束帶迎候於馬首公權屢以為言仲郢終不以官逹
有小改(莫音暮○其指節度也/以上言家法之在外者)公綽妻韓氏相國休之
曾孫家法嚴肅儉約為搢紳家楷範歸栁氏三年無少
長未嘗見其啟齒常衣絹素不用綾羅錦繡每歸覲不
乗金碧輿祇乗竹兜子二青衣歩屣以隨常命粉苦參
黄連熊膽和為丸賜諸子每永夜習學含之以資勤苦
(楷口駭切少去聲衣去聲祇音止兜當侯切屣音洗和/去聲○相國宰相之稱休其名也搢紳搢笏垂紳也楷)
(範猶言法式婦人謂嫁曰歸啟齒笑也歸覲歸寧父母/也竹兜子竹轎也二青衣二僮使也屣徐行貌資助也)
(此言家法/之在内者)○江州陳氏宗族七百口每食設廣席長幼
以次坐而共食之有畜犬百餘共一牢食一犬不至諸
犬為之不食(畜許六切為去聲○陳氏名褒南唐人/十世同居犬知愛其類和順之所感也)○
温公曰國朝公卿能守先法久而不衰者唯故李相家
子孫數世至二百餘口猶同居共爨田園邸舍所收及
有官者俸禄皆聚之一庫計口日給餉婚姻喪葬所費
皆有常數分命子弟掌其事其規模大抵出於翰林學
士宗諤所制也(相去聲邸音底○國朝温公自謂本朝/也李相名昉字明逺滁州人為宰相故)
(稱李相邸舍客店也宗/諤李相之子字昌武)
　　　　右實眀倫(李氏曰首十章實父子之親次八/章實君臣之義次五章實夫婦之)
　　　　(别次十章實長幼之序次一章實朋友之交/後十一章通實五倫之義或問此篇似少朋)
　　　　(友章朱子曰當時是/衆編類來偶缺此耳)
或問第五倫曰公有私乎對曰昔人有與吾千里馬者
吾雖不受每三公有所選舉心不能忘而亦終不用也
吾兄子嘗病一夜十徃退而安寢吾子有疾雖不省視
而竟夕不眠若是者豈可謂無私乎(第五姓倫名字伯/魚漢京兆人為司)
(空以公正稱周以太師太傅太保為三公東漢以太尉/司徒司空為三公竟終也朱子曰不薦自是好然於心)
(終不忘便是喫他趨奉意思不過這便是私意又曰如/十起與不起便是私這便是避嫌只是他見得這意思)
(已是大段做工夫/大段㑹省察了)○劉寛雖居倉卒未嘗疾言遽色夫
人欲試寛令恚伺當朝㑹裝嚴已訖使侍婢奉肉羮翻
汚朝衣婢遽收之寛神色不異乃徐言曰羮爛汝手乎
其性度如此(倉上聲卒音村入聲遽音句恚音惠伺音似/朝音潮奉音捧汚去聲○寛字文饒漢𢎞)
(農人恚怒也裝嚴謂/裝著嚴整異變也)○張湛矜嚴好禮動止有則居處
幽室必自修整雖遇妻子若嚴君焉及在鄉黨詳言正
色三輔以為儀表(好去聲處去聲○湛字子孝漢平陵/人矜嚴矜莊而嚴厲也嚴君尊嚴之)
(君長也漢以京兆尹左馮翊右扶風為/三輔共治長安城中儀表猶言法式)建武初為左馮
翊告歸平陵望寺門而歩主簿進曰眀府位尊徳重不
宜自輕湛曰禮下公門式路馬孔子於鄉黨恂恂如也
父母之國所宜盡禮何謂輕哉(馮音平翊音亦○建武/年號寺官府之稱主簿)
(馮翊屬吏也恂/恂信實之貌)○楊震所舉荆州茂才王密為昌邑令
謁見懐金十斤以遺震震曰故人知君君不知故人何
也密曰莫夜無知者震曰天知神知我知子知何謂無
知密愧而去(遺音位莫音暮○震字伯起漢𢎞農人嘗/為荆州刺史故人震自謂君謂密熊氏曰)
(眀不欺天幽不欺神/内不欺心外不欺人)○茅容與等輩避雨樹下衆皆夷
踞相對容獨危坐愈恭郭林宗行見之而竒其異遂與
共言因請寓宿旦日容殺鷄為饌林宗謂為已設既而
供其母自以草蔬與客同飯林宗起拜之曰卿賢乎哉
因勸令學卒以成徳(夷本作跠踞音據為去聲令平聲/○容字季偉漢陳留人夷踞蹲坐)
(也危坐以尻著蹠而坐也林/宗名泰太原人異謂異於衆)○陶侃為廣州刺史在州
無事輒朝運百甓於齋外莫運於齋内人問其故答曰
吾方致力中原過爾優逸恐不堪事其勵志勤力皆此
類也(甓音闢莫音暮○侃字士行晉鄱陽人仕至太尉/甓磚也時中原陷沒侃欲致力興復故朝夕運甓)
(以習/勞也)後為荆州刺史侃性聰敏勤於吏職恭而近禮愛
好人倫終日斂膝危坐閫外多事千緒萬端罔有遺漏
逺近書疏莫不手答筆翰如流未嘗壅滯引接疏逺門
無停客(閫苦本切上疏去聲下疏平聲○愛好人倫尚/名敎也閫外謂邦域之外晉處江左以荆楚為)
(國之西門/故曰閫外)常語人曰大禹聖人乃惜寸隂至於衆人當
惜分隂豈可逸逰荒醉生無益於時死無聞於後是自
棄也(語去聲○/隂光隂)諸叅佐或以談戱廢事者乃命取其酒
器蒱博之具悉投之于江吏將則加鞭扑曰摴蒱者牧
猪奴戲耳老莊浮華非先王之法言不可行也君子當
正其衣冠攝其威儀何有亂頭養望自謂𢎞逹耶(蒱音/蒲下)
(同樗音樞○蒱摴蒱博局戲䨇陸之類浮華謂老聃莊/周之言虛而無實也攝簡束也養望通鑑作跣足逸逰)
(荒醉談戲廢事蓬頭跣足皆老莊尚元虛/棄禮法之流弊吳氏曰養望養其虛望也)○王勃楊炯
盧照鄰駱賔王皆有文名謂之四傑裴行儉曰士之致
逺先器識而後文藝勃等雖有文才而浮躁淺露豈享
爵禄之器耶楊子沉静應得令長餘得令終為幸其後
勃溺南海照鄰投潁水賔王被誅炯終盈川令皆如行
儉之言(躁音竈溺音匿○行儉字守約唐絳州人器器/局識識見浮躁不沉静也淺露不深潛也令長)
(令尹令終善/終盈川縣名)○孔戡於為義若嗜慾不顧前後於利與
禄則畏避退怯如懦夫然(戡音堪懦音糯○戡字君勝/孔子三十八世孫懦柔弱也)
(言其勇於為義而/怯於趨利禄如此)○栁公綽居外藩其子每入境郡邑
未嘗知既至每出入常於㦸門外下馬呼幕賔為丈皆
許納拜未嘗笑語欵洽(外藩謂節度使取屏蔽之義也/其門得列㦸故曰㦸門納受也)
○柳仲郢以禮律身居家無事亦端坐拱手出内齋未
嘗不束帶三為大鎮廐無良馬衣不熏香公退必讀書
手不釋卷(廐音救○仲郢嘗為山南劒南天平三道節/度使故曰三為大鎮公退自公而退也釋捨)
(也端坐拱手束帶敬也廐無良馬/衣不熏香儉也讀書不釋卷勤也)家法(句/)在官不奏祥
瑞不度僧道不貸贓吏法凡理藩府急於濟貧䘏孤有
水旱必先期假貸廩軍食必精豐逋租必貰免館傳必
增飾宴賔犒軍必華盛而交代之際食儲帑藏必盈溢
於始至境内有孤貧衣纓家女及笄者皆為選壻出俸
金為資裝嫁之(貸音泰逋奔謨切貰音世傳朱戀切犒/口到切帑音倘藏去聲溢音逸皆為之)
(為去聲○在官以下皆栁氏之家法貸寛也假貸謂以/錢穀借之廩倉廩軍食軍餉精豐不待欠也貰除也館)
(客舍傳馬驛犒勞也儲蓄也帑藏皆庫名所以貯金帛/者衣纓猶簪纓及笄年十五者熊氏曰不奏祥瑞為諂)
(上也吳氏曰食儲帑藏盈溢於始/至出納有籍用無所私而致也)○栁玭曰王相國涯
方居相位掌利權竇氏女歸請曰玉工貨一釵竒巧須
七十萬錢王曰七十萬錢我一月俸金耳豈於女惜但
一釵七十萬此妖物必與禍相隨女子不復敢言(女音/汝復)
(扶又切○王涯唐宰相掌利權謂其兼度支鹽鐵𣙜茶/等使也竇氏女涯女嫁竇氏者歸謂歸寧熊氏曰涯實)
(靳嗇託辭拒之然妖物必與禍隨則名言也/蓋妖巧之物人所貪競固有招禍之道也)數月女自
婚姻㑹歸告王曰前時釵為馮外郎妻首飾矣乃馮球
也王歎曰馮為郎吏妻之首飾有七十萬錢其可久乎
(球音求○婚姻㑹/因婚姻而燕㑹也)馮為賈相餗門人最密賈有蒼頭頗
張威福馮召而朂之未浹旬馮晨謁賈有二青衣捧地
黄酒出飲之食頃而終賈為出涕竟不知其由(餗音速/朂音旭)
(浹音接飲去聲賈為之為去聲○賈餗亦宰相密親密/也奴僕以蒼為巾故曰蒼頭朂勉也浹周也十日為旬)
(二青衣二童使也地黄藥名無毒蓋他酒詭稱耳食頃/一飯之頃也球以奴張威福恐為主累故戒之奴恐球)
(告主故/毒殺之)又眀年王賈皆遘禍(遘音垢○遘遇也涯餗/皆為宦者仇士良所殺)噫
王以珍玩竒貨為物之妖信知言矣徒知物之妖而不
知恩權隆赫之妖甚於物耶馮以卑位貪寶貨已不能
正其家盡忠所事而不能保其身斯亦不足言矣賈之
臧獲害門客於牆廡之間而不知欲終始富貴其可得
乎(廡音武○恩權之隆赫禍機所伏也故謂之妖知言/本謂知言之是非此則謂知理之言也盡忠所事謂)
(盡心於餗也奴曰臧婢曰獲指蒼/頭門客指馮球廡堂下周屋也)此雖一事作戒數端
(熊氏曰珍玩竒貨不可貪一戒也恩權隆赫不可恃二/戒也溺愛而不能正家三戒也失言而不能保身四戒)
(也嬖臧獲張威福害/門客而不知五戒也)○王文正公發解南省廷試皆為
首冠或戲之曰狀元試三場一生喫著不盡公正色曰
曾平生之志不在温飽(解去聲冠去聲著音酌○公名/曾字孝先宋青州人仕至宰相)
(諡文正狀元指公試三塲言鄉試省試廷/試皆第一也志不在温飽則在安天下矣)○范文正公
少有大節其於富貴貧賤毁譽歡戚不一動其心而慨
然有志於天下嘗自誦曰士當先天下之憂而憂後天
下之樂而樂也(少去聲譽音于樂音雒下同○不一動/其心謂富貴不慕貧賤不厭毁之不怒)
(譽之不喜得而不歡失而不戚也天下未憂/而先憂天下已樂而後樂仁人之心如此)其事上遇
人一以自信不擇利害為趨捨其有所為必盡其方曰
為之自我者當如是其成與否有不在我者雖聖賢不
能必吾豈苟哉(自信守其正也如是盡其方也事上待/人一以自信而不趨利不避害有所為)
(必盡其方而成敗不苟焉容/心於其間有行法俟命意)○司馬温公嘗言吾無過
人者但平生所為未嘗有不可對人言者耳(誠而/已)○管
寧嘗坐一木榻積五十餘年未嘗箕股其榻上當膝處
皆穿(股音古○寧字幼安漢髙士古人危/坐如跪箕股謂兩展其股狀如箕也)○呂正獻公
自少講學即以治心養性為本寡嗜慾薄滋味無疾言
遽色無窘歩無惰容凡嬉笑俚近之語未嘗出諸口於
世利紛華聲伎游宴以至於博弈竒玩淡然無所容(少/去)
(聲窘臣隕切俚音里伎音忌好去聲○治心收其放心/也養性養其徳性也自寡嗜慾以下當治心以養性之)
(事窘廹促也俚鄙/俗也伎巧戲也)○眀道先生終日端坐如泥塑人及
至接人則渾是一團和氣(塑音素○終日端/坐如泥塑人敬也)○眀道先
生作字時甚敬嘗謂人曰非欲字好即此是學(朱子曰/此亦可)
(以收/放心)○劉忠定公見温公問盡心行已之要可以終身
行之者公曰其誠乎劉公問行之何先公曰自不妄語
始(忠定元城先生諡也朱子曰温公所謂誠即大/學所謂誠其意者指人之實其心而不自欺也)劉公
初甚易之及退而自檃括日之所行與凡所言自相掣
肘矛盾者多矣力行七年而後成自此言行一致表裏
相應遇事坦然常有餘裕(易音異檃音隱掣昌列切肘/音帚矛音謀盾汝允切言行)
(之行去聲○易之以不妄語為易也揉曲者曰檃正方/者曰括皆制木之器也自相掣肘矛盾喻言行相違也)
(吳氏曰掣挽也肘臂節也掣肘謂肘欲運動而人挽之/不能運也矛有鈎之兵盾即今傍牌也矛盾謂矛欲傷)
(人而盾蔽之/不能傷也)○劉公見賔客談論踰時體無欹側肩背
竦直身不小動至手足亦不移(欹音欺竦音聳/○敬而已矣)○徐積
仲車初從安定胡先生學潛心力行不復仕進其學以
至誠為本事母至孝自言初見安定先生退頭容少偏
安定忽厲聲云頭容直某因自思不獨頭容直心亦要
直也自此不敢有邪心卒諡節孝先生(仲車父早卒盡/孝於母朱子曰)
(這樣人都是資質美所以/一撥便轉終身不為惡也)○文中子之服儉以絜無長
物焉綺羅錦繡不入於室曰君子非黄白不御婦人則
有青碧(絜音潔長音丈○儉謂不華靡潔謂不垢汚長/剰也無長物謂儉潔之外無所増飾也黄白麻)
(絲自然之色青碧/染造使然之色)○栁玭曰髙侍郎兄弟三人俱居清
列非速客不二羮胾夕食齕蔔匏而已(胾音恣齕音核/匏音庖○髙氏)
(兄弟唐人長釴翰林學士次銖給事中次鍇禮部侍郎/速召也不貳不兼設也羮肉羮胾肉臠齕猶嚼也蔔匏)
(皆菜/名)○李文靖公治居第於封邱門外廳事前僅容旋
馬或言其太隘公笑曰居第當傳子孫此為宰輔廳事
誠隘為太祝奉禮廳事則已寛矣(公名沆字太初位宰/相諡文靖宋雒州人)
(第第宅封邱宋都門名廳所以治事故曰廳事旋/回轉也隘窄狭也太祝奉禮皆世䕃之官已太也)○張
文節公為相自奉如河陽掌書記時所親或規之曰今
公受俸不少而自奉若此雖自信清約外人頗有公孫
布被之譏公宜少從衆公嘆曰吾今日之俸雖舉家錦
衣玉食何患不能顧人之常情由儉入奢易由奢入儉
難吾今日之俸豈能常有身豈能常存一旦異於今日
家人習奢已久不能頓儉必至失所豈若吾居位去位
身存身亡如一日乎(公名知白字用晦宋滄州人初為/河陽掌書記後為宰相諡文節漢)
(丞相公孫𢎞為布被汲黯曰𢎞俸禄多而為布被此詐/也或人見文節之儉約亦疑其詐故引是以譏之頓遽)
(也/)○温公曰先公為羣牧判官客至未嘗不置酒或三
行或五行不過七行酒沽於市果止梨栗棗柿肴止於
脯醢菜羮器用甆漆當時士大夫皆然人不相非也㑹
數而禮勤物薄而情厚(甆音慈數音朔○温公父/名池字和中行猶巡也)近日
士大夫家酒非内法果非逺方珍異食非多品器皿非
滿案不敢㑹賔友常數日營聚然後敢發書苟或不然
人争非之以為鄙吝故不隨俗奢靡者鮮矣(案亦作按/○内法謂)
(宫内造酒之法營辦也/聚積也書謂召客之書)嗟乎風俗頽弊如是居位者雖
不能禁忍助之乎(居位謂居相位/時公已作相矣)○温公曰吾家本寒
　族世以清白相承吾性不喜華靡自為乳兒時長者加
　以金銀華美之服輒羞赧棄去之年二十忝科名聞喜
　宴獨不戴花同年曰君賜不可違也乃簪一花平生衣
　取蔽寒食取充腹亦不敢服垢敝以矯俗干名但順吾
　性而已(赧乃板切矯音皎○忝叨也聞喜/進士宴名垢汚敝壊矯拂干求也)○汪信民嘗
　言人常咬得菜根則百事可做胡康侯聞之擊節嘆賞
　(信民名革宋臨川人康侯文定公字也人能甘澹泊而/不以外物動心則可以有為矣擊節一說擊手指節一)
　(說擊器物為節皆通嘆嗟嘆賞稱賞朱子曰學者湏常/以志士不忘在溝壑為念則道義重而計較死生之心)
　(輕矣况衣食外物至微末事不得未必便死亦何用犯/義犯分役心役志營營以求之耶某觀今人因不能咬)
　(菜根而至於違其本/心者衆矣可不戒哉)
　　　　　右實敬身(李氏曰首十四章實心術之要次/七章實威儀之則次一章實衣服)
　　　　　(之制末六章/實飲食之節)
　
　
　
御定小學集註卷六
