#+TITLE: 括異志-宋-
#+DATE: 2016-06-11 12:24:20
#+SOURCE: github.com/kanripo/KR3l0117 master fdeafdae                
括異志目録
　　　　　　　　　　　　襄　國　張　師正　纂
　第一卷
　　　宋州狂僧　黒殺神降　来和天尊
　　　樂學士　司馬待制　後苑亭
　　　衡山僧　南岳眞人　㑹聖宫
　　　曹門謡　陳靖　醴泉觀
　　　賈魏公　大名監埽　㒒射􁨃
　　　吕椻宻
　　第二卷
　　　盛樞宻　余尚書　郎侍郎
　　　　劉宻學　劉待制　楊省副
　　　　魏侍郎　司馬少卿　梁學士
　　　　張郎中　韓侍中　張軄方
　　　陳少卿　楊状元　郭延卿
　　第三卷
　　　馬少保　潘郎中　樂大卿
　　　徐郎中　劉太愽　刁左蔵
　　　　吕郎中　錢齋郎　邢文濟
　　　　蒿店廵檢　王廷評　樊預
　　第四卷
　　　陳省副　王待制　石比部
　　　曹郎中　陸龍圗　宋中舍
　　　　馬文思　陳大愽　馬仲載
　　　夏着　冀秘丞　梁寺丞
　　　楊郎中　張大慱　楊從先
　　第五卷
　　　李叅政　梅侍讀　韓宗緒
　　　南州壬子　李侍禁　李氏婢
　　　李比部　胡殿丞　謝判官
　　　劉觀察宅　柴氏枯棗　僧縁新
　　第六卷
　　　王少保　范叅政　麥道録
　　　楊道人　李芝　張白
　　　静長官　率子㢘　許偏頭
　　　張翰
　　第七卷
　　　　張龍圗　孫副樞　芙蓉觀主
　　　　曽屯田　郭上竈　牛用之
　　　畢道人　叚榖　方道士
　　　高閬　孫鍇　楊貫
　　　張酒酒
　　第八卷
　　　明叅政　徐學士　魚中丞
　　　祖龍圗　尚寺丞　髙舜臣
　　　　王慶　孫翰林　黄遵
　　　劉徳妙　稅道士　㓂莱公
　　　魏進士　徳州民
　　第九卷
　　　毛郎中　崔禹臣　張郎中
　　　張司封　薛比部　陳良弼
　　　羅着作　陸長孺　㓂侍禁
　　　張尚書　姜定國　傅文秀
　　　胡郎中　僧行悅　康定民
　　鄭前　陳州女厲
　第十卷
　　　鍾離發運　蔡侍禁　白鬚翁
　　韓元卿　李敏　樂平港鼍
　　遵道者　董中正　同州村民
括異志目錄

　建寜府麻沙鎮虞叔異宅刋行
　　　　　　　　虞山逸民俞約齋收蔵
括異志卷苐一
　　　　　　　　㐮國張　師正　纂
　　　宋州狂僧
太祖仕周日尚未領宋州節鉞時有狂僧携弹
走荆棘中顧謂人曰此地當出天子又顯徳末
一人青巾白衫登中書政事堂吏批其頰曰汝
是何人敢至此其人曰宋州官家遣我来擒見
宰相范質質曰此病心耳安足問遂叱去其後
太祖果自歸德軍節度使受禅遂升宋州為應
天府後號南郡(一名南郡事具國史)
　　　黒殺神降
開寚中有神降於鳳翔府俚民張守眞事自稱
玄天大聖玉帝輔臣其聲嬰兒歴歴可辨逺近
之民禱祠者旁午　太祖召至京師設醮於宫
廷降語曰天上宫闕成玉鎻開十月二十日
陛下當歸天　藝祖􁃶祈曰死固不惮所恨者
幽并未并乞延三數年俟克復二州去亦未晚
神曰晉王有仁心暦數攸属　陛下在天亦自
有位(時太宗王晋/為開封尹)太祖命繋於左軍将無驗
而罪焉旣而事符神告　太宗踐祚度守真為
道士仍賜紫𫀆遂營廟於盩厔之太平鎮神位
次序殿廡䂓模一由神授仍尊黒殺號為翊聖
至仁宗朝追謚守眞為傳眞大法師事見翊聖
别傳
　　　来和天尊
刑部尚書楊公礪為貟外郎時常夢人引導云
謁来和天尊及見天尊年甚少睟穆之姿若冰
玉焉楊公伏謁天尊慰藉之甚厚及覺莫諭其
事後　章聖皇帝育徳儲闈尹正神州楊公入
幕始謁而歸語諸子弟曰吾適謁皇太子乃吾
頃夢来和天尊之儀状也事在礪本傳
　　　樂學士
樂學士史景徳末為西都留臺御史嘗夢一人
具冠服稱帝命来召共行十餘里俄見宫闕壮
麗殆非人世因向使者云此帝所也旣陛見帝
謂曰而主求嗣吾為擇之汝姑伺此少選導一
人至氣色和粹似醺酣状帝謂曰中原求嗣汝
徃勿辤即頓首祈免者再三帝曰徃哉惟汝宜
遂唯而去旁拱　者謂史曰此南岳赤脚李仙
人也嘗酣于酒帝急呼史至前曰適見者主之
嗣也寤而識之旣而宻以聞具述所夢曰宫中
不乆有甲觀之慶明年　神文誕聖安退䖏士
劉易嘗記斯亊
　　　司馬待制
故天章閣待制司馬公池乾興中以軄官知光
山縣秩滿考績于吏部時　章聖臨御一夕夢
引對于便殿仰視黼座状甚㓜冲即覺竊語交
親以謂改官之期方逺銓司旣質成課将取
旨㑹　真宗不豫　神文以皇太子監國引見
資善堂仰視睿姿一如所夢(亊見龐相國所撰)
(司馬公神道碑)
　　　後苑亭
嘉祐末　仁宗扵後苑建一亭題其榜曰迎曙
亭未幾　神文棄天下　英宗嗣位則亭之名
豈徒然哉昔漢昭帝時上林柳葉蟲蠧成字曰
公孫病已立霍光旣廢昌邑立戾太子之孫是
為宣帝實名病己唐宣宗晚年長安小児疊布
蘸氷向日捩之謂之㧞暈懿宗果自鄆王嗣立
以今方古亊實符契古語有云翰鵲噪而行人
至火花燃而得酒食此言雖小可以喻大况王
者之興豈無開先之兆也異哉
　　　衡山僧
嘉祐八年三月衡山縣僧某来湘潭幹亊旣畢
歸衡山至中途宿逆旅忽夢行道中車騎戈甲
旌麾儀衞去地丈餘躡空北去僧伏道左少時
旣過復前又逢數騎叱之曰安得犯蹕僧自䟽
得免因問何官也曰新天子即位南岳神徃受
軄耳僧旣覺明日至衡山白所夢於邑令令戒
僧曰祕之勿妄言後數日聞仁宗遺詔至考其
所夢之夕正月二十九日也金匱云武王勝殷
紂大雪平地盈尺旦日有車馬詣軍門行無轍
迹太公曰此四海之神洎河北(一本作伯)来受
軄也因祀之約束而去與此正類(李時亮云)
　　　南岳眞人
龐相國籍旣致政居於京師嘉祐八年春三月
公𬒳疾至下旬病革一旦奄然家人聚哭數刻
復生翌日命紙筆屏左右手書宻封俾其子奏
家人咸謂乆病恍惚書字不謹遂寢不以聞公
旣薨發視之云𥘉死有人引導令朝　玉皇入
一大殿庭排班龐䖏下列拜訖有一人傳　玉
皇詔云龐某令且歸伺與南岳真人偕来旣出
殿門又有人前導云當見南岳眞人復至一殿
庭列班龐居上游卷簾畢旣拜熟視乃　仁宗
皇帝也時　神文乆不豫龐旣復蘇覺體候小
康又聞　聖躬亦復常膳乃竊喜故欲上聞三
月二十七日龐薨越一日　仁廟上仙(進士時)
(濟得之扵興教院主僧惠節)
　　　會聖宫
㑹聖宫在洛都東八十里望仙橋　祖宗之神
御在焉嘉祐八年三月二十九日晝漏盡宫側
之人見王者羽衛陳布道中最後二人衣赭𫀆
張黄盖乗馬相次至宫前乃不見明日宫門大
敞諸殿門鎖不鑰而啓主事者大駭少時聞
仁廟上仙
　　　曹門謡
天聖末洎明道中京師市井坊巷之人凢物之
美嘉者即曰曺門好物之高大者即曰曺門高
耆壮童稚無不道者景祐𥘉　神文詔册曹王
女孫爲　皇后曹王為國功臣之冠雖珪爵蝉
聮者三世洎作配　宸極居外戚之尊可謂高
且好矣王輔　藝祖定天下降蜀平呉抗醜虜
破強敵将百萬之衆未嘗妄殺一人宜乎後裔
之興也唐郭尚父功盖天下位極人臣侈窮人
欲夀登耆艾天謂報施之道由或歉然至瞹女
爲憲宗元妃歴七朝五居母后之尊人君行子
孫之禮唐史臣謂子儀社稷之功未泯復鍾慶
於懿安焉以曹氏之餘烈近之矣
　　　陳靖
陳靖字唐臣鉅野人少倜儻有氣節通詩易嘗
從范諷石延年劉潜游景祐五年以進士特奏
名得三禮出身荐為邑佐皆有䏻聲稍遷孝感
令以公事忤郡太守輙致所事而去即日僦舟
東下隱於葉山未幾詔下以太子中舍致仕值
歳荒徙家京師賣藥自給朝之公卿多故人踵
門者輙避去或遺金帛即散道士丐者未嘗有
所畜與其妻孔氏皆學辟榖徃徃經歳不食嘉
祐四年思武陵山水之嘉盡室出彼王介甫高
其行以詩送有知君欲上武陵溪水自東流人
自西之句旣至武陵結廬于髙梧市居數月䘮
其妻自是不接人事杜門稱疾惟焚香誦易而
已六年七月十七日亭午遽命其子庠具紙札
作書遺張郎中顒曰近上帝以靖平生無謟俾
主　判地下平直司候天符下即之任矣張時
軄江東漕運得書以靖為病心者不復報是日
又躬為一書封緘甚宻戒其子曰張公歸郷以
此書授之不可示他人及私發違吾言汝爲不
孝其子謹蔵之自是多為歌詩皆有脫去世俗
之意七年十一月十二日平旦謂其子曰吾數
盡矣後亊一託張秘丞主之言訖而終時張秘
丞顒将赴官益陽前一日與靖别翌日得其訃
亟為辦䘮亊葬于耆闍山之側治平元年七月
張仲孚自江東還其子庠捧父書號泣来獻封
緘如𥘉發之其始末皆叙訣之辭中乃云平直
司必然失為議定　皇嗣亊勿怪草草明年秋
英宗由　大宗正爲皇子而靖扵六年七月爲
以書已有選定之語由是知帝王之興皆受命
于天黙有符契非偶然矣此皆畧取張仲舉學
士所撰陳靖傳云
　　　醴泉觀
祥符中京師東南隅醴泉涌龜蛇見其側飲之
者疾瘳即其地營祥源觀其後灾再加繕搆改
號醴泉觀熈寜八年又易傾朽荐加堊飾功畢
落成命教坊伶人奏樂于庭是日真武影現於
殿脊火珠中其部從神官旂纛之類望之悉具
京師奔走觀瞩者數千萬人(見陳虞部幵云)
　　　賈魏公
賈魏公昌朝先徳名注嘗為棣州推官公方在
孕一夕夢緋衣冠者一人自空而下以巨箱捧
貂蝉冠以獻俄而公生始數歳先令公為瀛幕
公時在膝下契丹數十萬攻圍踰月城甚危守
陴者聞空中神告曰城有中朝輔相勿憂賊也
數日虜遁去城卒無患公自宰相出鎮擁節鉞
者垂二十年官至兼侍中若然則貴賤之分淹
速之數固由黙定世之汲汲於進者無所不至
豈昧於居易之理乎
　　　大名監埽
河自大坯而下多泛溢之患岸有缺圯則以薪
蒭窒塞𥙷薄増卑謂之埽岸每一二十里則命
使臣廵視凢一埽岸必有薪茭竹捷樁木之類
数十百萬以備决溢使臣始受命皆軍令約束
熈寜九年大名府元城縣一監埽使臣所主埽
岸有大黿屡来嚙岸之薪蒭似将穴焉遂彀弩
射之中首而死是夜夢一緑衣創首謂監埽曰
汝殺我我已訴於官矣又月餘病疽死見二使
者執之而去曰汝嘗殺人監埽竊思之曰此必
殺黿亊也行僅百里入一城使者曰吾有亊當
先白所由司汝姑止此無他適二使旣去仰視
高閣金碧相照有二神人守􁆻如道士觀所謂
龍虎君者以姓名白之乃引入仰視其閣有榜
題曰朝元之閣下見韓待中稚珪憑几而坐侍
者數十人若神仙儀衞乃再拜訖韓問来状遂
白煞黿亊因曰隄岸有决當受軍令之責非徒
殺也韓曰汝亦何罪儻見隂官但乞檢上清格
即岀門見二使者至遂引到一官府庭下果詰
以殺黿亊對曰某主埽岸河流奔猛漲溢不常
苟有决漏則當誅黿敗吾防不可不殺乞檢上
清格隂官取格視訖謂曰上清格云無益于世
有害扵人殺而不償罪固難加隂官命前使者
引出行十餘里若墮眢井遂寤亊聞之于劉
(大卿襲礼云)
　　　㒒射􁨃
陳英公(執中)𥘉以左正言謫為中允監永州酒
稅郡守常以諌官待之間日具肴膳就其所治
以延欵之英公即座周視居宇忽於榱桷楣間
注目乆之顧侍吏曰見一牌否左右對以無覩
郡守而下皆曰未甞有牌陳笑而雜以他語及
歸家人怪而詢之公曰宛見一金字牌書㒒射
􁨃字公由是益自負旣而兩正台府竟踐此位
雖以司徒致政然在仕之時官為端揆(進士)
(魏泰呼英公爲舅祖得聞其亊)
　　　吕樞宻
吕樞宻公弼丞相申公之次子始秦國妊娠而
疾将去之命醫工陳孫煮薬時方𥘉夜逮藥将
熟己二皷坐而假寐忽然鼎覆取諸藥品差剉
末再煑之俄以嚴皷不覺再覆旣而又煑而加
火焉困甚就榻夢一神人披黄金甲持劒叱陳
曰在胞者本朝宰相也汝何䓁人敢以毒藥加
害陳恐慄而寤遂以所夢洎覆鼎亊白於秦國
曰在孕者貴人也雖疾當無所損其後生寚臣
熈寜中自樞宻使出鎮而薨(聞之馬瑊運判)
(云)
括異志卷苐一
括異志卷苐二
　　　　　　　　㐮國張　師正　纂
　　　盛樞宻
樞宻使文肅盛公度修起居注日嘗感疾而死
支體猶温故家人未敢殮越宿乃蘇云始為人
追攝若行田野間氣候昬塞如𣣔雨状良乆入
一府見主者𬒳古諸侯服起而接公且諗以同
姓名而誤追亟命公還旣而復行田間逺望有
數人皆若舊識及追視之乃故相國沈公義倫
也喜揖盛曰審知學士得還為我語家人頗為
汗脚襪所苦草草别去盛神還疾亦漸愈遂以
冥中所嘱語沈孤其孤泣而不悟汙脚襪之說
及服除徹相公靈榻而神座之横桄有敗襪焉
究其所自則守靈老卒之物偶致于此旦起忘
之謂已亡失故不復索(文粛公說)
　　　余尚書
余尚書靖韶州曲江人天聖元年苐進士又中
㧞萃始自曲江将求薦于天府與一同郡進士
劉(某)偕行劉已四預計偕行至洲頭驛有祠頗
靈余謂劉曰與足下萬里圗身計盍乞靈焉遂
率劉以楮鏹香酒禱祠下乞夢中示以休咎是
夕余夢神告召而謂曰公禄甚厚貯扵數廩官
至尚書死于秦亭劉(某)窮薄止有禄六斗耳公
謝而退遂寤其後出入清華聲望赫然中罹廢
黜者累歳其後竟至工部尚書常語交親曰關
中任使决不敢去旣罷廣州至烏江得疾遂入
金陵就醫艤舟秦淮扶病登亭視其榜曰秦淮
亭公不懌數日而薨劉(某)者以累舉不苐就南
遷遂攝一尉才逾旬而卒(李供備時亮云)
　　　郎侍郎
郎侍郎簡致政之年将赴闕更圗一郡然後懸
車途次奔牛宿于堰下時盛暑月色澄亮命從
者皆寝闢船門黙坐乙夜聞岸側有人語云吾
児明日過此幸若曹悉力曳船渠齒㓜恐致驚
怖郎大訝登岸四顧人皆酣寑惟群牛卧　于
屋下翌日郎駐舟以伺俄有稱監簿者年甫弱
冠由途於此船旣及堰群牛不待呵捶旋轉如
風頃刻而過堰郎太息曰吾平生歴官治民自
謂無冤抑安能垂老更僶丨俛於王事乎即抗
章告老南歸餘杭牛之子不傳名氏者郎為之
諱也(陳節推之方筆以相示)
　　　劉宻學
天禧中劉宻學師道守潭州有衡山民之長沙
市易者冐夜而行道中見旌旗儀衛呵導甚厲
民相與拱立道左因詢前駈者曰何䖏大官曰
潭州劉宻學授南岳北門侍郎明日禮上是夜
復有内臣冮供奉者来岳廟燒香宿廟下夢供
帳紛紜言新官禮上洎見乃劉宻學也又馬尚
書亮時尹京南午己之問有一道士至客次展
謁謂曰侍郎已下􁨃不敢通刺道士曰無他事
欲投潭州劉宻學書耳典謁曰旣要相見何不
早来又曰爲今日南岳北門侍郎上事畢方来
以故後時言訖失道士所在晚衙馬視事典謁
以告馬大驚以為不祥數日㓙訃至考道士求
見之辰劉捐舘之日也先是劉在長沙一旦稱
受劄子赴闕即具舟艦立俾徙行李族厲于舟
中又曰吾未交符印今日且宿寺居明日洗沐
訖穿膝坐正寝儼然而逝今衡潭之人嚴奉之
禮與岳神䓁或聞祖舍人士衡有傳(今所書)
(者錄馬運判瑊辛都官子言之說耳)
　　　劉待制
待制劉公(湜)彭城人清修檢重時所推與自金
陵尹移守高宻時已抱疾乗船㳂淮至水車驛
舍遂卒先是驛居人見駈群羊及負荷酒食横
陳之具入驛者視之則無人如此累日劉旣卒
始悟鬼神之来迓水車溝在海宻州界(得之)
(周都官之純言)
　　　楊省副
楊省副(日華)自言應舉日與數同人稅宅於飲
馬巷居數月無他異一日探榜歸時春季頗暄
相與解帶席地而坐俄覺身之欹側者再三以
謂地動問諸僕隸則不知楊取剔耳箆畫甓罅
中罥出淺紅線長數寸以手牽之有縑衣如線
色隨牽而長約尺餘懼而捨之其下若有人引
之者徐徐盡入坐者大駭莫敢發視即時遷扵
旅邸(余任渭州推官日親承楊公之說)
　　　魏侍郎
邢部侍郎魏公􁁱𥘉以金部貟外郎知洪州罷
官舟經大孤山方乗順風楊舲甚駃一女使滌
噐而墜水援之不及舟速浪沸頃刻己十里餘
公惋歎良乆一女奴忽沉冥狂語趋前而舉止
語音皆所溺婢也泣且言曰某不幸而溺於水
實命之至是無所恨然服勤左右乆矣一旦不
以理而終夫豈不大戚耶儻歳時月朔賜草具
饌化楮泉于户外使某得以歆領雖泉下亦不
忘報公與夫人聞之惻然悉允其求語次一漁
艇載所溺婢櫂及公舟告曰溺婢爲浪泊而出
獲援之以送婢固醒然未嘗死而女奴亦不復
降語(得之都官郎中任粹云)
　　　司馬少卿
太常少卿司馬公里自言未冠時侍仲父待制
光山縣門下客張某者亦年少同舍肄業常苦
資用不足張忽嘆曰　碩得乾汞法以
快吾欲旁有黥卒執汛掃之役者笑曰秀才年
少安知世間有此事耶張曰神仙之術不可妄
求豈不知之乎卒曰某嘗得此術碩試之張大
喜脱衣質錢市汞及炭𥘉夜以水銀一兩内鼎
中出小瓢取藥一粒如芥子投之又以小瓦覆
鼎口泥封甚宻熾炭圍之急扇良乆鼎中如風
聲傾之成白金矣翌日召金工視之曰此汞銀
也比聞有黥卒得此術間或鬻之豈非此人所
為乎張亦秘而不言張謂司馬曰斯人而有斯
術也圖之固易然緩而取之善也自此屢以美
言撫存之一日請浣衣於江濵去遂不復竟不
知所適
　　　梁學士
梁状元固慱逹俊偉人也未仕室職于史館數
年而卒未克歛慿侍姬玉兒者降靈語云吾今
棄世纔信宿家事不治乃爾又召子弟戒敕曰
吾家素貧尚有鉛噐數十事兼　朝廷必有贈
賜足辦䘮事不得倚四郎中(其叔父也)但託祖
舍人可也家人問曰學士今居何所云見作隂
山諌議寄任不輕又索毫楮作啓令子弟取(某)
書還(某)家於(某)家取所借(某)書還者收取者得
復索茶合飲一盃已手自封牌真梁之蹟也須
臾乃去姬如醉醒詰之殊不自知　進士洪正
(卿云)
　　　張郎中
張郎中(景晟)洛陽人也去華侍郎之孫登進士
第始逾強仕爲屯田郎中熈寜四年奉朝請于
京師忽瘍生于手痛不可忍時有衘醫仇鼎者
專治創痏呼視之遂取少藥傅其上旣而苦楚
尤甚仇雖復注以善藥而痛不䏻巳數日而卒
沉困之際但云仇鼎殺我必訴於隂府不汝致
也月餘仇坐藥肆中見二人一衣緋一衣緑入
鼎家手持符檄謂鼎曰張郎中有状相訟可徃
對事仇曰張郎中病疽而死何預我亊緋衣曰
奉命相逮不知其他仇知不免哀求延數日之
命二人相顧曰延三日可矣緋衣曰雖然當記
之而去遂出一印印其膝下遂不見所印之䖏
即腫潰創中所出如膏油痛若火灼後三日而
死始仇之知張槖實良厚欵𣣔先以毒薬潰其
創然後加良藥愈之以邀重賂遂至不救鬼之
来獨鼎具之左右但見紛紜號訢而已噫庸醫
之視疾多以藥返其病使困而後治欲取厚謝
因而致斃者衆矣儻盡若張君之顯報則小人
之心庻幾乎革矣
　　　韓侍中
侍中韓公稚珪知泰州日卧疾數日冥冥無所
知倐然而甦語左右曰適夢以手捧天者再不
覺驚悟其後援　英宗於藩邸翼　神宗於春
宫捧天之祥已兆於慶曆中固知賢臣之􁆇業
非偶然而致也(太常愽士姚復云)
　　　張軄方
張軄方太寜宿州人家冨于財登進士第性悪
鴟每至官必下令左右挾弹逐之熈寜六年丁
内艱權居於符離之佛寺嘗有鴟巢於殿之魚
尾育二雛羽翼漸成飛躍于外嗚嘯不已張親
弹之中丸而斃旣而二大鴟盤空鳴聲甚悲翌
日張歩庭中一鴟下摶其巾方驚駭一鴟復来
攫傷其髩創亦不甚旬餘潰决腐及喉遂死嗟
乎哀子之死仁也報子之仇義也孰謂禽獸無
仁義之心乎父子之道天性也䖏萬物之靈親
愛之心宜其甚焉熈寜甲寅乙卯歳天下蝗旱
至父子相啖者眞禽獸之不若也悲夫
　　　陳少卿
太常少卿陳公(希亮)曩歳刺宿州􁨃事後門常
扃鑰相傳云開則有怪云(本/字)見陳剛方明决
不之信遽命啓之果有群妖晝夜隱見于房闥
間陳亦不甚懼一日偶至土地堂見土偶數十
疑其為妖命碎之投諸汴水妖遂絶盖每歳立
春出土牛牛旣為衆所分裂衙卒乃取䇿牛人
置于土地之祠也(張供備宗義言)
　　　楊状元
前進士黄通與状元楊公寘相善嘗夢楊投刺
自稱龍首山人慶暦𥘉旣登苐丁内艱未終䘮
而卒其後好事者觧之曰龍首謂状元登苐也
山人無禄之稱也
　　　郭延卿
郭延卿洛陽人少以文行稱於郷里吕公蒙正
張公(齊賢)未苐時皆以師友事之太平興國中
陳摶自華州𬒳召摶素以知人名天下及道西
洛三人者皆進謁搏倒履迎之目吕曰先軰當
狀元及苐位至宰相張先軰科名雖在行間而
福禄延永又過於吕然殊不言延卿扵是二人
相與言曰郭君文行郷里所推幸與一目摶曰
固知之然亦甚好遂草草别去摶送之門顧張
吕二君今晚更過訪及期徃搏曰二君前程某
固已言然所惜延卿禄薄伺吕君作相始合得
一命張君作相當得職官耳旣而吕果状元中
苐及為相薦延卿得試校書郎及張作相益念
郭之潦倒一夕語其子宗誨曰為我作奏劄子
薦郭延卿京官及翌日造朝遽索奏劄宗誨草
奏悮書京字為職字及書可降制乃職官皆如
摶言也(進士魏泰聞之陸脩撰經云其始末)
(甚詳)
括異志卷苐二
括異志卷苐三
　　　　　　　　襄國張　師正　纂
　　　馬少保
太子少保馬公亮自言少肄業于廬州城外佛
寺一夕臨窓燭下閱書有大手如扇自窓伸於
公前若有所索公不為視閲書如故如是比夜
而至公因語人有道士云素聞鬼畏雄黄可試
以辟之公乃研雄黄漬水宻置按上是夕大手
又至公遽以茟濡雄黄大書一草字書畢聞窓
外大呼曰速為我滌去不然禍及與汝公雅不
為聽停燭而寝有頃怒甚而索滌愈急公不應
逮曉更哀鳴而不䏻縮且曰公将大貴我且不
爲他怪徒以相戯而犯公何忍遽致我于極地
耶我固得罪而幽冥之状由公以彰暴扵世亦
非公之利也公獨不見温嶠􁇴犀照牛渚之亊
乎公大悟即以水滌去草字且戒他日勿復擾
人怪遜謝而去(進士魏泰言馬公嘗說於其祖)
(云)
　　　潘郎中
潘郎中(継宗)清河人以明經發第有吏材天聖
中自國子愽士通判乾寜軍其母亡以十餘歳
一日於堂前呼家人令召其子容状衣服宛如
平昔潘再拜號哭母急止之曰可於堂西偏隔
以帟幕前下一簾中安二榻吾将與伴我者二
婦人息焉旣而語云吾死亦無大過隂官但致
我一室中不令他適汝旣升朝封我為縣太君
隂官乃縦我出入汝前歳知導江縣我嘗至彼
相視以水晶柱斧倒置植扉後吾亦未有生期
恐乆溷汝聊以爲識也今我徃生兾州北門内
街西磨坊某人媳婦䖏為女因得来此家人日
夕具飲食惟聞匕箸聲視之如故留月餘告去
舉家送之郊外空中有哭泣聲乆而不聞潘旣
受代道出信都詢之皆如所說潘後常以緡帛
遺其家潘之子士龍今爲正郎胡訥嘗著孝行
録亦記潘夫人亊
　　　樂火卿
光禄卿樂公滋性沉厚少年修學時嘗就祖母
寝榻前燈下看書一夕二皷後燈檠揺動如人
携持周行室中復止故䖏樂亦不懼明日言扵
門下客客不之信是夜取檠置學舍中明燈而
坐才二皷復行如𥘉客大呼而走遂命斧碎亦
無他異
　　　徐郎中
徐郎中莱州人忘其名弱冠侍父假守嶺外乾
興中仁宗登極部賀禮赴闕至武陵一驛将舍
正寝驛卒言其中有物怪徃来無敢居者碩易
他次雖不以為然亦出寝於􁨃之屏後夜将半
夢有神人状甚偉手携竹籃其中皆人鼻也叱
汝何䓁人敢輙居此以妨吾路徐恐懼愧謝神
乃端視之曰形相非薄但其鼻曲而小吾與若
易之遂於籃中擇一鼻先劓徐鼻擲去以所擇
鼻安之仍以手指周固四際夢中亦覺痛楚神
笑曰好一正郎鼻也徐之鼻素不隆正自夢易
之後自然端直歴官駕部郎中致仕隨其子秘
書丞朔在維揚簽判治平四年物故
　　　劉太愽
興州依山爲守居層疊而上正寝尤髙復搆樓
於上俯視儀門如指掌寚元中太常愽士劉公
中逹假守是郡一日與家人登樓見白衣者入
客次若舉人状劉遽曰有客至吾将延之遂下
樓升􁨃果有舉人投刺劉接之坐移刻各不語
告去遂循東廡而下左右告曰當自西廡舉人
不荅直趋東廡井次投身而入劉大駭遽索井
中無所得而亦不能究舉人者自何而来月餘
劉卒(前進士程覺言)
　　　刁左蔵
刁左蔵允升嘗提舉大名府左廂馬監在軄歳
餘卒其家先寓於大名朝城縣熈寜二年秋刁
捐舘半歳次子總忽見父坐于城門之側行李
從者無異平昔惟從人悉衣白方驚懼其父以
手招之即詣前拜且哭刁遽止之總問曰大人
今主何亊刁曰吾嘗亊范希文渠今主隂府俾
我提舉行疫者今欲徃許州以南廵按道出此
故暫来視汝因曰汝母明年八月當死但預爲
備勿告之恐渠憂撓孫某来年五月亦當卒此
皆冥籍先定汝冝自寛孫乃總之愛子也又曰
市中仇某不半歳必刑死因懐中取鴉青紙一
幅有金書七十餘字授總曰善保持勿失墜遂
上馬呵道出南門而去閭卷悉見行數里逢市
人張五者避立路左刁謂之曰我欲倩君可乎
張曰諾乃謂曰若暫到我家語吾児後月南市
當灾且慎之我已留從者五人防視必免焚如
張亦不知是鬼也遂詣刁宅欲逹其語聞宅中
大哭少選總出詢方知刁久已棄世其妻洎孫
如期而死邑中官吏知有火災日夕戒居人儲
水謹火禁月餘火自空屋發與刁居宻邇四鄰
悉焚惟刁宅獨完仇(某)者聞當刑死杜門不出
一日與客奕碁于所居之門下有誦佛書而丐
者仇屢謝之不去語頗不遜仇忘刁之言毆之
即死竟斃于枯木金書人皆不識之字書亦無
(事聞之借軄刁綽言)
　　　吕郎中
吕郎中元䂓治平𥘉爲廣南東路提點刑獄公
宇在韶州宅堂之後有園亭亭下植荔枝數㧣
夏五月實盡丹翌日将召賔僚開樽以賞之其
亭暮則扃鐍人迹所不至詰旦啓户無一實在
枝但見殻核盈地於板壁題詩一絶云我曹今
日㑹家親手把洪鍾飲數廵滿地狼籍不知曉
荔枝還是一畨新歳餘吕以事去官(其姪子)
(邈言)
　　　錢齋郎
治平中有錢齋郎者調于吏部挈其妻居京師
一日其妻𬒳夫之衣冠語言皆男子也状如病
心召符禁者視之術皆不效聞孔監丞者有道
術䏻已人疾苦遂詣其居告以妻之所為孔許
至其居翌曰乃来與錢偶坐其妻冠幘束帶徃
来于左右詈曰汝是何人預我家事乆之孔都
不與語俄而獨曰莫須着去否孔因謂曰汝本
何人輒慿人之室家可乎乃曰我嘗𬒳一命而
死亦曽舉進士頗探釋老書昨到京師無處寓
止暫慿附于此人孔曰旣若曽渉獵三教是識
理之人也汝在世仕宦之日汝之室肯令他人
慿之乎鬼黙然又謂曰汝旣言曽探釋老有爾
許大虚空何所不容而言無寓止之所言訖錢
妻瞢然而倒半日乃寤詢其前事皆不知也
(得之張稚圭言)
　　　邢文濟
華隂縣雲臺觀道士邢文濟常掌華隂道司事
故得紫其服號虚寂大師旣免道軄專主金天
南祠郷人歳時獻施金帛甚夥邢悉裒為私蔵
間充酒色之費有廵檢某人者知其事宻令人
喻旨邢屢以所得賂之一夕邢夢人攝至金天
殿下見廵檢亦在廷中有若胥吏者詰二人以
盗用神物皆服罪各鞭背十二遣歸邢旣寤覺
背間楚痛遂詣巡檢話昨日之夢驚曰我夢亦
然月餘邢病背瘡死廵檢者亦患疽相継而殂
(得之董職方經臣録)
　　　蒿店廵檢
渭州蒿店有廵檢𪠘宇率命班行領卒數百戍
焉慶曆中羌人入㓂廵檢張殿直者應援于外
其家悉爲蕃賊所俘虜旣入賊境骨肉皆爲賞
口其妻分肄一畨酋俾主汲煬之役每荷汲噐
至水次必南望大慟而後歸其家一犬亦攘掠
而得者常隨妻出入屢㗸其衣􁇔􁇔而吠揺尾
前行十數步囘顧又鳴如此者半歳妻因泣謂
犬曰汝䏻導我歸漢耶犬即躍鳴妻乃計曰住
此而生不若逃而死萬一或得逹漢計遂决竢
夜隨犬南馳天将曉犬必擇草木岑蔚之䖏令
妻跧伏犬即登髙阜頋望意若探候者時捕雉
兔衘致妻前得以充飢凢旬日逹漢境廵邏者
以聞訪其夫尚在乃好合如故自此朝暮所食
必分三噐一以飼犬斯事番人具知之
　評曰犬六畜也惟豢養之戀旣陷夷狄之域
尚由思漢又䏻導俘虜之婦間關而歸可謂
獸貌而人心也有𬒳衣冠而叛父母之國者
　斯犬之罪人也
　　　王廷評
王廷評俊民莱州人嘉祐六年進士状頭登苐
釋褐廷尉評簽書徐州節度判官明年充南京
考試官未試間忽謂監試官曰門外舉人喧噪
詬我何爲不約束令人視之無有也如是者三
四少時又曰有人持檄逮我色若恐懼乃取案
上小刀自刺左右救之不甚傷即歸本任醫治
踰旬創愈但精神恍惚如失心者家人聞嵩山
道士梁宗朴善制鬼迎至乃符召爲厲者夢一
女子至自言爲王所害已訴于天俾我取償俟
與簽判同去爾道士知術無所施遂去旬餘王
亦卒或聞王未苐時家有井竈婢惷戾不順使
令積怒乗間排墜井中又云王向在郷閈與一
倡妓切宻私約俟登苐娶焉旣登苐爲状元遂
就媾他族妓聞之忿恚自殺故爲女厲所困夭
閼而終
　　　樊預
樊預眉州人登進士苐為杭州觀察推官素有
異相胸生四乳一日忽題於􁨃之堂扉云三聲
皷角雲中見一簇樓臺海上高人莫喻其旨後
數日若有牙兵數百人来云吳山大王遣以奉
迎預乞延數日䖏置家亊迓者乃去亟召同寮
具以事告且訴郷里遼逺期津遣孥累之意同
官見其無疾而遽有是語以為病狂或訊其亊
之委曲終不荅又信宿乃卒卒時正嚴皷時也
呉山即子胥之祠㩀州中之高阜有樓殿亭宇
之勝皷角樓臺之句乃自䜟也後州民聞甲馬
廵徼之聲或見樊總督者州人遂塑其像於神
側自是不復見(其子祖/親說)
括異志卷苐三
括異志卷苐四
　　　　　　　　襄國張　師正　纂
　　　陳省副
慶暦𥘉陳吏部洎自三司副使謫守鍾離郡比
曹貟外錢愚時為通倅錢善數術一日俾其邑
封具酒肴悉召陳宅之長㓜㑹于倅居明日錢
詣陳謝曰昨日以菲薄奉邀貴眷者聊示區區
之意以託後亊爾陳大驚曰足下四體甚安以
言何謂也錢曰明年正月某日某當死乞護送
諸　孤歸京師故棲則幸甚陳知錢善數術亦
不以為然愚嘗謂其妻子曰陳亦行尸耳過明
年復舊官則不可矣明年正月如期而卒月餘
陳徙廬州未半歳復召為三司副使數月病背
疽而死越三日陳有少女奴年十二三忽據榻
附而降語曰吾昨日巳見王将設酒我辤以創
痛而止門外從者五十人悉戴漆皮弁衣皂緑
緋寛衫烏氊靴亦無異人世不復號慕以自苦
也又數日復降語命設榻如賔主位曰此前濠
州同官錢比部也吾今得知益州復與比部同
官前日已嘗宴㑹相得之歡不異平昔可令院
子傳語錢家縣君言比部教善視十一郎(比部)
(㓜子最所鍾愛者今)再與陳吏部同事甚樂勿
思念悲慟也先是二日錢之㓜女方十餘歳睡
中京號呼之良乆乃寤曰我見比部與陳吏部
在丨一髙堂上宴㑹樽爼㡩幙無不華麗左右
侍衛甚盛因念父巳去世不覺啼泣𬒳呼方省
與陳宅女奴降語相符昔之小說載幽冥事者
多云人間郡縣隂府悉同若陳吏部之爲益州
豈其然乎比部之子閎今爲供備庫副使言之
甚詳
　　　王待制
天章閣待制平晉王公質之謫守海陵也郡之
監兵治宇之西偏有射堂堂之前藝𬞞為圃一
日晨興治圃卒起灌畦見一老媪立射堂中氣
貌甚假卒驚詢之媪曰我乃監兵之母也汝亟
白我在此卒曰監軍不聞有毋媪何妄也媪曰
苐告無多詰卒入白監軍遽出視之姿状音息
真毋也而言語哀惻監軍號慟家人己下皆徃
拜侍母急曰以幕羃射堂之軒使不外瞩旣而
詢其所從来母曰冥中有一事應未受生與見
伏牢者皆給假五日我獨汝念是以来耳監軍
遽謁告且白平晉公平晉公朝服徃拜而以常
所疑鬼神事質之皆不對曰幽冥事泄其罰甚
重無以應公命平晉又問世傳有閻羅王者果
有否復誰尸之曰固有然為之者亦近世之大
臣也請其名氏則曰不敢宣于口公乃遍索家
蔵自建隆以来宰輔畫像以示之其間獨指㓂
莱公曰斯人是也復問冥間所尚與所悪亊荅
曰人有不戕害物性者冥間崇之而隂謀殺人
其責最重如是留五日遂去或云平晉由此不
復肉食平晉嘗為之記(其子復以示魏泰云)
　　　石比部
比部外郎石公弁言皇祐中始得大理寺丞監
并州之徐溝鎮歳餘夢一鬼朱髪青膚自中霤
下瞰垂臂捽一女女子髪自地而出謂之曰送
汝徃李專知家作女石驚覺心悸遂不寐逮曉
時有酒稅埸官姓李者石因問爾昨夕有何事
李曰四更𥘉息婦生一女子石歎異久之其後
嬰兒有疾召一姥視之曰本太原人隨夫寓此
僅四十年凢官扵此者無不出入其家此𪠘宇
亦曩日都監之官舍(徐溝舊差班行監當今差)
京官今中霤之下者嘗有井李殿直監臨日鞭
一女使不勝楚痛投井而死遂廢不汲仍遭大
水湮焉石愈驚駭方省前夢之驗也
　　　曹郎中
曹金部元舉治平中嘗爲福建路轉運使𪠘宇
中有池亭曹朝夕止扵是家人怪其肌體日瘠
精神恍惚訊之即曰嘗有李家娘子甚美與二
婢子来侍我咸謂物怪所惑召醫巫視之悉無
効乃涸池求之得三鱧一大二小曹遽呼曰勿
害李家娘子遂臠而焚之曹亦謝病歸維陽歳
餘卒
　　　陸龍圗
龍圗陸公詵尹成都日府宅堂前東南隅有大
枇杷一株其下夜則如數女子聚泣者燭之則
無所見厥後半歳陸卒於位熈寜六年成都闤
闠間遇夜邏卒聞哭聲􁇔􁇔然凢數十䖏就
視之則無有至七年八年大旱殍餓盈路継之
以疾疫死者十六七洎至秋麥則無人收刈至
於綾羅紗錦綵箋諸物鬻者亦少宜乎魄兆之
先見也(丁都官餗目覩)
　　　宋中舍
太子中舍宋傳慶諌議大夫太𥘉之子自言其
父性嗜鱉嘗一日得數鱉付厨婢臛之其一甚
大婢不忍殺放之溝中逾年婢病疫疾苦心煩
熱殆将卒家人舁致外舍俾卧以俟終翌日視
之則自户閫至婢胸脅間皆青泥塗漬婢亦稍
間訊之則云不究其泥之来但煩熱减差耳家
人伺之逮夜有一大鱉自溝中𬒳體以泥直登
婢胸冰之婢逾旬遂愈詢其致鱉之自婢乃述
其本末天聖中傳慶為遂寜通守與先君言如
此
　　　馬文思
文思副使馬公仲方尚書亮之姪也遇罷官多
寓家髙郵軍細君之妹亦居是邑嘗以牝羊饋
於公未幾生一羔秣飼數月閑居患無人牧放
乃鬻於屠肆翌日臨格将烹之出刀于側且瀹
水以俻燖濯将刲而亡其刀良乆見其靶扵溝
中取而洗拭置于床旋又失之乃羊所生羔衘
而投諸溝又以足踐淖使勿見屠者視之大感
傷後以羊歸馬氏自此不復屠羊公亦以羊施
佛寺公嘗守全州嘗自書斯事于閱理堂之壁
云
　　　陳太愽
太常愽士陳公舜俞在明州觀察推官有二子
一男一女皆六七歳一日戯嬉于外逮歸則男
子靣有墨䂓其左頰女子朱䂓其右頰家人怪
問其所䂓之自則云不知家人但謂小兒戯而
為之命滌去翌日復然如是幾月餘日日如是
而無他怪陳慮為怪之漸也白轉運使求涖他
局遂㳂牒于浙西𪠘旣空郡給二皂以守舍一
日二人相與言曰陳察推向以二児面有畫以
為怪而竟無他我等當驗之有能獨入堂中自
朝至暮者醵錢若干以賞之一皂欣然携短劒
入堂之西序醉卧牖下及醒日已過午吏喜其
無怪又喜将獲所賞也徘徊伺晚而出俄然堂
扉啓有數婢從一婦人臂鸚鵡立堂之戺若所
䂓畫然吏熟視黙念曰苟怪止如是亦何足畏
方将以刃刼之忽心動若大悸不知其身之所
有驚呼携劒突門以走犯譙門穿長街若發狂
失心者市人覩其持劒以為有變皆恐避之未
半里蹷踣道左衆掖起奪劒而詰之移刻始䏻
言竟不知其何怪也(進士魏泰遊明州親見)
(此事)
　　　馬仲載
熈寜六年開江南為郡縣旣得峽州築為安江
城命内殿承制馬公仲載統卒三百戍焉時石
鑑以兵馬鈐轄知辰州總千兵亦駐城中一夕
邏卒云蠻兵数千夜當攻城石聞之即欲遁去
馬曰鈐轄儻出則誰與守遂仗劒於門令曰敢
出者斬石遂留蠻兵亦不至由此石頗衘之未
數月馬忽仆地懵然無所知僕從乃舁辰州就
醫藥石乃劾其棄城戍将以軍令裁之馬病稍
閒就鞠于武陵乃具饌遥訴司南岳翌日有稚
子方十嵗未嘗讀書忽睡中呼索紙筆乃書曰
南岳門下牒敕馬仲載念卿遥祭之專勤聽其
訴聲之怨切據卿之罪理當䘮命上天愍卿常
行吉心䏻守所職止命降災奪官更宜省循以
邀福夀懋哉幸矣熈寜六年十一月二十四日
復取朱筆畫一印於日月上篆文亦不可辨児
復睡少選而寤詰之云有一人青巾黄衫以黄
敕付我亦不知其手自摹冩也仲載之事武陵
人無不知者南岳敕好事者多録而蔵之
　　　夏著作
尚書郎高公靖蔡州人罷官歸郷里村居嘗坐
壠上視農事有耕夫於土壌得鐡牌上有大字
云司法叅軍夏鈞髙亦不喻數年授知道州相
次有長沙人夏鈞調本州司法叅軍高方悟鐡
符之前定也鈞官至著作佐郎
　　　兾秘丞
兾秘丞􁊅皇祐中知河南府緱氏縣代人将至
預徙家于洛城獨止于縣之正寢一夕夢二女
子再拜於榻前問其所以云妾等是前邑尹家
女奴也以過𬒳鞭死瘞于明府寝榻之下向来
宅眷居此不敢妄出恐致驚怛今夕方敢誠告
乞遷于野乃幸之大也兾可之明日發其地果
得二枯骨紅梳綉履尚在命褁以衣絮祭以酒
飯加之楮錢埋於近郊數夕後夢中前謝而去
(樂長官浩言之)
　　　梁寺丞
梁寺丞彦昌相國之長子也嘉祐中知汝之梁
縣其内子嘗夢一少年黄衣束帶紗㡌神彩俊
爽謂之曰君宜事我不爾且致􁧻旣窹白梁梁
不之信旣而竊其衣冠簮珥掛於竹木之杪變
怪萬状梁伺其嘯㧞劒擊之鬼曰嘻汝安能中
我又命道士設醮以禳之始敕壇奪道士劒舞
於空無如之何謂梁曰立廟祀我我當福汝旣
困其擾不得已立祠于𪠘舍之側又曰人不識
吾面可召畫工来我自敎之繪事旣畢乃内子
夢中所見者㑹家人有疾鬼投藥與之服輙愈
歸之政事有不合於理者泊民間利害隱匿亦
宻以告梁觧官廟為後政所毀鬼亦不靈(聞)
(之洪正卿進士云)
　　　楊郎中
郎中楊公異性好㓗静過甚不近人情寓居荆
南對門民家有子數歳膚髪悉白俗謂社公兒
異悪焉屢呼其父與五緡令殺之民得鏹潜徙
去楊止一子俄病癩肌潰而卒近時有人死而
復生云隂府新立速報司若楊氏之報信哉
　　　張太愽
治平三年太常愽士張(忘其名)知兖州奉符縣
太山廟据縣之中令兼主廟事歳三月天下奉
神者悉持竒器珍玩来獻公徃徃竊取之旣觧
官寓家於東平一夕聞中闔外如數十人語聲
雜遝不可辨晨興視之其所盗㡩幙噐皿之類
悉次第羅列於􁨃廡間視槖篋封鐍宛然如是
者凢數夜張大怖駭悉取燔之越三日奉符舊
事發兖州獄吏持檄来捕旣就逮左驗明白竟
寘牢户
　　　楊從先
殿直楊從先至和𥘉監大名馬監其冬夢授樞
宻院劄子云千里重行行右劄付從先准此旣
覺不喻其旨明年春大雪牧馬多死監牧使臣
衡替者數人乃悟千里重字也以配行衝字也
再言之者皆𬒳責也
括異志卷第四
括異志卷苐五
　　　　　　　　㐮國　張　師正　纂
　　　李叅政
李叅政至性修㓗夷淡年幾強壮尚為布衣開
寚中有省郎典齊安郡至依門下為學讀書着
文夜分不寐一夕有二女子盛冠服鳴珮璫揖
李而坐容態殊麗風度婉約李恍不知其所從
来因定神肅容熟視而問曰鬼邪仙邪荅曰奴
非鬼也乃仙之流亞也少時出户不見自此月
三至或飲之以酒或啜茗而去談幽顯之事辭
簡而理明守将受代二女復来謂李曰與君欵
奉三年於兹矣見君居常以禮自持未省一言
及亂噐識洪厚終當逺到然君前世曽為商賈
負人息錢甚夥以貧不䏻償故今世俾君羇蹇
於壮歳因出書一封與至曰俟改元太平乃啓
不爾當有禍旣而　太宗踐祚改元太平興國
啓其封見太平興國二年李至第二人及第旣
而果然後歴清顯入叅大政擁旄巨鎮而終
(樂京著作嘗言)
　　　梅侍讀
侍讀梅公詢端拱二年第進士清𥙿有才早厠
文館坐在人洎滯者數十年景徳中甞夢與一
士人年甚少共射一石牛梅中脅少年者中首
至祥符中　真宗東封詢𬒳選於太平頂行事
宿齋其上是夕燔香再拜黙祈将来通塞之事
旣寢夢牛馬羊布野有二牛闘于前一人𬒳冠
服前謂牛曰伺吕公再入中書闘亦未晚牛遂
觧去其後自尚書郎帶軄知濠州吕申公以太
常愽士通守郡事儀状酷似向夢中所見又守
倅之居花圃中各有一小石牛梅因省前夢厚
結於申公寚元中吕公入相擢梅爲天章閣待
制其後申公自北都再持政柄梅己為樞宻直
學士判審官院又遷為侍讀學士郡　使是歳
十二月得疾出守許州以至捐舘夢中所見牛
馬乃郡牧使也二牛闘者其年歳直丑十二月
又丑也二牛者逢二丑而疾作也神先告之矣
　評曰君子居易以俟命語曰冨而可求也雖
　執鞭之士吾亦爲之明富貴貧賤以時而来
　不可䂓圗而取梅公早預俊選屯蹇不振年
　始從欲方遇知己官歴兩省軄居禁近擁旄
　巨鎮克享遐齡始否終泰豈非命耶
　　　韓宗緒
韓宗緒龍圗贄之子以父任𥙷将作監主簿皇
祐秋鎮廳預薦偶於相國寺資聖閣前見其家
舊使老僕呼謂曰若非(某乙)乎死乆矣何得在
此曰某今從送春榜使者又問榜可見乎曰有
司收掌甚宻不可得而見也又謂曰汝䏻宻詢
有我姓名手茍無亦可料理否僕許諾試爲盡
力又問復於何䖏爲約㒒云復期于此他䖏難
庇某之迹此地雜沓人鬼可得叅䖏他日如期
而徃㒒界在焉遂開掌見己之名在片紙上揭
其下乃田寳鄰也僕曰此人明年當登苐官甚
卑郎君亦自有科名但差晚耳况身已有官故
得而易之若白身則不可因忽不見明年韓登
第曽以兹事說於親舊間治平中韓玉汝龍圖
與供俻庫使叚継文同使契丹至雄州叚嘗為
雄之監軍雄之舉人皆上謁田寚鄰刺字厠焉
韓見之大驚與叚盡道所以叚復以韓事本末
語之曰遂齊戒夜醮作奏訴于帝木炎嘗侍父
官瓦橋俻知之熈寜中炎登第為岳州巴陵簿
縣令王澤嘗談怪異王云應舉時聞州東有一
人常入冥言人吉㐫甚驗遂率同人數軰就問
之其人在小邸暗室中旣見遂以将来得失叩
之再三不語俄又面壁而坐云田寚鄰公事至
今未了安敢有他科埸事不知田寚隣何人也
炎方省向者韓叚之言寚隣以累舉特奏名其
後官甚卑
　　　南州壬子
虞部貟外郎杜公彬罷滁倅至闕奉朝請一日
遊景徳寺訪朝客不值方假筆札以誌門偶狂
僧嚴法華者自廡下直揖杜君杜雅聞法華言
事多中因以平生未然之事諮之僧奪筆索紙
杜以刺字之餘授之大書云南州壬子杜不測
其旨後數月授知漳州到州閱圗經則陳氏偽
據日目漳爲南州杜嘆訝之自揆以爲壬子者
有士之號豈隱其為州之意丨邪後嵗餘杜終
於任其子煜用浮屠法作七齋飯僧次煜因言
及法華之事取其書以示群僧因觀其壬字中
一畫差長若壬丨字遂以甲子推杜君卒之日
正壬子也其子煜言之於魏泰并出其書
　　　李侍禁
李侍禁齊善袁許之術士大夫多喜之有别業
在華隂之東郊其妻先卒買一妾生二子一男
一女李旣死二子始髫齔長男年二十餘乃嫡
室所出與其妻謀曰二子長立當有婚嫁之費
且分我資産䏻致之死地家資悉我有也自此
二子衣不得完食不得飽笞罵挫辱無日無之
俄得疾疫遂絶其藥膳雖杯水亦不與相継皆
物故妾不勝怨憤日走伏齊壠號哭以訴數月
妾亦死有隣家子於閴巷見齊手携二子妾亦
侍側顧謂鄰家子曰我長男不孝不友虐殺弟
妹又令此妾衘恨而殁若可語之吾亦訴扵隂
府不汝置也隣家子知是鬼将走避因忽不見
隣家子遽来告之亦不之信一旦其妻具酒肴
㑹親舊女客於中堂厥良獨坐書閤下乃父自
外至數其罪以杖擊之坐客聞其號呼悉徃視
但見仆地叩頭服罪言虐殺二子状數日乃死
其妻後數月亦死田宅家貲悉籍没噫李齊之
事不誣矣世之人父死而謀害㓜稚以啚資賄
者多矣目覩數族雖不若李為鬼靈但見其身
夭折子孫淪胥以至無立錐之地李齊之事足
使狠子庸婦聞之少警其心(董職方經臣親)
(見兹事云)
　　　李氏婢
賈國傅(大冲)嘗說有李某屢典郡旣卒家人歸
京師舊居有老婢凢京城巷陌無不知者家之
貿易飲膳衣著洎親家傳導徃来悉賴焉邑君
愛之如兒姪明道春方淘溝俾至親家通起居
抵暮不歸數日㝷訪無迹邑君曰是媪苦風眩
疾作墜溝死矣即命諸婢設靈座祭焉家之吉
㐫亦来報邑君泣曰是媪雖死不忘吾家明年
春自外来家人皆以爲鬼也媪拜曰去歳令妾
傳語某人至某䖏風眩作墮溝中某人宅主姥
見之令人拯出滌去穢汚加以藥餌得不死某
誓傭一年以報今旣朞即辤歸徃詢某氏果然
是夕有青巾男子見邑君夢曰我清衛卒也向
死于巷左昨聞宅上失女使設位以祭遂假其
名竊享焉今聞己歸乃拜辤而去
　　　李比部
李比部從周景祐四年隨郷書来京師與數
同人僦舍於麻稭巷嘗五皷而興将謁親知于
逺坊者始啓寢户即踣于地奴僕扶視氣息殆
絶至己午間始惺然曰𥘉啓關見一鬼戴短巾
衣緑寛衫􁇠靣于𩕄状若祠廟中所謂判官者
以氣噓之如霜風之切骨遂昬然亦不知委頓
於地也明年校藝不利於南宫
　　　胡殿丞
胡殿丞偃潭州人至和中授峽州簽判待闕荆
州僦居扵公安門内睱則坐於􁨃戺間嘗有持
刀鑷者比日過門植足注視良乆乃去胡異之
一日呼與小兒剃髪因問曰汝常顧吾門内何
也曰有一親識姓某在峽州爲吏兼管冥曹亊
多而身勞欲公垂庇是以日踵門而不敢言胡
未之信及至任聚群胥出姓名問之有一人前
曰刀鑷漢竟多口胡屢詢以冥司所軄但云未
可輕洩居無何胡以先人忌晨飯僧課經具䟽
焚楮泉迨明日其吏至案前以手就懷探昨日
所焚䟽示若新冩者巳而灰滅且曰殿丞見廹
不敢隠然某巳得罪而殿丞亦不免减禄筭矣
數曰吏暴卒朞年胡以病癈於家(得之李林)
(秘校云)
　　　謝判官
謝判官平原人寚元中嘗為曹州觀察推官視
亊未幾一夕夢老父引之入大第中家頗豪盛
妳媪抱嬰兒飾以文繡指謂謝曰此君之後身
也謝問此何郡復誰氏之家老父曰成都府陳
郎中宅也貲産甚豊君心樂乎謝亦頷之旣寤
甚不懌謂妻子曰吾其死矣日䖏致後事旣而
秩滿復調棣州判官到官數月又夢前老父復
引至昔之第有小兒衣紈綺歔階下指謂謝曰
此前日之嬰児也今始五歳尚未語旣寤謂家
人曰今日之事必不可免居常戚戚不怡考滿
又将赴調復夢老父導之入門見昔日之兒冠
緋㡌紫𫀆銀帶立於堂戺顧謂謝曰此子已讀
書　矣若其謝我覺大悪之月餘病卒其子訥
慶曆六年登進士第親說如此
　　　劉觀察宅
京師保康門有劉觀察之别第每僦於人翰林
學士曽布嘉祐丙申之冬以郷貢将試禮部僦
此第以居一夕不寐聞􁨃中有人呼曰太尉来
旣而又有若徃来問訊切切細語或如傳授指
令皆以太尉爲稱歴歴可審甚訝之翌日究其
宅之坊曲地里則韓通之故第也通甞為王彦
昇族於斯第之下(進士魏泰親得之於曽子)
(宣云)
　　　柴氏枯棗
邢州城東十餘里周世宗之祖荘也門側有井
上有大棗一株世宗時柯葉茂盛垂䕃一畒恭
帝旣禅棗遂枯死明道中枯卉復生一枝長一
丈餘蔚然可愛井中水如覆錦綉柴氏懼遂塞
井伐木明年詔求五代帝王之後柴氏自邢蔡
􁄹䓁州諸族𬒳甄敘入官者三十餘人井棗之
祥亦非虚應
　　　僧縁新
武陵郡西有佛廟曰栗園院主僧畜一犬㡬十
年一夕夢犬語云累歳荷畜養之恩今當與堤
頭杜翁家為男故来奉辤僧旣覺不以為意黎
明侍者以犬斃聞因大驚乃䇿杖至惿頭杜迎
門謂曰何出之早也延僧坐僧曰昨夕檀越家
豈有子孫之慶乎翁對以息婦夜生一男及詢
以何由而知僧遂以夢告翁亦駭異因許之為
浮屠令以披緇剪髪法名縁新鼎人率知之
括異志卷苐五
括異志卷苐六
　　　　　　　　襄國　張　師正　纂
　　　王少保
少保王公明開寳八年乙亥拜秘書少監黄州
刺史時王師問罪金陵公帥師入豫章市不易
肆至戊寅歳受代徙傳舍有黄衣来謁延之坐
乃曰公總兵入州洎解任不戮一人惠及物者
大矣隂隲垂祐無彊䄂中出一通青𥿄朱篆數
幅曰他日舟至大孤山當有黄衣来謁必䏻識
之才出門即不見及至大孤山果有黄衣　止
公大喜亟召見即以篆文示之乃曰請紙筆易
爲真字即烏犀丸方書畢而去公神其事遂依
方合之服者無不效盛太尉乃太保之孫女壻
得黄衣親書本盛疾作服之亦愈
　　　范叅政
文正范公仲淹字希文天聖中以帖軄通判陳
州時郡守以太夫人疾病召一道士俾奏章祈
祐築壇于正寝郡守召公預其事公竊笑曰庸
鄙小人安能逹章帝所耶但郡守以太夫人之
故多方以圗安耳旣而復謂道士曰仲淹将来
休咎可得知之否道士曰唯俟至天曹問之旣
而秉簡贄章伏于壇自乙夜至四皷凝然不動
試捫其體則殭矣殆五更手足微動遽扶坐於
床飲以茶藥良乆謂郡守曰奉賀太夫人尚有
六年壽所苦不足憂也又謂公禄夀甚盛必入
政府郡守問今夕奏章何其乆也道士曰方出
天閽遇放明年進士春榜觀者駢道不得出是
以稽留公益不以為然問曰状元何姓曰姓王
二名下一字墨塗之旁注一字逺不可辨旣而
郡守之母疾苦㝷平明年春榜状頭乃王拱壽
御筆改爲拱辰公始歎道士之通神　亊聞之
畢國傅仲逹陳著作之方云
　　　麥道録
麥道録本宦者嘗為入内供奉官勾當事材埸
一日出西水門有丐者死於汴河岸之側有敗
席短杖時方大雪獨不積其身麥異之為市衫
褲麻屨故巾瘞之於隙地他日奉使鄜延至蒲
坂北一郵置有一貧人詣門請見仍云嘗受恩
故来致謝麥召見詢其由曰自頂至踵皆君所
賜也麥罔然良乆方省瘞丐者事乃延坐與語
屏左右移時而去麥旣囬京發瘞但見席杖而
巳麥遂棄官為道士為左街道録年九十餘卒
聞之于朱左蔵允中
　　　楊道人
楊道人者不知何許人也徃来郢之京山縣豊
國范頓市中好與小兒戯狎雖大寒甚暑而未
嘗巾幘衣裳惟祼露而或以衣服贈之旋即施
與丐者故人尤悪視之徃徃逆知人中心事復
州蘇繹寺丞得一燒朱砂銀法試之有驗徃見
之楊即前曰澁澁酸朱砂燒盡水銀乾更不復
語又彭長官者欲求地葬其母以𥿄干之乞數
字直書云翻車二十五千旣而果於翻車村得
其地以二十五貫市之熈寜癸丑歳辛子儀令
京山禓每来謁之贈以衫㡌或留宿外齋雖設
衾榻宻視之已安寝於地矣未㡬索𥿄筆横作
二畫自一二三四書訖授子儀諦視之乃四字
也果至四月而乃父棄世道塗商販皆云見其
死於數䖏矣而形状不改熈寜七年卒於范頓
豪民張絳家為買棺埋于市側市民朱如玉方
客京師是日見楊来訪不交一言後朱自京師
囬白縣開其蔵惟空棺耳其異迹甚多䏻記其
一二也(辛都官子京録示)
　　　李芝
廣州新㑹縣道士李芝性和厚簡黙居常若愚
者間為兩韻詩飄飄非塵俗語常讀史傳善吐
納辟穀之術膚體不屢濯自然㓗清髪有緑光
立則委地所居房室不施關鍵邑人崇向施與
金錢衣服無筭人取去未嘗有言或召設祠醮
一夜有数䖏見者至和中多虎暴芝持䇿入山
月餘方出謂之曰已戒之矣自此虎暴亦息余
至和中親見之今則尸解矣
　　　張白
張白字虚白自稱白雲子清河人性沉静博學
䏻文兩舉進士不第㑹親䘮乃泣而自謂曰禄
以養親今親不逮于禄何為遂辟榖不食以飬
氣全神爲事道家之書無不研賾開寶中南游
荆渚時郷人韓可玭為通守延納甚懽㑹朝廷
吊伐江呉軍府多事因禠儒服爲道士適武陵
寓龍興觀郡守劉公侍郎墀監兵張延福深加
禮重嘗以方鑑遺張曰收之可以辟邪白韜真
自晦日以沉湎為事傲乎其不可得而親者徃
徃入㕓市中多所詬罵切中人微隱之事衆皆
異之每遇風雪苦寒則必破冰深入安坐水中
永曰方出衣𥜗沔濕氣如蒸炊指顧之間悉以
乾燥或與人為戯仰視正立令悪少數軰盡力
推曵畧不少偃又或仰卧舒一足令三四人舉
之衆但面頳其足不動居常飲崔氏酒肆崔未
嘗計其直家人每云此道士来則酒客輻湊嘗
題其壁云武陵溪畔崔家酒地上應無天上有
南来道士飲一斗卧在白雲深洞口自是沽者
尤倍南岳道士唐允升魏應時亦當時有道之
士也慕其人常與之游白天才敏贍思如涌泉
數日間賦武陵春色詩三百首皆以武陵春色
裏為題一旦稱疾亟語觀主曰我固不起慎勿
燔吾尸恐郷親尋訪言訖而絶身體潤澤異香
滿室傾城士女觀瞻累日為買棺葬於西門外
逾年監兵罷歸其僕遇白於揚州開明橋問方
鑑在否為我語汝郎斯鑑亦不乆留僕歸具道
張駭曰渠死乆矣汝何見邪尋索鑑熟視隨手
而碎又鼎之歩奏官余安者以公事至掦州亦
遇白携大葫蘆貨藥亟召安飲于酒肆話武陵
舊遊數日安告行白曰爲我附書謝崔氏余歸
致書崔氏覧之大驚遽掘所埋棺已空矣白注
護命經窮極微旨又著指玄篇五七言雜詩唐
魏集而名為丹臺並傳於時大抵神仙之事見
於傳記若白之觧去此耳目相接年祀未甚逺
今室而祠之不惟衆所瞻仰抑将傳信於永世
也(斯皆柳應辰軄方撰祠堂記畧云)
　　　静長官
静長官真定人登明經第寡嗜慾好道家修攝
事一旦棄妻子遊名山數年不歸天聖中先君
與親舊杜獲向知古㑹於磁州慕容太保之第
始然燭叩門頗急啓之乃静也緼𫀆皂絛布巾
芒屩把臂甚喜詢其所徃曰自别浪迹於山水
間良惟素志今将歸真定視妻孥聞諸君㑹此
故来相見旣飲静曰方道舊為樂而酒薄不可
飲某有藥以資酒味於小嚢中出藥一粒如弹
丸投缾中復羃口良乆飲之氣味極醇烈夜漏
上四皷諸公皆酩酊就寝雞旣鳴静獨謂僕夫
曰或諸公睡起報云我且歸真定也旣曉相與
歎靜藥之為神亟命健㒒走真定問其家云未
嘗暫歸余前年寓洛下有醫助教靳襲者於其
家常帷一榻枕蓐甚㓗人問其故曰以待静長
官静今隱嵩少間歳或一至或再至靳氏以神
仙事之嘗以方書授靳由是醫術大行家貲數
千萬静今年逾百歳状貌止如四五十人洛人
多知之
　　　率子㢘
衡嶽道士率子㢘落魄無他能嗜酒性狠悖於
事多不通易辱人以言人亦少與之接故以牛
呼焉居山之魏閣景甚幽邃而子㢘慵惰致蕪
穢委積而弗加芟掃以是景趣湮没閣宇圮壊
游者以其境汚人陋亦罕到焉故禮部侍郎王
公祐以中書舍人守潭州立夏将命祀祝融至
衡岳遊覧佛寺道庿殆遍因訪所謂魏閣者群
道士告以摧陋無足觀而王公堅欲一視及至
則子㢘猶醉寝王公入其室左右呼索之而子
㢘酲未觧徐下榻拭目瞪視王公乆之乃曰窮
山道士遇酒即醉幸公不以為罪左右皆股慄
而王公欣然無忤其應荅之言雖甚俚野而氣
貌自若王公異之遂載與還郡日與之飲酒所
以顧待之甚渥人亦莫諭何以致然也間辤歸
山復止魏閣者又半年然王公問遺時時至山
復作詩二章寄之一日忽謂人曰我将逺行當
一别舍人即曰扁舟下潭謁王公且曰將有所
適先来告别公曰徃何地則曰未有所止縁某
一念所詣則翩然逕行恐爾時不復得别故預
耳王公留與之飲居二日辝歸魏閣至之日以
書别衡山觀主李公盥浴飾服焚香秉簡即中
堂而蛻去聞者驚異李為買棺厚葬之殆半歳
有衡岳寺僧自京至扵安上門外見子㢘云来
看京師即還時蒙李觀主厚有贐行懐中出一
書附僧爲謝李發其封真子㢘之書也人皆嘆
王公之黙識　張都官子諒言
　　　許偏頭
成都府畫師許偏頭者忘其名善傳神開畫肆
於觀街一日有貧人弊衣憔悴約四十許負布
嚢詣許求傳神許笑曰君客状若此而求傳神
得非有所禀而召僕也邪曰非也聞君筆妙故
来耳幸無見鄙即觧布囊出黄道服一襲又出
一鹿皮冠白玉簮遂頂矣引其鬚應手而黒且
長矣乃一美丈夫也許大驚謝曰不知神仙降
臨前言戯瀆誠負媿惕道人笑曰君可傳吾像
置肆中後當有識者或求售者止取一千錢不
可逾也許如命冩訖未及語携嚢而出許拜謝
已不見許遂陳所傳像於肆有識之者曰此靈
泉朱真人也求售者日十數許家貲遂日益後
以貪直畫且不給每像輒云二千是夕夢道人
謂曰汝福有限吾嘗戒汝不可妄取厚直安得
忽吾言促其壽也遂掌其左頰旣寤頭遂偏自
是呼爲許偏頭慶暦中許年八十餘方卒朱真
人者乃朱居士　也見唐書列傳杜光庭列
仙傅(事得之裴長官公愿云)
　　　張翰
張翰江陵人業進士其父前妻生三子而亡父
再娶竇氏翰竇出也竇之生歳月日時不利於
夫遂减歳遷就吉辰而歸於張氏間與厥夫禱
嗣於歸眞觀之三清殿祝辭以所减之齒皆焉
継育數子而翰父物故㑹歸真觀火竇宻以鏹
五十萬與道士修殿宇少時竇亦死後数歳翰
忽為神所慿以手執髻鞠躬曰聽聖語竇氏以
詐偽之歳誣罔上真又弗詢於子私用家貲已
受考于隂府今則為異類矣事皆秘宻衆所不
知者如是不一繇是荆人率聞之噫女子增减
其年以利適人者爲過雖小妄以告神則罪大
也專取家帑以用搆祠堂不俾子知神尚責怒
矧非理而用者乎
括異志卷苐六
括異志卷第七
　　　張龍圗
龍圗張公燾即樞宻直學士奎之子也樞直為
殿中丞日奉朝請在京師稅宅於汴河南小巷
中居常閉關一日有人叩門頗急大呼曰小師
入去何故便不放出張起視之乃一老道士也
疑其狂且醉不復與之校量良乆乃去邑君先
姙娠是夕生燾燾景祐元年苐進士甲科後嘗
誤食犬肉夢黄衣使者逮至一府宏麗如宫闕
　　　芙蓉觀主
慶暦中有朝士冐辰赴起居至通衢見美婦三
十餘人靚妆麗服兩兩並馬而行若前導俄見
丁觀文度擁徒按轡継之而去朝士驚曰丁素
儉約何姫侍之衆多邪有一人最後行朝士問
曰觀文洎宅眷将游何䖏對曰非也諸女御迎
芙容館主耳時丁已在告頃之聞丁卒(辛都)
(官子言云)
　　　曽屯田
屯田外郎曽公奉先嘉祐中知恵州守居有𬞞
圃役老卒守之灌蒔尤力凢曽所欲之物必先
致之呼而問之汝常逆知吾意何也老卒曰偶
然耳再三詰之但唯唯而已曽自此善待之時
賚之以酒食一曰薄暮老卒白曽曰荷使君厚
顧某非碌碌者今夜三皷乞使君一到園中有
秘術上聞曽欣然許諾及期将具公服詣之家
人皆曰豈有郡守夜半公裳謁一老卒哉遽止
黎明報園子物故仍於腰下得白金數千兩曽
見一道士謂曰何故食厭物張自辨致曰非敢
故食誤耳道士曰若然者且止此吾為若言少
選復出謂張曰可謝恩乃引至一殿前通曰張
燾誤食厭物謝旣再拜而悟汗流浹體景元神
骨清粹襟懐夷曠豈非仙曹之𬒳謫者歟(事)
(聞之張容省元云)
　　　孫副樞
寶元中副樞孫公沔自小諌以言事左遷監永
州市征嘗夢一道士喻以牽復之期又曰吾有
少田在部下為人所盗可為正之俄而孫移倅
長沙因祠岳廟遍㳺道觀佛寺至九仙觀見王
真人像克肖夢中之見者詢其公財歳入則云
有田數百畒為鄰畔有力者所侵遂檄縣窮究
畫取故田還之觀乃梁天監中建後廢唐刺史
張覿復加營搆庭有磐石如壇上可坐三十人
九仙者皆輕舉於是地晉道士陳興明施存尹
道全宋徐靈期齊陳惠度張曇要梁張始珍王
靈輿鄧郁之也(建昌李覯譔祀章岷書石)
惋歎不已買棺殯于野數月有人自廣州来園
卒附書為謝視其墓四周摧䧟柩悉破露發之
但緼𫀆巾屨在焉曽以謂尸解也追悔自咎者
累月因而頗失心
　　　郭上竈
郭上竈者不知何許人天禧中嘗以備雇㵸湯
滌噐于州橋茶肆間一日有青巾布𫀆而啜茶
者形貌瓌偉神彩凛然屡目于郭郭亦既疑其
異人又竊覘於䄂間引出利劒郭私念曰必吕
先生也伺其出即走拜於前曰際遇先生碩為
僕厮吕不顧東去郭乃尾後至一閴䖏吕囬顧
曰若眞欲事我耶可受吾一劒郭唯唯延頸以
俟引劒将擊郭大呼已失吕所在乃在百萬倉
中廵卒擒送官杖而遣去自此京城裏外幽僻
之所無不至見人必熟視良乆方去問之則曰
我尋先生自此十年餘不知所在天聖末有趙
長官者家居磁州邑城鎮之别業忽有丐者緼
𫀆而来見趙再拜曰某郭上竈也趙亦嘗識之
遂問見先生否郭曰周天下不之見今為大數
垂盡故来求一小棺以蔵遺骸趙大以爲妄問
曰何日當盡曰来日午時趙曰若然當為汝買
棺仍告曰棺首開一穴将一竹竿通其節揷穴
中庻得通氣趙雖唯之殊謂不然明日午時汲
水浣身卧槐下遂絶趙大異之為造棺河朔乏
竹取故傘柄通其中揷棺首瘞之扵河岸仍恐
為狐犬所發植棘累石以固焉其年秋大雨河
水泛漲數日乃退趙慮其柩為水所漂䇿杖臨
視其棺果露而四際亦開以杖撥之但見敗絮
是亦尸解矣(趙嘗為先君言之如是)
　　　牛用之
道士牛用之真定人㓜逮事常鐡冠(常鉄冠邢)
(州人有道術祥符中得召見)後隱泰山復㳺天
台頗得考召符禁之術自餘杭游姑蘇落魄不
事儀檢好飲酒㗖葫蒜犬肉或傳其有道術者
人不之信慶暦中薛公純中舍監蘇州市征嘗
外嬖一官妓其妻李氏性悍妬不勝忿怒謀害
其夫俟薛醉歸以刃賊其要害家人救之獲免
㑹李之父母過姑蘇聞之俾其弟持藥飲之而
斃即夕為厲于薜氏擊户牖碎噐皿或滅其燈
燭或嘯於堂廡遂召　巫覡辟除之不䏻去不
得已乃告牛曰此細事今夜可除之乃設酒饌
於正寝召數客共飲旣夕牛設一案於戺下上
置銅鐸始乙夜鐸忽鳴㳂案足而下去地尺餘
如人携持鳴振而去乆乃不聞牛曰俾追捕女
厲耳逮四皷鐸聲自南来俄頃入門坐客如負
氷雪毛髪盡植牛乃取一榻臨案而坐如有所
詰問曰汝謀殺夫死實其分得不棄市乃大幸
也安得更為祟厲以擾其家少選又曰汝若不
見聽吾當請帝錮汝於石室中如止要冠珥袿
𥜗之類翌日當與汝遂丁寜誡勵遣去明日遂
具其所要洎楮鏹數十萬燔之城外女厲自兹
不至牛後亦不知所在欝林州推官崔迪其夕
與牛同飲於薛氏之館目睹斯事
　　　畢道人
畢水部田潭州人有季父㓜嗜酒不治生嘗遊
江湖間衣弊褐携一扇懐䄂間置沙數合偶有
所適則藉地取沙冩風雲草木蛟龍禽獸之字
以扇扇之殆盡乃欣然而去嘗有買姓者過洞
庭方離岸為暴風所漂幾至沉溺忽見一人循
岸以扇招之入舟漸逼岸遂獲免賈徳之黙記
其形状及艤舟㝷之不復見矣旬日賈到長沙
偶於闤闠見之邀歸酣飲出金帛衣物爲謝畢
曰汝舟免溺余何力焉固辤不受強之乃取衣
服數事旋以施貧者一無所留其後竟不知所
在(得之李林宗秘校)
　　　叚榖
叚榖者許州人累舉進士家豐于財後忽如狂
日夕冠幘衣布𫀆白銀帯行游㕓市中謳吟云
一間茅屋尚自修治信任風吹連簷破碎斗栱
邪欹看看倒也(每至倒也二字即連呼三五句)
(方己)墻壁作散土一堆主人永不来歸遇其出
入則有閭巷小兒數十隨而和焉人以狂待之
不以為異慶暦末病死權厝于野後數年營塟
發視但空棺耳(王允成承制在許州親見之)
　　　方道士
方道士失其名不知何許人隱于塗陽之西山
磁州有䕶國靈應公祠每歳二三月天下之事
神者四集所獻竒禽異獸巧工妙伎珍肴異果
無所不有至期鄰郡之亊(本亡字)人多㑹於祠
下遊覧宴聚以至夏𥘉社人罷去乃歸方道士
無歳不来常以九蒸黄菁以遺交舊一歳忽不
至皆謂徙居他山或以為物故明年春城隍廟
神座後有死人埃塵厚且寸餘官吏将檢視忽
振衣而起乃方道士也復陪諸君酣飲月餘乃
去自是不復来(聞之學究向知古云)
　　　髙閬
髙閬蜀人也本姓向名良少為郡吏抵罪亡命
遂易姓名焉雖眇一目而神檢高爽善詩来徃
江湖間深得養生之術飲酒至數斗不亂許郎
中申爲江東轉運使每按部必拉之同行嘗艤
舟貴池亭有九華李山人者與高有舊因謁許
延之使飲各盡二斗餘殊無醉態髙取釣竿謂
李曰各釣一魚以資語笑然不得取蟹乃鈎餌
投坐前甓罅中俄頃李引一蟹出高笑曰始約
釣魚今果取蟹可罰以酒也後死於滁之瑯琊
山僧寺将終以玉笛授僧曰此開元中寜王所
吹者然不知是否時已幾百歳矣(許申孫子)
(聞誨言)
　　　孫鍇
孫鍇不知何許人也祥符末嘗讀書於鎮州西
山之書院一日採藥迷入深山見茅茨數間有
道士据榻而坐孫再拜問歸路道士俾坐熟視
曰窮薄人也今旣遇我當使汝足於衣食旣而
與丹砂一塊如拳又授以一符曰可以召鬼及
教以符傳(本篆字)謂曰今歳河朔大疫汝以此
砂書符售之一符止取百錢不可過也召鬼之
符止可一用盖救汝之禍也再用則不靈汝其
志之旣出山鬻符于市果䏻愈疾鍇遂市一牛
騎之戴鐡冠披絳服流轉至大名府時太尉王
公嗣宗守魏擒而械于獄将以妖誕惑衆黥配
之鍇謂獄官曰錯非造妖者間遇神人見教耳
乞乗間白之言鍇䏻令人見鬼及其祖先王聞
之乃曰昔劉根嘗有此術命釋縳試之果然遂
送闕下𥙷司天監保章正專主符禁事後砂盡
術衰遂逃去寳元中嘗詔天下捕之
　　　楊貫
楊貫開封府寕陵縣人也嘗兩舉進士不預薦
送即改業明法人或笑之曰我誦法令苟得入
仕則官業己精熟矣一夕夢五色光来自西南
入寝室光中有一道士叱貫令起謂之曰汝逮
今三爲人矣始為屠次爲人女旣笄而自縊今
乃得為士人爾頂有戴笄頸有投繯之痕尚在
可視也貫曰人之膚理萬状安可便以屠者洎
女子相誣乎道士曰爾以為不然耶遂懐中探
一鑑令視之則鼓刀施朱之状宛然貫即再拜
謝又乞諭向去休咎道士曰爾夀過中年官至
今丨旣窹而大異之明年遂得明法出身治平
二年調卭州録亊叅軍今沆州推官吕昭吉時
任司㓂屢與之飲數爵之後則頸上綆迹甚明
詢其故貫具言夢之本末及披髪見肉胝圎五
六寸若寠數然年逾五十授潞州潞城縣令到
任而終
　　　張酒酒
道士張酒酒失其名不知何許人天聖中主西
都張水縣之天禧觀善􁲚鑑經其手則光照洞
澈他工不可及或時童稚持鑑来治者遇醉則
或抵破之或引之長三尺小兒驚呼乃笑曰吾
與若戯乃取藥傳其上以敗氈覆之摩拭良乆
清瑩如故得錢唯買酒未嘗一日不醉一旦拂
衣入王屋山立而尸觧於藥櫃山中始村人見
有人立於岩石之上乆而不去經旬徃視之故
在遂聞於郷嗇夫就而察之乃一道士拱立且
殭也嗇夫以為不祥推仆之邑尉撿視頂有一
竅如雞卵大殊無血漬面色如生尉聞嗇夫推
仆鞭之即瘞放於觧化之地
括異志卷苐七
括異志卷苐八
　　　　　　　　襄國張　師正　纂
　　　明叅政
明叅政鎬噐識恢敏才學優贍第進士出入臺
閣累歴顯要慶暦中自京尹入叅大政未乆疽
發于背遣使致祭于岱宗以祈冥祐使者馳至
岳廟祭訖是夜宿廟下睡中大厭從者呼覺曰
夢神呼我立殿庭見百餘人擁一荷校者熟視
乃叅政也旣而杖背二十駈出我不覺大呼遂
奔騎而歸明已沉困召使者問祭之夜夢中奚
覩具述所以明曰然又云明始病數日即似荒
亂有郎官某人乃明之同年進士素相厚善明
俾召至謂曰何以不来相視郎官曰比為叅政
暫請服藥假不意實抱疾耳明曰曽見無頭鬼
語否郎官大駭曰豈未朝飡乎曰已食矣又曰
豈未餌湯劑乎曰已屢進矣曰然則斯言何謂
也明曰召同年正欲說此亊又曰来矣可聽之
郎官使聞如遊蜂蒼蠅鳴地下明曰語乃胸中
出向者妖賊據甘陵奉朝命攻討外圍旣固攻
具備設平在旦夕不意文相國来撫師将坐而
收功心實忿之遂妄殺數人今實稱冤於我病
其不起乎數日遂卒夫為将三世道家所忌謂
攻城野戦玉石難分耳明以已之私忿殺無罪
者宜乎見厲於垂死嗣續汩而不振也
　　　徐學士
熈寜中徐學士禧始受軄官中書習學公事自
豫章侍親之闕下舟行次彭蠡湖昩爽而行期
早抵南康軍俄而水面白霧四起始慮風作促
舟人疾棹未四五里霧稍開見二朱漆萬斛巨
艦旌旗赫奕摇櫓者粛而不譁相去百餘丈東
南而逝未二三里又見朱艦間以金碧旛斾尤
鮮華亦相踵而去少時又逢二白艦載甲士數
千戈㦸森列尾三舟而行徐之舟人旣見俛不
敢正視然望其船逺而益小洎抵他岸皆若一
履宫庭湖庿水經具載其靈近傳有小龍者多
出䖏其中豈其靈變耶(徐學士嘗言)
　　　魚中丞
中丞魚公(周詢)天聖四年第進士甲等𥘉命大
理評事知濟州金郷縣嘗晝卧書閤中有守閤
老卒入白事但見烏虵蟠於榻矯首冠幘叱聲
甚厲卒走出呼侍吏共視之乃見熟寢未窹後
至御史中丞而卒(張都官居方云)
　　　祖龍圗
祖龍圗無擇始登第倅通齊州歳餘得吿歸蔡
州營葬事畢復任後春季檢視官物于禹城縣
過石河灘沙中得片石上有數十字乃葬其先
君之誌也遣人視墳壠無一抔之缺竟不測其
所從来(范郎中徽之言)
　　　尚寺丞
司勲外郎尚公(霖)祥符末以殿中丞知夔州巫
山縣有尉李某者山東人頗幹敏一旦疾病尚
聞其委頓日徃臨問曰萬一不起可以後事告
也尉曰碩以老母㓜女為託公儻垂仁惻某雖
死敢忘結草之義乎尚泫然愍之旣死出俸錢
送其母及骨函還郷里嫁其女於士族一夕夢
李如平昔拜且泣曰某懇求於隂官今得為公
之子以此為謝耳是月邑君妊娠明年解官㳂
流赴闕或遇灘險隱約見尉在岸上指呼将抵
荆渚又夢李報曰(某)明日當生府中必送一合
来宜收之翌日果誕一男子府尹以合貯粟米
遺尚曰聞邑君育子以為糜粥之具因字頴曰
合児頴性純厚敏於行而篤於學官至大理丞
(張稚圭說)
　　　髙舜臣
大丨名府進士髙舜臣嘗言其徔兄祥符中為
衙校董卒數百人伐木於西山一日入山督役
迷路聞樂聲合作於山谷間㝷聲視之見婦人
數十衣服華麗執笙竽㑹飲于磻石上居席首
者召高坐其側亦及以酒肴謂曰吾欲婦汝何
如髙但愧謝又曰汝今歸寨中吾将継至是夜
果徃髙亦恍然不測自此遇夜即至室中帳㡩
枕褥之具俻設暁復失之若此者逮一月役兵
取材旣畢與高同歸高之父母聞之大驚曰此
子為石妖木魅所惑也因即東廡而居家人視
之則装寝之具冠衣之類悉已張陳高氏家人
亦罕見其面或見其冠珮或見其帬𥜗而已家
属相與憂懼慮久而致丨􁧻乃召巫覡具符水
禳詛之術女子笑謂高曰我豈妖怪害人者何
見疑之深也儼然殊不顧高氏家亦無柰之何
居半歳高氏㑹客烹牛為饌女子見而大駭曰
我以君積善之家故碩奉巾櫛於子亦将福汝
家不意暴悪之如是君家固不當留亟送我歸
也高白其父母聞而大喜立俾其子送之去西
山數舍其夜不至高亦不敢復前但望山悵恨
而歸髙氏子竟亦無恙大名進士陳倫因言神
怪而及之亦未以為信治平𥘉予為大名鈐兵
進士王詹亦道其事與陳說正同舜臣後以累
舉推恩得州長史
　　　王慶
諸司副使王慶皇祐中差知豐州性剛暴刻而
少恩一日視亊忽覺頭昏痛不可忍捫其首生
兩角僅二寸許數日大呌而死
有李顓者景　𥘉登進士苐性豪蕩不檢邢州
觀察推官病疫死旣歛其頂髪如珠有二角長
一寸餘(左蔵朱允中大邑主簿王綱言)
　　　孫翰林
慶暦中楊内翰偉郡封坐堂上見一老嫗蓬髩
敝衣逕入子舍詢何之不應頃之復出語云郎
君教我来老息婦不敢自專遽呼左右逐之出
中閫即不見乃召子婦詰之云老嫗言来日郎
君欲就息婦房中宴飲方責其妄語即便走出
舉家驚愕翌日宅中濃霧昏塞子舍尤甚辛螫
口鼻不可嚮邇門闔不䏻開乆之聞語笑歌管
之聲自辰至申昏霧漸釋排户而入詢其所以
云有一少年與我懽飲噐用珍麗筵設華煥飲
饌音樂無不精羙我亦忘身為楊氏婦也然精
神頗亦失常即召劉捉鬼者禁劾之不䏻已聞
翰林孫郎中專主符禁亟俾視之曰此鬼庿在
東南三十里将為神矣何敢為如此亊遂書二
符致婦寝室之門又曰知某今日到宅明日定
不来更一日必至宜令其夫洎女使二三人守
之鬼若不得入婦室當變怪于外盖欲誘之出
也出則不可治矣越一日果至雖昬霧如𥘉獨
不入子舍俄而郡封中悪婦欲奔視制之不得
出少時霧氣觧散郡封亦復故孫乃與楊公假
静宅作壇奏章自兹不復来孫云已囚海上石
室矣(慶州察推張偉嘗言之)
　　　黄遵
黄遵者家興國軍性踈放頗知書而䏻丹青善
傳人之形神曲盡其妙事母篤孝凡得畫直未
嘗私畜供甘㫖外悉歸於母慶暦中遵忽感疾
而死凢三日心尚暖母不敢歛是夕遵復甦家
人扶坐問皆不語遽索紙筆圗一人形容良乆
乃語始入一公府見廊廡肅靜皆垂簾閽吏通
曰興國軍黄遵今追到有吏問遵曰爾黄遵耶
遵曰准前謂吏曰遵未嘗有過何以見　吏曰
爾筭盡乃至此遵方知身死遂號泣拜曰母老
無兄弟乞終母夀吏曰此不敢與聞遵拜泣不
巳吏哀其誠乃曰俟主者来若自告之移刻兩
廡吏喧然曰至矣一吏升堂軸簾東北隅有户
洞開朱吏數人前導見一人紫衣金帯者升堂
坐諸吏僅百人列階下致恭畢分入諸局始見
領數十人荷校者露首者至紫衣前訊訖駈出
巳而呼遵問里閈姓名遵號慟叩頭拜曰念母
老無兄弟遵若死母必餓殍乞終母夀遵叩階
額血濺地紫衣顧左右索籍視之乆乃謂曰汝
母夀尚有十餘年念爾至孝許終母夀紫衣以
筆注其籍命左右速奏覆遵拜而出復呼之命
俯階戺問曰汝在人間與人傳神者是乎遵曰
愚昧無䏻僅成其形耳又曰爾識我否遵曰凡
目豈識神儀曰我乃人間所謂崔府君也爾熟
視吾貌歸人間冩之然慎勿多傳若所傳惟肖
恐人間祭祀不常返昏吾慮記之勿忘自後遵
在興國凢所冩者三本正一畫於地蔵院二為
好亊者所取厥後十年母以夀終旣葬服除遵
一日徧辤親識因大醉數日而卒(前進士朱)
(光復嘗逰興國軍熟知其亊)
　　　劉徳妙
寳元中夏英公爲陜西路安撫招討使駐兵鄜
畤嘗與僚属言向自知制誥出守安陸郡有羇
管婦人劉徳妙言事頗中因呼而問之爾有何
䏻爲丁晉公所知劉曰(某)本捧日軍之營婦也
嘗出詣親家憩扵汴上柳隂忽一人巾幘紫𫀆
就巳而坐云是扶溝縣録亊有亊之府溺水而
死訴于隂官俾我復生至則身巳壊然尚得䖏
於陽間今欲憑附于汝我䏻知人未萌之休咎
言旣驗人必以愍謝汝若亊我以此為報(某)懼
不敢荅洎歸鬼亦隨至他人不見也夫亦不信
則夫婦皆苦寒熱嘔洩不得巳亊始則火伍中
人来占亊悉驗俄而里巷皆知旣而公卿之家
呼召相継晉公不欲營婦出入卿相之門遂度
為女冠丁公南遷(某)亦連坐編致斯郡實無他
術但萌于心則鬼知之夏曰吾心有一亊爾知
之否劉曰知之但乞先書而糊其外方敢言也
(某)是時苦家貧干執政求知益州遂屏左右書
畢封置于案劉言如所書仍云亊亦不諧旣而
果然弔榷酒於彫隂具聞其說
　　　稅道士
景祐中利州道士稅(某)善妖幻洎符禁之術利
之冨民或有所求不與者即為壇於宻室置大
桶於前𬒳髪仗劒追其䰟神入桶覆之以石其
人乃病然後假以符水或祠醮謝以財乃去石
遣之其人遂愈市井有鬻籠餅洎諸肉者求之
即愈不爾遂化為白鴿飛去或即虫出利人皆
神而畏之嘗怒一僧遇野外作法叱之僧足如
植手亦不䏻舉恣行鞭箠僧宻訟扵官命賊曹
擒捕先沃以犬彘之血術無所施獄具遂斬于
市
　　　㓂莱公
㓂忠愍𥘉登第授大理評事知歸州巴東縣時
唐郎中(渭)方爲郡夕夢有告云宰相至唐思之
不聞有宰相出鎮者晨興視亊而疆吏報㓂廷
評入界唐公驚愕出郡迓勞見其風神秀偉便
以公輔待之仍出諸子羅拜唐新飾韀靮致㕔
之左㓂旣歸其子拯白其父曰適者㓂屢目此
宜即送之㓂果詢牙校何人知我欲此遂對以
十四秀才旣而力爲延譽拯於孫漢公牓等甲
成名
　　　魏進士
建州進士魏某者冨有詞學履行温愍家亦頗
豐天聖中屢冠郷書旣預計偕夢一衣緋衣人
命徒執之棄市始謂必捷科苐旣而不利於春
闈凢三舉皆然後歸卿閭有鄰里少年對語不
遜因掌之即仆地死警卒捕送于官時裴郎中
守是郡聞其學行為衆所丨推欲骫法脫之闔
郡官吏亦為之言而魏白郡守曰某殺人償死
軄也安敢仰累明公(某)三預薦書必夢緋衣人
命徒執赴市就刑今明公姓裴乃緋衣也(某)邂
逅一掌致人於死市死乃前定也将刑一郡士
庻無不為之嗟惜(管師復言)
　　　徳州民
徳州徳平縣民(某)氏者父子數人耕田甚力家
頗豐厚其弟素貧傭以養母兄未嘗有甘旨之
助也慶暦中新搆瓦室三楹所居前後植栁數
百株枝如拱把一夕大雷電野又數頭相逐繞
其居折柳盡髠牙擊屋瓦明日視之無一瓦全
者泥淖中足迹長二尺餘柳棓悉長三四尺皮
盡剥瑩滑如削逺近居民悉取而蔵之予嘗親
至平原人說如此亦見其所折柳枝
括異志卷苐八
括異志卷苐九
　　　　　　　　襄國張　師正　纂
　　　毛郎中
毛郎中晦熈寜𥘉年惟一妻一子䖏家于荆州
常有一女厲朝夕在其家語言厯歴可辨自稱
田芙蓉家人出入動静無不察也言與邑君有
宿冤或問何不遂報之渠尚有數年壽耳然所
須之物徃徃應索而至久之厭苦邑君謂曰吾
為汝修功果䏻他適乎鬼曰善因賂二僧俾誦
佛書具䟽燔之鬼去數日復来曰僧之誦經妄
矣止誦一卷餘則未嘗讀也是以復来詰其僧
果然鄰家毀之曰此邪魅也何足畏鬼大罵發
其帷幕之私曰此乃邪爾常曰我今徃瓦市逰
看毛宻遣僕使探其伎藝者歸而詢之一皆符
合其後毛之子中庸調𥙷永之祈陽簿舟行次
石首縣鬼継至曰觧䌫何故不相告俾我晝夜
奔赴百餘里足今趼矣至零陵二歳邑君卒鬼
自是而絶余在荆州親見
　　　崔禹臣
崔禹臣熈寜𥘉以軄官知濰州北海縣冬夜坐
書閤中窓外有小圃聞若環珮聲又如徃来誦
佛書者月色微亮穴窓視之見一物長七尺餘
周身白毛熠燿口中咄咄不己遽呼從人擒之
乃鬼也面􁇠髪蓬身縈藻荇氷乳四垂行則丁
冬遂以挺敺之大呼曰我爲若有災来此念經
消禳何謂捶我也即命左右互以巨撾痛擊終
不䏻斃刃之不傷火之不灼但覺縮小長三尺
許遂錮縳旣暁投之大水良乆躍高丈餘己復
如舊少選遂没是年崔以公事　失官崔亦自
有傳(陳向秘丞言)
　　　張郎中
張郎中薦髙宻人登明經苐山東風俗遇正月
取五姓䖏女年十餘歳者共卧一榻覆之以衾
四面以箕扇之良乆有一女子如夢寐或若刺
文繡或若亊筆硯或若理管絃俄頃乃寤謂之
扇(平/声)天卜以乞巧薦有女十餘歳因卜有一仙
女日来教之遇其去即留一女童爲伴他人弗
見自此凢女工音律書札不學而自䏻歳餘女
晝寝忽驚呼而覺曰仙女今日上天赴㑹令我
與童子偕在園中嬉逰園有一井覆以巨石戒
童子曰勿令此女窺井也仙女旣去我遂發石
觀之見群鬼異形怪状攀縁争出我驚呼童子
遽取棓亂捶鬼復入取石窒之自此仙女怒而
去旣笄而嫁生數子先君與薦善熟聞其事
　　　張司封
建州有張氏夫婦俱四十餘無子居近城隍廟
屢禱於神以求継嗣歳餘夢神告曰汝夫婦分
當無子我念汝告禱之䖍今以廟中判官與若
爲嗣旣而其妻妊娠生一子名伯玉苐進士舉
書判㧞萃歷臺省仕至主爵正郎典數郡而卒
其才藻㢘勁爲當世所尚而嗜酒不修飾垢貌
蓬髩如土偶判官焉
　　　薛比部
薛比部(周至)和中以殿中丞知益州成都縣其
妻卧疾二婢致藥以殺之薛執二婢送官劾之
伏罪一婢妊娠己數月薜以牒訴其詐遂俱就
戮旣而婢與所妊之子形見其室訴于薛曰兒
不當死何以枉害我晝夜聆其語然家有吉㐫
鬼亦以報薛後監鳯翔府太平宫則鬼不至他
所則来嘉祐中薛自尚書外郎出典涪州行至
始平縣鬼曰公将死無用徃即乞分司歸長安
不逾年遂卒
　評曰父母殺子於官理置而不論矧在胞中
　形氣未具者乎而遽有冤死之訴豈釋氏所
　謂冤宿世者如是耶(張靖學士云)
　　　陳良卿
進士陳良卿景祐四年自永州隨郷書赴禮部
試十月至長沙夢一人引導入巨艦中見一道
士自稱清精先生與之談論辭語髙古而義理
邃慱謂陳曰吾己薦子於堯為直言極諌陳曰
堯今何在曰見司南岳陳曰堯乃古聖君也安
可在公侯之列先生曰堯人間之帝也秉火徳
而王棄天下而神位乎南方子何疑焉陳辝以
名宦未立俟他日應乃許以十年為期旣寤甚
悪之為異夢録以自寛明年登甲第調全州判
官道出岳州南一驛偶晝寝夢使者持檄来召
遽驚覺喟曰豈堯命乎同行相勉以夢不足信
復執書帙卧讀之晚食具呼之己卒矣夢中約
以十年乃自得夢至卒正周十月耳豈鬼神不
欲明言以一月為一年乎
　　　羅著作
著作羅紹漢陽人居府五通神祠其隣家歳畜
一豕以為祀神之具豕無欄豢多壊羅之藩籬
入其宅且穢汚之羅屡誡其隣殊不少聽紹父
擒其豕截去一耳鄰人見之不勝其憤曰夕訴
於神且云此豕本是神所享今為羅某所損歳
己乏祀願神速報之旣而生紹與其弟各無一
耳余親見之五通神䏻禍福於人立有應驗其
可駭哉紹進士及苐终著作佐郎云又公安冨
民鄧氏者少時因見二犬交即戯以刃㫁其勢
後生二子俱閹𥘉為荆南牙校其状貌真閹也
事與羅紹相近故附之(辛都官子言録)
　　　陸長緒(目録作長孺)
陸長緒呉郡人第進士以軄官知襄州榖城縣
其為政務疾悪而遂至外暴察苛急視群吏若
仇讐朴撻殆無虚日一日晚坐􁨃戺有黒犬自
門直入怒目狂吠躍而升􁨃陸號呼群吏競持
挺逐之入吏舍忽不見旣而陸妻死遂百鬼進
其舍陸子㓜有數婢徃徃白晝見少年入婢室
陸大怒縳群婢搒掠至髠釱烙炮以訊其姦而
終不得状又堂前舊作盆池植蓮一日盆出於
外而無發掘之迹遽命埋之越宿復然陸自臨
視照水見其形冠服非常而立侍皆群鬼陸大
怖又有聲於梁棟間漸與陸語索紙作詩始見
數字在紙每讀畢一句則一句出而前句旋滅
其語大畧皆譏戯陸也如是二年觧官怪始絶
長緒自為人言如此
　　　㓂侍禁
㓂侍禁(立)嘗為三司大将與同列李(某)者皇祐
中部督香藥徃廣信軍納畢回京宿于定州永
樂驛之堂時若寒乃熾炭炷燈擁爐而坐夜将
二皷李某先寝堂後􁇔􁇔然如小豚相逐亦不
以為異俄頃門轟然大闢一媪長二尺許蓬髩
傴僂而前以口嘘燈熖碧而将滅㓂大驚以杖
擊之媪走㓂逐之顙抵門扉偃仆于地即開堂
之前門将走外㕔呼其從者忘㕔後之有屏也
頭又觸之而踣因大呼驛吏與僕厮秉火而至
見㓂顙破血流燈檠且折門閉如故李以𬒳蒙
首伏床下詢之驛吏云嘗有斯祅出自堂後古
城小穴中㓂自說如此耳
　　　張尚書
張尚書存兾州人家冨扵財䇿進士第累歴臺
省館閣清要之軄致政歸郷閭一夕圉人見一
犢盗食馬粟逐而捶之但見白光奔宅門遂失
之門閉如故翌日張病肌骨痛者數日間䇿杖
詣馬廏問圉人云旬日前夜見何物圍人曰見
一犢竊㗖馬粟擊之化為白光而去張曰後或
見不可擊也圉人頗疑之歳餘病亟閽者見一
犢自宅門出追視乃不見俄聞宅中哭乃尚書
也(朱左蔵允中言)
　　　姜定國
高宻姜定國業九經一夕寝于家塾夢二人身
長而貌狠怒氣勃勃然謂定國曰吾身長丈八
可殺汝可噬汝定國驚魘號呼拒之而退明夜
復夢如𥘉大懼乃徙其寝具與門下客同榻
　　　客取刀断之少頃一虵復至客又殺之
明日度二虵果長三尋定國後登九經苐今爲
幕軄官　聞之吉推官仲容
　　　傳文秀
禮賔副使傅公文秀嘗自京挈家歸鳯翔府陽
平鎮之故居旣而其兄之女爲物所慿暮則靚
妆麗服䖏帷帳中切切如與人語家人問之不
對若是者殆半歳郿有善制鬼者羅禁以其能
符禁郷人呼爲羅禁傅召使視之遂以法劾其
女乃云吾韓魏公之子也昔侍父鎮關中以病
死于長安驛舍昨日傅族經由恱其女美因而
壻之羅再三訊詰辭頗屈伏遂去後數夜號呼
於堂下曰汝雖絶我婚當歸吾子也再飲之以
藥下塊肉如拳自此不復至(董軄方經臣言)
　　　胡郎中
胡郎中楷慶暦中偶㑹於真州嘗言有親舊赴
官湖湘舟行至鄂岳間舟忽不進舟人亦無以
施力其人焚香奠酒披秉再拜懇誠以禱良乆
舟突然而逝他船見其舟後有枯木查牙躍高
數丈復沉于水不知何物豈蛟龍之變化乎
　　　僧行恱
長白山醴泉寺乃景徳寺西禅院之下院也歳
乆頽圯僧行恱志欲營葺因靈市岩川董将軍
荘大木百餘章有大榆其上巨枝岐分向因雷
雨枝間有大足跡長僅二尺僧伐視之上下如
一因断為數十百片俾其徒偽稱佛所踐履持
之化誘諸郡三歳得錢五千萬寺宇一新頗極
壮麗事在天禧中李省山人目覩
　評曰佛之徒以因果􁧻福恣行誘脅持元元
　死生之柄自王公而下趋向者十八九恱又
　䏻假詭異之迹俾夫庸　者破帑傾篋而甘
　心焉嗚呼人之好怪也甚矣
　　　康定民
康定軍未建時古城卑缺人得而踰有邑居王
某與北郊村民聮親景祐五年秋村民為子娶
婦王赴其花燭中夜二婣家交争紛然王不喜
遂於厨中得㸑餘柴枝長三四尺持之以歸時
月色微明行二三里過古道有小兒約十數歳
遽来持王衣𥚑啼哭不已問其家亦不荅乃力
觧其手未數步又来相逐遂以所持柴枝擊之
即仆地不聞鼻息王黙念曰児定死大懼又慮
路人見而迹露乃疾走踰毁垣而入翌日不敢
出門恐官捕殺人者曰旣高不得出里巷伺探
消息寂爾不聞遂由舊路覆其事惟見一朽腐
棺板長三尺餘中微骨折尚有火煤之迹其古
道左右皆土崖髙五六仞居民多穴之以瘞小
兒盖游䰟慿而為變耳
　　　鄭前
治平中武昌縣令鄭前嘗覺腠理不寕晝寝曲
室夢一老父古衣冠揖鄭曰君小疾煮地骨皮
湯飲之即愈鄭曰素不奉展何故至此云我西
漢時與君嘗聮局事君已為三世人我尚留滯
幽壞即詢其名氏云前将軍何復或欲尋吾所
居可来費家園也臨别口占詩一絶云與子相
逢西漢年半成枯骨半成煙欲知土室長眠䖏
門有青松澗有泉鄭官滿之鄂渚遊頭陀寺山
下城小路見叢薄蔚然問寺僧乃費家園也道
次有断碑字已澷滅惟有何復字可辯冡前有
澗水洎老松數株(王承制允成时為廵/具)
(知之)
　　　陳州女厲
慶曆皇祐中陳州通判㕔夜有婦人嘗出與人
笑語或見其状頗美詢其名氏曰我孔大姐也
本石太尉家女奴以過𬒳殺問何不他適云此
中亦有所属安得自便耶時晏相國鎮宛丘屢
倚新聲作小詞未出鬼即嘔唱於外或早暮人
有登㕔戺忽於掖下作大聲人恐悸則笑有市
買卒時𬒳驚䘮所持甚苦之遂常以刀自隨後
復来驚隨聲斫之數夕但聞呻吟曰聊與汝相
戯何故傷我如是自此遂絶
括異志卷第九
括異志卷苐十
　　　　　　　　襄　國　張　師正　繤
　　　鍾離發運
鍾離瑾開寳間宰江州之徳化明年将以女歸
許氏居一曰諭其胥魁俾市婢以送女翌日胥
與老嫗引一女子来問其何許人嫗曰撫之臨
川人也幻䘮其親外氏肓之女受嫗戒亦不敢
有他言君視事少間歸遇于屏是女流涕有戚
容且疑其家叱罵詰曰不然某之父昔曽令是
邑不幸與母俱䘮無親戚以為依時方五歳育
於胥家十年矣且将為己女今明府欲得媵妾
胥與嫗以某應命適見明丨府視事追感吾父
不覺涕零君大驚呼胥嫗以審如女言誡家人
易其衣食如己所生以書抵許氏告緩期姑将
輟吾女之資以嫁焉許亦惻然復曰君侯獨䏻
抑己女而㧞人之孤女予固有季子碩得以為
婦安事盛飾哉卒以二女歸許氏乆之君夢一
緑衣丈夫造庭拜而謝曰不圗賤息辱賜於君
然得請於帝碩奉十任有土官故来致命後果
歴十郡太守終於江淮發運使今鍾離氏有仕
籍於朝常十餘獨出君之後故世為肥之冠族
若許之名爵父老已失其傳嗚呼二君之用心
非有求於世者特發諸至仁耳彼附貴而親靦
然自以為得獨何人哉施報之事儒者蓋鮮言
若蛟龍断虵杜回結草千古豈苟傳亦有以警
勸云
　　　蔡侍禁
蔡侍禁者故叅知政事文忠公之近属也景祐
中常為京城西廵檢一日冠帯坐㕔事有緑衣
蒼頭展刺云郎君奉謁旋見一少年状貌如十
五六人衣淺黄衫玉帯紗㡌升階拜伏自稱郎
君云前生與兄爲昆弟固請納拜蔡知其異不
得已受其禮與之偶坐凝定神思拭目熟視之
曰郎君必天地間貴神也何故惠然相過曰先
居安上門譙三十年今期滿爲皇城司主者所
遣故詣兄求一居止之所蔡曰某之𪠘宇湫隘
豈堪郎君之䖏也即詣西廡下貯蒿秸之室曰
乞糞除之𥙷隟封户得此足矣乃辤去蔡亦僶
俛令從者㓗其室而扃鎖焉少时有虹梁自東
南抵室門而止驢駕槖駝負載巨槖者罔知其
數復有金飾犢車垂珠簾張青盖者數十乗又
有衣錦𫀆属槖鞬而騎者執撾而趋者左右前
後亦數千人有伶人百餘衣紫緋緑𫀆奏樂前
導郎君者乗馬按轡徐行其後又有臂鷹隼率
獵犬洎四夷之人數百偕入於室中大抵類車
駕之儀仗他人弗之見也俄頃郎君復至叙謝
再三幸得居此必無絲毫奉擾苟有㐫吉謹當
奉報但勿令家人穴壁竊覘或要相覿冝焚香
宻啓即至矣言訖不見蔡氏舉族大恐怖雖白
晝不敢正視其室月餘寂無他怪間聞合樂聲
如聞　風傳自逺而至者自此差不懼蔡之細
君由隟窺之見郎君者乗歩輦擁姬侍數百皆
有殊色樓觀壮麗池館䆳袤若宫室然蔡有男
卒已十餘年亦侍其側因燔香己吿郎君即至曰
嫂何爲者對以求見亡男曰嫂子在郎君䖏甚
樂無用見恐因驚而他適則有所苦􁃶告以母
子之情呼出母見即大慟急就之遂㓕去嘆曰
果驚去矣又數月遇蔡誕辰贄紈素數疋以爲
夀舉視之若煙綃霧縠又如以蛛絲組織而成
固非女工之所䏻杼軸也逮半歳来告曰兄已
授明越巡檢明日宣下今先兄徃彼擇閴室而
上焉揚子江神相與素善恐知是親戚故起風
濤相戯不須憚也言訖即不見虹梁自室門而
起南望無際輜重儀衛如来時翌日果徙明越
廵檢将至任一日郎君前方丈悉水陸珍品顧
蔡曰非敢故為異味有悋於兄恐不相益耳到
任又半年一旦来見曰與兄縁數已盡從此辤
矣復由虹梁而去竟不知所適蔡族亦無他咎
(故客省張公亢守早凉之日說斯事公亦有傳)
　　　白鬚翁
嘉祐二年大理寺丞常洵為荆州潜江縣尉因
徼廵至徑頭市路次草中有二女子年十三四
祼形如丐者傴僂出馬前云是黄八娘家女奴
来投官乞命詰之一婢云媪怒我㗖殘􁀵(側里/切)
數臠鞭笞百餘又以火箸遍灼我身一婢云我
作勞少息不覺媪来怒我不起懸我足扵梁以
刀割我尻肉悉禠去衣𥜗内空囷中不食已三
日矣常問何以得来云適有白鬚翁至囷前呼
某䓁令躍出某云饑憊而囷且深不可踰又曰
但躍不覺隨聲而出乃引至官道云立此少選
有邑官来可愬以脱常至縣逮黄媪詰之一皆
承㐲即送府時魏侍郎(瓘)尹荆南劾治具欵贖
金而釋之媪今尚在其悍戾殘忍真狼虺然嘗
適數夫或凌虐而致死或恐讋而仳􁍜前此婢
媵潜𬒳戕害者數人毎隂晦則厲鬼呼嘯所居
之前後媪叱之即泥然噫白鬚翁豈非神靈乎
指導二婢復生可謂明且仁矣向之𬒳害者茹
歎衘恨於冥漠中翁宜白之真官以直其冤易
為力矣而令幽滯扵黄媪之室豈向所殺者當
死耶不然㐫暴之物鬼神亦憚之也不可致詰
矣(斯事常洵自云)
　　　韓元卿
韓元卿泗州人也景祐五年苐進士皇祐中爲
陜州推官監司俾鞠獄于武昌亊訖歸夷陵至
荆州黄潭驛忽持刀自剄喉雖断而未死祖擇
之時爲荆湖北提刑韓之同年進士也即視之
韓不䏻語但舉手如索紙筆状因授之書云贓
濫分明罪冝䖏斬乃棄筆於地祖命取桑根線
縫其創自以手禠去翌日遂卒先是元卿調于
京師紿稱無婦娶冨室之女資送良厚洎挈之
到任則故妻在焉有男女數人矣冨人之女欲
以書訴於家則隄防甚宻無由而逹歳餘悒抑
而卒又不敢權厝于外但褁以䄄席瘞于𪠘宇
之隟地韓旣死方具柩而歛焉贓濫之誅豈非
此耶
　　　李敏
李敏嘗爲兖州奉符縣主簿㑹岳廟炳霛公殿
歳乆再加營葺命敏督其役或曰宜先具公裳
再拜啓其事於神李不應遂徹瓦未　半黒雲
滿殿庭風雹大作李始懼披簡拜階下仰視神
座帳上有黄龍長數丈震霆數聲穿屋而去凡
損稼百餘里炳靈公自後唐明宗聽醫僧之語
遂贈官立祠余謂龍蟄于神帳上因徹瓦而驚
隨風雷徙去未必神之靈變也(向少卿宗道)
(云)
　　　樂平港鼉
潭州樂平橋港乃湘之支流傳有鼉能變怪食
人歳有溺死者天聖中市民李姓者弟溺死不
得屍以為鼉之食也李民痛切無方以復其冤
因刺掌血濡墨作章夜醮奏而焚之祈逹扵帝
是夜夢吏若道士畫天神之從官者駈民以行
乆之至一䖏深嚴虚㓗若大府𪠘而屏之外有
數吏以鐡索縶一物長數丈如龍而一角目光
如電甚可畏吏指告民曰爾将與此共見也民
方悟為鼍妖已而俱入立庭下遥視殿上若有
人物徃来而不辨其詳有頃一人下殿呼曰江
鼉肆暴枉害平人决鐡杖一百䖏死(李某)不合
以掌血腥穢上瀆高真冝付王碩决脊杖十五
遂俱駈出民覺而歴歴誌之常惕息寅畏懼罹
罪罟杜門不預外事後十餘年侍衘史王碩知
潭州民坐遺火延焼一坊伏罪竟如所夢(得)
(之長沙僧寳珪云)
　　　遵道者
僧令遵陜州人也多智數善附麗權勢天聖中
出入劉皇城家因而名聞宫掖荘獻賜與巨萬
於陜州造一寺俻極壮麗凢用錢千餘萬緡
自安業南街乗馬而西呼僕取墜䇿時有瞽者
坐茶肆前仰而言曰僧豪也遵異之過百許步
下馬復来揖之未已即曰豈非墜䇿之僧乎遵
曰然復曰若之聲名嘗達天聽有之乎僧曰有
之因問将来之事良乆曰自此十五年歳在丙
戌當有大禍宜杜門避之不爾免死為幸僧不
懌而起旣歸陜具以瞽者之言吿其徒咸曰遵
道者戒行素嚴􁧻何由而至以謂不然至慶曆
六年傳岩淵馬道人将圗不軌陜有市民亦預
其謀民将自陳于官宻詣僧謀之僧曰若自首
于郡不過免死而已我有主人在京師地連
　但持我書詣之因其言以逹朝廷豈止免罪
當獲重賞民從之行至洛黨中二卒吿變籍有
民名捕得畫道所以然之状及出遵書時薛紳
守陜郊大怒遂黥遵為武昌城卒
　　　董中正
董中正宿州髙資户也邢州僧慈演者寓外宿
有年矣畜鏹千餘萬寄於董室其後僧病且死
錢遂没于董氏治平三年春中正病亟大呼曰
邢州不須呵詆待我還爾錢數日卒其長男為
符離衙校旣殯父即日得病信宿遂恍惚云邢
州就我父索錢有人監督甚急乞少緩詎敢詆
讕也旣而又死宿有樂人張遂自岱岳囬出徐
州界張弓手店見衙校者躍馬而来問何之曰
大人有少緡錢為劵約不明在兖州對辨暫徃
省問若今歸耶可至我家言我甚安道中不暇
作書也張至宿詣董宅将道其事方知董之父
子皆已死矣(四㑹縣尉吕邈云)
　　　同州村民
同州馮翊村民寳元中有牛生一兒旋失之民
家有老翁八十餘夜則来與老翁共語人皆聞
之忽謂公曰我昨日徃延州與羌賊交戦南兵
失利劉石二大将皆為賊擒鄰里相傳喧然聞
於邑大夫方将逮翁詰之後三日敗問果至自
兹州縣屢有呼問兒謝翁曰我住此令翁家不
寜遂去不復来
　正徳十年歳次乙亥仲春癸丑日
　　　　　　　　　　虞山逸民俞洪重録畢
括異志卷苐十终
