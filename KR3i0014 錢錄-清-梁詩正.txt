#+TITLE: 錢錄-清-梁詩正
#+DATE: 2018-05-12 10:18:08
#+SOURCE: github.com/kanripo/KR3i0014 master 805a436b                
欽定四庫全書　　　　子部九
欽定錢録　　　　　　　　譜録類一(器物之屬/)
　　提要
　　　　(臣/)等謹案
　　欽定錢録十六卷乾隆十五年奉
　　勅撰卷一至卷十三詳列歴代之泉布自伏羲氏
　　　　迄明崇禎以編年為次第十四卷列外域諸
　　　　品第十五十六卷以吉語異錢厭勝諸品殿
　　　　焉考錢譜始見於隋志不云誰作其書今不
　　　　𫝊唐封演以下諸家所録今亦不𫝊其𫝊者
　　　　以宋洪遵泉志為最古毛氏汲古閣所刋是
　　　也然所分正品偽品不知年代又有竒品神品
　　　　諸目既病淆雜又大抵未覩其物多據諸書
　　　　所載想像圖之如聶崇義之圖三禮或諸書
　　　　但有其名而不言其形模文字者則概作外
　　　　圓内方之輪郭是又何貴於圖耶至所箋釋
　　　　率多臆測尤不足據為定論是編所錄皆
　　　内府貯藏得於目覩者為據故不特字跡花紋
　　　　一一酷肖即圍徑之分寸毫釐色澤之丹黄
　　　　青緑亦窮形盡相摹繪逼其而考證異同辯
　　　　訂真偽又皆根據典籍無一語鑿空葢一物
　　　　之㣲亦見責實之道與稽古之義焉至於觀
　　　　其輕重厚薄而究其法之行不行觀其良窳
　　　　精粗而知其政之舉不舉千古錢幣之利弊
　　　　一覽具覩又不徒為博物之資矣乾隆五十
　　　　二年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
　　錢録序
　　(臣/)等謹按厯代錢文前世纂述如顧烜封演姚元
　　澤張台陶岳金光襲李孝美諸人所著苐散見於
　　載籍久無專書董逌譜則缺而弗全人或疑其贗
　　作今單行於世號為完書者惟南宋洪遵泉志一
　　編而已顧五代十國同一偏安而或列為正品或
　　列為偽品則分類未為悉當其不知年代品與竒
　　品既多混淆而天品神品彌近於誣即其援据紛
　　綸如虞錢夏錢乃下與春秋六國之齊晉楚諸錢
　　更無分别夫秦之半兩則重如其文漢初之半兩
　　則八銖文帝之半兩則四銖而洪志所載又有吳
　　王濞鄧通之半兩究其形模實無徴信武帝創五
　　銖迄於隋室紛起疊出其有可據者赤仄白錢四
　　出兩柱而外多統同莫辨而洪志必强為分屬曰
　　某為某鑄遠及於西凉外至於龜兹則亦未敢以
　　為信矣乃至漢興錢文曰漢興攷晉書載記東晉
　　成帝咸和十三年蜀李壽改國號曰漢改元漢興
　　則當為李壽無疑而洪志顧謂之漢初錢引史記
　　平凖書漢興以為秦錢重難用云云則鄰於兒童
　　之見凡此數端率多訛謬臣等奉
𠡠纂輯錢録一書自維荒陋不足仰繼前人而兢兢乎
　　不敢執一巳之見强為附㑹則亦有可言者外域
　　撒帳異錢厭勝此數種畧仍其舊各為一門其他
　　則一以編年之法行之要使世次相承瞭如指掌
　　固不必多分品類至於旁稽逺引則上古傳記寥
　　寥不得不采之路史叅以諸家若夫周秦而下下
　　逮有明繫年繫月繫日數千餘歲間班班可攷立
　　制改作有廢有興衰旺相乗因革遞變一展卷而
　　列朝政事之大端畢著於此通典通考參差互見
　　之處亦得以探討其源流而究其詳畧是亦考鏡
　　之林也又洪氏所志不必原有是錢今則
　内府之藏周羅几席按狀成圖因文攷事此覈實而
　　有徴彼憑虛而獨造相提並論固自不侔是書也
　　始事於乾隆庚午之冬月凡疑義斷文臣等遲迴
　　而不能論定者悉仰禀
睿裁重為釐正越辛未夏仲始克告竣為書十六卷為
　　錢五百六十有七枚輪郭肉好廣狹長短之制形
　　諸繪畫並如其真篆籀分楷行草一肖本文摹之
　　付之剞劂用廣流傳後之覽者無徒悅其古澤等
　　於器玩之末觀則是書之成固九府之鴻規而利
　　用前民之職志矣(臣/)梁詩正(臣/)蔣溥(臣/)汪由敦(臣/)
　　嵇璜(臣/)觀保(臣/)裘曰修(臣/)董邦達(臣/)金徳瑛(臣/)錢
　　維城(臣/)于敏中謹序
欽定四庫全書　　　　　子部九
　錢録總目　　　　　　　譜錄類一(器物之屬/)
　　卷一
　　　伏羲氏帝昊錢至舜當金(異布十種附/)
　　卷二
　　　周景王寶貨至秦半兩
　　卷三
　　　漢髙祖半兩至武帝赤仄五銖
　　卷四
　　　王莽大泉至貨泉(錢笵附/)
　　卷五
　　　後漢靈帝四出文五銖至蜀李夀漢興錢
　　卷六
　　　宋文帝四銖至後周宣帝永通萬國錢
　　卷七
　　　隋文帝五銖白錢至通行泉寶
　　卷八
　　　唐髙祖開元通寶至哀宗天佑通寶(史思明錢/二種附)
　　卷九
　　　後唐明宗天成元寶至劉守光應天元寶
　　卷十
　　　宋太祖宋元通寶至欽宗靖康元寶
　　卷十一
　　　南宋髙宗建炎通寶至度宗咸淳元寶(錢牌/附)
　　卷十二
　　　遼太祖天贊通寶至金章宗泰和重寶
　　卷十三
　　　元武宗至大通寶至明莊烈帝崇禎通寶
　　卷十四
　　　外域諸品
　　卷十五
　　　撒帳吉語諸品(異錢各種附/)
　　卷十六
　　　厭勝諸品
欽定四庫全書
　錢録卷一
　
　
　
　
　
　
右一品洪遵泉志云張台見於寶鼎尉王鑄處然不能
名為何代也按路史太昊伏羲氏聚天下之銅仰視俯
觀以為棘幣注曰□□乃帝昊字幕文作□李孝
美所謂了傍斜畫者盖羲字此布文適合其□字□
字引盄鐘暨封禪文似不為無據此貨幣之始
　
　
　
　
　
　
　
　
神農氏聚天下之貨交易而退説者謂貨即貨布此品
有□字勾畫甚精路史云是神字神農布也又言其
好圓形制亦合
　
　
　
　
　
　
　
　
路史又謂神農錢無周郭面七字縱横此品近之而文
不可讀
　
　
　
　
　
　
　
　
路史黄帝有熊氏作貨幣其文為□□二斤全背文
串據張台云有如二字者金邊安爪者山下安中者兩
口相重者盖四字也而路史則云五字不可攷背文與
面文苐一字同


右四品文字同前一品但倒置耳洪志謂是安陽之吉
貨五字二品大者一柄中有䜿一柄上有穿二品小者
一有穿一無穿皆無背文路史亦以為黄帝貨也
　
　
　
　
　
　
　
　
右金刀劉恕外紀謂黄帝範金為貨製金刀洪志載古
刀其直文大小俱合
　
　
　
　
　
　
　
　
少昊氏作布貨面文有□□□此品文字合説者謂
□作化字□􁁜字□金字亦本路史
　
　
　
　
　
　
　
　
按羅氏論幣所起一篇長平布中有作□以舌一及作
允□平□侖□□□者有肉郭皆髙陽金右二品□字
類平□類允而左文並同幕作斜直文象水盖泉耳
　
　
　
　
　
　
　
　
按髙陽金有十等此二品有文類陽字與前品同因識
於此
　
　
　
　
　
　
　
　
路史又言堯布文作上十全□此文字近之□即□亦
倒書也
　
　
　
　
　
　
　
　
洪志異布一文曰□□□□□□與此類而李孝
美譜謂不可識按舜得䇿乗馬之數乃割髙􁀙倮太衍
䡆羣害以作䇿馬貨當金貨一金二金二四金二五金
䇿乗馬幣故董逌謂文當為尚金為全䇿為乘馬為正
䇿字釋未詳正字則此乃王字當金明白可曉當金者
當重金説見管子
　
　
　
　
　
　
　
　
右二品面背無文字姚元澤譜云三代以上布也
　
　
　
　
　
　
　
　
髙陽氏金有文作隆􁀙者此左文稍彷彿而右文不類
　
　
　
　
　
　
　
　
右二品面皆有文字而青緑剥蝕不可摹寫
　
　
　
　
　
　
　
　
右一品有好無輪郭好下作䜿文足間圓形
　
　
　
　
　
　
　
　
右一品無好郭足間亦圓形
　
　
　
　
　
　
　
　
右一品□疑泉字又類張台所謂山下安中者□即
□倒書之金字也
　
　
　
　
　
　
　
　
洪志據舊譜謂此布面文五字不可識今按左文與前
金字同
　
　
　
　
　
　
　
　
右一品面文類堯布而缺二字洪志所未載合前品為
十種其原始莫可攷録之三代之前不敢臆為斷也
　
　
　
　
　
　錢録卷一
欽定四庫全書
　錢録卷二
　
　
　
　
　
　
右周景王錢按國語有景王鑄大錢之文而漢書謂景
王更鑄大錢其文曰寶貨此一品差大而文字適合
　
　
　
　
　
　
　
　
右一品文字漫漶細玩與寶貨二字相近而色澤竒古
非秦漢以下製也
　
　
　
　
　
　
　
　
右銀刀一嘉祐雜志曰王公和學士罷沂州得銀刀一
有齊太公杏九字中闕不相屬今按齊太公三字良是
□字曰杏古篆義雲章有之春秋莊公十三年齊侯㑹
于北杏是其地也但云九字殊不可曉然既銘齊而杏
又其地當為齊國物無疑稱太公者盖其後世所鑄又
九府法錢圜函方始於太公今其錢無可攷洪志以無
文錢當之然據其所載則虞錢周初錢秦晉諸國錢下
至項梁錢悉無分别未敢以為是也按路史則神農氏
已肇圜法特穿孔不方耳内府所収無文圜錢有數種
縁無徴咸弗登錄今存齊刀用志大槩云
　
　
　
　
　
　
　
　
右一品□□二古文皆齊字夻字不可識□字据鐘
鼎文為北説文為鑛然於錢刀無取舊釋為賀尤未安
意是化字即貨字也背文一字如工
　
　
　
　
　
　
　
　
右一品化字與前類只上二字缺
　
　
　
　
　
　
　
　
右一品銘作□按篆法為工其背文□字不可識形制
與前數品畧相等
　
　
　
　
　
　
　
　
右一品面文同前按管子鑄齊大刀皆有銘文此類是
也
　
　
　
　
　
　
　
　
右一品洪志所載引舊譜云唐咸通中詔翰林辨其文
為齊歸化今按古篆化字無傍作爿者以其銘齊入
於齊大刀之後


　
　
　
　
　
　
　
　
右五品差小而面背作刻畫狀無文字按莒小刀俱無
銘此盖莒小刀耶
　
　
　
　
　
　
　
　
右一品銘三字與洪志所載合云天寶元年西河郡别
駕李㓜竒於長平溪澗中得之因名為長平古刀然其
時代不可考矣附於莒小刀之後

　
　
　
　
　
　
　
　
右六錢皆半兩也以歲久青緑剥蝕遂各成一狀因並
録之按漢書秦兼天下銅錢質如周錢文曰半兩重如
其文據通典云古稱比唐時三之一一開元錢為古之
七銖以上今以開元錢較半兩錢則凡今稱一錢五分
左右之半兩大抵皆秦半兩今稱一錢者漢八銖之半
兩今稱重五六分以上者漢四銖之半兩也又按史記
平凖書漢興以為秦錢重難用　内府所收半兩有數
種此六錢較重固當是秦半兩耳
　
　
　
　
　
　
　
　
　
　
　
　
　
　
　
　錢録卷二
欽定四庫全書
　錢録卷三
　
　
　
　
　
　
　
　
右漢初半兩錢較秦錢稍輕狀亦各不同並録之按漢
書髙后二年秋七月行八銖錢應劭注曰本秦錢質如
周錢文曰半兩攷二十四銖為一兩今曰行八銖錢而
文作半兩然則襲其名耳實非半兩也馬端臨謂漢初
患秦錢重更鑄榆莢人患太輕故復行此


右文帝半兩錢較漢初更輕小形模字畫各異亦並録
之按漢書文帝五年更鑄四銖錢其文為半兩然則文
半兩而稱曰四銖亦猶前八銖但仍半兩之名耳又吳
王濞鄧通並盜鑄錢西京雜記謂文字肉好與漢錢同
洪志輒謂某為濞錢某為通錢實無據因録此併政之
　
　
　
　
　
　
　
　
右武帝三銖錢按漢書武帝建元元年行三銖錢顔師
古注曰新壞四銖錢造此錢也重如其文
　
　
　
　
　
　
　
　
右一品為武帝有郭半兩錢按漢書武帝建元五年罷
三銖錢行半兩錢顔師古注曰又新鑄作也明非八銖
四銖之舊然其異同莫辨此品則以有郭為異故録之
李孝美曰張台説有傳形者有肉郭者有對文者有隠
起字者
　
　
　
　
　
　
　
　
右一品為三竪文半兩錢洪志曰封氏云半兩錢有穿
下三竪文者
　
　
　
　
　
　
　
　
右一品為傳形半兩錢張台説是也謂之傳形者半字
居左兩字居右如紙背傳模然

　
　
　
　
　
　
　
　
右武帝金錢三品按武帝紀元狩四年有司請收銀錫
造白金皮幣以足用此即白金也又食貨志造銀錫白
金以為天用莫如龍地用莫如馬人用莫如龜故白金
品其一重八兩圜之其文龍名白撰直三千其二以重
差小方之其文馬直五百其三復小橢之其文龜直三
百
　
　
　
　
　
　
　
　
右皆五銖錢按武帝紀元狩五年罷半兩錢行五銖錢
世謂五銖輪郭周正輕重得中可以為法然行五銖後
因民多姦鑄乃鑄赤仄五銖食貨志言後二年赤仄又
廢於是禁郡國毋鑄錢專令上林三官鑄故有三官五
銖之名盖漢之錢法屢變惟三官五銖為無弊顧今所
收五銖甚夥惟赤仄其輪郭色赤後漢靈帝五銖有四
出文昭烈帝有直百字梁敬帝有四柱文隋文帝五銖
錢色白尚可辨至於後漢世祖建武十六年復行五銖
曹魏明帝從司馬芝請行五銖五代宋文帝錢名當兩
亦文曰五銖梁武帝亦鑄五銖又陳文帝天嘉三年元
魏世宗永平三年西魏文帝大統六年並鑄五銖乃至
董卓亦鑄五銖見袁宏漢紀凉張軌鑄五銖見晉書載
記又疏勒龜兹以地近西凉並有五銖錢其形制無攷
不能名某錢為某代所鑄也而洪志必强為分屬臚列
於各朝之下實為臆斷兹録其稍有等差者三種如右
繫之漢武明創始耳
　
　
　
　
　
　
　
　
右一品所謂赤仄五銖也漢書武帝元鼎二年令京師
鑄官赤仄注曰以赤銅為其郭也此錢郭稍赤色雖年
久仍與他錢異未知作法云何
　
　
　
　
　錢録卷三
欽定四庫全書
　錢録卷四
　
　
　
　
　
　
右王莽大錢按漢書食貨志莽以周錢有子母相權於
是更造大錢徑寸二分重十二銖文曰大泉五十按今
尺得徑九分有歉大約是時尺度每寸為七分餘惟重
只六銖稍贏盖尺寸猶可尋而輕重則閲歲久逺銅質
銷蝕固難執一以定之矣
　
　
　
　
　
　
　
　
右錢文與前大錢同而形制遞小按莽傳莽造寶貨後
百姓不從但行小大錢即前品與此錢也又云盜鑄錢
者不可禁迺重其法盖官私雜出故此二品又自有小
大耳莽錢最多而大泉五十為初鑄攷漢自武帝鑄三
官五銖後閲宣元成哀平五世無所變更至是莽始變
漢法興作紛然為改制之漸矣
　
　
　
　
　
　
　
　
右莽契刀食貨志契刀其環如大錢身形如刀長二寸
文曰契刀五百
　
　
　
　
　
　
　
　
右莽錯刀文曰一刀直五千與志合
　
　
　
　
　
　
　
　
右一品泉志引張台説亦王莽所鑄文曰大黄布刀莽
自言黄虞之後大黄莽之自稱也意者莽初謂布刀為
一物後乃分為二耶
　
　
　
　
　
　
　
　
右一品亦泉志所有言宣和五年郭僎為亳州蒙城令
村人得之田中柄端有方寸匕三字仿彿𨽻書背有方
孔不透身形如刀文曰貨布五百疑王莽鑄今按莽因
劉氏為金刀遂改作布不應復有刀形而五百字與契
刀適合前大黄布刀亦統言布刀是或其居攝時所為
張台謂莽初以刀布為一物者也
　
　
　
　
　
　
　
　
右莽小錢
　
　
　
　
　
　
　
　
右么錢
　
　
　
　
　
　
　
　
右幼錢
　
　
　
　
　
　
　
　
右中錢
　
　
　
　
　
　
　
　
右壯錢按莽既僭真罷錯刀契刀及五銖而更作金銀
龜貝錢布之品名曰寶貨小錢徑六分重一銖文曰小
泉直一次七分三銖曰么泉一十次八分五銖曰幼泉
二十次九分七銖曰中泉三十次一寸九銖曰壯泉四
十同前大泉五十是為錢貨六品
　
　
　
　
　
　
　
　
右莽大布
　
　
　
　
　
　
　
　
右次布
　
　
　
　
　
　
　
　
右弟布
　
　
　
　
　
　
　
　
右壯布
　
　
　
　
　
　
　
　
右中布
　
　
　
　
　
　
　
　
右差布
　
　
　
　
　
　
　
　
右厚布
　
　
　
　
　
　
　
　
右幼布
　
　
　
　
　
　
　
　
右么布
　
　
　
　
　
　
　
　
右小布按志小布長寸五分重十五銖自􁃷布以上各
相長一分相重一銖文各為其布名直各加一百上至
大布長二寸四分重一兩而直千錢矣是為布貨十品
　
　
　
　
　
　
　
　
右莽貨布按莽偽天鳳元年罷大小錢改作貨布其文
右曰貨左曰布
　
　
　
　
　
　
　
　
右一品洪志載入異布類形制分寸均合特面文□
字作□□字作□□字作□背文□字作□
當由傳寫之誤洪遵及李孝美譜俱言不可識今按□
字與舜當金□字相近其背文□字即貨字□
即布字也孝美亦言與大黄布刀規制相似而貨布
二字復合且莽動輒引黄虞自謂舜後或曾仿當金而
而又變其文也縁列於莽貨布之後
　
　
　
　
　
　
　
　
右莽貨泉按貨布直貨泉二十五貨泉徑一寸重五銖
文右曰貨左曰泉枚直一與貨布二品並行
　
　
　
　
　
　
　
　
右貨泉按凡志云徑一寸者寸為今七分餘則此品稍
大為異於前因文同併識於此
　
　
　
　
　
　
　
　
右一品重十三銖有贏右文貨字猶可辨其左隠起亦
泉字色澤竒古非漢以後物疑貨泉别種也
　
　
　
　
　
　
　
　
右莽錢笵左列錢文二曰大泉五十以是知為莽物也
前此圖志俱未收録我　朝秀水朱彛尊曝書亭集有
之攷其所記與此器無纎豪之差命之曰錢笵者範金
必先合土寘笵於此摶土印笵上覆之則錢函方圓皆
為凹文然後煎銅液澆其上則錢為凸文而錢文以成
故謂之笵此器既不見於他書彞尊之説復未詳其用
爰圖於莽諸錢之後并識之如此
　錢録卷四
欽定四庫全書
　錢録卷五
　
　
　
　
　
　
右漢靈帝四出五銖按終後漢數百年俱行五銖錢桓
帝時議改鑄大錢劉陶言其不便乃止至靈帝中平三
年鑄四出文錢而獻帝春秋曰靈帝作角錢錢猶五銖
而有四道連於邊輪今所收或止背文二道其四出者
短不及郭是為小異耳

右蜀漢昭烈帝直百錢按昭烈帝取蜀從西曹掾劉巴
議鑄直百錢文曰直百亦有勒為五銖者今首一品文
直百是巳曰直百五銖則所云勒為五銖者也洪志引
舊譜徑七分重四銖今所收大小輕重不一不盡如舊
譜所言也
　
　
　
　
　
　
　
　
右傳形五銖錢大小二種銖字篆法微不同按顧烜謂
昭烈鑄傳形五銖盖五字居左銖字居右仿傳形半兩
為之
　
　
　
　
　
　
　
　
右昭烈帝為字錢按洪志言昭烈錢凡四種有一種面
文相類背肉麤惡穿左有一為字此品面無文背有為
字附録於此
　
　
　
　
　
　
　
　
右三國吳大帝大錢按吳志嘉禾五年鑄大錢一當五
百至赤烏元年又鑄當千錢而洪志謂當千錢有兩品
考晉書大者謂之比輪小者謂之四文今大小二等是
已
　
　
　
　
　
　
　
　
右太元貨泉洪志謂不知年代今按東晉孝武帝寧
康三年丙子改元太元則此為孝武所鑄顧東晉鼓鑄
事不見於史傳攷太元三年詔曰錢國之重寶云云亦
止禁百姓銷壞及商賈轉貨與夷人不聞開鑄也又攷
凉張駿於晉明帝太寧二年亦改元太元則此錢究
未知誰氏鑄後人謂以年號繫錢始於五代宋建武若
據此錢則建武又在後當以此錢為始矣
　
　
　
　
　
　
　
　
右後趙石勒豐貨錢石勒鑄豐貨錢見晉書按此錢梁
初猶行之通考謂豐貨錢徑一寸重四銖半代謂之男
錢是也
　
　
　
　
　
　
　
　
右一品文曰漢興洪志以為漢莢錢盖縁顧烜李孝美
之誤按成李壽於東晉成帝咸和十三年改國號曰漢
改元漢興此當是李夀鑄若云漢初錢文實無據且形
質篆法亦與西京全不類今政之謹録於此
　
　
　
　錢録卷五
欽定四庫全書
　錢録卷六
　
　
　
　
　
　
右五代宋文帝四銖錢按文帝紀元嘉七年鑄文曰四
銖重如其文
　
　
　
　
　
　
　
　
右武帝孝建四銖錢按武帝紀孝建元年鑄顧烜譜云
一邊為孝建一邊為四銖洪志引舊譜孝建二字薤葉
文四銖則大篆也
　
　
　
　
　
　
　
　
右廢帝子業二銖錢按子業紀永光元年二月庚寅鑄
二銖錢三月甲辰罷
　
　
　
　
　
　
　
　
右廢帝永光錢洪志引徐氏説辨其文曰永光
　
　
　
　
　
　
　
　
右廢帝景和錢按通考廢帝景和二年鑄二銖錢文曰
景和考大明八年閏五月子業即位其次年乙巳春正
月乙未朔改元永光秋八月改元景和十一月被害明
帝自立十二月改元泰始則景和無二年甚明通考所
稱疑誤此錢盖改元景和後所鑄非二年也輪郭肉好
亦與二銖不同與二銖固當為兩種而馬氏誤合之為
一耳
　
　
　
　
　
　
　
　
右梁武帝鐵錢按本紀普通四年十二月戊午用給事
中王子雲議始鑄鐵錢而隋食貨志亦言普通中鑄鐵
錢顧烜言有五銖及五銖大吉大通大富等文此數品
皆是
　
　
　
　
　
　
　
　
右五銖女錢按食貨志梁五銖錢肉好周郭又别鑄除
其肉郭謂之女錢即公式女錢也以其官鑄故謂之公
式曰女錢者因其時有豐貨名男錢也張台曰背有好
郭者公式女錢無好郭者女錢是誤以公式女錢為二
而不知其固是一種今政之

右太平百錢凡五種篆法各不同大小有間末一品錢
字作金
　
　
　
　
　
　
　
　
右定平一百定字漶缺
　
　
　
　
　
　
　
　
右錢文曰五朱
　
　
　
　
　
　
　
　
右對文五銖錢面背皆文曰五銖按隋書食貨志梁武
帝時百姓或私以古錢交易有直百五銖五銖女錢太
平百錢定平一百五銖稚錢五朱對文等號輕重不一
又通考定平一百五銖文曰定平稚錢五銖文曰五銖
又五銖文曰五朱又有對文錢其原未聞豐貨錢代謂
之男錢云婦人佩之即生男也今諸錢皆梁以前鑄以
其為武帝時民間所用爰録於此惟稚錢五銖與五銖
品同異莫辨故弗志其直百一種巳入於蜀漢豐貨一
種入於石趙此不重出也
　
　
　
　
　
　
　
　
右敬帝四柱五銖按本紀太平二年夏四月己卯鑄四
柱錢一准二十壬辰改一准十
　
　
　
　
　
　
　
　
右兩柱五銖按隋書食貨志梁末又有兩柱錢與四柱
同
　
　
　
　
　
　
　
　
右陳宣帝大貨六銖錢陳書本紀大建十一年秋七月
辛卯初用大貨六銖錢隋書食貨志云以一當五銖之
十與五銖並行後還當一
　
　
　
　
　
　
　
　
右後魏髙祖太和五銖錢北史食貨志髙祖始詔天下
用錢十九年公鑄粗備文曰太和五銖
　
　
　
　
　
　
　
　
右孝莊帝永安五銖錢按通考孝莊帝初私鑄者益更
薄小從秘書郎楊偘議乃鑄五銖錢文曰永安五銖官
自立罏亦聽人就鑄又隋書食貨志齊神武霸政之初
承魏猶用永安五銖盖此錢行用頗久故董逌又謂為
北齊永安五銖而洪志乃别繫於東魏之末其實非二
種也
　
　
　
　
　
　
　
　
右永安土字錢有四出文洪志面文永安五銖幕文土
字計後魏所鑄
　
　
　
　
　
　
　
　
右永安錢四出文同前無土字洪志引三國典畧云是
令公百罏錢未可為據今附於土字錢之後
　
　
　
　
　
　
　
　
右北齊文宣帝常平五銖錢按北史天保四年春正月
鑄新錢文曰常平五銖又隋書食貨志文宣受禪除永
安之錢改鑄常平五銖重如其文其錢甚貴且製造甚
精至乾明皇建之間往往私鑄
　
　
　
　
　
　
　
　
右後周武帝布泉二種篆各不同按後周書武帝紀保
定元年秋七月更鑄錢文曰布泉以一當五與五銖並
行又隋書食貨志後周之初尚用魏錢及武帝保定元
年乃更鑄布泉之錢
　
　
　
　
　
　
　
　
右武帝五行大布錢本紀及隋志並稱建徳三年六月
更鑄五行大布錢以一當十今按大字據篆法乃泉字
殊不可曉
　
　
　
　
　
　
　
　
右宣帝永通萬國錢本紀及隋志並稱大象元年鑄以
一當十通考謂大成元年又鑄永通萬國錢以一當千
與五行大布五銖三品並用今按宣帝大成元年二月
辛巳改大成元年為大象元年此錢為十一月所鑄自
應稱大象通考稱大成非是又千字亦十字之誤
　
　
　
　
　
　
　
　
右一品篆文甚古異面文萬字鐘鼎篆背文可識者明
字萬字餘黯蝕莫能辨以其面文同前附録於此
　
　
　
　
　
　錢録卷六
欽定四庫全書
　錢録卷七
　
　
　
　
　
　
右隋文帝五銖白錢本紀開皇五年行五銖錢而隋書
食貨志言髙祖既受周禪以天下錢貨輕重不等乃更
鑄新錢背面肉好皆有周郭文曰五銖重如其文毎錢
一千重四斤二兩三年四月詔四面諸關各付百錢為
樣四年嚴舊錢之禁詔不禁者縣令奪半年禄五年詔
又嚴其制自是錢貨始一所在流布則此錢為五年以
前所鑄本紀所稱盖止就五年詔書言之非始鑄也又
通考謂後魏食貨志齊文襄令錢一文重五銖者聽入
市用計一百錢重一斤四兩二十銖則一千錢重十二
斤以上而隋代五銖錢一千重四斤二兩當是大小稱
之差據此則隋代乃以三斤為一斤也又隋志謂是時
見用之錢皆須和以錫鑞云云故唐書謂隋行五銖
白錢縁錫鑞和鑄故錢色白人遂謂白錢耳今雖歲久
晦蝕其白處猶可見
　
　
　
　
　
　
　
　
右一品差輕小其五字左有䜿文與他品異洪志引舊
譜謂五字右邊傍好有一畫餘三面無郭者也(舊譜右/字當作)
(左今仍原文後/開通諸錢仿此)
　
　
　
　
　
　
　
　
右五銖穿上横文
　
　
　
　
　
　
　
　
右五銖穿下横文
　
　
　
　
　
　
　
　
右五銖穿上一星
　
　
　
　
　
　
　
　
右五銖穿下一星
　
　
　
　
　
　
　
　
右五銖背穿下右一星
　
　
　
　
　
　
　
　
右五銖背穿下左一星
　
　
　
　
　
　
　
　
右五銖穿上二星
　
　
　
　
　
　
　
　
右五銖穿上三星
　
　
　
　
　
　
　
　
右五銖穿角三星
　
　
　
　
　
　
　
　
右五銖穿下三星
　
　
　
　
　
　
　
　
右五銖穿上四星
　
　
　
　
　
　
　
　
右五銖穿下四星
　
　
　
　
　
　
　
　
右五銖穿上二直文
　
　
　
　
　
　
　
　
右五銖背穿上二直文
　
　
　
　
　
　
　
　
右五銖背穿下三直文又穿角一星
　
　
　
　
　
　
　
　
右五銖細縁
　
　
　
　
　
　
　
　
右五銖濶縁以上各種五銖計一十八品按自漢武帝
造五銖錢後世形製歧出難以枚舉亦不以五銖為凖
但存其名而已又况南北朝民間私鑄益盛其源流弗
可探討張台曰五銖錢有穿上一星至五星穿下一星
穿上下各一星漫面穿傍一星至三星五字之内上下
各一星穿上横文穿下横文細縁濶縁等名今傳者尚
多　内府所收各録其一其間無穿上五星并上下各一
星者穿下三星缺銖字四星一枚面文全蝕且微小並
録於此
　
　
　
　
　
　
　
　
右平當五銖洪志云平當肉郭夷坦當字湮漫或曰漢
代所鑄今按平當二字作直楷非漢製也
　
　
　
　
　
　
　
　
右五銖錢去朱如梁初所行五朱去金以朱為銖也洪
志引徐氏説名曰五金錢非是
　
　
　
　
　
　
　
　
右小錢一品右文曰五左如王意不可曉疑亦五銖字
增减也與前品盖俱是五銖别種
　
　
　
　
　
　
　
　
右大錢一品洪志有之引顧烜説臺主衣庫有此錢文
曰五銖七千曰中王之錢而舊譜謂五銖卍千今按
篆文乃十千耳至敦素云此錢最大文為錢中之王亦
較顧説為勝盖鑄錢者偶為之今罏工凡新開鑄必先
造一二枚大者名母錢意即此類又按顧烜乃唐人其
時已有此錢則當是六代前製也
　
　
　
　
　
　
　
　
右五銖大泉亦顧烜譜異錢七種之一
　
　
　
　
　
　
　
　
右兩銖顧烜曰劉氏錢志所載異錢之一
　
　
　
　
　
　
　
　
右續銖洪志云形制頗類五銖面無好郭其文右曰續
左曰銖今按面文好郭全惟漫平應云漫無好郭也
　
　
　
　
　
　
　
　
右二種曰雙五曰雙十並見顧烜譜
　
　
　
　
　
　
　
　
右一種作五字凡四董逌謂之四五錢皆五銖之變文
也附於五銖諸品之末
　
　
　
　
　
　
　
　
右二品洪志俱名曰兩嗇錢董逌曰考字書無嗇字又
不與篆合乃引釋真觀書披繬剪髪謂自梵書中出今
按嗇字漢甘泉鐙銘原有之然□字則又未可並讀作
嗇矣至梵書繬字與錢文無涉董説附㑹盖好竒之過
意此二品皆左文讀與半兩錢類曰□兩□兩者如
前品續銖此等固不得强為之解矣
　
　
　
　
　
　
　
　
右大泉二品其一泉字居右曰大泉二十後一品泉字
居下曰大泉五十篆法如王莽大泉而面背俱作四出
文
　
　
　
　
　
　
　
　
右一品右曰文左一字不可識穿角作曲文如四出
　
　
　
　
　
　
　
　
右通行泉寶其漫有仰月形亦洪志所有今按錢文繫
寶字始於周景王寶貨後王莽襲用之至唐以後乃槩
稱寶如通寶元寶是也此錢文曰寶又仰月形亦與唐
鑄相近
　
　
　
　錢録卷七
欽定四庫全書
　錢録卷八
　
　
　
　
　
　
右唐髙祖開元通寶錢按舊唐書髙祖即位仍用隋
五銖錢武徳四年七月廢五銖錢行開元通寶錢給事
中歐陽詢制詞及書其字含八分及𨽻體其詞先上後
下次左後右讀之自上及左迴環讀之亦通流俗謂之
開通元寶錢
　
　
　
　
　
　
　
　
右開元錢左挑文
　
　
　
　
　
　
　
　
右開元錢穿上仰月文
　
　
　
　
　
　
　
　
右開元錢穿上偃月文
　
　
　
　
　
　
　
　
右開元錢穿下偃月文
　
　
　
　
　
　
　
　
右開元錢穿下斜月文
　
　
　
　
　
　
　
　
右開元錢雙月文
　
　
　
　
　
　
　
　
右開元錢穿右立文以上凡七種舊譜統謂之甲文錢
談賓録云初進蠟樣日文徳皇后搯一甲跡故錢上有
搯文李孝美曰此錢元字次畫端或有挑向左者世謂
之左挑俗甚愛重背文亦有兩甲痕者今按新舊唐書
並云置錢監於洛并幽益等州又賜秦王齊王三罏右
僕射裴寂一罏以鑄又五年五月又於桂州置監則此
背文各種意鑄錢者私為標識以别之耳不盡如前人
所云也　内府所收各録其一以資攷古者觀覽焉
　
　
　
　
　
　
　
　
右髙宗乹封錢舊唐書乾封元年封嶽之後又改造新
錢文曰乹封泉寶乹字直上封字在左時新錢一文當
舊錢之十周年之後舊錢並廢其後以商賈不行米帛
涌貴復下詔乹封新鑄之錢令所司貯納更不須鑄仍
令天下置罏之處並鑄開元通寶錢

右肅宗乹元錢舊唐書乹元元年詔曰御史中丞第五
琦奏請改錢以一當十别為新鑄不廢舊錢宜聽於諸
監别鑄一當十錢文曰乾元重寶二年三月琦入為相
又請更鑄重輪乹元錢一當五十詔從之按此則乹元
錢似止於當十當五十小大二種然攷寶應元年改行
乾元錢一以當三乾元重棱小錢一以當二重棱大錢
亦一以當三㝷又改行乹元大小錢並以一當一則當
日所鑄大小雜出而重輪又名重棱且非獨大錢名重
輪明矣今所收約有四等並録之
　
　
　
　
　
　
　
　
右代宗大厯錢按大厯四年正月於絳州汾陽銅原兩
監増置五罏鑄錢亦從第五琦請也
　
　
　
　
　
　
　
　
右徳宗建中錢先是江淮錢監歲鑄錢輸京師而工用
轉送之費每貫至二千於是户部侍郎韓洄言商州紅
崖冶銅多請復洛源廢監起十罏鑄錢每千錢費九百
徳宗從之見舊唐書

右徳宗開元大錢二種前一品濶縁者差小按開元錢
終唐之世未嘗斷鑄非若宋以後專用年號繫錢改元
則須别鑄也據舊唐書食貨志建中初判度支趙贊採
連州白銅鑄大錢一當十以權輕重亦未言錢文若何
然開元不聞有别種大錢則是時所鑄無疑耳




右武宗㑹昌開元錢二十三品新唐書食貨志武宗廢
浮屠法永平監官請以銅像鐘磬罏鐸皆歸巡院州縣
銅益多鹽鐵使以工有常力不足以加鑄許諸道觀察
使皆得置錢坊淮南節度使李紳請天下以州名鑄錢
京師為京錢大小徑寸如開元通寶交易禁用舊錢今
背文昌字則李紳所進新錢以表年號者也京字則京
兆府洛字則洛陽楊字則揚州舊譜謂改以楊字者藍
田縣以藍字襄州以襄字江陵府以荆字越州以越字
宣州以宣字江西以洪字湖南以潭字兖州以兖字浙
西以潤字鄂州以鄂字平州以平字興元府以興字梁
州以梁字廣州以廣字東川以梓字西川以益字福州
以福字丹州以丹字桂陽以桂字又李孝美謂楊字錢
終莫之見遂疑當時已行昌字而未嘗改今則實有此
錢臚列可攷也
　
　
　
　
　
　
　
　
右懿宗咸通錢文曰𤣥寶與他種異洪志引舊譜曰唐
咸通十一年桂陽監鑄錢官王彤進新鑄錢文曰咸通
𤣥寶尋有𠡠停廢不行
　
　
　
　
　
　
　
　
右天佑錢按昭宗天復四年辛酉八月子柷立改元天
佑是為哀宗立四年唐亡不聞有鑄錢事後唐莊宗仍
用天佑年號至癸未始改元同光然亦未嘗聞鑄且以
一當幾見於背文者在唐未之有攷元至正時張士誠
據吳改元天祐或疑此錢為士誠造顧佑字非祐不敢
臆斷也今録於李唐之末還以錢文為据耳
　
　
　
　
　
　
　
　
右史思明得壹錢按新唐書思明據東都日亦鑄得壹
元寶錢以一當開元通寶之百
　
　
　
　
　
　
　
　
右史思明順天錢二種後一種背文有仰月形按思明
鑄得一錢後既而惡其文兆不佳改曰順天元寶張台
曰得一順天錢思眀並銷洛陽佛銅所鑄賊平之後還
將鑄佛
　
　
　
　錢録卷八
欽定四庫全書
　錢録卷九
　
　
　
　
　
　
右後五代後唐明宗天成錢按同光四年丙戌明宗即
位改元天成禁鎔錢為器二年令買賣使八十陌錢四
年禁行使鐵鑞錢庚寅改元長興則此錢當是長興前
所鑄而五代史後唐紀皆未載
　
　
　
　
　
　
　
　
右後晉髙祖天福錢按五代史天福三年除鑄錢令又
勑曰國家所資泉貨為重宜令三京鄴都諸道州府曉
示無問公私應有銅者並許鑄錢仍以天福元寶為文
左環讀之委鹽鐵司鑄樣頒下諸道
　
　
　
　
　
　
　
　
右天福錢自上及下讀之曰鎮寶者盖如通寶重寶之
變易其文而李孝美讀作天鎮竊恐不然董逌曰天福
鎮寶錢文斯得之矣然云見晉氏舊史今不可考背文
黎字意所鑄之地也
　
　
　
　
　
　
　
　
右後漢漢元錢按後漢髙祖劉知逺於天福十二年丁
未稱帝不改元未聞有鑄錢之令戊申隠帝立改元乾
佑膳部郎中羅中引請在京置監鑄錢俾銅盡鑄為錢
以濟軍用疏奏不報則隠帝亦未嘗鑄錢也然此錢文
曰漢元通寳意與後周周元宋初宋元同特未知鑄於
何歲時耳洪志讀作漢通元寶非是又背有仰月文仿
開元制也

右後周世宗周元錢按五代史世宗即位之明年廢天
下佛寺三千三百三十六是時國中乏錢乃詔毁銅佛
鑄錢又洪志引蘇耆開譚録謂世宗朝鑄周通元寳錢
於後殿設巨罏數十親視鼓鑄今按此錢凡四種一其
幕無文一為横文在穿上一為星文在穿右一為仰月
文在穿左角
　
　
　
　
　
　
　
　
右南唐元宋永通錢按通考李璟既失江北困於用
兵鍾謨請鑄大錢以一當十文曰永通泉寶今前一種
是也後一種差小篆書文曰泉貨
　
　
　
　
　
　
　
　
右元宗開元鐵錢按鍾謨既得罪韓熙載又請鑄鐵錢
以一當二陶岳貨志録元宗時以鐵為錢大小一如開
元通寶文亦如之徐鉉篆其文比於舊錢輪郭深濶既
而是錢大行公私以為便

右元宗唐國錢大小凡五按通考五代相承用唐錢諸
國割據者江南曰唐國通寶又别鑄如唐制而篆文
　
　
　
　
　
　
　
　
右元宗大唐錢馬令南唐書元宗鑄大唐通錢與唐國
錢通用

右前蜀髙祖王建錢凡四品五代史蜀世家武成三年
八月有龍見洵陽水中十月麟見壁州十二月大赦改
明年為永平元年六年黄龍見大昌池十月大赦改元
通正十二月又改明年元曰天漢國號漢天漢元年十
二月大赦又改明年元曰光天復國號蜀此錢文曰永
平曰通正曰天漢曰光天並自上及右讀之
　
　
　
　
　
　
　
　
右後主衍錢乹徳咸康二品按光天元年六月建卒子
衍立明年改元乾徳乾徳五年改元曰咸康
　
　
　
　
　
　
　
　
右後蜀主孟昶廣政錢按孟知祥明徳元年卒子昶立
不改元仍稱明徳至五年改元廣政十國紀年謂四年
改元者謬也
　
　
　
　
　
　
　
　
右南漢髙祖劉龑乹亨錢梁貞明三年龑即位國號大
越改元曰乹亨
　
　
　
　
　
　
　
　
右乹亨鉛錢大小二種十國紀年劉龑以國用不足鑄
鉛錢十當銅錢一乾和後多聚銅錢惟外城得用之城
内專用鉛錢禁其出入俸禄非特恩不給銅錢今按龑
子晟應乾元年又改元乾和
　
　
　
　
　
　
　
　
右楚馬殷天䇿大錢五代史殷請於梁依唐太宗故事
開天䇿府置官屬太祖拜殷天䇿上將軍董逌曰馬
殷據湖南八州地建天䇿府因鑄天䇿府寶
　
　
　
　
　
　
　
　
右馬殷乹封錢按殷未嘗建號改元史稱髙郁諷殷鑄
鉛鐵錢以十當銅錢一亦未言錢文若何十國紀年及
湖南故事皆言殷鑄鉛鐵錢文曰乹封泉寶是知此錢
為殷鑄盖襲用唐髙宗錢文也然今所收乃銅質意當
時原有銅鑄一種而舊史未之及又按洪志亦云以銅
為之
　
　
　
　
　
　
　
　
右閩王審知開元大鐵錢陶岳貨泉録云王審知鑄大
鐵錢濶寸餘甚麤重亦以開元通寶為文五百文為一
貫俗謂之銠□與銅錢並行銠□盖閩語無正字也
　
　
　
　
　
　
　
　
右延羲永隆錢按五代史延羲審知少子也既立更名
曦改元永隆鑄大鐵錢以一當十又十國紀年亦云延
羲永隆四年八月鑄永隆通寶大鐵錢一當鉛錢百俱
不言銅錢今此品乃銅質與洪志所載同據錢大盖延
羲鑄無疑
　
　
　
　
　
　
　
　
右延政天徳鐵錢凡二種按延政延羲弟也延政於
晉天福八年改元天徳十國紀年曰天徳二年鑄天徳
通寶大鐵錢一當百今所録前一品是已後一種則董
逌譜謂建州王氏錢面文天徳重寶者也又延政據建
州稱帝國號殷故背文有殷字
　
　
　
　
　
　
　
　
右幽州劉守光應天錢按遼史聖宗本紀統和十四年
夏四月己亥鑿大安山取劉守光所藏錢不言其形制
文字也惟董逌謂文曰應天元寶背文曰万此品適合
　
　
　
　
　錢録卷九
欽定四庫全書
　錢録卷十
　
　
　
　
　
　
右宋太祖宋元通寳錢宋史食貨志太祖初鑄錢文曰
宋通元寳今按唐鑄開元錢舊唐書言歐陽詢制詞曰
開元流俗讀為開通元寳然則此錢亦當自上及下讀
之而史縁淳化以下諸錢多右旋讀故併此稱為宋通
元寳也
　
　
　
　
　
　
　
　
右太宗太平通寳錢按食貨志太宗改元太平興國更
鑄太平通寳錢
　
　
　
　
　
　
　
　
右太宗淳化元寳錢三體書按端拱二年改元淳化及
鑄錢文太宗親書淳化元寳作真行草三體又律厯志
淳化二年詔定秤法以御書三體淳化錢校實二銖四
絫為一錢者二千四百得十有五斤為一秤之則又按
真書元字亦左挑如開元錢
　
　
　
　
　
　
　
　
右太宗至道元寳錢亦三體書按淳化六年改元至道

右真宗錢咸平元寳有大小二種祥符有通寳元寳二
種景徳文曰元寳天禧曰通寳凡六枚按真宗朝凡五
改元皆著於錢文至天禧六年改元乾興未開鑄

右仁宗錢三品凡六枚篆書真書二體文俱為元寳按
仁宗即位之次年改元天聖十年改元明道明道三年
改景祐
　
　
　
　
　
　
　
　
右仁宗皇宋通寳錢亦二體書其真書者又一種差小
按景祐五年改元寳元食貨志謂改元更鑄皆曰元寳
而冠以年號至是改元寳元文當曰寳元元寳仁宗特
命以皇宋通寳為文
　
　
　
　
　
　
　
　
右仁宗慶厯大錢二種文俱曰重寳而讀各不同按史
慶厯末葉清臣為三司使與學士張方平等上陜西錢
議曰闗中用大錢本以縣官取利太多致姧人盗鑄其
用日輕請以江南儀商等州大銅錢一當小錢三云云
葢其時大錢皆當十當五工費輕而民間邀利者多毁
小錢私鑄故清臣等言之
　
　
　
　
　
　
　
　
右仁宗皇祐元寳錢按慶厯九年改元皇祐
　
　
　
　
　
　
　
　
右仁宗至和元寳錢篆書真書二體按皇祐九年改元
至和
　
　
　
　
　
　
　
　
右至和通寳錢真書
　
　
　
　
　
　
　
　
右仁宗嘉祐通寳錢篆書真書二體按至和元年改元
嘉祐
　
　
　
　
　
　
　
　
右嘉祐元寳錢真書
　
　
　
　
　
　
　
　
右英宗治平元寳錢篆書真書二體按嘉祐八年英宗
即位次年改元治平食貨志治平中饒池江建韶儀六
州鑄錢百七十萬緡
　
　
　
　
　
　
　
　
右治平通寳錢亦二體書特大小有間
　
　
　
　
　
　
　
　
右神宗篆書熙寧元寳錢前一種稍大後二種篆法各
不同並録之按治平三年神宗即位次年改元熙寧
　
　
　
　
　
　
　
　
右真書熙寧元寳錢
　
　
　
　
　
　
　
　
右熈寧重寳大錢亦二體書按通考神宗熈寧四年陜
西轉運使皮公弼言頃嵗西邉用兵始鑄當十錢後兵
罷多盗鑄者乃以當三又減作當二行之至今銅費相
當盗鑄衰息請以舊銅鉛盡鑄當二錢従之折二錢遂
行天下云云則此大錢前為當十後減作當二者也餘品
悉謂之小平錢矣
　
　
　
　
　
　
　
　
右神宗元豐通寳大錢較熈寧大錢畧相等按熈寧十
一年改元豐食貨志言元元豐以陜西師大舉邉用匱缺
徐州置寳豐下監嵗鑄折二錢二十萬緡
　
　
　
　
　
　
　
　
右元豐通寳錢篆書行書二體按神宗朝鼓鑄最繁食
貨志言諸路大率務於増額而通考載諸路鑄錢總二
十六監毎年鑄銅鐡錢五百四十九萬九千二百三十
四貫
　
　
　
　
　
　
　
　
右哲宗元祐通寳錢二體書按元豐八年哲宗即位罷
舊所増置鑄錢監凡十四次年改元元祐至元祐八年
八月庚午乃詔陜西復鑄小銅錢
　
　
　
　
　
　
　
　
右元祐通寳大錢葢折二錢也亦二體書按食貨志元
祐八年令折二銅錢許行於陜西及河東京西諸路仍
限二年毋更用尋以人言折二錢不通行非便乃聴行
使如舊
　
　
　
　
　
　
　
　
右哲宗紹聖元寳錢亦二體書按元祐九年改元紹聖
又攷哲宗本紀紹聖元年正月辛丑罷河東大銅錢三
年十二月癸酉置施州鑄錢廣積監
　
　
　
　
　
　
　
　
右紹聖通寳錢行書
　
　
　
　
　
　
　
　
右紹聖元寳大錢折二也亦篆書行書二體
　
　
　
　
　
　
　
　
右哲宗元符通寳錢亦二體書食貨志元符二年下陜
西諸路博究利害於是詔陜西悉禁銅錢在民間者盡
送官而官銅悉取就京西置監
　
　
　
　
　
　
　
　
右行書元符通寳大錢亦折二也
　
　
　
　
　
　
　
　
右徽宗聖宋元寳大錢篆書行書二體按徽宗本紀崇
寧元年十二月庚申鑄當五錢又食貨志崇寧二年五
月令陜西及江池饒建諸州以毎嵗所鑄小平錢増料
改鑄當五大銅錢以聖宋通寳為文今所錄二種皆文
曰元寳意當時原有通寳元寳二品耶
　
　
　
　
　
　
　
　
右聖宋元寳錢亦二種書篆書者後一種更輕小皆小
平錢也按此錢與前折五錢皆一時所鑄食貨志稱三
年遂罷鑄小平錢及折五錢置監於京城所復徐州寳
豐衛州黎陽監並改鑄折二錢為折十葢此錢與折五
錢鑄於崇寧三年以前及蔡京秉國鋭意欲興當十錢
遂未乆與舊折錢二咸罷廢不行也
　
　
　
　
　
　
　
　
右徽宗崇寧大錢𨽻書真書二體文曰重寳曰通寳而
讀各不同按本紀崇寧三年正月戊子鑄當十大錢又食
貨志崇寧四年立錢綱騐様法崇寧監以所鑄御書當
十錢来上緡用銅九斤七兩有竒鉛半之錫居三之一
詔頒其式於諸路令赤仄烏背書畫分明又通考尚書
省言崇寧監鑄御書當十錢毎貫重一十四斤七兩用
銅九斤七兩二錢鉛四斤一十二兩六錢錫一斤九兩
二錢去火耗一斤五兩毎錢重三錢
　
　
　
　
　
　
　
　
右徽宗大觀通寳大錢真書按崇寧六年改元大觀先
是崇寧所鑄當十錢不便於民而私鑄日衆重罰不能
止右僕射趙挺之御史沈畸屢以為言遂減作當五或
當三繼復罷鑄至是蔡京復相再主用折十錢食貨志
稱大觀元年二月首鑄御書當十錢以京畿錢監所得
私錢改鑄尋興復京畿兩監以轉使宋喬年領之喬年
鑄烏背漉洞錢来上詔以漉銅錢頒行諸路
　
　
　
　
　
　
　
　
右大觀通寳錢亦真書按本紀大觀四年正月癸夘罷
改鑄當十錢二月庚辰罷京西錢監食貨志稱蔡京復
罷政矣詔止鑄舊額小平錢是也
　
　
　
　
　
　
　
　
右徽宗政和通寳錢篆書分楷二體按大觀五年改元
政和食貨志稱政和元年詔往嵗圖利之臣鼓鑄當十
錢茍濟目前不究悠乆公私為害行之幾十年其法日
弊見在當十錢可並作當三而張商英請收當十錢母
更用俟錢入官擇其惡者鑄小平錢従之此錢是也
　
　
　
　
　
　
　
　
右政和通寳大錢亦二體書按食貨志初蔡京主行夾
錫錢詔轉運副使許天啟推行其法以夾錫錢一折銅
錢二㑹京罷政遂不行至政和二年京復相奏昨鑄夾錫
錢精善請復鑄如故遂以政和錢頒為式此錢是也

右徽宗宣和通寳錢四種前一種篆書後三種以次遞
小俱作分楷按政和七年改元重和次年改宣和食貨
志稱東南錢額不敷宣和以後尤甚乃令饒贑錢監鑄
小平錢
　
　
　
　
　
　
　
　
右宣和通寳大錢三種前二種篆書分楷二體後一種
亦分楷而細縁稍大於前按食貨志鑄小平錢後又令
江池饒錢監盡以小平錢改鑄當二錢以紓用度此錢
即當二也
　
　
　
　
　
　
　
　
右欽宗靖康元寳大錢與宣和當二錢規制相等按宣
和七年徽宗内禪次年改元靖康
　
　
　
　
　
　錢録卷十
欽定四庫全書
　錢録卷十一
　
　
　
　
　
　
右南宋髙宗建炎通寳錢靖康二年康王即位於南京
改元建炎按食貨志建炎經兵鼓鑄皆廢然攷本紀建
炎元年九月壬辰鑄建炎通寳錢則此錢是也
　
　
　
　
　
　
　
　
右建炎通寳大錢篆書真書二體此錢葢與前品同鑄
本紀建炎元年九月庚戌始通當二大錢於淮浙荆湖諸
路按髙宗朝只當二及小平錢二種不聞别鑄此大錢
意即當二本紀葢指先朝大觀等舊錢後改為當三者
非新鑄也
　
　
　
　
　
　
　
　
右髙宗紹興元寳錢按建炎五年改元紹興本紀紹興
元年八月壬午鑄紹興錢
　
　
　
　
　
　
　
　
右紹興大錢二體書一曰元寳一曰通寳讀各不同按
食貨志以李植提㸃鑄錢公事植言今泉司小平錢一
萬八千緡折二錢六萬六千緍云云則前品葢小平錢
而此大錢則折二與建炎二種同也
　
　
　
　
　
　
　
　
右紹興元寳大錢與前通寳一種同皆折二也背文曰
月文如開元製

　
　
　
　
　
　
　
　
右孝宗淳熙元寳大錢按乾道十二年改元淳熙本紀
淳熙元年十二月丙辰罷鐡錢改鑄銅錢食貨志孝宗
隆興元年詔鑄當二小平錢如紹興初注謂乾道淳熈
迄於嘉泰開禧皆如之則此錢實與紹興折二同其背
文八字十字十一字十二字十四字十六字則記是年
所鑄葢淳熈十六年之次年即改元紹熈也至本紀又
載六年十月庚子四川行當三錢意是别鑄或舊錢只
行於蜀耳
　
　
　
　
　
　
　
　
右孝宗紹熈元寳錢小平錢也
　
　
　
　
　
　
　
　
右紹熈元寳大錢折二錢也
　
　
　
　
　
　
　
　
右寜宗慶元通寳錢背文穿上増漢字葢鑄錢地如漢
陽監是也食貨志稱併富民監於漢陽監可據
　
　
　
　
　
　
　
　
右慶元通寳大錢按此錢大於前折二諸品攷食貨志
慶元三年復神泉監以所括銅器鑄當三大錢則此錢
是也
　
　
　
　
　
　
　
　
右寧宗嘉泰通寳大錢按慶元七年改元嘉泰此錢葢
當三與慶元當三錢同
　
　
　
　
　
　
　
　
右寧宗嘉定通寳大錢較前品稍大按開禧四年改元
嘉定本紀嘉定元年十二月庚午四川初行當五大錢
食貨志嘉定元年即利州鑄當五大錢葢當五也
　
　
　
　
　
　
　
　
右嘉定通寳大錢折二錢也
　
　
　
　
　
　
　
　
右理宗大宋元寳錢按嘉定十八年理宗即位改元寳
慶本紀寳慶元年秋七月乙酉詔行大宋元寳錢食貨
志寳慶元年新錢以大宋元寳為文
　
　
　
　
　
　
　
　
右理宗紹定通寳錢按寳慶四年改元紹定此亦折二
錢也
　
　
　
　
　
　
　
　
右理宗端平通寳大錢按紹定七年改元端平此錢與
嘉泰當三錢同應是當三錢也理宗朝専措置楮幣而
銅冶大衰攷本紀端平元年六月癸巳禁毁銅錢
　
　
　
　
　
　
　
　
右理宗嘉熈大錢二種曰通寳曰重寳按端平四年改
元嘉熈食貨志嘉熈元年新錢當二并小平錢並以嘉
熈通寳為文當三錢以嘉熈重寳為文今前一種葢當
二後一種則當三也
　
　
　
　
　
　
　
　
右理宗淳祐元寳大錢按嘉熈五年改元淳祐淳祐二
年三月詔在外諸軍請給楮幣權以十八界三分増給
又三年命淮東西總所餉軍劵錢並給楮四分則當時
用楮仍與錢並行特楮賤不得不以錢權之故分配支
給食貨志謂之品撘是也
　
　
　
　
　
　
　
　
右淳祐通寳大錢背文有當百字錢質厚重過於諸大
錢數倍而史無明文按本紀淳祐九年三月乙酉以程
元鳳為江淮等路都大提㸃坑治鑄錢公事葢是時所
鑄又按淳祐十二年従監察御史劉元龍言遂令純用
楮及至公私交弊明年仍用錢㑹中半則前此所云三
分増給與給楮四分者又非定額矣賈似道當國主用
㑹子亦曰交子後又變而為闗子其意在於廢錢用楮
故元龍純用楮之議顯為迎合然勢難久行卒不能盡
廢圜法也
　
　
　
　
　
　
　
　
右理宗皇宋元寳錢按淳祐十三年改元寳祐食貨志
寳祐元年新錢以皇宋元寳為文
　
　
　
　
　
　
　
　
右皇宋元寳大錢二種微有小大
　
　
　
　
　
　
　
　
右理宗開慶通寳錢按寳祐七年改元開慶本紀開
慶元年五月乙丑行開慶通寳錢
　
　
　
　
　
　
　
　
右理宗景定元寳錢按開慶二年改元景定王圻續通
考景定元年九月詔鑄新錢以景定元寳為文
　
　
　
　
　
　
　
　
右景定元寳大錢三種
　
　
　
　
　
　
　
　
右度宗咸淳元寳大錢二種按景定六年度宗即位改
元咸淳此錢背文三字七字攷咸淳七年元建國號越
三年為帝㬎徳祐元年又一年景炎一年祥興而宋皆
無復置監開鑄之事矣
　
　
　
　
　
　
　
　
右錢牌一面曰臨安府行用一面曰凖三百文省攷元
人孔行素至正雜記言南宋有錢牌長三寸有竒濶二
寸今此尺度雖不同然為錢牌無疑曰省者建炎三年
四月正官名合中書省門下省尚書省為一謂之知三
省此葢三省所鑄也南宋自建都杭州升為府終南宋
一百五十餘年皆稱臨安府此錢不審為何時造據此
則南宋當二當三當五當百諸大錢而外又有凖三百
文之錢牌而志𫝊俱未之錄想未乆即罷廢不行耳今
附入於南宋諸品之末可以補舊史之所未備
　
　
　
　
　
　
　
　
　
　
　
　
　
　
　錢録卷十一
欽定四庫全書
　錢録卷十二
　
　
　
　
　
　
右遼太祖天賛通寳錢按遼耶律阿保機於後梁末帝
貞明二年稱神冊元年至龍徳二年改元天賛遼史食
貨志鼓鑄之法先代撒剌的為夷离堇以土産多銅始
造錢幣太祖襲而用之遂至富强以開帝業
　
　
　
　
　
　
　
　
右二品篆文竒古洪志謂不知年代今按亦天賛二字
特左文讀耳
　
　
　
　
　
　
　
　
右穆宗應厯重寳錢遼史穆宗本紀天禄五年九月丁
卯即位改元應厯今按是嵗辛亥為後周太祖廣順元
年也
　
　
　
　
　
　
　
　
右景宗乾亨元寳錢按景宗保寧十一年改元乾享是
為宗太宗太平興國四年食貨志景宗以舊錢不足於
用始鑄乾亨新錢錢用流布
　
　
　
　
　
　
　
　
右聖宗太平元寳錢乾亨四年聖宗即位改元統和二
十九年改開泰開泰元年改元太平則宋真宗天禧五
五年也按食貨志聖宗鑿大安山取劉守光所藏錢散
諸五計司兼鑄太平錢新舊互用
　
　
　
　
　
　
　
　
右太平興寳錢與前元寳錢正相類曰興寳者或如石
晉之天福鎮寳別為一種背文丁字疑即聖宗之太平
七年嵗在丁卯也洪志讀作大興平寳義未安
　
　
　
　
　
　
　
　
右興宗重煕通寳錢按宋仁宗明道元年為遼興宗景
福元年次年遼改元重煕興宗本紀重煕二十二年閏
七月己亥長春州置錢帛司

右道宗錢五種凡六枚大康有通寳元寳二品按道宗
以重煕二十四年即位改元清寧清寧十年冬改明年
為咸雍咸雍十年冬改明年為大康大康十年冬改明
年為大安大安十年冬改明年為夀隆食貨志言道宗
之世錢有四等曰咸雍曰大康曰大安曰夀隆皆因改
元易名而不言清寧今此錢具在則清寧中葢亦嘗鼓
鑄而史書軼之也
　
　
　
　
　
　
　
　
右天祚帝乾統天慶錢各一按天祚帝夀隆七年即位
羣臣上尊號曰天祚皇帝改元乾統乾統十年改元天
慶則宋徽宗政和元年也食貨志天祚之世更鑄乾統
天慶二等新錢
　
　
　
　
　
　
　
　
右西遼夀昌錢按李季興東北諸畨樞要云契丹天祐
年號夀昌今攷天祐帝則西遼耶律大石也據天祚帝
紀百官冊立大石為帝號葛兒罕復上漢尊號曰天祐
皇帝改元延慶無夀昌紀元之説豈正史失之而樞要
所云或別有據歟至洪志引北遼通書曰天祚即位夀
昌七年云云夀昌葢夀隆之誤耳
　
　
　
　
　
　
　
　
右小大二品舊譜及洪志俱謂不知朝代今自右及上
讀之曰感天元寳按天祐帝在位二十年遺命皇后權
國稱制號感天皇后此錢葢其時所鑄也
　
　
　
　
　
　
　
　
右千秋萬嵗錢董逌曰亦遼國錢遼宋通使時其國人
頗擕此錢入中國
　
　
　
　
　
　
　
　
右一種穿下字曰二右文近天字左文不可識規制篆
體類天賛錢疑亦初遼所鑄
　
　
　
　
　
　
　
　
右大千通寳錢通寳二字倒書之亦見洪志右文丁字
與大平興寳錢同
　
　
　
　
　
　
　
　
右千字錢李孝美曰體如遼錢疑其同出今併附於遼
代諸錢之後
　
　
　
　
　
　
　
　
右夏仁宗天盛元寳錢按夏人慶六年改元天盛時則
南宋髙宗之紹興十九年而金錫王之天徳元年也
　
　
　
　
　
　
　
　
右金煬王正隆元寳錢按煬王天徳五年改貞元貞元
四年改正隆則宋紹興之二十六年也食貨志金初用遼
宋舊錢天㑹末雖劉豫之阜昌錢亦用之至正隆二年
閲四十餘嵗始議鼓鑄三年中都置錢監二京兆置監
一三監鑄錢文曰正隆通寳輕重如宋小平錢與舊錢
通用
　
　
　
　
　
　
　
　
右世宗大定通寳錢背文曰申曰酉亦紀年也正隆六
年世宗即位改元大定按史大定十年令户部流通官
錢十五年諭宰臣増鑄新錢十八年代州立監鑄錢其
文曰大定通寳文字肉好又勝正隆之制又二十年名
代州監曰阜通又二十二年設官提控阜通監又二十
三年以節度領監事又二十七年曲陽縣鑄錢別為一
監以利通為名又二十八年京府及莭度州増置流泉
務葢金代鼓鑄惟是時最盛
　
　
　
　
　
　
　
　
右章宗泰和大錢按宋寧宗慶元七年為章宗太和元
年食貨志稱泰和四年八月鑄大錢一直十篆文曰泰
和重寳與鈔並行此錢是也葢章宗即位罷鑄錢承安
二年鑄銀名承安寳貨一兩至十兩分五等毎兩折錢
二貫尋以私鑄多寖不能行亦罷之至是始鑄錢計自
明昌改元以来凡十二年無置監鑄錢之事
　
　錢録卷十二
欽定四庫全書
　錢録卷十三
　
　
　
　
　
　
右元武宗錢二品前一品曰至大通寳楷書後一品曰
大元通寳西畨篆書按食貨志武宗至大三年初行
錢法立資國院泉貨監以領之其錢曰至大通寳者
一文凖至大銀鈔一釐曰大元通寳者一文凖至大通
寳錢一十文
　
　
　
　
　
　
　
　
右順帝至正通寳錢凡三種以次遞小前一種及最小
一種背文西畨篆讀作巴納葢梵語錢字也其第二種
背文上一字亦西畨篆讀作額下楷書曰二葢當二耳
按史元世交鈔寳鈔皆印造錢文無鼓鑄之事惟武宗
一置監鑄錢然仁宗皇慶元年即下詔廢不行所立院
監悉皆罷革而專用至元中統鈔順帝至正十年丞相
脱脱始復建議開鑄置寶泉提舉司鑄至正錢與交鈔
通用謂子母相權顧所鑄不能流通至其後乃並鈔亦
不行所在郡縣皆以物貨相貿易公私所積之鈔人視
之若廢楮葢自錢法敝而鈔法亦壞矣
　
　
　
　
　
　
　
　
右明太祖大中通寳大錢按明㑹典太祖初置寳源局
於應天鑄大中通寳錢及平陳友諒命江西行省置貨
泉局頒大中通寳錢大小五等錢式此其大錢也明太
祖始建國號意在大中既而祈天乃得大明故當時錢
文有此葢未紀元以前自稱吳王時所鑄耳

　
　
　
　
　
　
　
　
右太祖洪武通寶錢五品凡六枚背文曰十曰五錢曰
三錢二錢一錢按㑹典太祖即位令户部及各行省鑄
洪武通寳錢其制為五等當十錢重一兩當五重五錢
當三當二重如其當之數小錢重一錢首二枚背文又
浙字福字葢各行省所記如唐㑹昌錢制也
　
　
　
　
　
　
　
　
右洪武通寳小錢按洪武四年改鑄小錢此錢背無文
較前五等式小錢稍重而肉好更工緻
　
　
　
　
　
　
　
　
右成祖永樂通寳錢按㑹典永樂九年鑄
　
　
　
　
　
　
　
　
右仁宗洪熙通寳錢
　
　
　
　
　
　
　
　
右宣宗宣徳通寶錢按㑹典宣徳九年鑄
　
　
　
　
　
　
　
　
右英宗正統通寳錢
　
　
　
　
　
　
　
　
右英宗天順通寳錢
　
　
　
　
　
　
　
　
右憲宗成化通寳錢
　
　
　
　
　
　
　
　
右孝宗𢎞治通寳錢按㑹典𢎞治十六年鑄
　
　
　
　
　
　
　
　
右世宗嘉靖通寳錢按㑹典嘉靖六年題准鑄造嘉靖
通寳錢事例七年鑄嘉靖通寳錢又差官於河南閩廣
鑄造嘉靖通寳錢三十四年題准雲南鑄錢事例四十四
年寳源局鑄嘉靖錢其時所鑄錢有金背火漆璇邊
三種又按嘉靖三十二年令照新式鑄洪武以下紀元
九號錢云云今攷仁宗英宗憲宗諸朝其鼓鑄事蹟悉
别無明文然則以上洪熙正統天順成化等錢盖皆嘉
靖時所補鑄而景泰以出廟遂獨無錢文也
　
　
　
　
　
　
　
　
右穆宗隆慶通寶錢按㑹典隆慶四年鑄攷明初沿
宋元之舊錢鈔互用至𢎞治後多用銀而鈔法不行惟
俸錢獨支鈔如故至是時始以新鑄隆慶錢給京官
俸云
　
　
　
　
　
　
　
　
右神宗萬厯通寳錢按㑹典萬厯四年命户工二部
准嘉靖錢式鑄萬厯通寳錢金背火漆一文重一錢
二分五釐鏇邊一文重一錢三分又命十三布政司
南北直𨽻俱開局鑄錢
　
　
　
　
　
　
　
　
右光宗泰昌通錢錢按萬厯四十八年八月丙午朔
光宗即位詔以明年為泰昌元年九月乙卯朔熹宗即
位詔以明年為天啟元年改萬厯四十八年八月為泰
昌元年光宗之立甫閲一月此錢或熹宗即位後所鑄
然是冬尚未改天啟故仍稱泰昌也
　
　
　
　
　
　
　
　
右熹宗天啓通寳錢二品小者制如泰昌錢大者背文
穿上有十字旁曰一兩按是時兵部尚書王象乾請鑄
當十當百當千三等大錢仿白金三品之制於是兩京
皆鑄大錢後有言大錢之弊者詔南京停鑄大錢收大
錢發局改鑄則此錢旋鑄旋罷固未嘗行使也
　
　
　
　
　
　
　
　
右莊烈帝崇禎通寳錢二品微有大小按是時定錢
式每文重一錢每千直銀一兩南都所鑄輕薄乃定每
文重八分此二錢是也
　
　
　
　
　
　
　
　
右崇禎通寳大錢背文有監字五字按莊烈帝末
年勅鑄當五錢此錢葢當五也
　
　
　
　
　
　錢録卷十三
欽定四庫全書
　錢録卷十四
　
　
　
　
　
　
右罽賓國錢前漢書罽賓國王治循鮮城去長安萬二
千二百里以金銀為錢文為騎馬幕為人面自武帝時
始通中國
　
　
　
　
　
　
　
　
右烏弋山離國錢前漢書烏弋山離國去長安萬二千
二百里東與罽賔國接自玊門陽闗出南道厯鄯善而
南行至烏弋山離南道極矣其錢文為人頭幕為騎馬
　
　
　
　
　
　
　
　
右安息國錢前漢書安息國王治畨兠城去長安萬一
千六百里東與烏弋山離國接亦以銀為錢文為王面
幕為夫人面而史記大宛𫝊只言錢如其王面此錢為
人面而幕文無形象如史記説
　
　
　
　
　
　
　
　
右大月氏錢國前漢書大月氏國王治監氏城去長安
萬一千六百里民俗錢貨與安息同此錢為人靣幕文
如之意所謂幕為夫人面也又拾遺記三瞳國金幣效
國王之面亦效王后之面又云軒渠國貨幣同
　
　
　
　
　
　
　
　
右條支國錢前漢書安息長老傳聞條支有弱水西王
母亦未嘗見也自條支乘水西行可百餘近日所出又太
平寰宇記條支國市列錢貨其文為人幕為騎馬
　
　
　
　
　
　
　
　
右何國錢隋書何國都阿蜜水南數里舊是康居之地
大業中遣使貢方物洪志云何國錢以銀為之不開孔
文為人面背為草木狀
　
　
　
　
　
　
　
　
右拔汗國錢隋書作鏺汗云在蔥嶺之西五百餘里古
渠捜國也新唐書拔汗至天寳三年改其國號寜逺洪
志曰拔汗錢以金為之無文字又一種有三旋文並不
開孔今所收面無文字背有三旋文
　
　
　
　
　
　
　
　
右康國錢舊唐書康國即漢康居國也其俗生子以明
膠置掌内言掌持錢如膠之黏物而洪志引徐氏譜云
以銀為錢徑九分不開孔背面皆作人面形面文側而
背文正面文繞以連珠之狀今此品適合
　
　
　
　
　
　
　
　
右闍婆國錢面曰一文新唐書訶陵亦曰社婆曰闍婆
有文字以貝多葉寫之宋史闍婆國在南海中翦銀葉
為錢博易官以粟一斛二斗博金一錢今按此錢輕甚
不類鑄造盖宋史所云翦葉為之者
　
　
　
　
　
　
　
　
右泥婆羅國錢舊唐書泥婆羅國在吐畨西以銅為錢
面文為人背文為馬牛不穿孔新唐書並同又洪志引
西域記曰泥婆羅出赤銅
　
　
　
　
　
　
　
　
右大食國錢舊唐書大食國在波斯之西又廣州記曰
生金出大食國凡諸貿易並使金錢洪志云此錢以金
為之面文作象形形制甚小
　
　
　
　
　
　
　
　
右驃國錢新唐書驃古朱波也自號突羅朱闍婆以金
銀為錢形如半月號登伽陀亦曰足彈陀今所收只銀
錢一種
　
　
　
　
　
　
　
　
右碎葉國錢洪志曰鑌鐡為之形如連環聖厯中御史
封思業使西域得之按新唐書西域𫝊出安西南地千
里東曰熱海西有碎葉城
　
　
　
　
　
　
　
　
右天竺國錢新唐書天竺漢身毒國也或曰摩伽陀曰
婆羅門宋史婆羅門僧永世自云本國市易銅錢圓徑
如中國之制但實其中不穿貫洪志載天竺錢亦不穿
貫面無文與此錢合
　
　
　
　
　
　
　
　
右梵字錢一洪志曰此錢銅色純赤文不可辨大抵類
屋馱吐畨錢今按此錢葢以赤銅為之與泥婆羅錢同
　
　
　
　
　
　
　
　
右梵字錢二俱不可識或曰後一種為空界是雲四字
洪武圖一為屋馱國錢一為吐畨錢按屋䭾即伏陀近
吐畨並西域境多浮屠文字吐畨與唐世為昏姻故其
錢背文有甲痕仿開元也然於諸史皆無證今附入於
天竺錢之後
　
　
　
　
　
　
　
　
右倭國錢喜通寳錢詳見洪志按舊唐書倭國者古倭
奴國也去京師萬四千里頗有文字俗敬佛法

右日本國錢四種曰和同開珍曰神功開珍曰萬年通
寳曰隆平永寳皆𨽻書洪志引舊譜云並徑寸重五銖
按新唐書言倭惡其名更號日本咸亨元年遣使来賀
自云近日所出以為名或云日本乃小國為倭所并冐
其號則日本即倭耳故宋祁不别為倭國𫝊
　
　
　
　
　
　
　
　
右日本國乾文錢宋史雍熙元年日本國僧奝然與其
徒五六人泛海而至獻銅器十餘件并國圖職貢今王
年代紀各一卷奝然善𨽻書云其國交易用銅錢錢文曰
乾文大寳按今所收錢缺大字如洪氏圖亦𨽻書與前
四種同

右髙麗國錢三種宋史髙麗一曰髙句麗地産銅崇寧
後始知鼔鑄有海東通寳重寳三韓通寳三種錢又按朝
鮮史畧三韓馬韓辰韓弁韓也
　
　
　
　
　
　
　
　
右篆書海東通寳錢洪志有此引雞林類事云通寳錢
有篆文者製作特精
　
　
　
　
　
　
　
　
右東國重寳錢董譜洪志並謂髙麗所鑄
　
　
　
　
　
　
　
　
右交趾黎字錢宋㑹要載秘書丞朱正臣言前通判廣
州時交州人貿易多擕黎字錢及砂蠟錢按宋史太平
興國八年黎桓自稱權交州三使留後雍熙三年賜桓
莭鉞葢黎氏據交跡最乆此錢穿下黎字記所鑄也
　
　
　
　
　
　
　
　
右無文金銀錢按巴氏倓氏賨氏小月氏大秦國東沃
沮阿鉤羌波斯國髙昌女國于闐杜薄新羅佛尼阿耆
尼屈支伽畢試覩貨邏梵衍三佛齊層檀南毗俱以金
銀為錢悉無文而莫可分别今各錄一品不敢如洪氏
强為綴屬也
　
　
　
　
　
　
　
　
右無文小銀錢按新唐書投和在直蠟以南以農商自
業銀作錢類榆莢此小錢倘是耶
　
　
　
　
　
　
　
　
右一品洪志有之引李孝美説此錢徑寸五分重十五
銖其文真書下注云或曰是外國鑄今錄於異域諸錢
之後
　
　
　
　
　錢録卷十四
欽定四庫全書
　錢録卷十五
右四品文俱曰天下太平背作水紋及逥波或二人或
四人九人皆如舞蹈状形容太平之樂事紀盛徳也
　
　
　
　
　
　
　
　
右一品李孝美謂文曰皇帝萬嵗曰忠孝𫝊家洪志所
録有此錢按前漢書髙帝紀殿上羣臣皆稱萬嵗稱天
子曰萬嵗始此
　
　
　
　
　
　
　
　
右一品文曰長命富貴背文有仰月形按崇髙莫大乎
富貴富貴二字相聮屬始此又風土記端午造百索繫
臂名曰長命縷
　
　
　
　
　
　
　
　
右一品文曰長命守富貴李孝美曰見此錢於汝海王
霖家
　
　
　
　
　
　
　
　
右一品文曰五男二女三公九卿按周禮揚州其民二
男五女又五男二女見東京夢華録三公九卿語本禮
記又三公上應垣宿九卿下括河海後漢李淑語也
　
　
　
　
　
　
　
　
右一品文亦曰五男二女面背同
　
　
　
　
　
　
　
　
右一品文曰金玉滿堂老子道徳經語也背文作雙螭
董逌謂有所謂異錢雖不見於𫝊記然制作之近古者
録之如李唐撒帳錢其文曰長命富貴金玉滿堂忠孝
𫝊家五男二女天下太平云云以上數種皆是按唐睿
宗女荆山公主出降鑄金銀錢撒帳故董逌謂李唐撒
帳錢然此則並以銅為之特仿其制度耳　内府所收
正用諸品而外岐出不同亦莫識其何所用之如洪志
竒品神品諸類並著之於圖亦好古者所不廢也
　
　
　
　
　
　
　
　
右一品文六出六字按晉書石勒載記建徳校尉王和
掘得一鼎容四斗中有大錢三十文曰百當千千當萬
故洪志謂之鼎錢此錢制不為大而文同葢後人仿造
取吉語耳
　
　
　
　
　
　
　
　
右瑞錢按南齊祥瑞志泰始中世祖治盆城得一大錢
文曰太平百嵗此文同
　
　
　
　
　
　
　
　
右瑞錢按三國典畧北齊文宣帝即位廣宗郡獻瑞錢文
曰歸于聖帝此文同
　
　
　
　
　
　
　
　
右一品洪志謂之長年錢文曰長年太寳按宫閣記未
央宫有宣明長年温室昆明四殿又唐書禮樂志玉牒
以通意於天或祈長年錢文葢祈年意也
　
　
　
　
　
　
　
　
右一品仿五銖制故文曰五銖穿上下横出君宜侯王
四字猶詩稱宜君宜王耳
　
　
　
　
　
　
　
　
右一品文曰定生貴子按公羊𫝊子以母貴母以子貴
則貴子其説已古非近代語也
　
　
　
　
　
　
　
　
右一品一面曰日入千金一面曰長母相忘按公羊𫝊注
百金猶百萬也古者金重一斤若今萬錢又史記平凖
書注黄金一斤直萬錢非也秦以一鎰為一金漢以一
斤為一金云云今人但知以二十四銖為一金因錄此
錢併誌之
　
　
　
　
　
　
　
　
右一品洪志謂之豐樂錢李孝美曰有辨古文者謂是
天清豐樂四字亦吉語也
　
　
　
　
　
　
　
　
右一品文曰千秋萬嵗背文夷漫
　
　
　
　
　
　
　
　
右一品文與前同一面作蟠龍抱珠之狀
　
　
　
　
　
　
　
　
右龍鳯錢二種背文一作翔鶴四一為四人各執刀楯
之象象武舞也
　
　
　
　
　
　
　
　
右龍鳯重輪錢永通泉貨用南唐後主錢文也
　
　
　
　
　
　
　
　
右龍鳯錢鏤刻􁩉瓏面背無異
　
　
　
　
　
　
　
　
右雙龍錢二種微有大小俱空鏤與前品同
　
　
　
　
　
　
　
　
右雙龍錢面文凸起背無文
　
　
　
　
　
　
　
　
右雙鳯錢空鏤面背同
　
　
　
　
　
　
　
　
右雙鳯錢
　
　
　
　
　
　
　
　
右龍文錢
　
　
　
　
　
　
　
　
右一畫龍文錢與前品並如洪志所錄
　
　
　
　
　
　
　
　
右一品一面為龍鳯各一一面為雙魚
　
　
　
　
　
　
　
　
右雙魚錢二種按漢唐器多為雙魚形此前一品洪志
有之引洞㝠記名輕影錢後一種面背並空鏤如一
　
　
　
　
　
　
　
　
右臺閣錢空鏤為樓閣人物之象
　
　
　
　
　
　
　
　
右二種舊譜謂之花錢並空鏤二面與前同意皆撒帳
類也
　
　
　
　
　
　
　
　
右龜背文錢太平百錢四字用梁武帝時錢文也
　
　
　
　
　
　
　
　
右水紋錢亦曰太平百錢作篆𨽻二種
　
　
　
　
　
　
　
　
右雀錢一面為雀形二翩飛上下一面作三雀銜花之
狀洪志謂之三雀錢中篆五行大布四字用後周武帝
錢文也又二字不可識
　
　
　
　
　
　
　
　
右一品洪志謂之四事錢二人相向一立一趺坐上下
作飛走物各一背文夷漫
　
　
　
　
　
　
　
　
右井紋錢背面同亦見洪志
　
　
　
　
　
　
　
　
右羅紋錢
　
　
　
　
　
　
　
　
右翅紋錢並與洪志所録同
　
　
　
　
　
　
　
　
右二種曰飛黄曰渠黄按飛黄為六閑之一渠黄為八
駿之一所謂地用莫如馬耶
　
　
　
　
　
　
　
　
右一種周郭如常制别作三柱外出按舊唐書元和元
年黄河岸塌處得古錢方孔三足豈即此錢耶従洪志
附錄於此
　
　
　
　
　
　
　
　
右一種名蟻鼻錢亦詳洪志

右藕心錢凡五按洪志引舊譜曰世有此錢狀如博棊
下闕如藕挺中破狀其上有首形如稱錘鼻有孔號為
藕心錢此前一品是也後四品俱見宣和博古録
　
　
　
　
　
　
　
　
　
　
　
　
　錢錄卷十五
欽定四庫全書
　錢録卷十六




右五錢並見博古圖録謂是厭勝錢今仍之
　
　
　
　
　
　
　
　
右辟邪錢中作符篆上下書福徳二字一面作立獸如
辟邪又方圜各一孔葢以施組紃佩之用祓除不祥西京
雜記史良娣合采宛轉絲繩繫身毒國寳鏡即此義也
　
　
　
　
　
　
　
　
右辟兵錢一面曰去災除凶一面曰辟兵莫當旁作星
文繞之務成子所謂琭琭如玉連連如珠者耶
　
　
　
　
　
　
　
　
右太上呪字錢道家有太上太初太始太素太清諸名
號按雲笈七籖太上者大道君誕於西那天鬱察山浮
羅嶽丹元之阿云云其説至為虚誕此錢稱太上是也
背文書符一人作叱鬼狀二人俯而聴命外有三孔取
其可繫用以作耳
　
　
　
　
　
　
　
　
右虎符錢按道家有神虎上符消魔智慧經其釋文曰
神者靈也虎者威也上者太上符者信也消魔者滅鬼
也智者日中之星也慧者宜以生生為急也此錢面文
書符上作虎頭背文揚旗按劎勢若擒捕鬼物上麗以
星文與釋文本義俱合
　
　
　
　
　
　
　
　
右符印錢晉孫思邈作入山符文畧仿彿背文為星官
又一人跽而供花隨以一鶴
　
　
　
　
　
　
　
　
右符印錢背文為星官又肖生二
　
　
　
　
　
　
　
　
右天罡錢漢書玉衡杓建天之綱也又晉書北落西南
一星曰天綱㕘同契注天罡即北斗也道家以禮斗為
修攝而白玉蟾琅書序云作為符圖印訣罡呪之文此
錢文葢罡呪也
　
　
　
　
　
　
　
　
右北斗錢一面作七星文凡二一面曰大泉五十用新
莽錢文也舊譜謂蓄之禦火
　
　
　
　
　
　
　
　
右北斗錢一面作七星又龜劍各一一面曰大泉五十
與前同
　
　
　
　
　
　
　
　
右北斗錢與前品同背文曰永通萬國用後周宣帝錢
文也洪志又謂之元武錢
　
　
　
　
　
　
　
　
右北斗錢文作九星其二麗於旗葢北斗原九星七見
二𨼆道家謂内輔一星外輔一星見之者吉又交劎上
舉又一人帶劍屹立洪志謂之青溪宅錢縁南齊書祥
瑞志所載齊世祖於青溪宅得錢一枚文與此合也
　
　
　
　
　
　
　
　
右北斗錢一面為七星縈繞中作交劍下為龜蛇糾結
之狀葢元武象北辰方位也一面為十二地支並肖生
為之
　
　
　
　
　
　
　
　
右北斗錢洪志有之引顧烜説云此錢面文為北斗軒
轅之象背文為立㦸龍鳯之形謂之北斗星錢亦謂軒
轅錢
　
　
　
　
　
　
　
　
右星官錢一面作星官符印朱雀龜蛇之象一面文曰
皇帝萬嵗其制亦出於道家為祈祝製也
　
　
　
　
　
　
　
　
右一品楷書本命星官四字按道家有祭星法常以其
受生所直之日祈請司命語詳於洞章諸篇下作星官
二葢南極北極中央一鼎旁作龜鶴皆道家養生之説
著之錢文亦祈夀之意一面為十二屬
　
　
　
　
　
　
　
　
右一品與前同亦作星官狀下為鼎旁有一龍取象辰
位也一面為一人趺坐一人執杖侍葢南極老人之義
　
　
　
　
　
　
　
　
右一品一面作星官又龜鶴各一上為玉兔一面作水
紋篆書凡四可辨者萬國二字
　
　
　
　
　
　
　
　
右支錢一面為十二屬一面作樹下一人趺坐前一獸
為俯伏狀
　
　
　
　
　
　
　
　
右支錢二前一品背文闇湛不甚可辨下仿彿作龜鶴
形

右支錢二亦肖十二屬特錯綜㕘伍與他品異前一品
無字背文為神仙龜鶴之象後一品背文全蝕不可辨
　
　
　
　
　
　
　
　
右四神錢朱雀元武青龍白虎並肖生為之
　
　
　
　
　
　
　
　
右一種亦肖生洪志並謂是四神錢一面曰永安曰五
男意如諺稱永保平安者而李孝美謂篆文如後魏永
安五銖此錢葢為祈祝用不必泥永安二字遂謂後魏
紀元年號也
　
　
　
　
　
　
　
　
右一種作兔犬各一亦地支所屬也
　
　
　
　
　
　
　
　
右一種右文卓劍左文為龜蛇各一背文大泉五十與
前北斗錢同
　
　
　
　
　
　
　
　
右三辰錢日月各一又為北斗七星元門寳海經曰陽
精為日隂精為月分日月之精為星辰一面曰常平五
銖用北齊宣帝錢文也
　
　
　
　
　
　
　
　
右日月錢日東月西作麗天之象
　
　
　
　
　
　
　
　
右明月錢如篆書明月二字
　
　
　
　
　
　
　
　
右星月錢作月從星狀
　
　
　
　
　
　
　
　
右雙星錢穿四圍俱作二星連珠洪志謂之八星錢
　
　
　
　
　
　
　
　
右雙星錢二星在穿上
　
　
　
　
　
　
　
　
右三星錢穿上下俱作三星連珠洪志謂之柄文錢
　
　
　
　
　
　
　
　
右七夕錢牽牛織女取㑹合意也亦見洪志引舊譜謂
穿上為花穿下為草
　
　
　
　
　
　
　
　
右一品穿下規作半月形有光𦦨𦦨騰上如火珠
　
　
　
　
　
　
　
　
右一品為八卦位列一如文王後天圖外環以十二屬
一面為星官符印亦道籙也
　
　
　
　
　
　錢錄卷十六
