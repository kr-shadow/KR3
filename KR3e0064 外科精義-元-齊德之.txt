#+TITLE: 外科精義-元-齊德之
#+DATE: 2016-06-11 12:23:05
#+SOURCE: github.com/kanripo/KR3e0064 master b551d77d                
欽定四庫全書　　　　　子部五
　外科精義　　　　　　　醫家類
　　提要
　　　　(臣/)等謹案外科精義一卷元齊徳之撰徳之
　　　　始末未詳惟其結銜稱醫學博士充御藥院
　　　　外科太醫是編先論後方于瘡腫診候淺深
　　　　虚實最為詳盡考周禮天官瘍醫掌腫瘍潰
　　　　瘍金傷折傷之祝藥劀殺之齊注曰劀謂刮
　　　　去膿血殺謂以藥食其惡肉又曰凡療瘍以
　　　　五毒攻之注曰今醫方有五毒之藥合黄堥
　　　　置石膽丹砂雄黄磨石慈石其中燒之三日
　　　　三夜其烟上著以雞羽掃取之以注創惡肉
　　　　破骨則盡出又曰以五氣養之以五藥療之
　　　　以五味節之注曰既劀殺而湏盡其宿肉乃
　　　　飬之也五氣當作五穀字之誤也節節成其
　　　　藥之力云云是則古者瘍醫攻補兼施之明
　　　　證後之瘍醫惟持攻毒之方治其外而不治
　　　　内治其末而不治本故所失恒多徳之此書
　　　　務審病之所以然而量其隂陽強弱以施療
　　　　故於瘍科之中最為善本書中無一字及李
　　　　杲李杲平生亦不以外科著原本附東垣十
　　　　書之末葢坊刻襍合之本取以備十書之數
　　　　與所載朱震亨書均為濫入孫一奎赤水元
　　　　珠引之竟稱東垣外科精義不考甚矣乾隆
　　　　四十四年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)陸　費　墀
欽定四庫全書
　外科精義卷上
　　　　　　　　　　　　元　齊德之　撰
　　論瘡腫診候入式法
夫醫者人之司命也脈者醫之大業也蓋醫家茍不明
脈則如㝠行索途動致顛覆矣夫大方脈婦人小兒風
科必先診脈後對證處藥獨瘡科之流多有不診其脈
候專攻治外或有證候疑難别召方脈診察於瘡科之
輩甘當淺陋之名噫其小哉如是原夫瘡腫之生皆由
隂陽不和血氣凝滯若不診候何以知隂陽勇怯血氣
聚散耶由是觀之則須信療瘡腫於診候之道不可闕
也歴觀古今治療瘡腫方書甚多其間診候之法畧而
未詳比夫諸科甚有滅裂愚雖不才輒取黄帝素問難
經靈樞甲乙及叔和仲景扁鵲華陀千金外臺聖惠總
錄古今名醫諸家方論之中診候瘡腫之説簡編類次
貫成篇帙首載診候入式之法次論血氣色脈參應之
源後明脈之名狀所主證候及瘡腫逆從之方庶使為
瘡腫科者覽此則判然可曉了無凝滯於胷次一朝臨
疾診候至此則察逆從次成敗若黑白之易分耳
　　論榮衛色脈參應之法
夫天地之道曰隂與陽隂陽在人曰血與氣蓋血者榮
也氣者衛也榮者榮於中衛者衛於外所以榮行脈中
衛行脈外脈者血氣之先也血非脈則焉能榮於中氣
非脈則焉能衛於外二者相資而行内則通於五臟六
腑十二經絡外則濡於九竅四肢百節萬毛晝夜循行
如環無端以成其度㑹於寸口變見於脈故曰氣血者
人之神也脈者氣血之神也所以治病之始五決為紀
蓋五決者五臟之色脈也脈應於内色應於外其色之
與脈常相參應故曰能合色脈可以萬全也凡為醫先
須調明色脈况為瘡科於此不精雖聰惠辯博亦不足
委也
　　論持手訣消息法
夫診候之脈法常以平旦為紀隂氣未散陽氣未動飲
食未進氣血未亂經脈未隆絡脈調勻故乃可診有疾
之脈若遇倉卒病患不拘此論内經所謂持脈有道以
虚靜為保但可澄神靜慮調息凝心視精明察五色聽
音聲問所苦方始按寸尺别浮沈以此㕘照決死生之
分矣復觀患人身形長短肥瘦老少男女性情緩急例
各不同故曰形氣相得者生三五不調者病謂如室女
尼冠脈當濡而弱嬰兒孺子之脈細而疾三四嵗者呼
吸之間脈當七八至為平比夫常人特不同耳大抵男
子先診左手女子先診右手男子左脈大則順女子右
脈大則順大凡診脈先以中指揣按掌後髙骨骨下為
闗得其闗位然後齊下兩左右二指若臂長人疎排其
指若臂短人密排其指三指停穏先診上指曰寸口浮
按消息之中按消息之重按消息之上竟消息之下竟消
息之推而外之消息之推而内之消息之然後先闗後
尺消息一一類此若診得三部之中浮沈滑澀遲疾不
調何病所主外觀形色内察脈候㕘詳處治以忠告之
不可輕言談笑亂説是非左右瞻望舉止忽畧此醫之
庸下也
　　論三部所主臟腑病證
夫診候之道醫者之難精也若非燈下苦辛勤於記誦
㕘師訪友晝夜不遑造次顛沛寤寐俯仰存心於此安
能知神聖之妙哉古人曰按其脈知其疾命曰神以悟
其探賾索隠之妙也又曰切其脈治其病謂之巧以明
其指别之功也蓋三指相去毫釐之近主病若千里之
逺觀夫指别之功世人固以為難命曰神豈容易可至
哉常者於經脈有三部寸闗尺也從魚際至髙却行一
寸曰寸從寸上一分曰魚際從寸至尺曰尺澤寸後尺
前為闗闗前為陽即寸口也闗後為隂即尺脈也陽出
隂入以闗為界寸主上焦頭手皮毛闗主中焦腹及腰
尺主下焦小腹及足此三部所主大畧也又有左右兩
手三部為之六脈也又有人迎氣口神門所主又各不
同蓋左手闗前曰人迎右手闗前曰氣口兩闗之後一
分即曰神門故脈法讚曰肝心出左肺脾出右腎為命
門俱出尺部魂魄穀神皆見寸口所謂左手闗前心之
部也其經手少隂與手太陽為表裏小腸合為府左手
闗上肝之部也其經足厥隂與足少陽為表裏膽合為
府左手闗後腎之部也其經足少隂與足太陽為表裏
膀胱合為府右手闗前肺之部也其經手太隂與手陽
明為表裏大腸合為府右手闗上脾之部也其經足太
隂與足陽明為表裏胃合為府右手闗後命門之部也
其經手厥隂與手少陽為表裏三焦合為府此謂六部
所主臟腑十二經之義也又脈要精微論曰尺内兩旁
則季脇也尺外以候腎尺裏以候腹中附上左外以候
肝内以候膈右外以候胃内以候脾上附上右外以候
肺内以候胷中左外以候心内以侯亶中前以候前後
以候後上竟上者胷喉中事也下竟下者小腹腰股膝
脛足中事也麤大者隂不足陽有餘為熱中也來疾去
徐上實下虚為厥顛疾來徐去疾上虚下實為惡風也
故中風者陽氣受也有脈俱沈細數者少隂厥也沈細
數散者寒熱也浮而散者為眩仆諸浮不躁者皆在陽
為熱其有躁者在乎陰諸細而沈者皆在隂則為骨痛
其有靜者在足數動一代者病在陽之脈也洩及便膿
血諸過者切之濇者陽氣有餘也滑者隂氣有餘也陽
氣有餘為身熱無汗隂氣有餘為多汗身寒隂陽有餘
則無汗身寒推而外之内而不外者有心腹積也推而
内之外而不内者身有熱也推而上之上而不下者腰
足清也推而下之下而不上者頭項痛也按之至骨脈
氣少者腰脊痛而身有痺也已上諸疾若非指明心了
烏可得而妙也又平人氣象論曰一呼脈再動一吸脈
亦再動呼吸定息脈行五動為一大息不大不小不長
不短不滑不澀不浮不沈不遲不數命曰平人平人者
不病也蓋平人之常氣禀乎胃胃氣者平人之常氣也
所以人常禀氣於胃故脈以胃氣為本也正理論曰穀
入於胃脈道乃行合靈樞經云胃為水穀之海也又曰
脈應四時曰平信夫四時之脈皆以胃氣為本謂春弦
夏洪秋毛冬石春之胃脈微弦曰平餘皆倣此逆四時
有病矣若診婦人之脈姙身則慎勿亂投湯散其婦人
之脈診得少隂脈動甚則有子也又曰隂摶别陽為有子
也又曰身汗而無脈者即有姙也蓋重身者問其月事
觀其體貌然後主治不可忽也又經曰察色按脈先别
隂陽蓋隂陽者天地之道也是以治病者必求其本本
於隂陽寒暑四時五臟之根也以脈言之則浮沈也以
部言之則尺寸也故經云脈者隂陽之法以應五臟是
謂呼出心與肺吸入腎與肝呼吸之間脾受穀味其脈
在中也以浮沈論之則曰浮者陽也沈者陰也應在臟
腑則浮而大散者心也浮而短濇者肺也所以心肺俱
浮也牢而長者肝也按之而大舉指來實者腎也所以
肝腎俱沈也遲緩而長者脾也脾為中州所以脈在中
也仲景曰大浮數動滑皆陽也沈濇弱弦微皆隂也陽
者熱也隂者寒也所以寒則脈來沈而遲熱則脈來浮
而數故曰諸數為熱諸遲為寒無如此驗也脈經曰諸
浮為風諸𦂳為痛諸伏為聚諸弦為飲芤者失血長則
氣治短則氣病濇則煩心大則病進浮為在表沈為在
裏遲為在臟數為在腑又形壯脈細少氣不足以息者
危形瘦脈大胷中氣多者斃形氣相得者生三五不調
者病三部九候皆相失者死此先聖診脈之大法也故
曰凡治病則察其形氣色澤治之無候其時也所以形
氣相得者生色澤以浮者病易已脈從四時者可治脈
弱似滑者是有胃氣此皆易治也若形氣相失或色夭
不澤及脈逆四時或脈實益堅皆不可治經所謂必察
四難而明告之又若病熱脈靜泄而脈大脱血脈實汗
後脈躁此皆難治也若瘡疽之人膿血大泄脈滑數者
難治也凡瘻膿多或如清泔脈滑大散寒熱發渴者治
之無功也若患肺瘡者咳𠻳膿血脈見洪滑治之難痊
矣大凡診脈見浮數應當發熱而反惡寒雖頭項拘急
四肢煩痛或復戰慄渴甚者但有痛處欲發瘡腫也
　　論脈證名狀二十六種所主病證
夫脈之大體二十六種此診脈之紀綱也細而論之毫
釐少差舉治必逺總而言之逆從虚實隂陽而已兩者
議之以要其中謹於諸家脈法中撮其機要翦去繁蕪
載其精義
　浮脈之診浮於指下按之不足舉之有餘再再尋之
　狀如太過瞥瞥然見於皮毛間其主表證或為風或
　為虛浮而大散者心也浮而短濇者肺也浮而數者
　熱也浮數之脈應發熱其不發熱而反惡寒者瘡疽
　之謂也
　洪脈之診似浮而大按舉之則泛泛然滿三部其狀
　如水之洪流波之湧起其主虚實積熱瘡腫論曰脈
　洪大者瘡疽之病進也如瘡疽結膿未成者宜下之
　膿潰之後脈見洪大則難治若自利者不可救治也
　滑脈之診實大相兼往來流利如珠按之則累累然
　滑也其主或為熱或為虚此陽脈也瘡疽之病膿未
　潰者宜内消也膿潰之後宜托裏也所謂始為
　熱而為虚也
　數脈之診按之則呼吸之間動及六至其狀似滑而
　數也若浮而數則表熱也沈而數則裏熱也又曰諸
　數為熱仲景曰脈數不時見則生惡瘡也又曰肺脈
　俱數則生瘡也診諸瘡洪數者裏欲有膿結也
　散脈之診似浮而散按之則散而欲去舉之則大而
　無力其主氣實而血虛有表無裏瘡腫膿潰之後而
　煩痛尚未痊退者診其脈洪滑麤散難治也以其正
　氣虚而邪氣實也又曰肢體沈重肺脈大則斃謂浮
　散者也
　芤脈之診似浮而輭按之中央空兩邊實其主血虚
　或為失血瘡腫之病診得芤脈膿潰後易治以其脈
　病相應也
　長脈之診按之則洪大而長出於本位其主陽氣有
　餘也傷寒得之欲汗出自解也長而緩者胃脈也百
　病皆愈謂之長則氣治也
　牢脈之診按之則實大而弦且沈且浮而有牢堅之
　意若瘰癧結腫診得牢脈者不可内消也
　實脈之診按舉有力而類結曰實經曰邪氣勝則實
　久病則虚人得此最忌瘡疽之人得此宜急下之以
　其邪氣與臟腑俱實故也
　弦脈之診按之則𦂳而弦其似𦂳者為弦如按弦而
　不移𦂳如内繩而轉動以此為異春脈浮弦而平不
　時見則為飲為痛主寒而虚瘡疽論曰弦洪相摶外
　𦂳内熱欲發瘡疽也
　𦂳脈之診似弦而𦂳按之如切繩而轉動其主切痛
　積癖也瘡腫得之氣血沈濇也亦主痛也
　濇脈之診按之則散而復來舉之則細而不足脈濇
　則氣濇也亦主血虚瘡腫潰後得之無妨也
　短脈之診按舉則不及本位内經曰短則氣病以其
　無胃氣也諸病脈短皆難治也瘡腫脈短真氣短也
　細脈之診按之則縈縈如蜘蛛之絲而欲絶舉之如
　無而似有細而微其主亾陽衰也瘡腫之病脈來細
　而沈時直者裏虚而欲變證也
　微脈之診按之則輭小而極微其主虚也真氣復者
　生邪氣勝者危瘡腫之病潰後脈微而勻舉自差也
　遲脈之診按舉來遲呼吸定息方得三至其狀似緩
　而稍遲痼疾得之則善新疾得之則正氣虚憊瘡腫
　得之潰後自痊
　緩脈之診按舉似遲而稍駛於遲仲景曰陽脈浮大
　而濡隂脈浮大而濇隂陽同等謂之緩脈見長緩百
　疾自瘳凡諸瘡腫潰後其脈濇遲緩者皆易愈以其
　脈候相應是有胃氣也
　沈脈之診舉之不足按之方見如爛綿其主邪氣在
　臟也水氣𫝊之則逆此隂脈也瘡腫得之邪氣深也
　伏脈之診比沈而伏舉之則無按之至骨方得與沈
　相類而邪氣益深矣
　虚脈之診按之不足遲大而輭輕舉指下豁然而空
　經曰脈虚則血虚血虚生寒陽氣不足也瘡腫脈虚
　宜托裏和氣養血也
　輭脈之診按之則如帛在水中極輭而沈細亦謂之
　濡其主胃氣弱瘡腫得之補虚排膿托裏
　弱脈之診似輭而極微來遲而似有仲景曰微弱之
　脈綿又如㵼漆之絶其主血氣俱虚形精不足大抵
　瘡家沈遲濡弱皆宜托裏
　促脈之診按之則去數來時一止而復來仲景曰陽
　盛則促主熱畜於裏也下之則和瘡腫脈促亦急下
　之
　結脈之診按之則往來遲緩時一止而復來仲景曰
　隂盛則結經曰促結則生代則死
　代脈之診按之則往來動則中止不能自還因而復
　動者曰代脈也代者氣衰也諸病見之不祥大凡瘡
　腫之病脈促結者難治而况見代脈乎
　動脈之診見於闗上無頭尾如豆大厥厥然如動搖
　者是也脈經曰隂陽相搏故謂之動動於陽則陽氣
　虚而發厥動於隂則隂氣盛而發熱是陽生於尺而
　動於寸隂生於寸而動於尺不可不辨也
　　論三部脈所主證候
　夫寸闗尺者脈之位也浮沈滑濇者脈之體也奠位
　分體指文語證者診脈之要道也脈經曰大凡診候
　兩手三部脈滑而遲不浮不沈不長不短去來齊等
　者無病也
　寸口脈浮者傷風也𦂳者傷寒也弦者傷食也浮而
　緩者中風也浮而數者頭痛也浮而𦂳者膈上寒脇
　下冷飲也沈而𦂳者心下寒而積痛沈而弱者虚損
　也緩而遲者虚寒也微弱者血氣俱虚弦者頭痛心
　下有水也雙弦者兩脇下痛也偏絶者不遂也俱絶
　者不治也潎潎如羮上肥者陽氣微也連連如蜘蛛
　絲者陽氣衰也
　闗主中焦胷腹中事去來徐而緩者無病也浮者腹
　滿而不欲食胃虚脹也滑者客熱在胃也數者熱結
　中焦也沈伏者中焦水氣或嘔逆而吞酸弱者胃氣
　虚也雖有虚熱不可大攻須防熱去則生寒也牢而
　實者腹滿嚮嚮噎塞而不通或復大痛澀者氣逆也
　芤則㵼血濇堅太實按之不減而有力者中焦實有
　結伏在胃也微浮者積熱不消蚘動心悸也
　尺主下焦腰腎膝脛足中事也尺脈浮者風熱小便
　難也沈者腰背痛而腎氣不足數者臍下熱痛小便
　赤色而惡寒也逆者下焦寒而隂虚也𦂳者臍下小
　腹急痛也緩者脚弱下腫而痿痺也弱者下冷而腎
　氣衰也輭者脚不收而風痺小便難也伏者小腹痛
　而疝瘕穀不化也細者溏泄而下冷也芤者小便澀
　血而下虚也牢而小者足膝寒痺脚下隠隠疼痛也
　細而急者筋攣不能行也來而斷絶者男子小腹有
　滯氣也婦人月水不利也
　　論三部脈所主雜病法訣
夫三部之中俱見一脈所主雜病畧而言之脈經曰陽
邪來見浮洪隂邪來見微細水穀之邪來見實堅寒癖
之邪來見弦小又曰浮而滑者宿食也短而滑者酒病
也遲而滑者脹滿也洪而大者傷寒也浮而數者傷風
也浮而急者飲食不消脾不磨也沈而弦者寒氣結而
隂痛也浮而緩者皮膚不仁也滑而散者癱瘓也遲而
濇者寒厥也浮而濇者霍亂也弱而濇者反胃也𦂳而
滑者吐逆也短而數者心痛也弦而數者為瘧也𦂳而
急者尸遁也實小而堅者病在内而冷也浮滑而𦂳者
病在外而熱也短而急者病在上也長而緩者病在下
也長而弦者病在肝也滑而洪者病在心也微而輭者
病在脾也浮而濇者病在肺也沈而𦂳者病在腎也又
訣曰諸浮為風或為虚也諸𦂳為痛或為積也諸濇為
痺諸弦為飲諸數為熱諸遲為寒芤則為失血輭則為
虚若脈沈沈澤澤四肢不仁者亡祟也或大而愵愵者
社祟也若脈來乍大乍小乍短乍長者鬼祟也
　　論診候肺疽肺痿法
夫肺者五臟之華蓋也處於胷中主於氣候於皮毛勞
傷血氣腠理虚而風邪乘之内感於肺也則汗出惡風
咳𠻳短氣鼻塞項强胷脇脹滿久久不瘥已成肺痿也
風中於衛呼氣不入熱至於榮則吸而不出所以風傷
皮毛熱傷血脈風熱相搏氣血稽留藴結於肺變成瘡
疽診其脈候寸口脈數而虚者肺痿也數而實者肺疽
也肺痿之候久𠻳不已汗出過度重亡津液便如爛瓜
下如豕脂小便數而不渴渴者自愈欲飲者欲瘥此由
肺多唾涎沫而無膿者肺痿也其肺瘡之候口乾喘滿
咽燥而渴甚則四肢微腫咳唾膿血或腥臭濁味胷中
隠隠微痛者肺疽也又聖惠曰中府隠隠而微痛者肺
疽也上肉微起者肺瘡也中府者穴也在雲門下一寸
六分乳肋間動脈應手陷中也是以候始萌則可救膿
成則多死若欲知有膿者但診其脈若微𦂳而數者未
有膿也𦂳甚而數者已有膿也又内經曰血熱則肉敗
榮衛不行必將為膿大凡肺瘡肺疽當咳𠻳短氣胷滿
時唾膿血久久如粳米粥者難治若嘔膿而不止者亦
不可治也其嘔膿而自止者自愈其脈短而濇者自痊
浮大者難治其面色當白而反面赤者此火之尅金皆
不可治
　　論將䕶忌慎法
大凡有瘡疽生皆只如黍粟粒許大其狀至微人多不
以為急此藴大患宜速辨之不可自忽若能防之於未
形理之於未成或朝覺而夕治求治於良醫則必無危
困矣若因循慢忽詢於庸醫致令膿血結聚委之於命
束手待斃不以去道逺乎以致筋骨敗遺穿通臟腑死
者十有八九矣可不慎歟蓋患瘡疽之人托命庸醫任
意措置危殆立至若用良醫則可保痊愈用醫之際不
可不擇辨之何難若能飽讀經書久諳證候湯藥熟閑
洞明色脈性情仁善孝義忠信臨事不惑處治有決方
為良醫委用勿疑然後要在病人自克不可恚怒悲憂
呌呼忿恨驕恣情性信任口腹馳騁勞役惟宜清靜恬
澹耐煩為宜於患人左右止息煩雜切忌打觸器物諸
惡音聲爭辯是非呪罵鬭毆及産婦婬男體氣不潔帶
酒腥羶雞犬乳兒孶畜禽獸並須逺離設或親友重意
問疾者可以預囑徐行低聲款曲伺候禮畢躬退勿令
嗟呀驚怪話舊引其遊賞宴樂逺别親戚牽惹情懐但
恐病人心緒悽愴尤不可亂舉方藥徒論虚實惑亂患
人凝滯不決祇合方便省問不可久坐多言勞倦病人
深不長便夫侍患者宜須壽近中年情性沈厚勤謹耐
煩仁慈智惠全在調以粥藥無失時節勿令於患人左
右彈指嗟咨掩淚竊言感激病人甚不利便飲食之間
忌慎非細不可不載畜中勿食驢馬駝騾猪狗牛羖羊
等并雜魚龜鼈蝦蟹及淹浥臭味自死病倒之類慎勿
嘗啖飛禽之中忌食鵝鴨鴻鷹雀鶴鴛鴦鷺鷥鳩鴿鴉
雞雉及能學人言者慎勿食之野獸之中忌食獐鹿狐
兎虎豹熊豺及爪牙害人有毒蟲獸并父母自本命生
屬忌慎勿嘗啖菜蔬之中忌食黃𤓰茄子蘭香芸薹胡
荽生菜蓼芥菌瓠韮蒜葱薤慎勿食之果木之中忌食
桃杏棗栗李柰梨梅輭棗紅柿櫻桃胡桃榛松林檎及
諸蟲蚛未熟之果慎勿食之若其瘡疽膿潰腫消氣血
虚弱則可食羊肉鵪鶉蔓菁薑醬𤓰薺蘿蔔及黃白糧
米細米稀粥輭飯至若肌肉漸生思想滋味則宜食白
熟酥餅薺粥羮湯熟輭温和稀稠得中製造如法勿令
太飽此時尤忌饅頭蒸餅餺飩飩餛肉脯煎餅及炙􁫥
煏􁥔煎炒鹹酸油膩脂肥魚肉若至肌膚欲平惡肉去
盡瘡口收斂之際尚忌起立行步揖待賓客房酒宴㑹
嗔怒沐浴登陟臺榭運動肢體寒暑勞倦正宜調節飲
食保攝以待瘡瘢平復精神如故氣力完全方無所忌
百日内慎勿觸犯之
　　論瘡疽腫虚實法
夫瘡疽膿潰腫毒浸展證候危惡者須辯虚實况夫虚
者難補實者易㵼補㵼之法不可輕用若或少差利害
甚大然而虛實證多端不可不辯有瘡之虛實有臟腑
氣血上下真邪各有虛實故不同也分而言之則腫起
堅硬膿稠者瘡疽之實也腫起外輭膿稀者瘡疽之虛
也㵼痢腸鳴飲食不入嘔吐無時手足並冷脈弱皮寒
小便自利或小便時難大便滑利聲音不出精神不爽
者悉臟腑之虛也大便硬小便澀飲食如故腸滿膨脹
胸膈痞悶肢節疼痛口苦咽乾煩燥多渴身熱脈大精
神昏塞者悉臟腑之實也凡諸瘡疽膿水清稀瘡口不
合聚腫不赤肌寒肉冷自汗色脱者氣血之虚也腫起
色赤寒熱疼痛皮膚壯熱膿水稠粘頭目昏重者氣血
之實也頭疼鼻塞目赤心驚咽喉不利口舌生瘡煩渴
飲冷睡語咬牙者上實也精滑不滯大便自利腰脚沈
重睡卧而不寧者下虚也肩項不便四肢沈重目視不
正晴不了了食不知味音嘶色敗四肢浮腫者真氣之
虛也腫焮尤甚痛不可近積日不潰寒熱往來大便秘
澀小便如淋心神煩悶恍惚不寧者邪氣之實也又曰
真氣奪則虚邪氣勝則實又曰諸痛為實癢為虚也又
曰診其脈洪大而數者實也微細而輭者虚也虚則補
之和其氣托裏也實則㵼之疎利而自導其氣内經謂
血實則決之氣虚則掣引之
　　辯瘡腫淺深法
夫瘡候多端欲辯淺深直須得法若不素知方論而妄
生穿鑿者如大匠舍其繩墨以意度量安能中於規矩
哉嘗聞古人有言曰多則惑少則得簡而論之則瘡疽
槩舉有三種髙而輭者發於血脈腫下而堅者發於筋
骨肉皮色不相辯者發於骨髓又曰凡療瘡疽以手按
摇瘡腫根牢而大者深也根小而浮者淺也又驗其人
初生瘡之時便覺壯熱惡寒拘急頭痛精神不寧煩躁
飲冷者其患瘡疽必深也若人雖患瘡疽起居平和飲
食如故其疾浮淺也惡瘡初生其頭如米粟微似有痛
癢設觸破之即焮展覺有深意速服犀角湯通氣丸等
取通利疎暢兼用浴毒湯溻漬之類若浮淺者縱貼膏
求差以此推之淺深之辯始終之次者也
　　辯膿法
夫瘡腫之疾毒氣已結者不可論内消之法即當辯膿
生熟淺深不可妄開視其可否不至於危殆矣凡瘡疽
腫大按之乃痛者膿深也小按之便痛者膿淺也按之
不甚痛者未成膿也若按之即復者有膿也不復者無
膿也非也必是水也若發腫都輭而不痛者血瘤也發
腫日漸增長而不大熱時時牽痛者氣瘤也氣結微腫
久而不消後亦成膿此是寒熱所為也留積經久極隂
生陽寒化為熱以此潰必多成瘻宜早服内塞散以排
之諸癃瘤疣贅等至年衰皆自内潰理於年壯可無後
憂也又凡療癰疽以手掩其上大熱者膿成自輭也若
其上薄皮剝起者膿淺也其腫不甚熱者膿未成也若
患瘰癧結核寒熱發渴經久不消者其人面色痿黃被
熱上蒸已成膿也至於臟腑腸胃内瘡内疽其疾隠而
不見目既不見手不能近所為至難可以診其脈而辯
之亦可知矣有患胃脘癰者當候胃脈人迎者胃脈也
其脈沈細者氣逆則甚甚則熱聚胃口而不行胃脘而
為癰也若其脈洪數者膿已成也設脈遲𦂳雖膿未就
已有瘀血也宜急治之不爾則邪毒内攻腐爛腸胃不
可救也又肺癰論曰始萌則可救膿成即死不可不慎
也久久咳膿如粳米粥者不治嘔膿而止者自愈也又
腸癰論曰或遶臍生瘡膿從瘡出者有出臍中者惟大
便下膿血者自愈也
　　辯瘡疽癤腫證候法
夫瘡疽癤腫其名甚多載之紛紜方書百緒及至臨疾
治之無據不知所以内經曰知其要者一言而終不知
其要者流散無窮愚雖不才姑揣其要而言之熱發於
皮膚之間是以浮腫根小至大不過二三寸者癤也六
腑積熱騰出於外肌肉之間其發暴甚腫皮光輭侵展
廣大者癰也五臟風積熱攻焮於肌骨風毒猛暴初生
一頭如㾦㿔白焦枯觸之應心者疽也夫癰瘡發於六
腑若燎原之火外潰膚肉疽生五臟沈澀難療若陶室
之燧内消骨髓癰則易療惟難將息而遲瘥疽則難療
易得痊復夫癤與瘡初生並宜灸之謂其氣本浮達以
導其熱令速暢也疽則烙不宜灸謂其氣本深沈須達
其原也凡瘡疽生於外皆由熱毒藴於内明乎三者腫
毒丹疹可以類推矣蓋皮膚微髙起而肌厚或痛或癢
移走無常者謂之腫有因思而得之者有因風熱相摶
而得之者腫硬色白因熱而得之者腫焮色赤因風熱
相摶而得之者久久而不消熱勝於風若不即治血不
流通與氣乘之以成膿也又曰風多則癢熱多則痛此
為驗也又有丹毒者謂人身忽然變赤如塗丹之狀故
謂之丹毒世俗有云赤瘤或因有瘡誤而相觸四畔焮
赤論之瘡瘤凡丹瘤之疾皆遊走不定狀如雲氣者是
也小兒得之最忌百日之内謂之胎瘤以其氣血嫩弱
臟腑柔脆難任鎌針所以忌也又頸腋之間而生結核
初如豆粒或如梅李核累累相連歴歴三五枚久久不
消以漸長大或發寒熱者謂之瘰􁎧有風毒者得之於風
熱毒者得之於熱氣毒者得之於氣悉由風熱邪氣藴
經所成證候不同治之者亦各異矣
　　辯瘡疽善惡法
夫瘡疽證候善惡逆從不可不辯從來醫瘡槩舉五善
七惡殊不知此特謂腸胃之内臟腑瘡疽所論之證也
發背腦疽别有善惡之證載之於後蓋七惡者煩躁時
𠻳腹痛渴甚或泄痢無度或小便如淋者一惡也膿血
既洩腫焮尤甚膿色敗臭痛不可近二惡也目視不正
黑睛𦂳小白睛青赤瞳子上看三惡也喘麤短氣恍惚
嗜卧四惡也肩背不便四肢沈重五惡也不能下食服
藥而嘔食不知味六惡也聲嘶色敗唇鼻青赤面目四
肢浮腫者七惡也動息自寧飲食知味一善也便利調
勻二善也膿潰腫消水鮮不臭三善也神彩精明語聲
清亮四善也體氣平和五善也病有證合七惡皮急𦂳
而如善者病有證合五善而皮緩虚如惡者夫如是者
豈淺識之所知哉只知五善併至則善無以加矣七惡
併至見惡之極矣愚意裁之凡患瘡疽之時五善之中
乍見一二善證瘡亦回也七惡之内忽見一二惡證宜
深懼之大抵證候瘡疽之發虚中見惡證者不可救也
實證無惡候者自愈大凡膿潰之後而煩疼尚未痊者
診其脈洪滑麤散者難痊微濇遲緩者易痊此善惡之
證於診候之中亦可知也發背腦疽及諸惡瘡别有五
逆之證者白睛青黑而眼小服藥而嘔傷痛渴甚膊項
中不便音嘶色敗者是為五逆其餘熱渴痢嘔蓋毒氣
入裏臟腑之傷也當隨證以治之
　　砭鎌法
夫上古制砭石大小者隨病所宜也内經謂針石砭石
鑱針其實一也今時用鎌者從聖濟總錄丹毒論曰法
用鎌割出血明不可緩也合扁鵲云病在血脈者治之
以砭石此舉素問血實宜決之又氣血形志論曰形樂
志樂病生於内治之砭石蓋砭石者亦東方來為其東
方之民其病多瘡瘍其法宜砭石砭石之用目有證候
非止丹瘤也但見腫起色赤不定宜急鎌之先以生油
塗赤上以鎌鎌之要在決洩其毒然而此法不可輕用
忌其太深内經所謂刺皮無傷肉以其九鍼之用而各
有所宜也砭鎌之法雖治瘡疽不可輕用也
　　貼熁法
夫瘡腫之生於外者由熱毒之氣藴結於内也蓋腫於
外有生頭者有皮厚者有皮薄者有毒氣深者有毒氣
淺者有宜用濕藥貼熁者有宜用凉藥貼熁者有可以
乾換其藥者有可以濕換其藥者深淺不同用藥亦異
是以不可不辯也若瘡腫初生似有頭者即當貼温熱
藥引出其熱毒火就燥之義也於四畔赤焮處搗生寒
藥貼熁之折伏其熱勢驅逐其邪惡撲火之義也夫生
寒藥勢氣力精全性味雄健或有療者不本物理皆通
用藥草膏之類有勢力微欲使尫瘠者敵其勇夫不亦
難乎又有麤工不審逆從便用寒藥敷貼趂逐邪毒復
入於内歸於肝心十死八九矣大抵敷貼之法欲消散
腫毒血脈疎通寒熱逆從斷其去就焉慎不可執方無
權安能散於鬱結不成膿乎其腫皮厚者以故輭布或
以紙花子塗藥貼熁之待其藥乾換腫皮薄者即用疎
紗或薄紙塗藥貼熁之其藥未乾即當換之至若膿潰
之後即貼温肌生肉膏藥要在逐臭腐排惡汁取死肌
生良肉全藉温熱膏劑之力也切勿用寒凉之藥水調
貼之夫血脈喜温而惡寒若著冷氣過理即血滯難瘥
矣
　　溻漬瘡腫法
夫溻漬瘡腫之法宣通行表發散邪氣使瘡内消也蓋
湯水有蕩滌之功古人有論瘡腫初生經一二日不退
即須用湯水淋射之其在四肢者溻漬之其在腰腹背
者淋射之其在下部委曲者浴漬之此謂疎導腠理通
調血脈使無凝滯也且如藥二兩用水二升為則煎取
一升半以淨帛或新綿蘸藥水稍熱溻其患處漸漸喜
溻淋浴之稍凉則急令再換慎勿冷用夫血氣得寒則
凝澀得熱則淖澤日用五七次病甚者日夜不住或十
數次腫消痛止為驗此治瘡腫神良之法也
　　針烙瘡腫法
夫瘡疽之疾證候不一針烙之法實非小端蓋有淺有
深有遲有速宜與不宜不可不辯蓋疽腫皮厚口小腫
多膿水出不快者宜用針烙癤皮薄惟用針以決其膿
血不可烙也如其未成膿已前不可以諸藥貼熁溻漬
救療以待自消久久不消内潰成膿即當棄藥從其針
烙當用火針如似火筯磨令頭尖如棗核様圓滑用燈
焰燒須㬰作熱數揾油燒令赤於瘡頭近下烙之一烙
不透即須再烙令透要在膿水易出不假按抑近代良
醫倉卒之際但以金銀鐵鋌其様如針者可通用之實
在泄其毒也或只以木炭熟火猛燒通赤蘸油烙之尤
妙烙後實者撚髮為絍虚者以紙為絍於絍上蘸藥絍
之上以帛攤温熱輭粘膏藥貼之常令滋潤勿令燥也
夫瘡疽既作毒熱聚攻蝕其膏膜肌肉腐爛若不鍼烙
毒氣無從而解膿淤無從而泄過時不烙反攻其内内
既消敗欲望其生豈可得乎嗟乎此疾針烙取差實為
當理然忌太早亦忌稍遲嘗見麤工不審其證淺深妄
施針烙之法或瘡深針淺烙毒氣不得洩以致内潰或
瘡淺烙深誤傷良肉筋骨腐爛或抑擦掀動加益煩痛
或針之不當别處作頭或即時無膿經久方潰遂使痛
中加痛真氣轉傷詳其所由不遇良醫也以此推之凡
用醫者不可不擇縱常醫療之得痊者幸矣
　　灸療瘡腫法
夫疽則宜灸不宜烙癰則宜烙不宜灸丹瘤腫毒宜溻
漬之腫皮光輭則鍼開之以洩其毒治瘡之手法迨不
過此而各有所宜故聖惠方論曰認是疽瘡便宜灸之
一二百壯如菉豆許大灸後覺似焮痛經一宿乃是火
氣下徹腫内熱氣被火導之隨火而出所以然也若其
瘡癢宜隔豉餅子灸之其餅須以椒薑鹽葱相和爛搗
揑作餅子厚薄如折三錢以來當瘡頭豉餅子上灸之
若覺太熱即擡起又安其上餅子若乾更換新者尤佳
若其瘡痛即須急灸壯數多為妙若其膿已成者慎不
可灸即便鍼開之即得瘥也若諸瘡經久不瘥變成瘻
者宜用硫黃灸法灸之其法硫黃一塊可瘡口大小安
之别取少許硫黃於火上燒用針尖挑起㸃硫黃令著
三五遍取膿水乾差為度若其發背初生即宜土餅灸
法灸之初覺背上有瘡疼癢頗異認是發背即取淨土
水和捻作餅子徑一寸厚二分貼著瘡上以艾作炷灸
之一炷一易餅子其瘡粟米大時可灸七七炷其瘡如
錢許大日夜不住灸以瘥為度已上數法並依本方一
一親驗所以載之愚謂瘡醫自幼至老凡所經驗必須
寫之嘗記疳瘻惡瘡諸醫不驗者取蠐螬剪去兩頭安
瘡口上以艾灸之七炷一易不過七枚無不効者又法
用乞火婆蟲灸之同前法累驗之神効人皆秘之往往
父子不傳人法赤皮蒜搗爛焊作餅子一如豆豉餅子
灸法灸之彌佳
　　内消法
夫瘡疽丹腫之生皆内隂陽不調榮衛凝澀氣血不流
之所生也古人有言曰陽滯於隂則生瘡隂滯於陽則
生疽瘡疽之生有内有外内生於臟腑胷腹之中外則
生于膚肉筋骨之表發無定處夫鬱滯之本則因氣血
不流蒸氣不能外達留滯而成内熱瘡疽所生焉若初
覺氣血鬱滯皮肉結聚腫而未潰特可疎滌風熱通利
臟腑一二行徐次諸陽得漬即得内消矣不然則治之
稍慢毒熱不散反攻其内致令膿肉之聚也内經謂治
病必求於本蓋瘡疽本乎中熱之鬱結不通也其風邪
寒氣所聚也治之宜温熱之劑和血分内消也辯之有
法須認風寒則腫硬色白熱毒則焮腫色赤以為異也
如其氣已結聚不可論内消之法宜用排膿托裏之藥
此實先後之次也
　　追蝕瘡疽腫法
夫瘡瘍生於外皆由積熱藴於内内經謂血熱肉敗榮
衛不行必將為膿留於節腠必將為敗蓋瘡疽膿潰爛
之時頭小未破瘡口未開或毒氣不出疼痛難任者所
以立追蝕膿之方法使毒氣外泄而不内攻惡肉易去
好肉易生也若其瘡絍其血出不止者則未可絍於瘡
上摻追蝕之藥待其熟可絍方絍若其瘡絍之痛應心
根者亦不可以强絍之悞觸其瘡其焮痛必倍變證不
無不可不慎也若瘡癤膿成未破於上薄皮剥起者即
當用破頭代鍼之劑安其上以膏貼之膿出之後用搜
膿化毒之藥取効如神矣若膿血未盡便用生肌斂瘡
之劑務其早愈殊不知惡肉未盡其瘡早合後必再發
不可不慎也
　　托裏法
夫瘡疽丹腫結核瘰癧初覺有之即用内消之法經久
不除氣血漸衰肌寒肉冷膿汁清稀毒氣不出瘡口不
合成聚腫不赤結核無膿外證不明者並宜托裏膿未
成者使膿早成膿已潰者使新肉早生血氣虚者托裏
補之隂陽不和托裏調之大抵托裏之法使瘡無變壊
之證凡為瘡醫不可一日無托裏之藥然而寒熱温凉
煩渴利嘔臨證宜審其緩急耳
　　止痛法
夫瘡疽之證候不同寒熱虚實皆能為痛止痛之法殊
非一端世人皆謂乳沒珍貴之藥可住疼痛殊不知臨
病制宜自有方法蓋熱毒之痛者以寒凉之劑折其熱
則痛自止也寒邪之痛以温熱之藥熨其寒則痛自除
矣因風而有痛者除其風因濕而痛者導其濕燥而痛
者潤之塞而痛者通之虚而痛者補之實而痛者㵼之
因膿鬱而閉者開之惡肉便潰者引之隂陽不和者調
之經絡秘澀者利之臨機應變方為上醫不可執方而
無權也
　　用藥增損法
古人用藥因病制宜治不執方隨病增損療積聚補益
可用丸藥以從舊不改方増損蓋瘡疽危要之際證候
多種安有執方之論固可臨時加減以從其法只如發
背腦疽惡丁腫膿潰前後虚而頭痛者於托裏藥内加
五味子恍惚不寧加人參茯苓虚而發熱者加地黃栝
蔞根往來寒熱者并潮熱者加柴胡地骨皮渴不止者
加知母赤小豆大便不通者加大黃芒硝小便不通者
加木通燈草虚煩者加枸把子天門冬自利者加厚朴
四肢厥逆者加附子生薑嘔逆者加丁耆藿香多痰者
加半夏并陳皮膿多者加當歸川芎痛甚者加芍藥乳
香肌肉遲生者加白斂官桂有風邪者加獨活防風心
驚怯者加丹砂口目瞤動者加羌活細辛愚雖不才自
幼及老凡治瘡疽常依此法加減用藥取効如神後之
學者宜細詳焉
　　療瘡腫權變通類法
夫瘡疽之病治療多方總而論之各有所宜補㵼淋溻
及敷掃貼熁鍼鎌灸烙用之不同蓋知其道也舉治必
効昧於理者利害不無嘗見以寒療熱以熱療寒古今
之通論也又有檢方療病妄製加減以意裁之自以為
可殊不知病有從逆治有緩急法有正權方有竒偶用
有輕重夫醫者意也得其意然後能變通也達其變通
者悟其為而省其理也則左右逢其源矣愚雖不才略
陳萬一嘗見治寒以熱而寒彌甚治熱以寒而熱彌熾
者何也蓋不知五臟有隂陽之性其可因其類而取之
也假如心實生熱者當益其腎腎水滋熱將自除腎水
虚生寒當補心心火既降寒將自除此所謂寒之而熱
者取之隂熱之而寒者取之陽也又寒因熱用熱因寒
用要在通其理類而已又聞微者逆之甚者從之何謂
也蓋治寒以熱必凉而行之治熱以寒必温而行之此
亦欲其調和也其間有正有權者何也蓋病有微有甚
微者逆治理之正也甚者從治理之權也然為瘡科於
補㵼汗下標本逆從正權之理烏可闕而不知也大凡
治療瘡疽之要法曰初覺熱毒發熱鬱結而作瘡一二
日宜先服五利湯蕩滌邪氣疎通臟腑令内消也古今
湯法謂切剉㕮咀如麻豆大以猛火急煎無令過熟欲
其速利也次有丸散宣導血脈漸次消磨令緩散也助
以淋溻調和榮衛行經絡也更當膏潤温養兼磨傅四
畔貼熁之藥順其隂陽也追蝕托裏汗下調補臨時制
宜淺深緩急自有等差男女貴賤亦當别論晉尚書禇
澄曰寡婦尼僧異於妻妾雖無房室之勞而有憂思之
苦此深達其情者也又仲景云物性剛柔餐居亦異治
亦不同也所以黃帝興四方之問岐伯舉四治之能况
病之新舊形志樂苦豈可執方無權以求其愈疾哉亦
有瘡疽腫痛初生一二日便覺脈沈細而煩悶臟腑弱
而皮寒邪毒猛暴恍惚不寧外證深沈者亦宜即當用
托裏散或増損茯苓湯及温熱之劑以從治之
　　論五發疽
夫五發者謂癰疽生於腦背眉髯鬢是也大槩論之分
為三等一者疽也二者癰也三者癤也夫疽初生如粟
米大癢痛有異悞觸破之即焮展四畔赤腫沈悶牽引
脇肋疼痛數日之後漸覺肌膚壯熱惡寒煩渴腫暈侵
展􁀙漿汁出積日不潰抑之則流血者謂之發背疽也
其發於腦者為腦疽也其發於鬢眉髯者以類呼也又
有初生其狀無頭腫濶三四寸始覺注悶疼痛因循數
日皮光微輭者甚則亦令人發熱惡寒頭痛煩渴者謂
之發背疽也又有初生一頭色浮赤而無根腫見於皮
膚之間大小一二寸者癤也三者之候惟疽最重此疾
初生皆曰滋味與厚衣衣服厚暖則表易招寒滋味過
多則五臟生熱臟腑積熱則血脈不流而毒氣凝滯邪
氣伏留熱摶於血血聚則肉潰成瘡淺則為癤實則為
癰深則為疽矣亦有因服金石發動而患此疾者亦有
平生不服金石藥而患此疾者蓋由上祖曽服餌者其
毒氣流𫝊子孫此病初生認是疽則宜速療之若氣實
之人急服五香連翹湯漏蘆湯若年㡬未五十少壯實
者可服五利大黃湯化毒丸取通利臟腑一二行瘡頭
上用追毒散之類貼温熱膏劑更溻腫湯潰毒湯淋溻
之如此調治以待膿成已前不可以諸藥救療以安患
人之心慎勿惱觸着至膿成敗潰宜服五香湯及内托
裏散茯苓湯當歸托裏散之類渴不止者服竹葉黄茋
湯乳香散勿為大熱服大黄􁥜硝苦寒之藥若因服利
藥而利不止者死矣若瘡中惡肉未退膿水不快者即
用追蝕之藥或鋌子絍之用鹿角散以醋熬為糊貼之
惡肉退去好肉漸生即用搜膿散翠霞散之類絍之若
瘡中毒氣未盡慎勿早斂忌早上生肌之藥縱得平復
必再發其間調理次第臨時制宜將䕶忌慎之法耳
　　論癰疽
夫瘡腫之患莫大乎癰疽然而癰疽何以别之經所謂
榮衛稽留於經脈之中則澀不行血脈不行則陽氣鬱
遏而不通故生大熱熱毒之氣騰出於外蓄結為癰久
而不散熱氣乘之腐化為膿然而骨髓不焦枯腑臟不
傷敗可治而愈也何為疽五臟風毒積熱毒熱熾甚下
陷肌膚骨髓皆枯血氣涸竭其腫色夭堅如牛領之皮
故命曰癰疽者其腫皮薄以澤此其候也癰之生有内
有外内生胷腹臟腑之中外生膚肉筋骨之表凡此二
毒發無定處而有常名夫鬱滯之本始於喜怒哀樂不
時飲食居處不節或金石草藥之發動寒暑燥濕之不
調使隂陽之不平而藴結外使榮衛凝澀而腐潰輕者
起於六腑浮達而為癰氣行經絡而浮也重者發於五
臟沈澀而為疽氣行經絡而沉也明乎二者腫毒丹疹可
以類推矣
　　論附骨疽
夫附骨疽者以其毒氣深沈附著於骨也此疾與賊風
相類而不同人不能辯治之誤矣蓋附骨疽者由秋夏
露卧為冷折之風熱伏結附骨成疽賊風之候由風邪
之氣摶於骨節其痛深徹骨髓遇寒則痛甚附骨疽痛
而不能轉初按之應骨皮肉微急洪洪如肥狀者是也
其賊風皮骨不甚熱而索索惡寒時復汗出常欲熱熨
痛處即得少寛其附骨疽初時但痛無時乍寒乍熱而
無汗者經久不消極隂生陽寒化為熱而潰也賊風不
治久而變為彎曲偏枯所以不同也認是賊風則服引
越脾治風之劑即得差矣認是附骨疽急宜服漏蘆湯
或五香連翹散疎下之次用内消升麻湯及溻漬膏貼
之類縱不能消亦得浮淺及有緩疽石疽與附骨疽亦
相類矣異者蓋緩疽石疽皆寒氣所作深伏於骨髓之
間有腫與皮肉相似若疼而堅硬如石故謂之石疽緩
疽其熱緩慢積日不潰久乃亦紫黯色皮肉俱爛故名
曰緩疽此二者其治初覺便宜補虚托裏温熱之劑以
取消矣其次調治臨疾制宜故不復具載矣
　　論隂瘡
夫隂瘡者大槩有三等一者濕隂瘡二者妬精瘡三者
隂蝕瘡又曰下疳瘡蓋濕瘡皆由腎經虚弱風濕相摶
邪氣乘之瘙癢成瘡浸淫汗出狀如疥癬者是也妬精
者由壯年精氣盈滿久曠房室隂上生瘡赤腫作臼妨
悶癢痛者是也隂蝕瘡者由腎臟虚邪熱結下焦經絡
痞澀氣血不行或房勞洗浴不潔以致生瘡隠忍不醫
焮腫尤甚䄂瘡在裏措手無方疼痛注悶或小便如淋
隂丸腫痛是也或經十數日潰爛血膿肌肉侵蝕或血
出不止以成下疳若身體壯熱煩渴惡寒宜急治之以
大豆甘草湯漬之漬毒湯等洗浴之服五香連翹湯等
疎之更以截疳抵聖散乾糝之四畔用磨風膏温潤之
後以將䕶忌慎之渴不止者服竹葉黃茋湯大便輭者
宜服托裏茯苓調治之夫如是則無不差矣
　　論時毒
夫時毒者為四時邪毒之氣而感之於人也其候發於
鼻面耳項咽喉赤腫無頭或結核有根令人増寒發熱
頭痛肢體痛甚者恍惚不寧咽喉閉塞人不識者將為
傷寒便服解藥一二日腫氣増益方悟始召瘡醫原夫
此疾古無方論世俗通為丹瘤病家惡言時毒切恐傳
染考之於經曰人身忽經變赤狀如塗丹謂之丹毒此
風熱惡毒所為謂之丹瘤與夫時毒特不同耳蓋時毒
者感四時不正之氣初發狀如傷寒五七日之間乃能
殺人治之宜精辯之先診其脈滑數浮洪沈𦂳弦濇皆
其候也蓋浮數者邪氣在表也沈濇者邪氣深也認是
時毒氣實之人急服化毒丹以攻之熱實以不利大黃
湯下之其有表證者解毒升麻湯以發之或年髙氣輭
者五香連翹湯主之又於鼻内㗜通氣散取十餘嚏作
効若㗜藥不嚏者不可治之如嚏出一血者治之必愈
如左右看病之人日日用㗜藥嚏之必不傳染切須忌
之其病人每日用嚏藥三五次以泄熱毒此治時毒之
良法也經三四日不解者不可大下猶宜和解之服犀
角散連翹散之類至七八日大小便通利頭面腫起髙
赤者可服托裏散黃茋散宜鍼鎌砭割出血泄其毒氣
十日外不治自愈也此病若五七日已前精神昏亂咽
喉閉塞語聲不出頭面不腫食不知味者必死之候活
之無功矣然而此疾有隂有陽有可汗有可下嘗見一
工但云熱毒只有寒藥殊不知病有微甚治有逆從不
可不審矣
　　論諸瘡
夫諸瘡之生其類甚多種大小方書載之紛紛以要而
論槩舉四等一者因於氣血稽留而結於内者謂腸胃
之中癰疽是也二者因於氣血稽留而結於外者謂十
丁九瘻五痔之類是也三者不因氣血而為瘡謂墮作
并金刄湯火灸烙而傷皮肉之類是也四者不因氣血
而骨肉損傷者謂蟲獸爪牙所害之類是也然而四者
皆不難損於肌膚害於筋骨不必具載今於隨方條下
該説治證以法附之為治之者臨疾制宜適事為故耳
　　論丁瘡腫
夫丁瘡者以其瘡形如丁葢之狀者是也古方論之凡
有十種華元化載之五色丁千金方説丁瘡有十三種
以至外臺祕要神巧萬全其論頗同然皆不離於氣客
於經絡五臟内藴毒熱初生一頭凹腫痛青黃赤黑無
復定色便令煩躁悶亂或増寒頭痛或嘔吐心逆以鍼
刺瘡不痛無血是其候也其候本因甘肥過度不慎房
酒以致邪毒蓄結遂生丁瘡内經曰膏梁之實是生丁
瘡此之謂也其治之法急於艾炷灸之若不覺痛者鍼
丁四邊皆令血出以囘瘡錠子從鍼孔絍之上用膏藥
貼之仍服五香連翹湯漏蘆湯等疎下之為効若或鍼
之不痛無血者以猛火燒鐡鍼通赤於瘡上烙之令如
焦炭取痛為効亦絍前鋌子用膏藥貼之經一二日膿
潰根出服托裏湯散依常療之以取平復如鍼不痛其
人眼黑或見火光者不可治也此邪毒之氣入臟腑故
也養生方云人汗入食肉食之則生丁瘡不可不慎也
　　辯丁腫十三種形色禁忌
凡療丁腫皆刺瘡心至痛處又刺四邊十餘下令血出
去血傅藥藥力得入鍼孔中則佳若不達裏藥力不到
又看口中頰邊舌上有赤黑如珠子者是也瘡上按之
慘痛應心者是秋冬寒毒久結皮膚中變作此瘡不急
療之日夜根長流入諸脈數道如箭入身顫掉不已若
不慎口味房室死不旋踵經五六日不差眼中見火光
心神昏昧口乾心煩嘔吐不定宜速治之
　一曰麻子丁其狀肉起頭如黍米色稍黑四邊微赤
　多癢忌食麻子油衣布衣并入麻田中行
　二曰石丁其狀皮肉相連色如黑豆甚硬刺之不入
　内微痛忌瓦礫磚石之屬
　三曰雄丁其狀皰頭黑靨四畔仰皰漿起有水出黃
　色太如錢孔形髙者忌房室
　四曰雌丁其狀瘡稍黃向裏靨亦似灸瘡曰面皰漿
　起心凹色赤如錢孔者忌房室
　五曰火丁其狀如湯火燒灼瘡頭黑靨四邊有煙漿
　又如赤粟米者忌火燒烙
　六曰􁀙丁其狀色稍黑有白班瘡中潰有膿水流出
　瘡形大小如匙面者忌沸熱食􁀙物
　七曰三十六丁其狀頭黑浮起形如黑豆四畔起赤
　色今日生一明日生二及至十若滿三十六藥所不
　能治未滿三十六可治忌嗔怒蓄積愁恨
　八曰蛇眼丁其狀瘡頭黑皮浮生形如小豆狀似蛇
　眼大體硬忌惡眼人看并嫉妬人見忌毒藥
　九曰鹽膚丁其狀大如匙面四邊皆赤有黑粟粒起
　食鹽大忌
　十曰水洗丁其狀大如錢形如錢孔瘡頭白裏黑靨
　汁出中硬忌飲漿水水洗渡河
　十一曰刀鎌丁其狀濶狹如薤葉大長一寸左側肉
　黑如燒烙忌刺及刀鎌切割鐡刄所傷可以藥治不
　可亂攻
　十二曰浮漚丁其狀瘡體曲圓少許不合長而狹如
　薤葉大内黃外黑黑處刺之不痛黃處刺之痛
　十三曰牛拘丁其狀肉色皰起掐不破
右十三種丁瘡初起瘡心先癢後痛先寒後熱熱定則
寒多四肢沈重心驚眼花若大重者則嘔逆嘔逆者難
治其麻子丁一種始末惟癢初錄忌者不得觸犯觸犯
者發作難治療其浮漚丁牛拘丁兩種無所禁忌縱不
療亦不能殺人其狀寒熱與諸丁不同皆宜將䕶依法
治療禁忌勿得觸犯若或觸犯脊强瘡痛極甚不可忍
者是也又云丁腫初發時突起如丁蓋故謂之丁令人
惡心惡寒四肢强痛一日瘡變為焦黑色腫大光起根
硬刺之不覺痛皆其候也在手足頭面胷背骨節間最
急其餘處則可毒入腹則煩悶恍惚似醉如此者三二
日死矣皆不可不速治也
　　論瘰癧治法
夫瘰癧之病其名甚多巢氏病源載之三十六種千金
聖惠所論瘰癧九漏總論説有風毒熱毒氣毒之異瘰
癧結核寒熱之殊其本皆由恚怒氣逆憂思過甚風熱
邪氣内摶於肝蓋怒傷肝肝主筋故令筋蓄結而腫其
候多生於頸腋之間結聚成核初如豆粒後若梅李核
累累相連大小無定初覺增寒壯熱咽項强痛腫結不
消者當便服五香連翹湯或牡蠣大黃湯疎下三兩行
於上貼十香膏烏犀膏及用淋溻腫湯潰毒湯時復淋
溻如此救療即得消散若未消散可服内消丸或皂角
丸之類漸以求差若腫結深硬荏苒日月不能内消者
久必成膿若腫髙而稍輭其人面色痿黃皮膚壯熱上
蒸膿已成也可以鍼決核中令其潰散則易愈也治法
如瘡法於瘡口中用追毒蝕肉錠子絍之於上用烏犀
十香膏等貼之及托裏之劑和之經久不差或愈而復
發或别處自穴膿水透出流津不止肌體羸瘦者變成
九瘻内經曰陷脈為瘻留連肉腠即此病也可用蒜餅
子灸之然後瘡口上用紫金散翠霞散等於上絍貼膏
藥求差其將䕶忌慎治療用法無造次焉
　　論痔
夫痔瘘之候其名有五一曰牝痔二曰牡痔三曰氣痔
四曰血痔五曰酒痔又曰腸風痔脈痔雌雄痔皆五痔
之别名也其狀初生悉在肛邊或如鼠乳或結小核癢
痛注悶甚者身熱惡寒諸方論之皆由房酒過度久嗜
甘肥不慎醉飽以合隂陽勞擾血脈腸澼滲漏衝注下
部肛邊生瘡變為痔疾治法始覺痔作便服通氣丸槐
角丸熱實者服諸利湯疎利臟腑及浴洗重熨以取内
消切忌酒麵辛熱房室肥膩稍縱嗜欲腐潰膿血或逗
流淫汁嵗月已深旁穿竅穴即變痔漏即須用寸金錠
子三五次痊愈若能味無味之味五味足矣事無事之
事百事備矣其次服食調節謹慎合宜未有不差者
　
　
　
　
　
　外科精義卷上
欽定四庫全書
　外科精義卷下
　　　　　　　　　　　　元　齊德之　撰
漏蘆湯
　治一切惡瘡毒腫丹瘤瘰癧丁腫魚睛五發廪疽初
　覺一二日便如傷寒頭痛煩渴拘急惡寒肢體疼痛
　四肢沈重恍惚悶亂坐卧不寧皮膚壯熱大便秘濇
　小便赤黃並宜服之姙身莫服
　　漏蘆　　　白蘝　　　黃芩(去黑/心)　麻黃(去節/)
　　升麻　　　芍藥　　　甘草(炙/)　　􁥜硝(已上/各一)
　　(兩/)　　　　大黃(二兩/)　枳實
　右除硝外餘㕮咀與硝同和勻每服三錢氣實人五
　錢水一盞半文武火煎七沸去柤空心熱服
化毒丹
　治百種惡瘡毒腫初覺一二日咳逆煩悶或咽喉閉
　塞發熱惡寒
　　没藥　　　乳香(已上各五/錢另研)草頭烏(醋浸/炮製)
　　浮石(已上各一兩燒赤醋/滓七次研餘醋另研)　巴豆(四十九筒去/皮生用另研)
　右五味為細末用浮石烏頭餘醋打麵糊為丸如豌
　豆大每服五七凡食後冷酒送下忌熱飲取快利三
　二行或吐出惡為効
内消丸
　治瘡腫初生及瘰癧結核熱毒鬱滯服之内消矣大
　効
　　青皮　　　陳皮(已上各/二兩)牽牛(八兩取頭/末二兩)
　　薄荷葉　　皂角(已上各八兩不利者取麄皮槌/碎二味水一斗煑令極輭搗汁)
　　(去柤用/熬成膏)
　右將青皮陳皮末并牽牛末和勻用前膏子和丸如
　菉豆大每服三十丸食後荆芥茶清温水皆可下
五利大黃湯
　治人年四十已前氣血盛多若患瘡疽大小便祕者
　　大黃(根/)　　黄芩(去腐/)　升麻(已上各/二兩)芒硝
　　梔子(已上各二/兩二錢)
　右㕮咀每服五錢水一盞半煎五七沸去柤空心稍
　熱服
内消升麻湯
　治證同前
　　大黃　　　升麻　　　當歸　　　黃芩(去腐/)
　　枳實(炒去/穰)　芍藥(已上各二/兩五錢)　　　　甘草(炙一/兩五)
　　(錢/)
　右㕮咀每服五錢水一盞半煎至七分去柤食前稍
　熱服
五香連翹湯(如不用五香曰七味連翹湯/)
　治證同前
　　沈香　　　藿香葉　　木香　　　丁香(已上/各一)
　　(兩/)　　　　麝香(一字五味為/粗末另研)　　　連翹
　　射干　　　獨活　　　升麻　　　甘草
　　寄生草(已上各/一兩)　　　　大黃(一兩/五錢)
　右七味㕮咀與前五味和勻每服五錢水一盞半煎
　至一盞去柤温服取利為効未利則再服食前
牡蠣大黃湯
　治證同前
　　牡蠣　　　木香　　　大黃(煨已上/各等分)
　右㕮咀每服三錢水一盞半煎至七分春夏露溻一
　宿於雞鳴時空心服之冬月於煖處放一宿婦人重
　身者勿服此藥決利三兩行便勿服已上五方對證
　選用
和血通氣丸
　治證同前
　　人參(一兩/)　麥門冬(去心/二兩)大黃　　　黃芩(去腐/)
　　黃連(已上各/四兩)牽牛(一斤炒香取/頭末四兩)
　右六味為細末煉蜜和丸如豌豆大每服二三十丸
　食後温水送下尋常積熱之人隔三二日服此藥微
　利潤動永不生瘡腫如已早覺者服之亦得内消矣
地黃煎丸
　治臟腑有熱胷膈痰實血氣不和經絡祕濇多生瘡
　腫已患惡瘡毒腫大小便結濇
　　生地黄(新者十兩洗/水浸研如泥)黃連(五兩/)　黃芩(去腐/三兩)
　　枳殻(炒去/穰)　　　　大黃(已上各二/兩五錢)
　　人參(二兩/)
　右除地黃煎外並為細末再和地黃煎和搗入煉蜜
　丸如豌豆大每服五七十丸食後温水下素有熱之
　人日服百餘丸不發瘡瘍年髙氣弱之人亦宜常服
　清利胷膈明目
槐角煎丸
　治瘡瘍瘰癧疥癬赤腫等瘡
　　天麻　　　川芎　　　甘草　　　黃藥子
　　甘菊花　　人參(已上各/一兩)何首烏　　苦參(已上/各一)
　　(兩五/錢)　　　荆芥穗　　防風(已上各/二兩)槐角(并仁/另放)
　　皂角(不時者已上各四兩水一斗煑輭揉汁去柤/取仁熬成膏子其皂角取肉研入膏子為用)
　右除皂角膏外槐仁與諸藥為細末入膏内溲和煉
　蜜為丸如豌豆大每服五十丸食後竹葉湯下
皂角煎丸
　治風毒瘰癧
　　皂角(不蛀者三十錠炮黑干錠酥/炙十錠用水一斗煑汁為度)何首烏
　　𤣥參　　　薄荷葉(已上各/四兩)
　右為細末與前膏子同煉蜜為丸如豌豆大每服三
　四十丸食後温水送下
苦參散(出野人多効方/)
　治遍身瘡疥經年不效
　　苦參　　　蔓荆子　　何首烏　　荆芥穗
　　葳靈仙(已上各/等分)
　右為細末每服二錢食前酒調下日進三服忌發風
　物
苦參丸
　治證同前
　　山梔子仁　苦參　　　防風　　　𤣥參
　　獨活　　　枳實　　　甘菊花　　黃連(去鬚/)
　　黃芩　　　大黃(各等/分)
　右為細末煉蜜為丸如豌豆大每服五十丸茶酒任
　下食後服
肺風丸(今體治世方/)
　治面鼻風􁲒及皶􁀙
　　細辛　　　旋覆花　　羌活(已上各/一兩)晚蠶蛾(去/翅)
　　(足/)　　　　苦參(已上各/二兩)
　右為細末輭飯和丸如梧桐子大每服五十丸茶酒
　任下不拘時
連翹散
　治瘡瘍癤腫一切惡瘡疼痛煩渴大便溏泄虚熱不
　寧
　　連翹　　　山梔子　　甘草　　　防風(已上/各等)
　　(分/)
　右為麤末每服二錢水一盞煎至七分去柤温服不
　拘時候
竹葉黃茋湯(出總録一百三十一/)
　治諸癰疽發背煩渴及一切惡瘡發大渴者
　　淡竹葉(二兩/)黃茋　　　當歸　　　川芎
　　甘草　　　黃芩(去心/)　芍藥　　　人參
　　麥門冬(去心/)半夏(湯泡/)　石膏(已上各/三兩)生地黃(八/)
　　(兩/)
　右為麤末每服五錢水一盞半竹葉五片生薑五片
　煎至一盞去柤温服
枳殻丸(出總録/)
　治瘡疳熱癰腫瘰癧
　　枳殻(麩炒/去穰)　牽牛(炒取/頭末)　木香　　　青皮(已上/各一)
　　(兩/)　　　　甘草　　　大黃
　右為細末用皂角長一尺許者三枚約三兩炮焦槌
　碎以好酒煑輭挼取汁熬膏稠粘和前藥末為丸如
　梧桐子大每服三五十丸食後葱茶下日進二服
五香湯(出總錄/)
　治諸瘡毒氣入腹托裏
　　丁香　　　木香　　　沈香　　　乳香(已上/各一)
　　(兩/)　　　　麝香(三錢嘔者/去麝加)　　　　藿香(渴加/)
　　人參(已上各/一兩)
　右為細末每服三錢水一盞煎至六分去柤空心稍
　熱服總録聖惠千金外臺治諸瘡腫方中皆載此方
　大同小異大抵專治毒氣入腹煩悶氣不通者其餘
　熱渴昏昧口燥咽乾大便硬小便澀者未可興服
托裏黃茋湯(出總錄/)
　治諸瘡潰後膿多内虚
　　茯苓(去皮/)　人參　　　官桂(去白/)　逺志(去心/)
　　麥門冬(去心/)五味子(炮/)　黃茋　　　當歸(已上/各等)
　　(分/)
　右為麤末每服五錢水一盞半煎至一盞去柤温服
　食前
托裏茯苓湯
　　防風　　　桔梗　　　芍藥　　　五味子
　　川芎　　　甘草　　　麥門冬(去心/)桂(去皮/)
　　熟地黃(已上各/一兩)　　　　黃茋　　　茯苓(已上/各一)
　　(兩五/錢)
　右為末每服五錢水一盞半煎至一盞去柤温服
托裏當歸湯(大醫瘡科何氏五方/)
　　當歸　　　黃茋　　　人參　　　熟地黃
　　川芎　　　芍藥　　　甘草(炙/)　　柴胡(已上/各等)
　　(分/)
　右為麤末每服五錢水一盞煎至六分去柤食前温
　服
托裏散(出太醫瘡科成子玉方/)
　　川烏頭(炮/)　茯苓(已上各/三兩)乾薑(炮/)　　麻黃(去節/)
　　甘草(炙已上各/一兩五錢)　　　　杏仁(炒去/皮尖)　五味子
　　桂心(已上各/一兩)
　右為麤末每服五六錢水一盞半煎至一盞去柤食
　前温服
托裏𤣥參散(出總錄/)
　主托裏止渴解熱煩渴
　　𤣥參　　　人參　　　甘草(炙/)　　甘菊花
　右為細末每服三錢菉豆湯調下亦名内托散
内托散(洪氏方有芍藥總錄無芍藥亦名生肉芎藭炒/)
　治癰疽潰後内虚者或氣弱人初覺生瘡瘍亦可服
　内消宜詳細用之
　　當歸　　　芎藭　　　黃茋　　　厚朴(去皮/)
　　桔梗　　　防風　　　甘草(炙/)　　官桂(去皮/)
　　人參　　　白芷　　　芍藥(已上各/一兩)
　右為細末每服三錢温酒調下或木香湯亦可
内補散(聖惠六十一總録二百一十八無川芎/)
　　黃茋　　　麥門冬(去心/)川芎　　　當歸
　　茯苓(去皮/)　人參　　　五味子(已上各/一兩)逺志(去/)
　　(心/)　　　　甘草(炙/)　　桂心(已上各/五錢)
　右㕮咀每服五錢水一盞半生薑三片棗三枚煎八
　分温服無時
内塞散總(惠一百二十三萬全方中去附子/)
　治疳瘻不差諸瘡
　　附子(二箇/炮)　官桂(去皮/)　赤小豆　　甘草
　　黃茋　　　當歸　　　茯苓　　　防風
　　白芷　　　桔梗　　　川芎　　　人參
　　逺志(去心/)　厚朴(已上各/一兩)
　右為末每服二錢温酒調下空心日進二服
香粉散
　主托裏止痛解煩渴退虚熱
　　真菉豆粉(三兩/)　　　　南乳香(一兩/)
　右為細末每服三錢新水調下
止痛當歸湯(出總録一百三十/)
　治腦疽發背穿潰疼痛
　　當歸　　　黃茋　　　人參　　　官桂
　　芍藥　　　甘草(炙/)　　生地黃(已上各/一兩)
　右為麤末每服五錢水二盞半煎至一盞去柤温服
　日進三服
黃茋茯苓湯(出總録一百三十/)
　治諸瘡潰後托裏除虚熱
　　黃茋　　　白茯苓　　　官桂(去皮/)麥門冬
　　五味子　　川芎(已上各/一兩)
　右為麤末每服五錢生薑三片棗一枚水一盞半煎
　至一盞去柤温服食前日進三服
内補防風散
　　附子(二箇炮/去皮)　　　　　防風　　　茯苓
　　白芷　　　桔梗　　　川芎　　　當歸
　　人參　　　甘草(炙/)　　逺志　　　官桂(去皮/)
　　黃茋(已上各/一兩)厚朴(二兩生/薑汁製)赤小豆(半升酒/浸一宿)
　右為細末每服三錢温酒調下
伏梁丸(出養生必用方/)
　治環臍腫痛腸胃瘡疽
　　厚朴(生薑/汁製)　茯苓　　　枳殻(麩炒/去穰)　白术
　　京三稜(炮/)　半夏(湯洗/七次)　人參(已上各/一兩)
　右為細末麵糊為丸如小豆大每服二十丸食前米
　飲湯下
温經丸(出前方/)
　治陷脈瘻
　　厚朴(生薑/汁製)　官桂(去皮/)　白术　　　甘草(炙/)
　　乾薑(炮/)　　木香(已上各/一兩)附子(二兩醋浸炮淬/一天去皮臍)
　右為細末煉蜜和丸如梧桐子大每服三十丸食後
　飲湯下
木香溻腫湯
　治諸瘡疽始發腫焮增長熱痛
　　木香　　　犀角　　　大黃　　　梔子仁
　　升麻　　　黃芩　　　黃連　　　射干
　　黃蘖　　　白蘝　　　甘草(炙/)　　􁥜硝
　　紫檀　　　羚羊角(已上各/一兩)
　右㕮咀入生地黃汁五合如無只用生乾地黃五兩
　剉碎和勻每用藥五兩水一斗煎至七升入麝香五
　錢淨帛蘸藥熱溻腫上日兩三度冷即再換
升麻溻腫湯
　　升麻　　　黃茋　　　防風　　　川芎
　　生地黃　　　細辛(已上各/等分)
　右㕮咀用藥二兩水三升煎十沸稍熱淋内消如神
猪蹄湯(出聖惠方/)
　　升麻　　　　甘草　　　芍藥　　　蒴藋(已/上)
　　(各等/分)
　右㕮咀毎用藥四兩水一斗猪蹄一對煑蹄輭取出
　次下藥再煎十沸帛蘸淋溻之
甘草大豆湯(出聖惠方/)
　治外隂蝕下疳痷瘡腫病
　　甘草(三兩/)　赤皮葱(三莖/)大豆(一合/)
　右用水三升煑豆熟為度用槐條一握同煑取清汁
　熱淋浴冷即再温浸三二時為度大効
溻腫湯
　　芍藥　　　黃芩(去黑/心)　丹參　　　白蘝(已上/各等)
　　(分/)
　右㕮咀用藥五錢水一升煎十沸帛蘸頻溻之
洗毒湯
　　苦參　　　防風　　　甘草(炙/)　　露蜂房(已/上)
　　(各等/分)
　右㕮咀水煑濃汁洗瘡腫
浴毒湯(出拾遺衛生方/)
　治小腸風隂瘡癢痛
　　木通　　　藁本　　　枳殻　　　管仲
　　白芷　　　荆芥　　　甘松　　　薄荷(已上/各等)
　　(分/)
　右㕮咀用藥二兩水五升入芒硝半兩煎至三升熱
　洗浴瘡
何首烏散(出秘寳生方/)
　治遍身瘡腫癢痛
　　防風　　　苦參　　　何首烏　　薄荷(已上/各等)
　　(分/)
　右為麤末每用藥半兩水酒各一半共用一斗六升
　煎十沸熱洗便於避風處睡一覺其痛甚者二日全
　愈
八仙散(出衛生方/)
　治遊風腫癢疥癬瘡或因洗頭遊風瘙癢生痛
　　細辛　　　荆芥　　　白芷　　　川芎
　　防風　　　黃芩　　　甘草　　　地骨皮(已/上)
　　(各等/分)
　右為麤末毎用藥二兩水二碗煎十沸去柤熱淋溻
　患處
消毒湯
　治百雜瘡腫悉能内消
　　獨活　　　防風　　　細辛　　　藁本
　　川芎　　　枸杞子　　荆芥　　　漏蘆
　　大黃　　　黃芩(去腐/)　官桂　　　苦參
　　葳靈仙　　丹參　　　黃茋　　　當歸
　　芍藥　　　茯苓　　　黃連　　　無心草
　　黃蘖　　　麻黃　　　葛根　　　蒴藋
　　菊花　　　杜仲　　　地骨皮　　秦皮
　　􁤫草　　　甘草　　　甘松　　　藿香
　　白芷　　　露蜂房　　升麻　　　零陵香(已/上)
　　(各一/兩)　　　蒼术(三兩/)　􁥜硝(五兩/)　菖蒲(八兩/)
　右為麤末每用藥半兩水二升葱三莖槐柳枝各一
　握同煎十餘沸去柤熱淋洗浴此藥用之如神
熨風散(出玉子手中箱集/)
　　羌活　　　防風　　　白芷　　　當歸
　　芍藥　　　細辛　　　芫花　　　吳茱萸
　　官桂(已上各/等分)
　右為麤末作二劑赤皮葱連鬚細切半斤同釅醋拌
　勻炒令極熱帛裹於瘡上熨之稍冷即換藥熨之上
　下痛止而已
應痛丸
　治走注疼痛疑是附骨疽者
　　蒼术(去皮/)　當歸　　　草烏頭(炮/)　黑牽牛(已/上)
　　(各一/兩)
　右為細末用醋糊為丸如小豆大每服三十丸空心
　醋湯送下
黃茋丸
　治腎臟風虚攻注手足頭面麻痺痛癢或生疥癬腫
　焮
　　黃茋　　　烏藥　　　茴香(炒/)　　地龍(去土/)
　　川椒(去/)　　防風　　　川梀子(炒/)　赤小豆
　　白蒺藜(去刺/)海桐皮　　葳靈仙　　陳皮(已上/各等)
　　(分/)
　右為細末酒糊為丸如梧桐子大每服三十丸空心
　温酒送下
梔子仁湯(出普濟生靈方/)
　治時氣頭面赤腫
　　鬱金　　　枳殻(去穰/)　升麻　　　梔子仁
　　牛蒡子　　大黃(已上各/一兩)
　右為細末每服三錢蜜水調下
葛根牛蒡子湯
　治時毒大頭病是也
　　葛根　　　管仲　　　甘草　　　鹽䜴
　　牛蒡子(各一/兩)
　右為細末每服三錢用水調下此疾近代患者傳染
　多致夭枉治之者少得方法只云太熱必然殊不知
　亦有虚實表裏治之者詳其汗下吐不同大抵與傷
　寒頗類其中亦有可鍼鎌砭射出血者亦有久而敗
　爛出膿者其間變異百端不可不慎所宜時疾也
通氣散
　治時氣頭面赤腫或咽喉閉塞不通用之取嚏噴七
　八遍洩出其毒則差若看病之人用此藥必不傳染
　　𤣥胡(一兩/五錢)　猪牙皂角　川芎(已上各/一兩)藜蘆(五錢/)
　　躑躅花(二錢/五分)
　右為細末每用紙撚子蘸一米許絍於鼻中取嚏為
　効
白丁香散
　治婦人吹妳初覺身熱頭痛寒熱及胷乳腫硬是其
　候也服之能令下其乳汁通其血脈立能自消矣
　　白丁香(真者/)
　右為細末每服二錢酒調服腫硬立消甚者不過三
　服
金銀花散
　治發背惡瘡托裏止痛排膿
　　金銀(四兩無花用苗/葉嫩莖代之)　甘草(一兩/)
　右為麤末分為二服酒水各一盞同煎至一盞去柤
　温服無時
皂蛤散
　治婦人因露風邪氣外客於乳内始為吹妳積久不
　消以為妳癰此藥導其汁散其風邪汗出其病自然
　痊愈矣
　　皂角(不蛀者/燒存性)真蛤粉(已上各/等分)
　右為細末每服二錢温酒調下不拘時候
十香膏
　治五發惡瘡結核瘰癧疳瘻疽痔
　　沈香　　　麝香(已上各/一錢)木香　　　丁香
　　乳香　　　甘松　　　白芷　　　安息香
　　藿香　　　零陵香(各五錢同/為細末)　　　當歸
　　川芎　　　黃茋　　　木通　　　芍藥
　　細辛　　　升麻　　　白蘝　　　獨活
　　川椒　　　藁本　　　菖蒲　　　厚朴
　　木鱉子　　官桂　　　商陸根(各二兩/剉碎)
　　桃仁　　　杏仁　　　栢子仁　　松子仁(各/五)
　　(錢/)　　　　槐枝　　　桑枝　　　柳枝
　　松枝(各二/兩剉)　没藥　　　輕粉　　　雄黃
　　硃砂　　　雲母石　　生犀角　　亂髪灰
　　白礬灰(各二兩另/研如粉)　　　真酥　　　猪脂
　　羊腎脂(各二/兩)黃丹(一斤/)　清芝蔴油(三斤/)
　右先於木炭火煉油香熟下一十六味剉碎藥并四
　枝四仁熬至紫黑色出火濾去柤入脂酥煎十餘沸
　再以新綿濾過油澄清拭鐺令淨再入火上煎油沸
　下丹用濕柳枝作箄子不住攪熬一日滴在水中成
　珠不散則成也離火入十味藥末攪勻再上火入雲
　母等粉八味輕煎令沸出火不住攪一食時於磁盒
　内密封収每用量瘡口大小緋帛上攤貼之腸胃癰
　疽可作丸如梧桐子大每服七丸空心温酒送下
犀角膏
　　當歸　　　川芎　　　黃茋　　　白芷
　　白蘝　　　杏仁　　　木鱉子　　官桂
　　乳香　　　没藥(已上各/一兩)亂髪灰(五錢/)黃丹(二斤/)
　　清油(五斤/)
　右前八味細剉於油内先浸一宿於木炭火上熬至
　白芷杏仁焦濾去柤澄清再煎油沸下丹以濕柳木
　箄子不住攪旋滴藥在水中如珠不散出火候一時
　辰下乳香没藥并髪灰攪勻於磁盒内収依常法攤
　用之
乳香膏
　治一切惡瘡打撲走注疼痛
　　乳香(研/)　　珠子瀝青　白蠟(已上各/五錢)白膠香(二/)
　　(兩/)　　　　杏子油(一斤/)
　右將瀝青於木炭火上先溶開下白膠香黃蠟化開
　入油攪勻以綿濾去柤於井花水中持拔白色如銀
　再溶入乳香在内拔白色收磁盒内依常法攤用之
白龍膏
　治頭面五發惡瘡及燒湯凍破潰爛止痛生肌清血
　脈消毒散腫通氣脈如神至可無瘢痕
　　輕粉(五錢/另研)　白薇　　　白芷　　　白蘝
　　黃茋　　　商陸根　　柳白皮　　桑白皮(已/上)
　　(各一/兩)　　　乳香(二兩/另研)　定粉(另研/)　黃蠟(已上/各八)
　　(兩/)　　　　杏子油(一斤如無/用芝蔴油)
　右七味剉油内揉浸三日於木炭火上煎令白芷黃
　色濾去柤於油中下黃蠟乳香後溶開出火再濾候
　微冷下輕粉定粉急攪至冷磁盒内收貯每用緋絹
　上攤用之
消毒膏
　　當歸　　　黃茋　　　川芎　　　杏仁
　　白芷　　　白蘝　　　零陵香　　槐白皮
　　柳枝(嫩者/)　木鱉子(用仁/)甘松(已上各/五錢剉)乳香
　　没藥(已上各/三錢)輕粉(一錢/)　硃砂　　　朱紅(已上/各五)
　　(分/)　　　　麝香(一分/)　黃丹(炒紫/色)　黃蠟(已上/各八)
　　(兩/)　　　　芝麻油(一斤/)
天麻膏
　治疥癬赤秃手足癬皮剝起瘑瘙疳瘡侵蝕痛膿汁
　浸淫滋蔓經久不差者
　　草烏頭　　釣苓根　　木鱉子(用仁/)天麻
　　藜蘆　　　川芎　　　狼毒(已上各/五錢)輕粉
　　粉霜(已上各二/分另研)　　　　臘猪脂(二兩/)黃蠟(六兩/)
　　油(一斤/)
　右前七味細剉如麻豆大於油内煎至黑紫色令冷
　濾去柤上火入黃蠟猪脂溶開再用重綿濾過入輕
　粉粉霜攪凝磁盒内収貯用以塗摩之大効
善應膏(出六京寳梵院明昌六年聞進方/)
　　當歸　　　白芨　　　官桂　　　白蘝
　　白芷　　　杏仁　　　木鱉子仁(已上各/一兩剉)
　　乳香　　　没藥(已上各/五錢研)黃丹(二斤/)　芝蔴油(五/)
　　(斤/)
　右先將油煎剉藥令白芷焦黃濾去柤再煎油沸下
　丹用濕柳箄子不住手攪滴在水成珠子住火入乳
　香没藥攪勻以磁盒内收貯毎用以常法攤用之
靈應膏(出總錄/)
　治五發惡瘡瘰癧結核乳癰
　　白麥飯石(燒醋淬/七次)　　　白蘝(已上各/五兩)鹿角(十兩/燒存)
　　(性/)
　右為細末每用釅醋中熬如膏厚塗於上中心留一
　竅以出其毒以故舊輭布攤之貼未成膿者貼即自
　消已成膿者便潰惡肉疾出新肉早生効不必具陳
　用之如神
翠玉膏
　治輭癤膿水逼流愈後復發
　　明瀝青(四兩/)銅碌(二兩/)　芝蔴油(三錢/)䝋猪膽(三/)
　　(箇/)
　右先於炭火上溶開瀝青入油令沸下膽汁攪勻入
　水中用手摶搦磁盒内收貯用於緋光帛上量瘡大
　小攤貼之不須再換一上便痊可自落為度
追毒散(太醫成子玉方/)
　治一切惡瘡膿水不快者
　　五靈脂　　川烏頭(炮/)　白乾薑(炮已上/各一兩)
　　全蝎(五錢/)
　右為細末用少許摻瘡口中深者紙撚蘸藥絍入瘡
　口内以膏貼之或水浸蒸餅令浸透搦去水和藥令
　勻撚作錠子每用絍入瘡中亦名追毒錠子
迴瘡錠子
　治丁瘡大効
　　草烏頭(一兩/)蟾酥(七粳/許)　巴豆(七箇/去皮)　麝香(一字/)
　右為細末麵糊和就撚作錠子如有惡瘡透丁不痛
　無血者用鍼深刺到痛處有血用此錠子絍之上用
　膏貼之丁瘡四畔絍之其丁三二日自然抜出此藥
　最當𦂳用
射膿丸
　治諸瘡癤膿水已成即當鍼開決出陳臭惡瘀則其
　治也若其惡瘀不出欲鍼石須當開發用此藥以射
　出其膿也
　　白礬灰(一錢/)砒霜(五分/)　黃丹(一字/)
　右為末麵糊為丸撚作錠子每用粘瘡頭欲出處以
　膏貼之自潰
替鍼丸(出保生信効方/)
　治證同前
　　陳壊米末(一錢/)　　　　□砂(五分/)　雄雀糞(真/者)
　　(二十/一枚)
　右為細末粳米粥丸如粳米様每用一丸粘在瘡頭
　上以膏貼之
治瘰癧并馬老䑕瘡
　　銅碌　　　斑猫　　　砒霜(已上各/五分)
　右為細末醋糊為丸如鼠糞大每用時一錠子作三
　丸納於瘡口上以膏貼之如無瘡口乾摻之亦妙
翠霞散
　治百雜惡瘡去毒去肌
　　滑石(一兩/)　銅碌(五錢/)　輕粉(二錢/)　片腦
　　麝香(已上各/三分)粉霜(一字/)
　右為細末每蘸藥絍於瘡口内以膏貼之或滑石二
　兩名二聖散量其淺深輕重用之
搜膿散
　治年深不較惡瘡
　　白芷(一兩/)　芎藭(二兩/)　白芍藥(三兩/)輕粉(三錢/)
　右為細末毎用乾摻瘡口上瘡口深者絍之
引膿散
　治證同前
　　狼毒　　　釣苓根　　無心草根　白丁香(已/上)
　　(各五/錢)　　　麝香(一字/)
　右為細末如前法用治之
乳香散
　治證同前
　　白乾薑　　苦丁香　　草烏頭(已上各/五錢)
　　釣苓根　　狼毒　　　乳香(已上各/一兩)
　右為細末每用乾摻之或唾調作錠子絍入瘡内
釣苓散(陳官寳方/)
　治證同前
　　井鹽(一兩/)　無心草　　乾薑(已上各/二兩)釣苓根(三/)
　　(兩/)
　右為細末每用乾摻之或唾調少許塗在膏上就貼
　之
截疳散
　治年深疳瘻瘡大效
　　蜜陀僧　　白蘝　　　白芨　　　黃丹(已上/各一)
　　(兩/)　　　　黃連(五錢/)　輕粉(一錢/)　腦子
　　麝香(已上各/五分)
　右前四味為細末後四味另研極細和勻為散每用
　或摻或絍瘡口中以膏貼之
抵聖散
　治耳中膿經年不愈及驢涎馬汗攻焮瘡瘍骨疳疳
　瘻等瘡
　　白礬灰(一兩/)烏魚骨(三錢/)乳香(二錢/)　乾胭脂
　　輕粉(已上各/一錢)麝香(五分/)
　右為細末或摻或絍以膏貼之如有耳膿者用一字
　絍耳中
青金錠子
　治諸惡瘡膿出不快者及多年疳瘻瘡愈而復發
　　白丁香　　銅青　　　□砂　　　粉霜
　　輕粉(已上各/五分)麝香　　　龍腦(已上各/一字)
　右為細末麵糊為丸撚作錠子每用絍入瘡口中膿
　水出快
白龍散
　主生肌止痛及耳中卒然大痛
　　寒水石(四兩燒/半白研)　　　　烏賊魚骨(研/)滑石(已上/各一)
　　(兩/研)　　　　鵬砂(五錢/)　輕粉(一錢/)
　右為細末毎用乾摻耳中痛者油調如糊滴絍於耳
　中痛立止
桃紅散
　主斂瘡生肌肉定血僻風邪
　　滑石(四兩/)　寒水石(燒二/兩)小豆粉(一兩/)乳香
　　輕粉(已上各/一錢)
　右為細末毎用乾摻血不止者和燈草貼瘡口上以
　帛封之
檳榔散
　治久患惡瘡肌肉遲生
　　木香　　　黃連　　　檳榔(已上各/等分)
　右為細末毎用乾摻之
金黃散
　主消腫散毒生肌止痛
　　黃連　　　大黃　　　黃茋　　　黃芩
　　黃蘖　　　鬱金(已上各/一錢)甘草(五錢/)　龍腦(五分/另研)
　右為細末入龍腦研勻若治濕毒丹腫新水調掃赤
　上或蜜水調如稀糊用小紙花子貼之或小油調掃
　如久不差熱毒瘡赤乾摻或水調塗亦佳
生肌散
　主斂瘡大効
　　寒水石(燒/)　滑石(已上各/二兩)龍骨　　　烏魚骨(已/上)
　　(各一/兩)　　　蜜陀僧　　枯白礬　　乾胭脂
　　定粉(已上各/五錢)
　右為細末用藥乾摻瘡口上
水澄膏
　治熱毒腫痛大効
　　大黃　　　黃蘖　　　鬱金　　　天南星
　　白芨　　　􁥜硝　　　黃蜀葵花(已上/一兩)
　右為細末每用新水一盞半藥末二錢攪調勻候澄
　底者去浮水以紙花子攤於腫焮處貼之如急燥津
　唾潤之此藥治熱毒赤腫神効如皮膚白色者勿用
　之
拔毒散
　治熱毒丹腫遊走不定
　　寒水石(生用/)石膏(生用已上/各四兩)　　　　黃蘖
　　甘草(已上各/一兩)
　右為細末每用新水調掃之或油調塗之或紙花子
　小貼亦妙涼水潤之
金露散(出普濟生靈方/)
　治時氣熱毒
　　寒水石(生用一/兩五錢)　　　　黃蘖(一兩/)　白芨
　　白蘞　　　雄黃(已上各二/錢五分)
　右為細末無根水調以紙花子貼或掃亦妙
消毒散
　治諸惡瘡生肌止痛消毒散腫
　　滑石(一斤/)　黃蘖(二兩/)　黃丹(一兩/)　乳香(五錢/)
　　輕粉(三錢/)
　右為細末每用乾摻或燒湯及下注膁瘡風濕疥癬
　等瘡油調塗之
大檳榔散(成子玉方/)
　治乾濕疥癬
　　硫黃　　　黑狗脊(已上各/五錢)　　　　輕粉(一錢/)
　　紅娘子　　大檳榔(已上各/一兩)
　右為細末每用藥末半錢於手掌中臨卧時油調如
　糊兩手搓摩極熱鼻内聞之及摩擦疥上隔日再用
　甚者不過三上必驗
天麻散
　治白秃甜瘡及風毒疥癬
　　藜蘆　　　天麻　　　狼毒　　　白芷
　　􁤫草　　　釣苓根　　草烏頭　　管仲
　　細辛(已上各/五錢)雄黃(二錢/)　輕粉(一錢/)
　右為細末每用樂半兩紙一重綿裹油三兩浸三日
　外蘸紙擦患處如稍乾添油一兩添至三兩換藥其
　効如神
決効散
　治風癢頭瘡
　　管仲(三兩/)　白芷(一兩/)
　右為細末油調塗之
水銀膏
　治瘑瘡疥癬無名惡瘡但是手足瘡疥浸淫多汁久
　而蟲生塗之神効
　　䕡茹(剉/)　　黃蠟(已上各/一兩)黃連(剉/)　　蛇床(微炒/)
　　白礬(枯/)　　水銀(已上各/一兩)
　右用臘猪脂七兩熬開下三件剉藥煑至焦紫色去
　柤再入黃蠟溶開出火稍凝下水銀礬石攪至勻每
　用塗摩
平肌散
　治諸瘡久不斂者
　　蜜陀僧　　花蘂石(二味同/煅赤色)　　　　白龍骨(已/上)
　　(各一/兩)　　　黃丹　　　乳香(研/)　　黃連(已上/各二)
　　(錢五/分)　　　輕粉(一錢/)
　右為細末入乳香輕粉黃丹同研令勻每用乾摻之
神黃散
　治一切熱腫攻焮疼痛
　　黃蘖末(一斤/)黃丹(二兩炒/紫色)雄黃(一兩/另研)
　右同研勻每用新水調如糊敷掃以小紙花貼稍乾
　以蜜水潤之
摶金散
　治下疳蝕臭爛腫痛
　　白礬(與蜜陀僧同為末相和/於砂鍋内火上炮汁盡)　　　　蜜陀僧(已/上)
　　(各五/錢)　　　白堊(二錢/)　黃丹　　　輕粉(已上/各一)
　　(錢/)　　　　乳香(五分/)　麝香(一字/)
　右為細末先須另用槐枝葱白鹽甘草熬湯淋溻洗
　一二時淹乾摻上項藥每用藥先須洗浴然後摻藥
　甚者三四次差
金傷散
　治刀鎌斧傷僻風止痛生肌
　　白芨(三兩/)　陳石灰(風化/)桑白皮　　黃丹(已上/各二)
　　(兩/)　　　　白附子　　天南星　　龍骨(已上/各一)
　　(兩/)
　右為細末每用乾貼之
完肌散
　治證同前
　　蜜陀僧　　桑白皮(新者/)龍骨(已上各/四兩)陳石灰(二/)
　　(兩/)　　　　黃丹(五錢/)　麝香(一錢/另研)
　右為細末乾摻之
定血散
　治證同前
　　黃丹(一兩/)　烏魚骨　　白礬灰　　龍骨(已上/各二)
　　(兩/)　　　　蜜陀僧(半斤/)桑白皮(一斤/)
　右為細末每用乾摻定血如神
碧霞錠子(太醫陳宫寳方/)
　治惡瘡透不覺疼痛
　　銅碌(一兩/)　□砂(二錢/)　蟾酥(一錢/)
　右為細末輭米飯一處擦勻撚作錠子粳米様每用
　鍼刺之不覺痛者但有血出絍一錠子在内以膏貼
　之或作散以紙撚蘸絍之亦可臨證看如何宜合用
　度
漏蘆湯
　治婦人吹妳初覺
　　漏蘆　　　練實　　　大黃　　　黃芩
　　芍藥　　　甘草(已上各/五錢)
　右為麤末每服三錢水一盞半燈草三十莖同煎至
　一盞去柤温服無時
玉粉散(出蘇沈螵方/)
　治隂瘡浸淫不止
　　白礬灰　　定粉(已上各/等分)
　右研細末先洗浴淨淹乾敷摻之
香礬散
　治小兒斷臍之後不乾及膿出耳中
　　枯礬(五錢/)　龍骨　　　黃丹(已上各/一錢)麝香(少許/研)
　右為細末每用乾摻之
紫金散
　治瘰癧久不差者
　　枯礬(五錢/)　砒霜(一錢/)　石膽(五分/)
　右為細末入黃丹二錢每用絍入瘡口内以膏貼之
　如未破者灸一兩炷用津唾旋調一豆許安瘡上以
　膏貼之去根自平復
通耳丹(盧仝寳傳/)
　治耳聾
　　桑螵蛸　　安息香　　阿魏(已上各一/錢五分)
　　硃砂(五分/)　萆蔴子仁　大蒜　　　巴豆仁(已/上)
　　(各七/箇)
　右為細末入二仁與蒜同研爛為丸如棗様每用一
　丸綿裹内耳中如覺微痛即取出親驗方
菖蒲錠子(一名菖蒲散/)
　治耳中卒痛
　　菖蒲　　　附子(炮去皮臍已/上各二兩)
　右為細末每用油調滴耳内立効
寸金錠子(太醫成子寳方/)
　治療痔疾
　　藤黃　　　雄黃　　　雌黃　　　硫黃
　　輕粉　　　粉霜　　　麝香　　　砒霜
　　黃丹(已上各/一錢)牡蠣粉　　紅藤根　　乾漆(已上/各五)
　　(分/)
　右為細末研勻燒陳米飯和搗為丸如棗核大每用
　一丸内肛門中深二寸許放令定用新磚毬子二個
　炭火燒赤釅醋中蘸過綿裹一箇於肛門上熨之冷
　即換上下次之來日大便下臭敗惡物除根也
薰痔散
　　葳靈仙(三兩/)
　右用水一斗半煎至七八沸去火就盆上坐令氣薰
　之候通手淋溻冷即再煖
通靈丸
　治耳聾
　　松脂(五錢/)　巴豆(二十四箇/去皮研)
　右先將松脂溶開入巴豆末熬成膏丸如白豆大綿
　裹一丸塞耳中覺痛取出赤水為効
三神丸
　治僧道痔疾因讀養生必効方見乾義傳僧覺海少
　年患痔疾其行業比氷霜緣此飽食久坐知痔疾者
　不必酒色過度矣故素問云因而飽食筋脈橫解腸
　澼為痔治之故不同也
　　枳殻(炒去/穰)　皂角(燒存/性)　五倍子(已上各/等分)
　右為細末煉蜜為丸如梧桐子大每服三二十丸温
　水食前服養生必効方中三味皆單用一味為方今
　增為一方其効如神
玉芝飲子
　治膈熱口舌生瘡咽喉腫痛
　　甘草(炙三/兩)　藿香葉　　石膏(水飛/)　山梔子仁
　　(已上各/一兩)
　右為細末每服一錢新水調下
平和飲子(出顱顋經中/)
　治小兒瘡疹
　　人參　　　白术　　　茯苓　　　甘草
　　升麻(已上各/等分)
　右為細末每服一二錢水煎去柤温細細飲之量嵗
　大小虚實以意詳之此藥治諸瘡疼煩渴不寧者皆
　可服之惟小兒瘡疹尤佳
𤣥參丸(出僧居泰傳/)
　治口瘡連年不愈者
　　天門冬(去心/)麥門冬(去心/)𤣥參(已上各/等分)
　右為細末煉蜜為丸如彈子大每服一丸噙化
犀角散
　治口舌生瘡咽喉腫痛毒時氣
　　升麻　　　桔梗　　　甘草(炙已上/各一兩)牛蒡子(炒/四)
　　(兩/)
　右為細末每服三錢水一盞入竹葉五七片煎至七
　分去柤細細熱飲温即嚥之其柤熱掃項腫上
防風散
　治破傷瘡瘍風邪或身體疼痛風邪攻注攣急及皮
　膚瘙癢麻木不仁頭昏悶牙闗𦂳欲成破傷風者
　　防風(一兩/)　藁本　　　羌活　　　地骨皮
　　荆芥穗(已上各/五錢)
　右為細末每服三錢温酒調下
烏金散
　治疳瘻惡瘡
　　麝香　　　蟾酥(已上各/一字)粉霜　　　□砂
　　輕粉(已上各/一錢)銅碌　　　砒霜　　　白乾薑
　　草頭烏　　天南星　　舶上硫黃(已上各/五錢)
　右為細末紙撚絍之或湯浸蒸餅和為錠子絍瘡口
　内上以膏貼之
　　劉守真瘡論
素問云痛癢瘡瘍癰腫疽疹瘤氣結核拂鬱甚者皆熱
五臟不和九竅不通六腑不和留結為癰近於火氣微
熱則癢熱甚則痛附近則灼而為瘡皆火之用也人之
瘡腫因内熱外虚所生也為風濕之所乘則生瘡腫然
肺主氣候於皮毛脾主肌肉氣虚則膚腠開為風濕所
乘脾氣温而内熱即生瘡也腫者由寒熱毒氣客於經
絡使血澀而不通壅結成腫風邪不作即無頭無根寒
血相摶作者即有頭有根壅盛則為膿赤根腫則風氣
流潰也瘡以痛癢痛則為實癢則為虚非虚為寒也正
謂熱之微甚也癢則美疾也故火旺於夏而萬物蕃鮮
榮美也灸之以火漬之以湯而其癢轉甚者微熱之所
使也癢去者謂熱令皮膚縱緩腠理開通陽氣得泄熱
散而去或夏熱皮膚癢而以冷水沃之其癢不去謂寒
收斂腠理閉密陽氣鬱結不能散怫熱内作故也瘡瘍
皆為火熱而反腐出膿水者猶穀肉菓菜熱極則腐爛
而潰為汚水也潰而腐爛者水之化也癰淺而大疽深
而惡熱勝血則為癰膿也瘍有頭小瘡也疹浮而小癮
疹也瘤氣赤瘤丹熛熱勝氣火之色也
没藥膏
　治一切癰疽發背瘡癤傷折蹊跌壊膿生肌止痛又
　貼灸瘡極妙
　　麒麟竭　　明乳香　　没藥(已上各/一分研)當歸(去蘆/)
　　木鱉子仁(研/)杏仁(已上各/五錢)油頭髪(二兩/)黃丹(六兩/)
　右先用油一斤石器内或砂鍋内露天底煉油令熟
　先下木鱉子當歸杏仁頭髪慢火熬黃焦油耗五分
　離火用綿濾柤不用再入鍋下黃丹以新柳箆子十
　條旋換攪不住手候黑色滴在水中成珠子硬輭得
　所取下火入三味研藥再攪勻磁盒内盛放地上以
　盆合一宿出火毒用時或帛上或紙上一日一換
必効散
　治久患瘰癧不効服此藥取効如神
　　南鵬砂(二錢/五分)輕粉(一錢/)　麝香(五分/)　斑猫(四十/箇去)
　　(頭/翅)　　　　巴豆(五箇去/皮心膜)白檳榔(一箇/)
　右同勻極細取雞子清二箇去黃調藥勻却傾在雞
　子殻内濕紙數重糊定無令透氣坐飯甑内與飯一
　處蒸飯熟取藥曝乾研極細末用時相度虚實虚人
　每服半錢實人每服一錢並用炒生薑酒下五更初
　服藥至平明取下惡物如覺小腹内疼痛便用萆麻
　子燒灰入没藥等分同研細用茶調下一錢便入大
　腸其取下惡物如爛肉老鼠及新成卵内雀兒是効
　婦人有胎不可服
烏金散
　治癰癤腫硬無頭不變色者
　　米粉(四兩/)　葱白(一兩/細切)
　右同炒黑色杵為細末每用看多少醋調攤紙上貼
　病處一伏時換一次消為度
抵聖丸
　治男子婦人頭面手足虚腫
　　苦葶􁊗(不拘多少於火/上隔紙炒過)
　右杵為細末棗肉為丸如小豆大每服十丸煎麻子
　湯下食前日進三服五七日小便多腫消為効如喘
　嗽煎桑白皮湯下忌生冷醋滑物及鹽須另丸一等
　小丸兒與小兒服看大小加減與服煎棗肉湯下
應効散
　治氣瘻疳瘡多年不愈者
　　地骨皮(不以多少冬月自/取只要皮隂乾)
　右杵為細末每用紙撚蘸絍瘡口内頻用自然生肉
　更用米飲調二錢無時日進三服又名托裏散
白金散
　治風攻注毒遍身及手足生熱瘡疼痛有黃水出者
　　桂府滑石
　右為細末先用虎杖甘草豌豆各等分約半兩許二
　碗水煎上項三味至一碗去柤微熱淋洗瘡水冷拭
　乾上摻滑石末令通便睡至明決愈
如聖散
　治渾身瘙癢抓之成瘡及癮疹之類
　　蠶沙(一升/)
　右用水二斗煎至一斗濾去柤夜卧避風處淋洗水
　冷即拭乾便睡
天蛾散
　治刀斧傷止血定痛生肌
　　晚蠶蛾(不以/多少)
　右為細末每用藥貼於瘡口上用綿裹不須再動一
　上便可
必効散
　治蜘蛛咬着疼痛
　　鹽豉(炒乾/)
　右為細末每用油調塗之必効
蛤粉散
　治湯火燒燙瘡
　　蛤蠣(燒赤/放冷)
　右研如粉每用油調塗之日三次
治小兒丹瘤
　　木鱉子(新者/去殻)
　右研如泥淡醋調塗之一日三五次便効
治小兒疳口瘡
　　天南星(一箇/去皮)
　右為末好醋調堆在紙上男左女右貼在脚心底以
　帛繫定三日外取了以温水洗盡脚下藥
治破傷風(并洗頭風藥/)
　　麻黃(一錢/去節)　蝎稍(二錢/五分)　蠻薑　　　草頭烏
　　黑附子(炮去/皮)白附子　　天麻　　　烏稍蛇(好/酒)
　　(浸一二夜去骨/火上炙黃色)　　　　川芎(已上各/五錢)
　右為細末每服一錢熱下日進三五服重者三五日
　必効此證只宜早治但邪氣入臟則難治治有四死
　證不可治一頭面青黑色二額上有汗珠不流三眼
　小目瞪四身上汗出如油
烏龍丸
　治遍身風瘡瘙癢疥癬等疾服之消風散熱利膈化
　痰唾治肺氣不和此藥推陳致新去腸垢治證甚多
　要能用度
　　皂角(肥者不以多少炙刮去皮弦搗碎甜水/揉取濃汁去柤銀石器内熬成膏用)
　　黑牽牛(不以多少微炒令/香熟碾取頭末)
　右將藥末與皂角膏和丸如梧桐子大每服三五十
　丸氣虚者一二十丸食後温水送下無病氣人一兩
　箇月頓一服取利三五行不傷正氣身體輕健肌膚
　光澤永無痰疹癬之疾
紫參丸
　治熱毒瘰癧腫毒未成者内消已潰者行膿止痛散
　腫毒
　　麝香(另研/)　膩粉(已上各/三錢)紫參　　　苦參(已上/各一)
　　(兩/)　　　　丹參(一兩/五錢)　連翹(一兩/)　滑石(二兩/五錢)
　右為末别用𤣥參一斤搗碎以酒三椀浸三日揉取
　汁去柤用皂角子三百箇煨熟為末用𤣥參酒熬皂
　角子末成膏和前藥丸如梧桐子大每服一丸以黃
　茋湯一日加一丸至患人嵗數即住如四十則二十
　每日減一丸其瘡自乾已結者内消也服此藥大有
　神効
萬靈丸
　治背腦疽并一切惡瘡初覺一二日
　　硃砂　　　血竭　　　蓮蘂(已上各/等分)麝香(少許/)
　右為細末酒糊為丸如黃米大每服七丸温酒送下
　瘡在上食後在下食前不過二服即効
治眼
　治昏澀退翳膜
　　川椒(四兩去子/合者不用)　　　　甘菊花(二兩/五錢)熟乾地黃
　　(二兩酒浸/九蒸一碗)
　右為細末煉蜜為丸如梧桐子大每服三十丸食後
　細嚼新析米十餘粒送下
治吹妳方(田仲寛方/)
　治吹妳及一切惡瘡初覺一二日立効
　　生薑(一兩/去皮)　大黃　　　甘草(已上各/五錢)苽蔞(一箇/去皮)
　右共搗作一塊以水半椀同煎至七分濾去柤入没
　藥乳香末共二錢半通作一服
治痔瘡
　　雄黃(五分/細研)　五靈脂(去石燒/過斷煙)　　　　五倍子(炮/過)
　　(已上各/一錢)　　没藥(二錢五分/明淨者)　　　　白礬(半飛/半生)
　右為細末研令極細用紙花子貼瘡口上
洗痔
　　防風　　　當歸　　　川芎(已上各/等分)
　右三味剉細煎水去柤令熱温淋洗瘡用輭帛印乾
　傅前藥
寸金丹
　二名返魂丹三名再生丸四名追命丹五名延壽丸
　六名來甦丸七名知命丸八名得道丸非人勿示此
　方若有人患瘡身未爛者與三丸服之嚥下便活如
　口噤但斡開牙闗研下三丸灌下喉中立生此方治
　發背腦疽癰腫遍身附骨腫痛先覺時飲水口中煩
　渴發熱四肢沈重體壯熱
　　麝香(一分/)　南乳香　　烏金石　　輕粉
　　雄黃　　　狗寳　　　没藥(已上各/一錢)蟾酥(二錢/)
　　粉霜　　　黃蠟(已上各/三錢)□砂(五錢/)　鯉魚膽(乾/用)
　　狗膽(已上各一/箇乾用)　　　　金頭蜈蚣(七條全者/酥炙黃色)
　　頭首兒孩兒乳(一合/)
　右件為末除黃蠟乳汁二味熬成膏子同和丸如菉
　豆大小兒丸如芥子大每服一丸病重者加三丸白
　丁香七箇研爛新汲水調送下用衣服蓋之睡勿令
　透風汗出為度大段疼痛如無頭瘡腫不過三服立
　効服藥後喫白粥苽虀就服大妙
牙疳藥(此藥是京兆惠民局見行經驗方/)
　治大人小兒
　　揀信　　　青黛　　　輕粉(已上各/一錢)麝香(五分/)
　右同為細末用小油調薄攤紙上用木槌鎚實收起
　每用臨卧以漿水洗淨印乾可瘡口大小以藥紙封
　之至曉去藥紙潄淨勿令嚥下大者不過三上必効
迴瘡蟾酥錠子(陜西醫局提舉馬雲卿親傳經驗方/)
　治丁瘡毒氣攻心欲死以鍼刺其瘡向心行處但覺
　痛有血處下錠子若累刺至心側近皆不痛無血者
　急鍼百㑹穴痛有血者下錠子若無血以親人熱血
　代之猶活三四况瘡初發無有不効大抵丁瘡生於
　四肢及胷背頭項骨節間唯胷背頭項最急初生痛
　癢不常中陷如丁蓋撼之有根壯熱惡心是也
　　天南星　　款冬花　　巴豆仁　　黃丹
　　白信(已上各/一錢)獨活(五分/)　斑猫(去頭足/十箇)
　右為極細末用新蟾酥和藥如黍米大撚作錠子每
　遇丁瘡先以鍼刺其瘡必不知痛有血出者下錠子
　如覺痛不須再用若更不知痛再隨瘡所行處迎奪
　刺之至有血知痛即止其元瘡亦覺疼痛以膏藥傅
　之膿出自差
　用錠子法度以銀作細筒子一箇約長三寸許隨鍼
　下至瘡痛處復以細銀絲子内藥於筒内推至痛處
乳香托裏散(同前所傳/)
　治一切瘡腫疼痛不可忍如少壯氣實者先疏利後
　服之大効
　　御米殻(去膈蒂萼/蜜炒三兩)　　　當歸　　　芍藥
　　川芎(已上各/五錢)乳香　　　没藥(已上各/一錢)
　右為麤末每服五錢水一盞半煎至七分去柤温服
　病在上者食後在下者食前若未止即再服
四聖旋丁散
　治丁瘡生於四肢其勢微者先以好醋調藥塗上以
　紙封之次服内托裏之藥其丁自旋出根
　　巴豆仁(五兩/)白殭蠶　　輕粉　　　□砂(已上/各二)
　　(錢五/分)
　右為細末醋調用之
天丁散(同前祕傳經訣/)
　治一切丁瘡及諸惡瘡初生以藥塗之急服托裏内
　消
　　山丹花蘂　香白芷(已上各/五錢)　　　　牛蒡根(春/採)
　　(去/皮)　　　　天丁(乃皂/角刺)　蒼耳芽　　大力子(已/上)
　　(各五/錢)　　　雄黃(一兩/)
　右五月五日受氣修合為細末每用好醋塗紙封之
　丁瘡上有黑甲者必須胡桃油浸次塗之自可
萬應膏(同前所傳/)
　治一切瘡瘍初生腫焮甚者無問大小以膏可腫痕
　貼之煎葱白水熱淋兩炊時良久再淋腫消為度如
　瘡老不能差者亦收斂聚膿決然早差
　　黃蘖　　　芍藥　　　白芷　　　黃茋
　　木鱉仁　　杏仁　　　當歸　　　白芨
　　生地黃　　官桂　　　𤣥參(去皮/剉碎)　没藥
　　乳香(已上各/五錢研)白蘞　　　黃蠟(已上各/一兩)黃芩
　　大黃(已上各/二兩)黃丹(一斤/)　芝蔴油(二斤/八兩)
　右件十四味入油内浸一宿絶早入砂鍋慢火熬用
　生柳條攪至申時以焦褐色出火去麤柤又以重綿
　濾過入丹再熬旋滴水中成珠不散者出火絶煙入
　乳香没藥黃蠟攪勻用磁器收貯於土内埋七日取
　出攤用
治小兒面湮瘡
　俗云鍊鍛瘡者是母受胎之日食酸辣及邪味過度
　多生此瘡
　　百藥煎(五錢/)生白礬(一錢/)
　右為細末小油調旋搽之神効
治赤白口瘡
　大人饑渴不時小兒失驚即生口瘡
　　生白礬(一錢/)
　右噙潄之從瀝頑涎立効
治乾濕疥癬
　此是肺受邪毒運於四肢久而不散以生内蠧
　　硫黃(一兩/)　生白礬(八錢/)
　右為細末油調火灸抓破塗之立効
治湯火燒燙
　無問新舊
　　青槐枝(一兩/剉碎)菉豆粉(一兩炒/黃色)　　　　輕粉(一錢/)
　右同為細末油調塗之止痛滅毒
治破傷風
　手足顫掉不已者
　　硃砂(另研/)　南星(薑製/)　獨活(去皮已上/各二錢)
　　人手足指甲(燒絶煙/六錢)
　右為細末分作三服酒調服之立効
治破傷
　無問新舊
　　石灰
　右用一味驗瘡口大小儘乾塗之不須封裹神効
治風狗咬破傷風
　此病非為小可乃九死一生之病可急用
　　好斑猫(七箇去/翅足)
　右為細末酒調服之於小便盆内見衣沫似狗形者
　為効如無再服七次雖無狗形亦不再發也此方累
　試經驗今附於此
　　論炮製諸藥及單方主療瘡腫法
夫藥者治病之物蓋流變在乎病主治在乎藥製用在
乎人三者不可闕一也凡用一味炮炙修製及單方主
療該引方書出處不必隨方標冩
硃砂
　須研細水飛濾乾若入膏中者待熬膏成稍凝冷即
　下急攪勿令沈聚大凡石類一一如此
雲母
　即須用鍊成熟粉曽經婦人手拈者不効聖惠方治
　湯火瘡羊髓和膏塗之神良千金方如治金瘡及諸
　惡瘡依上塗傅大効
礬石(即白礬/)
　凡用須木炭火上枯汁盡主隂蝕惡瘡去鼻中瘜肉
　生􁀼嚥津治急喉閉肘後方治耳中卒腫痛或有膿
　水者以筒吹一字於耳中以綿塞之立効又治諸毒
　蟲惡獸咬傷傅之則差千金方以醋煑湯潰蝎螫立
　差王氏博濟治驢馬汗毒傷人瘡腫痛和黃丹傅之
　靈苑方治傷折瘡腫以沸湯投枯礬漬浴之御醫院
　方治隂汗以枯礬投沸湯中浴之
水銀
　主疥瘻痂傷白秃入膏令膏冷凝下之攪令分散如
　星勿令沈聚
水銀粉(即輕粉/)
　主瘰癧殺疥癬蟲酒齄風以羊髓和如膏塗及貼膁
　瘡一上可
石灰
　主疥癬骨疽金瘡風化者良外臺秘要方治風疹以
　漿水調熱掃之隨手差孫真人治疥淋石灰水温洗
　之千年者尤佳
白麥飯石(即麤理黃石/)
　曾磨刀者佳凡用須釅醋淬之今屑落醋中者良亦
　單用治發背神良本草曰大凡石類多主癰疽
花蘂石
　主金瘡止血合硫黃木炭火炒良或只刮花蘂石末
　効
黃茋
　主癰疽久敗瘡排膿止痛兼五痔鼠瘻止渴聖惠千
　金外臺秘要方治發背腦疽托裏止渴用黃茋六兩
　甘草一兩剉細水煎温服無時大効
葈耳(即蒼耳/)
　千金翼方丁腫用根莖葉炒灰存性為末醋泔淀和
　如泥塗之一日二易之三日腫消根丁自拔出亦治
　諸腫掃之尋差
麻黃
　凡用根節煑三沸掠去沫㬠乾剉
黃芩
　凡用去腐蘆揀細實者佳梅師方治諸丹作末水調
　掃之亦治湯火瘡
烏頭附子
　凡用須炮裂去皮臍
半夏
　凡用湯泡七次去滑
羊蹄根
　主乾癬疥頭秃取根囓塗之効簡要濟衆方治癬瘡
　久不差取新者絞汁和膩粉如膏塗之千金聖惠外
　臺等方皆治癬和醋或白礬或硫黃塗之皆愈
狼毒
　主癰疽惡瘡鼠瘻聖惠方治癬瘡積年搔之黃汁出
　癢痛以末傅之或猪膏和塗差
芭蕉根
　主瘡腫搗根汁塗之良百一方治發背根汁塗之
土青木香(即馬兠苓根/)
　主頭風搔癢秃瘡
連翹
　主寒熱鼠瘻癰疽惡瘡癭瘤同甘草服食
蒲公草
　主乳癰煑汁飲之自消梅師方傅之亦消
滑石
　本草不言療瘡腫本體較治諸瘡久不愈消熱毒腫
　及金瘡血不止湯火炒瘡用之尤良
白石英
　主肺癰吐膿咳𠻳胷膈上風熱痰肺瘻消渴隂瘻補
　五臟
赤石脂
　治瘡疽痔瘻瀉痢加芎末等分粥飲調服一錢重神
　効寒者加乾薑服
白石脂
　治癰疽排膿生肌新生兒臍濕
雄黃
　主寒熱鼠瘻惡瘡疽痔死肌疥癬
硫黃
　主女人隂蝕疽痔惡瘡疥癬殺蟲
雌黃
　主惡痂疥頭秃下部􁝎瘡殺蟲
磁石
　消癰腫主鼠瘻頸核喉痛
蜜陀僧
　主金瘡止血口瘡疳瘻面上瘢䵟
伏龍肝
　摻主惡瘡水調掃丹腫酒調封發背令内消
礜石
　主寒熱鼠瘻惡瘡蝕死肌
薑石
　搗末雞子清調敷丁腫丹瘤乳癰
麤理黃石(或作碓碾者即磨刀麤石/)
　齊馬嗣明治揚遵彦發背取此石猛火煅赤投釅醋
　中因有屑落取為末醋熬如糊厚塗立愈大凡石頭
　多主癰疽
爐甘石
　主愈瘡止血治目赤瘡
燈心
　主破傷血出每用貼破上封之立差
槐根皮
　主痔及白皮煎湯薰浴良入荆芥尤妙
地骨皮
　主疽瘡經年以麤皮煎湯洗之細沫白穰别碾摻之
　即差
黃蘖
　主瘡腫神良毎用去麤皮塗蜜炙剉諸方用作湯漬
　隂瘡良搗末蜜水調敷腫
枳殻
　凡用須麩炒去穰剉枳實亦同
厚朴
　凡用須去麤皮生薑塗製炙後焦剉
皂角
　凡用須不蚛者去黑皮弦子酥炙黃色剉
木鱉子
　凡用去殻主惡瘡毒腫孫用和方治痔用仁三五枚
　研如泥以沸湯浸用汁先薰但通手即浴洗日三度
楸樹白皮
　單用熬膏貼癰疽惡瘡疳瘻痔疾用其白馬牙燒灰
　治發背初生用摻瘡頭上以膏封之
兎頭
　連皮骨臘月細剉瓶中封之百日塗發腦疽發背惡
　瘡(出百一方/)
兎腹下白毛
　治湯火瘡已破者先用膠水掃之後用兎白毛貼之
　毛落平復勝金方治痔用玩月砂即兎糞也和乳香
　末酒調三錢温服日三服即差
蜜
　凡煉須煎令沸掠去沫外臺治隂頭生瘡以蜜煎甘
　草末塗之神効肘後方單用塗湯火瘡
牡蠣
　凡用木炭灰炒通赤濕地上放經宿方用經驗方治
　瘰癧用牡蠣四兩𤣥參三兩為末糊丸如梧桐子大
　酒服三五十丸食後服藥盡患亦除根集驗方治一
　切癰腫水調牡蠣粉掃之乾即再掃即消名拔毒散
　初虞世治瘰癧用和甘草末茶調三錢服之神効大
　驗
蛇退皮
　諸方用治丁雜惡瘡十年不差者全用炒存性猪膏
　和塗之其驗神効
蜘蛛
　聖惠治瘰癧不問新舊或成瘻者㬠乾為末酥和如
　糊貼之日三度大効千金治發背瘡亦治鼠瘻神良
　譚氏治贅瘤疣目以網絲作線際根繫之一宿自落
蜣蜋
　聖惠治一切惡瘡端午日收乾為末者油調敷之神
　効子母秘録治忽得惡瘡未辨識者取新者絞汁傅
　其上大効古今諸方治丁瘡欲死者取蜣蜋心腹下
　度取之稍白者是以鍼刺丁瘡當心及四畔以心塗
　貼之百苦立已經宿其丁自拔出大忌食羊肉多不
　効
陳橘皮
　凡用温水浸去白青橘皮亦然
枇杷葉
　主嘔逆下氣凡用去毛刺甘草湯洗三葉重一兩者
桃杏仁
　凡用須湯浸去皮尖雙仁炒剉或研
無心草
　凡用去蘆苖煎洗甲瘭疽神効
防風
　凡用去义蘆
藜蘆
　凡用去苖
犀角
　凡用生不曽見火者即鎊錯為末
茯苓
　凡用去麤皮白者佳
芍藥
　亦用白者佳
牽牛子
　凡用黑成熟者微炒假如一斤取頭末四兩
　
　
　
　
　
　
　
　
　
　
　
　
　
　外科精義卷下
