#+TITLE: 密齋筆記-宋-謝采伯
#+DATE: 2018-05-12 10:18:16
#+SOURCE: github.com/kanripo/KR3j0120 master 464b41d5                
欽定四庫全書　　　　　子部十
　提要
　　密齋筆記五卷續記一卷　雜家類三(雜説之屬/)
　　　　(臣/)等謹案宻齋筆記五卷續記一卷宋謝伯
　　　　采撰伯采字元若台州臨海人宰相深甫之
　　　　子理宗后謝氏之伯叔行中嘉泰二年傅行
　　　　簡榜進士歴知廣徳軍湖州監六部門大理
　　　　寺丞大理寺正宋史無傳其事迹不甚可攷
　　　　官爵名字僅見於陳耆卿赤城志中是編乃
　　　　其易班東歸時所撰録以示其子者雜論經
　　　　史文藝凡五萬餘言自序以為無牴牾於聖
　　　　人其間援据史傳頗足以考鏡得失雜錄前
　　　　賢懿言媺行亦多寓懲勸雖持論間有未醇
　　　　其援引證據亦未見能如容齋隨筆夢溪筆
　　　　談之博洽而語有本原瑜多瑕少要亦説部
　　　　之善本也史稱謝后父渠伯早卒兄封郡王
　　　　姪並節度使端平初頗干國政采伯以世家
　　　　貴介敭歴中外洊更麾節正當謝后用事之
　　　　時獨解組逍遥至使史官佚其姓氏則采伯
　　　　蕭然於榮利之外一無所預可知王宗旦原
　　　　序謂士大夫晚節嗜好鮮有不迷其初者宻
　　　　齋獨以書籍詒謀後人使知其老不忘學則
　　　　采伯潛心著述殆以一生之精力為之宜其
　　　　言多中理矣原本乆佚僅散見永樂大典中
　　　　謹採錄編綴分為筆記五卷續記一卷仍所
　　　　採之舊目焉乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
宻齋筆記自序
余好漁獵書傳時年六十有三易班東歸天賜一閒無
以觧日書生結習未除亦自觕有聞見豈應以鶡弁泯
沒遂著于篇以示兒軰曰或問者兒軰所質問也經史
本朝文藝雜説㡬五萬餘言固未足追嫓作者要之無
牴牾於聖人不猶愈於稗官小説傳竒志恠之流乎庶
後之子孫知余老不廢學云爾淳祐元年辛丑長至謝
采伯元若引
宻齋筆記原序
寶祐乙卯天台謝公鼓院來守臨川宗旦實為贅貳一
日以宻齋筆記授宗旦曰此吾先君子晚年之所著也
宗旦受而讀之驚喜嘆賞如逰寶山如閲海市瑰竒詭
異之物雜然前陳駭目洞心應接不暇吁是豈淺鮮者
所能到哉其殆貫穿百家馳騖千載者歟夫士非窮愁
莫能著書一行作吏此事便廢常情之通患也矧耆耋
髙蹈燕居引恬未有肯措意於筆硯者宻齋以宰相子
敭歷中外洊更麾節晚境倦㳺乃能逍遥里第耽玩墳
索抽毫漬墨述所得以自見於世所謂富貴不能淫年
彌髙而德彌劭者宻齋有焉陸賈當功成名遂之餘乞
身歸田擁車騎負寳劔遨逰諸子間釃酒撃鮮以自娯
樂追思向來新語殆如夢事向子平隠居讀易自男婚
女嫁之後斷絶家事勿使相關廼肆意於名山大川之
觀曩時韋編不復過眼矣王逸少蘭亭一序似能言者
及其守早退之節乂不過企慕子平所為盡山水之逰
求藥石植桑果抱子弄孫以卒嵗於著書乎何有以宻
齋視三子富貴年齒度越逺甚謂宜屏却簡編燕酣登
眺可也而宻齋之所樂為有三子之所不克為者由是
言之士大夫晚節嗜好有不迷其初者鮮矣觀宻齋自
序謂以此書傳示子孫使知其老不廢學噫此其詒謀
微意又可與俗人言哉越明年鋟梓郡齋輙為題其後
鼓院名奕楙宻齋先生次子也寳祐丙辰夏五中澣通
直郎添差通判撫州軍州兼管内勸農營田事王宗旦
謹書
欽定四庫全書
　宻齋筆記卷一　　　　　宋　謝采伯　撰
易緯稽覧圖云伏羲氏至無懐氏五萬七千八百八十
三年神農五百四十年黄帝一千五百二十年少昊四
百年顓頊五百年帝嚳三百五十年堯一百年舜五十
年禹四百三十年殷六百四十四年(按原本誤作四/百九十六年)周
八百七十三年(按原本誤作/六十七年)秦五十年已上六萬三千
一百八十六年惟伏羲畫八卦傳于後代餘㡬六萬餘
年畧無文字可攷何耶抑有而不傳也班固曰唐虞以
前雖有遺文其語不經故言黄帝顓頊之事未可明也
又乾鑿度乃蒼頡註三墳五典八索九丘與素問等書
皆書也非有而不傳者歟又曰春秋二百四十二年戰
國二百二十五年秦四十年生漢髙祖三國五十六年
晉一百六十年宋六十年齊二十四年梁八十七年(按/原)
(本誤作五/十六年)陳三十三年隋三十七年生唐太宗五代共
五十餘年生藝祖三大英主撥亂反正拯民塗炭漢尚
髙厚唐立法度國祚悠久本朝用儒立國以仁卜世卜
年永永無極
漢興諸臣雖非粹然一出於正然皆能以功名自奮垂
芳汗青者正以其一時言議合於事情而本於理義也
沛公意欲留居秦宫中樊噲諫曰此奢麗之物皆秦所
以亡沛公不聼張良又諌曰宜縞素為資二臣之諌周
公之無逸也韓信言項王為匹夫之勇婦人之仁又言
項羽實失天下之心又言約法三章秦民無不欲得大
王王秦者韓信能占民心為趍向是三代之得天下以
仁也項羽殺義帝三老董公遮説漢王曰仁不以勇義
不以力宜率三軍素服以告諸侯而伐之此三王之舉
也董公之言春秋討賊之誼也太公家令説太公曰天
無二日土無二王皇帝雖子人主也太公雖父人臣也
柰何令人主拜人臣後上朝太公擁篲迎門郤行是明
於君臣之分也人皆曰漢初諸臣多麄暴兇詐之徒借
以集事思之皆明於綱常合於禮義此理亘萬古未嘗
一日冺滅也
髙祖好酒及色范增又云貪財好色髙祖興王史臣安
敢加毁縁是難遮掩未免直筆今觀其一入秦宫見帷
帳狗馬重寳婦女以千數便欲留居賴二臣之諫囬軍
霸上一入彭城可謂重地便収其貨寳美人日致酒髙
㑹是時無諌者遂一敗塗地及得天下又溺於戚姬㡬
欲廢太子㣲四皓則又是一場狼狽外物易移内欲易
動幸廹於利害而止我朝藝祖真聖主也
真宗嘗謂王旦曰毎除拜宰相親王不御崇德殿不視
朝其意以命宰相親王示不敢專也
崇寜五年勅節文小鈔知通監造書押印造様號年限
條禁並依川錢法軍人官員請給不用外買賣倉場庫
務出納依見錢行用三年為界大觀二年第一料其様
與今㑹子畧同上叚印准偽造鈔已成流三千里已行
用者處斬至庚寅九月更不用中叚印畫泉山下叚平
寫一貫文省守倅姓押字此㑹子兆端也紹興十二年
户部張澄欲行㑹子給事中胡霈然沮之而止紹興三
十二年竟行之今九十餘年其弊極矣而大觀小鈔民
以為便者造之有限而換之有信也
髙宗語東宫須是讀書便知古今治亂便不受人瞞朕
初即位羣臣多勸法仁宗仁宗固是仁厚末年紀綱㡬
乎不振所幸得韓琦遂無事本朝自有太祖何故不取
以為法
聘后黄金二萬斤新莽用三萬斤晉志云漢用二百斤
晉亦用二百斤徃徃金至後世愈少宋用銀五萬兩金
五千兩南渡後又減至銀二萬兩金二千兩
南齊正月上辛祠昊天次辛祭后土十一月元日祈榖
于上帝注云謂以上辛郊祭天地郊特牲云郊之用辛
也周之始郊日以至注云陽氣新用事而用辛日此説
非也用辛日者凡為人君者當齋戒自新也
神宗朝冬至當十一月晦有言晦不可郊而無人知此
故事惟宋敏求云太祖乾德初郊亦是十一月晦日遂
用當月十六日甲子郊國朝㑹要不載此事乃宋次道
家収得朝報神宗大嘉之龔飬正所撰載之甚詳慶元
丙辰宏詞出乾德初郊慶成頌試者非特不知晦日本
末有一卷乃云祖宗並侑又云歸胙慈極不知乾德時
既未有家廟杜太后已上仙亦未嘗有慈極
近年郊祀只用黄琮蒼璧却不見用四圭有人問禮官
云四圭兩圭已於景靈宮用了黄琮蒼璧乃是禮見天
地
宰執子授京秩始於吕蒙正時政記進御始於李昉班
直八年叙補軍校始於髙瓊起居注進御始於梁周翰
𢃄職致仕始於王文正公旦糊名考校始於周起建議
宣和時彗星竟天徽宗震怒謂趙挺之曰蔡京所為皆
如卿言京免相挺之復為右僕射始京在崇寜初首興
邊事用兵連年不息一日徽宗諭輔臣曰朝廷不可與
邊庭生隙釁端一開日尋干戈生民肝腦塗地豈人君
愛民之意挺之退語同列曰主上志在愛民息兵吾軰
義當将順時執政皆京黨但唯唯而已
以准皆各其及即若王元澤以此八字該括法律
天聖四年州軍並不得官置醋坊近陳提舉振孫博通
古今仰體祖宗䘏民之意舉行萬户停廢醋庫邦人至
今德之
東京記舊八作司太平興國二年分東西二司乃泥作
赤白作桐油作石作磚作瓦作竹作井作以上名八作
後兼備攻城之事乃二十一作天聖元年置官屬今八
作司獨傳伎巧之物若致逺務裁造院茶湯磨院針線
院布庫鑄場務煎膠務撃鞠院雲韶班院印經院燒朱
所新衣庫菜庫纎悉畢備及前宰執侍從大第環拱蓋
以百數錢塘駐蹕庶事草創追想全盛太息久之
都麴院麴賣於酒户西京南京皆然東京在城毎嵗四
十七萬四千六百四十五貫南京在城賣麴三萬六百
九十貫二百一十七文五十里外務場别有數台州在
城及諸邑縣諸路橋港頭酒額毎嵗八萬一千二百九
十八貫泊宅編云院之井滓穢不堪汲用惟以造麴特
善他井皆不如開寳二年詔麴價髙可於十分中減放
二分六年減價毎斤止収一百文足陌太平興國六年
詔在京賣麴毎斤元定二百文自今毎斤減五十文淳
化五年有司言諸道州府先置𣙜酤募民掌其事内四
百七十處嵗額無㡬願一切罷之但賣麴収直詔從其
請景德元年罷江淮兩浙荆湖制置𣙜酤
澶淵之役射殺其貴将逹賚遂潰曹利用與其飛龍使
韓把見行在議盟真宗謂輔臣曰初欲令石普楊延邀
其歸路而以精兵踵其後腹背撃之然兵連禍結何時
而已故狥其請以休息天下之民若彼自渝盟以順伐
逆殆未晚也當人主英斷事力全盛人材輻凑可以戰
而不戰果享百餘年和好之利兵端果可輕開耶
范蜀公正書云舜之五刑者流也宮也教也贖也賊也
流宥五刑者舜制五流以宥三苗之劓刖宫大辟也書
曰苗民弗用靈制以刑惟作五虐之刑曰法者此也堯
所以哀矜庶獄之不辜遏絶之使無世在下也舜其仍
用之乎仍用之則是踵苗之五虐而遂有十刑安得云
明于五刑以弼五教堯嘗清問下民廢去此法矣至禹
時德既下衰方用此肉刑揚子云夏后肉辟三千不膠
者卓矣然禹亦未必用只是用之以為贖刑吕刑所謂
訓夏贖刑也直至秦時方用如黥太子傅之類是也至
漢文帝又不用至宋文帝因刼賊有赦方扵刼賊面上
刺一刼賊字至五代後周刺配之法盛矣大率流始于
堯舜墨始于苗贖始于禹先皇考與范寺簿説羅大著
㸃囚輪對劄子乞減配法乃是近日配人之多張方平
亦有劄子羅乃繳帖在前上付來棘寺諸公議論将茶
鹽犯法之人删改太輕户部沮而不行
金匱曰武王伐紂雪文餘漢宣帝本始元年匈奴撃烏
孫欲還㑹天大雪一日文餘民畜凍死殺數萬級馬數
萬匹唐李愬因天大雪疾馳百二十里到蔡破其門平
蔡吐蕃諾邏兵入大斗㑹天大雪吐蕃皸凍趨西道以
歸王君㚟率秦州都督張景順約乗氷縱兵盡俘以旋
白元光合囬紇兵于靈臺雪雰嚴晦吐蕃閉營撤備乃
縱撃之斬首五萬級生擒萬人収所俘唐户五千嘉熈
丁酉十二月大雪中大敗金人㨗旗報積屍如山豈非
雪霜肅殺之氣有以助之歟
張滙節要云二太子斡喇布之妻余輦公主乃遼主天
祚之女尼瑪哈之妻蕭氏乃遼主天祚之元妃各因間勸
賊南冦隂報朝廷助兵攻遼之隙又秦檜上斡喇布尼瑪
哈書曰切觀大金今日計議之士多前日大遼亡國之臣
畫籌定計非忠於大金也假威大金以報其怨爾大遼
妃女隂報於内大遼之臣若伊都郭藥師軰賛謀於外
乃吾國厄㑹所致
鄭介夫俠聞子姪用王氏學講考槃之義曰非也忿戾
若此何以為碩人弗諼者弗忘君也弗告者弗以君為
過也弗告者弗以告他人也介夫上監門圖已感動上
意見於施行及流落挫折之餘一話一言未嘗不在君
父君臣之倫盡矣横渠張子厚著西銘有曰不弛勞而
底豫舜其功也無所逃而待烹申生其恭也是皆聖賢
能處人倫之變父子之倫明矣劉庭式娶瞽女後倅宻
州喪之逾年而哀不衰東坡問曰哀生於愛愛生於色
今君愛何從生哀何從出乎庭式曰吾知喪吾妻而已
吾若縁色而生愛縁愛而生哀色衰愛弛吾哀亦忘則
凡揚袂倚市目挑而心招者皆吾妻也夫婦之倫得矣
司業趙彦昭兄弟訓引姜肱李充陳業徐苗許荆李鴻
二孔兩趙隂慶卜式桑虞蔡邕以為勸反覆千餘言兄
弟之倫著矣二程之門諸友若㳺酢謝良佐吕大臨楊
時東坡之門若黄庭堅秦觀張耒晁補之儒學文藝俱
有切磋琢磨之益交朋之風不其盛歟此我朝之治所
以逺過漢唐也
江州冢記其畧曰開寳乙亥嵗問罪于李煜曰朕司億
兆許卿不殺而弗信乎煜弗之悟繇是流矢蝟集其宫
擒煜于纛下江州蟻聚詬罵王師先鋒曹翰竟屠其城
横死三萬七千餘明年丁丑皇帝嗣位太平興國之二
載太子中允臣周敬述銜命察俗又獲遺骸一萬七千
窆于廣陽門外本朝以仁立國未嘗妄殺獨曹翰一軍
輕肆其鋒曹彬有賢嗣而翰無後天道昭然矣
湘山録載昝居潤董思誨党進三人皆不識字本傳但
書其戰功多不責以文學史法當然如晦野史所以備
言之國初人物洪毅沉鷙為有餘浮華縁餙為不足便
立得功業與中葉人物不同
張子韶在經筵太上語以朕用人盡付之公道子韶奏
云陛下付之公道只得古人一半太上問其故曰孟子
曰左右皆曰賢未可也諸大夫皆曰賢未可也國人皆
曰賢然後察之見賢焉然後用之必須又斷之斯可也
太上又云臺諫不可承宰相風㫖子韶奏云以臣觀之
非特不可承宰相風㫖亦不可承人主風㫖
杜黄裳為河中尹盧坦為尉召坦曰某家子與惡人㳺
破産盍察之坦曰凡居官亷雖大臣無厚畜其能積財
者必剥下以致之如子孫善守是天富不道之家不若
恣其不道以歸於人黄裳驚其言自是禮遇加厚張于
湖何侍郎異余提刑澄並大書刻之石黄裳除吏不甚
别流品通饋謝無潔白名又納髙崇文錢四萬五千緡
卒後御史劾奏子載辭服坦乃得持其短不然一尉之
㣲安敢抗對如此李翺集坦傳亦載其事
本朝惟文潞公建雙節終亦辭了貼麻不行韓忠武建
鎮南武安寜國三節出于異數
紹興九年朝陵乃范如圭之請髙宗云非卿不聞此言
其夫田一書真有志事功之士惜不見於用國史秦檜
傳云校書郎范如圭上檜書責以曲學倍師忘讎辱國
之罪且曰公不喪心病狂奈何一旦為此若不早改圖
必且遺臭萬世未㡬如圭奉祠中興小歴遺其書范乃
元祐故家也
景祐四年安平縣主言夫呉守正父元隨范喜居漣水
軍欲聼喜添錢開酟海州沭陽縣周穰村酒務詔開封
府召喜及寫状人本宫管當人勘罪施行又張乖厓判
百姓乞增撲酒課利状云将五分折變於官錢是一倍
增擡於酒利加水減料使百姓有言置我何地是時朝
廷州郡皆不許人剗奪令但給與髙價蓋不復為後人
慮也
常州通判沈長卿上叅政李光啟曰搢紳守和親本出
婁敬之下䇿空言難信結孰慮吐蕃之刼盟夷攷賛普
兵敗獻馬黄金求婚景龍二年還其婚帝以雍王守禮
女為金城公主妻之開元二年其相上書宰相請盟上
令姚崇報書載辭未及定而十萬之師已冦臨洮入蘭
渭永泰請和詔宰相杜鴻漸等同盟而僕固懐恩不得
志導其長犯邊衆二十萬已逼奉天懐恩死遂無謀主
復遣使來聘詔宰相與吐蕃使者盟俄冦靈州蓋不止
刼渾瑊平凉盟變起倉卒而已終唐之世凡九和而十
四戰皇甫惟明曰皆其邊将好功之人為之固有是説
亦其主不守信義所致尚主者二自稱甥舅之國而數
為邊患人主撫有四海以婉冶之姿逺適異地詬辱甚
矣君臣莫之恥也五代以來幸免此患嚴尤以漢為無
䇿長卿可謂正論權姦文致其罪株連正人嘻其甚矣
王欽若欲為相王文正公旦累抑之云祖宗朝不曾用
南人當國故欽若以立賢無方之説動真廟之聴真廟
以問文正文正云立賢無方必須賢而後可熈寜以後
更改祖宗法度而羣小又主紹述之説以三年無改於
父之道合為一談稔成靖康之禍孔孟之言豈誤天下
後世邪王文正公云必須賢而後可王欽若果賢者邪
無改於父之道謂合乎道者無改不合乎道者改之可
也朱文公註曰方猶類也惟賢則立之於位不問其類
也
李廸挫丁謂姦邪之鋒於正熾之時王曾乗丁謂之失
而能暴其彌天之罪進君子退小人此秉鈞衡者第一
義王文正旦遂無如之何文正得君如此不能以身為
去就去王欽若丁謂况他相哉馮拯為之營捄惠姦莫
甚焉
仁宗朝王安石知制誥賞花釣魚内侍各以金楪盛釣
餌置几上安石食之盡明日帝謂輔臣曰王安石詐人
也老蘇云王安石乃盧把王衍合為一人天下将被其
禍後安石参政御史中丞吕晦叔云安石外示樸野中
藏巧詐驕蹇慢上隂賊害物大姦得路羣隂彚進則賢
者漸去亂由是生誤天下蒼生者必斯人矣安石嘗奏
言中書處分劄子皆稱聖㫖不中理者十有八九宜只
中書自出牒帝愕然唐介曰如安石所陳則是政不自
天子出李師中始仕州縣邸報包拯三事師中曰包公
何能為今鄞縣王安石眼多白甚似王處仲他日亂天
下必此人也陳了翁毎謂天下事變故無常唯稽考徃
事則有以知其故而應變王氏之學乃欲廢絶史學而
咀嚼虛無之言其事與晉無異必亂天下弹蔡京文曰
絶滅史學一似王衍重南輕北分裂有萌逮今三十餘
年而所言無不驗者人固未易知亦豈有終不可知者
安石聖君知其詐羣賢知其奸或遏於已用或爭於已
行非無其人而治亂所由分定數有不可逃爾
新刋荆公字説二十四卷前無序引後無題䟦獨雷抗
為之注天下公論昭然明矣余乃平心定氣而言曰此
許慎説文觧字也雷抗即徐鍇之傳釋也但以之觧六
經導後學則穿鑿之論蠭起豈大儒所為也
王安石廢了銅禁不知在何時張樂全奏議云自王安
石為政始罷銅禁姦民日銷錢為噐邊闗海舶不復譏
錢之出入故中國錢耗而西南北三邊皆山積請詰問
安石舉累朝之令典所以體國便民者一旦削而除之
其意安在
王安石以六經文姦似王莽蔡京黨籍錮正人似東漢
中常侍秦檜興大獄陷忠良似李林甫本朝累聖相承
仁厚恭儉過漢之文景此三小人傷政害國言路荆棘
外敵侵陵可為痛哭
通州使君徐先生云當時闢新法者甚衆然都攻他不
破惜乎諸公思慮不及此成周之法大處是井田封建
荆公大底不曾行得却如何要把細碎處來行失了大
綱目理㑹末節只就他裏面㸃檢其説當自息
秦檜修禮樂文太平止專用一宦者邵諤主之人呼為
邵局今渾儀樂噐中猶鑄邵姓名禮樂之噐間有不合
經典處是欠名儒討論
京師失守自耿南仲主和靖康播遷自何㮚主和維揚
失守自汪伯彦黄潜善主和金人之變自秦檜主和議
者乃曰外雖和内不㤀戰此又其向來權臣誤國之言
也一溺於和将士觧體尚能戰乎此胡澹菴之論若然
則景德慶歴之和致一百七十餘年承平之效非歟冦
萊公富鄭公軰果誤國者歟余曰和在我則為禦侮在
人則為納侮紹興八年金國遣烏凌噶来議和豪長逹
賚主之上雖聴檜計與之和實疑其詐王倫奏北有悔
割地意繼誅逹賚十年烏珠集兵祁州分四道入侵檜
言於上曰臣昨見金國逹賚有講和割地之議故賛陛
下取疆土及烏珠戕其叔逹賚和議已變故賛陛下定
弔伐之計金之初和也諸将有異議及其果叛盟益以
和為非檜有再和之議獨患諸将難制於是范同獻䇿
召三大将既至遂皆拜樞筦而罷其兵三十一年金人
復敗盟侵淮此紹興和議始末至隆興甲申和議定而
開禧丙寅復自渝盟矣
中興小歴云龜年論右僕射秦檜云主和則沮止國家
恢復逺圖且植黨日衆專國自恣漸不可長檜即上章
辭位旋奉祠其子衡守嚴州日録其父弹秦檜文投平
津止及其弹秦檜婦翁王次山姻婭王昻及楊願兄梓
等不言其主和何也必是别有一疏不主和議其子失
記録而弹王仲等事小歴又失於記録爾
　
　
　
　宻齋筆記卷一
欽定四庫全書
　宻齋筆記卷二　　　　　宋　謝采伯　撰
武帝欲立昭帝以子幼恐效吕氏殺鉤弋夫人云汝以
子不得活矣太宗感李淳風之言欲盡殺後宫淳風曰
不可恐生少者陛下子孫無遺類遂髠為尼聚之感業
寺二君割情絶愛思患預防可謂剛明果斷之主然漢
以元后稔王莾之變唐以高宗召則天之禍孰謂人事
果能勝天聖人苐言修徳以弭天變未聞殺人以杜後
患
漢武帝祠神君最貴曰太一非可得見聞其言與人音
等時去時来居室帷中所言世俗之所知無殊絶者而
天子心獨喜即今之鳴童也
後漢止三宗九帝皆幼冲一百十八年政歸母后幸竇
鄧之賢内外扶持無大變故士大夫知禮義尚名節未
嘗屈身阿附后族乞憐中常侍以求進者有李固李膺
范滂陳蕃郭泰諸名儒為之倡故至於曹操之世尚不
敢染指漢鼎
蕭何説漢王曰臣願大王王闗中養其民以致賢人收
用巴蜀還定三秦天下可圖也鄧禹説光武曰於今之
計莫如延攬英雄務説民心立高祖之業救萬民之命
以公而慮天下不足定也蕭何鄧禹開口議論便是混
一規模諸葛亮草廬語曰操已擁百萬之衆挾天子以
令諸侯此誠不可與争鋒孫權有江東已歴三世國險
而民附賢為之用此可與為援而不可圖也開口議論
呉魏便自下手不得畢竟跨有荆益只是偏霸規模無
復混一氣象
漢唐之禍激於君子成於小人成於小人固勢所必至
激於君子實念慮有所不及春秋之法責備賢者可恨
也夫陳蕃年八十餘老成慮事非不詳而誅曹節不克遂
成黨錮之禍漢因以亡李訓通經明易立志非不正而
誅仇士良不克遂成甘露之禍唐自此亦亡人皆知亡
漢唐者由宦官吾以為亡漢唐者蕃與訓也蕃訓之謀
不萌宦者雖用事干紊朝綱然變决不如是之亟禍决
不如是之酷國决未至於遽亡則為禍首者蕃與訓也
然則宦者終不可去歟曰芟夷以漸區處有術害去而
人不知功成而禍不作謀必謹於其始事必稽其所終
則得矣夫子曰人而不仁疾之已甚亂也聖人豈不疾
惡而戒其已甚者慮後患餘禍之未艾也夫子嘗誅少
正卯矣而未聞其為亂者聖人之功用與君子固不同
也
程泰之考古編言太宗虬鬚可掛弓杜詩謂中有美少
年虬鬚十八九秦王時在坐真氣驚户牖是虬鬚乃太
宗太平廣記所載李衞公遇虬鬚客云後十餘年數千
里外有異事是吾得事之秋貞觀中靖位至僕射東南
蠻夷報有海賊以千艘精甲十萬人入扶餘國殺其主
自立國内已定虬鬚有成功矣或曰衛公兵法半是虬
鬚所傳乃知又别是一虬鬚豈英氣所鍾適同耶
隋大業中置進士科武后永昌元年始試進士於洛城
殿殿試自此始久視二年設武舉皆作法於亂世非哲
王之令典而自唐以来沿襲不廢士以為榮初不知煬
帝武后為何如主也
武后已為后高宗令上官儀草詔欲廢之楊貴妃亦兩
為明皇遣出外宅二君亦不為不知其非而不能决於
必行所謂惡惡而不能去善善而不能用邦由以亡
幸蜀記云馬嵬之變陳𤣥禮以兵諫可謂急矣明皇云
妃子朕自處置遂馳入驛門内立旁小巷不忍歸聖情
昬黙久而不進韋見素男京兆府司録鍔進曰臣欲吐
萬死之言陳社稷之計伏願陛下留意少聽臣聞螫手
斷腕者非不痛嬰病餌藥者非不苦夫痛之與苦非人
所欲而莫能不為者蓋全乎大體也今宗社震駭朝野
驚惶陛下去御座渉草莾可謂螫手嬰疾矣豈可懼解
腕苦口之難乎臣觀衆意怒妃子事冝成敗之間在晷
刻矣臣嘗讀荀悦漢紀有曰以計勝色者昌以色勝計
者亡今日之事伏惟陛下割恩斷愛以寜邦國因就地
叩頭流血被面上親以手策起之鍔初請幸蜀云臣年
三十未嘗逺逰時鍔以宰相子年纔三十激烈慷慨如
此天寳全盛時東閤郎君乃有此人物耶
男陽也陽則明明則理無不通陽主舒主嘘舒且嘘則
財有所施陽主生生則物無徃而不愛男子者皆陽之
象也女隂也隂則晦晦則理有所蔽隂主慘主吸慘且
吸則財有所靳隂主殺殺則物無徃而能愛婦人者皆
隂之象也前漢外戚傳廼在匈奴傳後夫妃后儷乎至
尊合聯比帝紀乃置之匈奴傳後班固以為平日後宫
之費不下一敵國而吕太后趙飛燕等内戕皇嗣外擅
兵權漢之存亡在其掌握甚於匈奴雖謂之女戎可也
置之於匈奴之後亦可也其負宗社誤國家附之於帝
紀之後不可也其叙傳曰桀之放也用末喜殷之滅也
嬖妲己幽王之禽也淫褒姒是三代之亡也由于内不
由于外也明皇失國由一楊妃亦三代之覆轍是百萬
之師不若一女子足以亡人之國也餘史外戚未嘗在
匈奴傳後此班史所以為諸史冠也
唐莊宗時皇太后皇后交通藩鎮太皇曰誥令皇后曰
教命教命蓋始於此后欲殺郭崇韜莊宗不從因自作
教命與繼岌竟殺之后即笞劉叟於宫門者劉叟蓋其
父也
莊宗為郭門高所弑五坊人聚樂器而焚之歐陽公云
君以此始必以此終莊宗好伶而弑於門高焚以樂器
可不戒哉余曰非也其禍蓋起於劉后之擅殺郭崇韜
也始劉后聽宦者䜛言遣繼岌殺郭崇韜皇弟存義崇
韜之婿䜛者曰存義且反為婦翁報仇乃因而殺之又
䜛朱友謙不自安必反於是及其將五六人皆族滅之
門高姓郭拜崇韜為叔父而存義又以門高為養子時
馬直軍王温宿衛禁中夜謀亂被誅莊宗戲門高曰汝
黨存義崇韜負我又教王温反復欲何為乎門高恐退
而激軍士為變從樓上射莊宗傷重踣於絳霄殿下其
禍起於劉后之擅殺崇韜特成於門高爾門高優伶傳
名從謙
姚萇掘苻堅屍鞭撻無數裸剥衣裳荐之以棘坎土而
埋之姚萇又夢苻堅將鬼兵入營萇懼走入宫宫人迎
萇刺鬼誤中萇隂出血石餘萇遂患隂瘇醫刺出血如
夢竟狂言而死姚萇巳鞭堅屍尚能見夢邪
慕容廆引朱左車胡毋翼孔纂為賔友劉讚儒學該通
引為東庠祭酒世子皝率國胄束修受業焉廆覽政之
暇親臨聽之廆嘗著家令數千言年六十五在位四十
九年皝第三子也聽言賞諫雅好文籍勤於講授學徒
千餘人又著典教十五篇以教胄子至子雋嗣位復立
小學於顯賢里以教胄子雋酒酣賦詩談及經史垂皝
第五子也再復燕國年七十一寳皝之孫亦從儒學工
談論善屬文引中書令常忠尚書陽鏐等扵東堂問伊
周事談讌賦詩文物藹然十六國中惟慕容有家法國
祚受命亦稍延姚襄温故知新講論道藝萇令留臺諸
鎮各置學官又臨終謂其子興曰汝撫骨肉以仁接大
臣以禮待物以信遇黔首以恩興亦講論經籍不以兵
難廢業又與鳩摩羅什及僧畧諸人校新經八百餘巻
州郡化之事佛者十室而九若劉淵聰粲曜石勒虎閔
苻生赫連勃勃等其淫酷屠戮争事殘暴其享國不
乆也宜矣
襄國大雨雹石勒問徐光對曰去年禁寒食介推帝鄉
之神怨憾動上帝勒下書曰寒食并州之舊風子推厯
代攸尊請復寒食更為植嘉樹立祠堂黄門郎韋謏駮
曰自子推已前雹者復何所致此自隂陽乖錯且子推
賢者曷為暴害如此求之冥趣必不然矣左傳史記新
序汝南先賢傳鄴中記後漢周舉傳皆言之舉為并州
刺州作弔書置子推廟言盛冬去火殘損民命非賢者
之意寒食乃是冬仲非今之清明石勒問徐光事容齋
不載
石虎獲劉曜女年十二有殊色嬖之生子世十嵗立為
皇太子劉氏為皇后虎死遵弑世火災月餘後為慕容
恪所擒趙亡苻堅滅燕慕容冲姊為清河公主年十四
有殊色堅納之寵冠後庭冲年十二亦有龍陽之姿又
幸之姊弟専寵宫人莫進果符一雌復一雄雙飛入紫
宫之謠夀春之敗冲叛自立為皇帝據長安堅死秦亡
石虎擒曜苻堅滅燕皆有席巻天下之勢而卒皆因所
滅之國一小女子其國亦亡異哉
楚鄭褏紿新人以掩鼻而楚王割其鼻魏王與龍陽君
共船而釣龍陽君得十餘魚而涕下王問之曰美人多
矣亦猶臣前所得魚也臣亦將棄矣王布令曰四境之
内有敢言美人者族婦人智術高出男子之右雖自古
而然亦成周時八百餘年之後侯國子弟昏懦愚闇容
易為婦人所紿
三世之將道家所忌昔有是言六韜為後世談兵之祖
而太公封於齊與周匹休至田氏之簒其傳亦已久太
公之謀一出於正爾
陳勝呉廣起隴畆便㑹使錢知秦將賈人子即啖以利
陳平布陣金多得善處又令捐金四萬斤間疏楚君臣
干戈中也只揮金
漢高祖巳曽入韓信壁奪其軍自垓下戰勝還定陶又
馳入韓信壁奪其軍文帝自代来夜拜宋昌為衛將軍
領南北軍張武為郎中令行殿中還坐前殿下亦綽有
父風是時習聞兵機將畧大率可喜
赤壁之戰孫權曰非劉豫州莫可當操者是時孫權運
籌於内劉備諸葛亮周瑜關侯等合謀并智方拒得曹
操敗之於赤壁亦未為竒政縁曹操雖知兵而未免獨
任要是吳事力差弱所以資人劉豫州新敗所以依人
若呉蜀勢盛之後却無縁合
赤壁之戰關侯精兵一萬周瑜督一萬程普督一萬劉
豫州諸葛亮率兵卒不下一萬
或詢諸葛孔明以三章之約則曰濟時以寛蓋其學自
申韓中来
哥舒翰始亦善用兵後困於酒色之娯迫於君命慟哭
而出潼關喪師二十萬僅存八千其子曜有志復父讎
亦精於用兵諸孫皆以儒學奮峘茂才高第有節槩崿
嵫屺皆明經擢第亦中葉尚儒術致然李郭之後文風
盛而賢將少唐室微矣
軍中不言婦女婦人在軍中兵氣恐不揚孫策周瑜㧞
皖城納二喬皆國色是以師婚也英鋭豪傑之氣固足
辦事畢竟有所溺則智昏智昏則防慮疎策為許貢客
箭傷頬創甚年二十六卒瑜為流矢中右脅年三十六
卒
吕䝉疾發孫權迎置内殿治䕶萬方募有能愈疾者賜
千金病中瘳為下赦令後更増焉權自臨視命道士於
星辰之下為請命使其復生當如何其報也
房𤣥齡居秦王府出入十年收人物致幕府居宰相積
十五年議論書疏規諫不一與杜如晦共筦朝政本傳亦
無甚事而當世語良相必曰房杜以今觀之王珪不及
魏徴如晦不及𤣥齡然持衆美效之於君則一也所以
為宰相之職
魏徴為諫議大夫展盡底藴凡二百奏無不切當帝心
本傳所載十餘事凡三上疏王珪為諫議大夫止諫納
廬江王瑗姬太常少卿祖孝孫放女樂二事想推誠納
善毎存規益史臣所以並稱名臣也
孫樵文自序云唐廣明元年狂冦犯闕駕避岐陽省方
蜀國品藻朝論旌其才行詔曰行在三絶李潼有曽閔
之行孫樵有揚馬之文司空圖有巢許之風余歎曰播
遷果何時耶從行無救時之畧乃以三絶自詫朝論若此
豈止清談廢事李郭之後不復有真將兵權下移於岐
汴而國亡矣
亷吏傳極多上夀公孫洪八十第五倫八十餘李恂九
十六呉祐九十八張奐七十八是儀(三國/人)八十一孫謙
(南/史)九十二蕭傚(唐/)八十裴寛七十五李尚隠七十五薛
珏七十四歸崇敬八十八盧鈞八十五餘不紀卒葬無
考
古儒生經學極多上夀者如伏生治尚書轅固治詩武
帝以賢良召伏恭建武四年帝臨雍拜為司空皆年九
十任安授孟氏易年七十九申公受詩浮丘伯樓望永
平時為侍中皆年八十李尤順帝時遷安樂相年八十三
晉宋纎弟子受業三千人鮑靚明河圖洛書年百餘嵗
文立譙周泰始初皆年八十陶𢎞景讀書萬餘卷何琦耽
玩典籍皆年八十三葛洪以儒學知名自號抱朴子年
八十一顏含有操行年九十三辛勉年八十隋公孫景
茂好學開皇初為道淄兩州刺史有徳政唐曹憲通文
選之學皆年百餘嵗歐陽詢年八十五張嗣宗以經授
秦王年八十三蕭徳言晚節學愈苦年九十七魏收擅
史學年七十七若七十者亦多有之兹弗著
屈突通七十二尉遲恭七十四李勣八十六李靖七十
九郭子儀八十五張萬福九十烏承玼九十六呉吕岱九
十六諸將功業雖不同然皆克享上夀想無濫殺所致
武后興大獄嚴善思為詳審使平活八百餘家原千餘
姓按囚司刑寺罷疑不實者百人子向乾元中為鳳翔
尹三世皆年八十五
丘和附蕭銑為交州總管年八十六子行恭斬冦賊與
兄師利迎謁秦王累從戰伐功多年八十亂世父子以
夀終亦有材智足以自全也
諸儒西漢自孔光張禹劉歆揚雄號為儒者或依阿取
容或諂事新室遂至言符命者以千數朱文公作通鑑
綱目標揚雄曰莾大夫揚雄自是千古定論
荀彧勸太祖曰奉主上以從民望大順也秉至公以報
雄傑大畧也彧持論甚正董昭等欲加九錫彧以太祖
本興義兵正朝寜國不冝如此太祖由是心不能平彧
以憂死是時劉備以帝室之胄英雄表表人望所歸彧
能勸太祖推㤙以應人望廢昏立明恪秉臣節退處藩
服真上策也董昭九錫遂為後日開端相繼貽禍
董卓死於吕布苻生死於堅安禄山死於李猪兒史思
明死於朝義魚朝㤙死於周皓朱全忠死於友珪非人
誅之乃天誅也
殷羡子浩北伐無功桓温奏廢為庶人後温將以為尚
書令浩荅温書慮有謬誤閉開數十竟逹空函大忤温
意由是遂絶豈羡投人書於水致浩有是報耶
西方鄴所為不法判官譚善逹數諫鄴怒遣人告善逹
受金下獄善逹素剛辭益不遜死於獄鄴病見善逹為
祟卒人之生死一氣之聚散也血氣雖已散寃恨之氣
不散也五代武夫用世將謂那時天烏地黒刼嘯時節
不復有報應却又自分曉
　
　
　
　
　
　
　宻齋筆記卷二
欽定四庫全書
　宻齋筆記巻三　　　　　宋　謝采伯　撰
太公曰富之而觀其無犯貴之而觀其無驕付之而觀
其無轉使之而觀其無隠危之而觀其無恐事之而觀
其無窮太公又曰一曰問之以言以觀其辭二曰窮之
以辭以觀其變三曰與之以間諜以觀其誠四曰眀白
顯問以觀其徳五曰使之以財以觀其亷六曰試之以
色以觀其正七曰告之以難以觀其勇八曰醉之以酒
以觀其態八徴備則賢不肖别矣周書云成王訪周公以
民事周公陳六事以觀察之作官人曰富貴者觀其禮
施貧賤者觀其徳守嬖寵者觀其不驕奢隠約者觀其
不懾懼少者觀其恭敬好學而能悌壮者觀其亷潔務
行而勝私老者觀其意慮慎强其所不足而不踰父子
之間觀其孝慈兄弟之間觀其和友君臣之間觀其忠
恵鄉黨之間觀其誠信省其居處觀其義方省其䘮哀
觀其貞良省其出入觀其交友省其交友觀其任亷設
之謀以觀其智示之難以觀其勇煩之事以觀其治臨
之利以觀其不貪濫之樂以觀其不荒喜之以觀其輕
怒之以觀其重醉之酒以觀其恭縱之色以觀其常逺
之以觀其不狎邇之以觀其不倦復徴其言以觀其精
曲省其行以觀其備荘子列禦冦篇引孔子曰凡人心險
於山川難於知天故君子逺使之而觀其忠近使之而
觀其敬煩使之而觀其能卒然問焉而觀其智急與之
期而觀其信委之以財而觀其仁告之以危而觀其節
醉之以酒而觀其則雜之以處而觀其色九徴至不肖
之人得矣此太公周公孔子觀人之法最為詳宻蒙荘
澹然若無意於世者亦誦斯言乃知蒙荘一書不皆寓
言也
荘子曰聖人不死大盜不止為之斗斛以量之則并與
斗斛而竊之為之權衡以稱之則并與權衡而竊之為
之符璽以信之則并與符璽而竊之為之仁義以矯之
則并與仁義而竊之鄧析子曰原道語皆本此
諸孫當聨在字為名余取在字自長孫在學外止有在
徳在鎔在甄在冶甚佳閲王佩觧篇在字甚多儘可命
名因錄之王者所佩在徳徳在利民民在順上合為在因
時謀成在周長有功在力多昌大在自克不困在豫慎除害在
能斷得民在知過用兵在知時勝大患在合人心化行
在知和施舍在平心不幸在不聞其過福在受諌基在
愛民固在親賢禍福在所宻利害在所近存亡在所用
離合在出命尊在慎威安在恭巳
老子曰禍兮福所倚福兮禍所伏鶡冠子與賈誼鵩賦
同作賦者必蹈襲而栁河東云鶡冠子用鵩賦未知孰
是韓退之却取其文
郄儉梁鵠各受豐爵不次之除鵠得法於師宜官皆號
善書者也魏晉以来楷書日盛皆鴻都門學之餘習
正書遂為後世不刋之法與李斯之篆程邈之𨽻同科
梁武教諸王書令殷鐡石於大王書中撮一千字不重
者毎字一片紙雜碎無叙召周興嗣謂曰卿有才思為
我韻之興嗣編次之一夕而成鬚髪皆白
西都賦云清凉宣温乃四室名宣義當作暄暖之暄故
集韻中以宣字見二十元字韻下注云天子室名也髙
炳如説宣室如字讀乃武王伐紂而歸於此室
梁昭眀序陶集云白璧㣲瑕惟在閑情一賦至傳方發
眀其意以為曽祖晉世宰輔耻復屈身後代自宋髙祖
王業漸隆不復肯仕故寄迹於酒閑情賦末章云坦萬
慮以存誠憇遥情於八遐可謂發乎情性止乎禮義復
何議焉余毎誦其總角聞道白首無成先師遺訓予豈
墜之等語頗有洙泗氣象
范雲為齊竟陵王府主簿王守㑹稽登秦望山雲以為
山上秦始皇石刻文三句一韻人多作二句讀之便不
叶韻雲嘗讀史記誦之如流中興頌亦三句一韻同
齊名之人與警策詩句其實有優劣天生竒材天然竒
句皆無對如鍾王羲獻歐虞李杜韓栁顔栁優劣自顯
然故梁武帝蕭子雲評書皆云子敬不及逸少逸少不
及元常杜詩韓筆顔書規模大氣韻髙古餘則失於華
巧有餘如池塘生春草園栁變鳴禽紅藥當階翻蒼苔
依砌上天際識歸舟雲中辨煙樹之類則第二句便
不及竹送清溪月苔移玉座春之類上一句便不及
當以是推之
蘓潁濵言春秋時先王之澤未逺士君子重義理
持節操其處死生之際卓然凛然非後世之士所
及盖三代之遺民也當時達者語三代遺事甚多
今捨此無以考證吕東莱推廣此意考究左氏著
書源流本於此又曰初學記言前代人物醇疵自不
逃正論但本朝儒先文獻相接未易以愛憎口舌
輕議呵祖罵佛豈名教事要是文人相輕自古而
然爾
子華子今世之人其平居把握附耳呫呫相為然約而
自保曽膠漆之不如也及勢利之一接未有毫髪之差
蹴然而變乎色又從而隨之兵甚矣心術之善移也韓
文用其意今夫平居里巷相慕悦至一旦臨小利害僅
如毛髪反目若不相識落陷穽不一引手救反擠之又
下石焉者皆是也
張說燕公文屬思精壯長於碑誌詩得江山助釋學亦詣
理超絶本朝蘓黄出入釋老唐人諸集盖鮮兼之燕公
躬臨行陣制敵克勝本朝諸文儒又鮮兼之矣
龜策傳云神能見夢扵元王而不能自出於漁者之籠
身能十言盡當而不能通使於河還報於江賢能令人
戰勝攻取不能自觧於刀鋒免剥刺之患聖能先知亟
見而不能令衛平無言荘子稱仲尼曰語意同蘇文云
公之精誠能開衡山之雲而不能回憲宗之惑能馴鱷
魚之暴而不能弭皇甫鏄李逢吉之謗能信扵南海之
民廟食百世而不能使其身一日安於朝廷之上句法
同
杯盤狼籍出滑稽傳正襟危坐出日者傳舉網得魚出
龜策傳只改龜字
余與客論文曰今人文不及古人藻繪處客問曰如何
是藻繪處答曰古人文純是骨而後藻生焉今人文尚
無骨安敢望其藻繪處客又問曰如何是骨答曰立意
是也字古不如語古語古不如意古史月湖自言其作
文法傳於曇橘州
果齋先生云作詩寫字都先要有骨則其進未易量
郄昻岐郇涇寧八坊馬記為李祐作云開元初二十四
萬疋至十九年四十四萬疋與張燕公為王毛仲作隴
右監碑略同然燕公記其政有八而郄昻止述馬名燕
公文尤竒麗以隴右監石刻並觀優劣可見
或曰西漢之末王褒文類俳今觀鄒枚文已近此體大
率古賦之流如荀子諸賦豈非先秦古書但自王褒以
後至晉唐文多類俳皆源流古賦亦如今時有一項古
文又有一項四六
神女賦云願假湏臾神女稱遽闇然而㝠不知其處若
韓文云行李稱遽坡賦云開戸視之不見其處是四句之
内兩鉅公皆用其字韓隠坡顯優劣自分
食貨志云珠玉金銀饑不可食寒不可衣後漢劉陶鑄
大錢議亦然喜雨亭記即是用此語但結尾活潑潑地
把捉不得為不可及時東坡年二十三
醉鄉王績字無功祭禹文云潦水降而寒潭清山光沉
而白雲晚王勃云潦水靜而寒潭清煙光凝而暮山紫
歸田錄載徳州長夀寺舍利碑云浮雲共嶺松長盖眀
月與巖桂分叢亦與落霞與孤鶩齊飛秋水共長天一
色同
權徳輿文史臣賛云雅正贍縟余以富貴人為文詞自
然温潤歐陽公其儔也
劉歆云孔子沒而㣲言絶七十子終而大義乖風俗通
義應劭序云仲尼沒而㣲言闕七十子䘮而大義乖唐
眀皇孝經序同
杜子美說旱上嚴武尤為偉論孟郊上盧使君養生書
李義山作李賀小傳白樂天墓碑劉義傳文體竒逸不
應止取其詩
應劭曰昔客為齊王畫者王問畫孰最難孰最易曰犬
馬最難鬼魅最易犬馬旦暮在人目前不類不可類之
故難鬼魅無形者不見不見故易東坡净因院畫記
常形常理用此意
節孝先生曰文字要多作多作方思熟余無日不為文
無時不吟哦歐陽公謂為文有三多㸔多做多商量多
蘓文定公云前輩文但㸔做多
劉禹錫自傳叙王叔文事云其官職出於叔文又復坐
累不以為諱
杜牧之自撰墓誌銘言注孫子推五星說相法文學之
士多能如此甥裴延翰為集序文似李翺唐之文風大
振於貞元元和之時韓栁倡其端劉白繼其軌當時學
者涵泳攬其英華洗濯磨淬輝光日新茍有作者皆足
以拔扵流俗自成一家之語延翰是巳牛僧孺鎮維揚
牧之為書記召為侍御史僧儒以小箧邏卒報状示之
感泣大慙後為公墓誌極稱其美報所知也牧之名聞
一時累中科目意氣揚揚入一寺有僧静坐者見之不
顧旁人為言此先輩近日甚有名譽僧亦不答牧之茫
然自失以是知外名利者之髙如此彼方以趨名利者
為可鄙宜其視之邈如也
了翁弱冠苦羸疾因過汴河上遇道人云他日聲名滿
天下又謂公曰曽讀左氏否左氏諸大戰反覆熟讀有
快意處便是得藥公如其言誦之旬日間氣體頓壮讀
檄愈頭風誦詩已痁疾亦自古有之
朱文公為南豐作年譜云自孟韓子以来作者之盛末
有至於斯何世之知公淺也至語録云坡谷只是飲酒
賦詩快活後學未喻其去取之由㑹當有觧其意者
李賀云天若有情天亦老少㳺詞天還知道和天也痩
朱文公以為䙝瀆天帝乃是過用長吉語
李方叔贈汝州太守詩云安得吾皇四百州皆如此邦
二千石
王梅谿西施舌詩云吳王無處可招䰟惟有西施舌尚
存曽共君王醉長夜至今猶得奉芳樽有戒淫殺之意
偶與僚友言之答云便可入清源續詩話
熊克進九朝要畧轉一官李龜朋以詩賀之云翰苑前
資漢碩儒苦心何翅十年餘修成當代将来法讀盡生
平未見書黄帊奏篇登御府紫綸加秩下宸除近臣已
是聞天語鸞鵲催歸定不虛
李士美拜相雙親無恙生日詩云府前拍拍鶴翎開府
裏紛紛賀客来尚書左丞生是日温詔欲挽陽春回下
堂拜賜上堂去堂上雙親相顧語願身親見兒長年萬
嵗千秋佐眀主生封父敷文閣待制
楊元素張子野陳令舉至吴興東坡目為三面胡琴又
州妓有姓周姓邵者呼為二南子野賦六客詞後子野令
舉孝叔皆巳物故惟東坡元素公在爾元素詩寄東坡
云僊舟㳺漾霅溪風三奏琵琶一艦紅聞望喜傳新政
異夢魂猶憶舊歡同二南籍裏知誰在六客堂中已半
空細問人間為宰相爭如願住水晶宫
陳公輔詩白髪鬅鬙未得閑有時覽鏡笑衰顔逢人
載酒寧辭醉寓意題詩不用删幸有鑑湖堪寄傲直
慚書殿尚通班豁除簿領塵埃了却上蓬莱㸔好山州
宅詩萬疊湖山煙水濵朱門畫㦸間松筠登臨不踏紅
塵路燕寢長居紫府春晝靜欲驂風外駕夜寒疑是月
中身我慙白首方懐紱猶得蓬莱作主人又蓬莱閣醉
歸蓬莱閣下醉歸時猶索芳樽步步隨啼鳥似来留翠
佩旁人笑為整花枝腰間半嚲黄金印頭上斜欹白接
䍦拍手向他賔從道使君未老莫扶持
菊譜范石湖略胡少瀹詳遼相李儼作黄菊賦獻其
主耶律𢎞基𢎞基作詩題其後以賜之云昨日得卿黄
菊賦碎剪金英填作句袖中猶覺有餘香冷落西風吹
不去少瀹作御製誤
張都監琳好作詞時芍藥盛放余戲令賦之云持節助
調羹同僚皆笑其誤用梅事余曰韓詩云五鼎調芍藥
張亦舉王維詩芍藥調金鼎子虚賦曰芍藥之和具而
後御之南都賦曰歸雁鳴鵽香稻鮮魚以為芍藥師古
曰芍藥其根主和五臓又辟毒故合之於蘭桂五味以
助諸食也
劉方叔作致語云東坡道人筆下無一㸃塵氣小范老
子胷中有十萬兵機
騎驢三十載久旅食於京華廣厦千萬間願大庇於寒
士儻容尸祿免令自楚而之滕庶便奉親何異以栁而
易播(乞改/辟)
楊囦四六餘話國初處州赴觧止六人取三人士子謝
觧啟云類矍圃之觀人去者半留者半如孔門之取友
益者三損者三
秦檜子及第當時暗號有賦無天地詩有龍蛇後汪彦
章賀啟有氣塞兩儀及東閣郎君之句以譏之
一男子之上書初亦胡罪諸大夫之曰殺盖亦無心時
斬陳東上時宰啟
江朝宗與李宰啟月明苑外之封犬厖不吠風暖桑間之
瑞雉乳自馴
周洪道作守謝監司啟居閑從仕一生長恨於苦心多
病非才二事恐煩於并案東坡詩云多病更非才二事
可并案
范文正初冒朱姓後歸宗啟志在逃秦入境遂稱夫張禄
名非霸越乗舟偶效于陶朱用范雎范蠡是當家本事
孝宗即位之九年再上太上尊號宣鄭聞與周必大草
詔云未央上號符漢皇之九年興慶推尊邁唐宗之
再請太上册夏后時洪内翰草詔云太姒之事太任長
秋之奉長樂
劉錡贈官制岑彭亡而公孫平諸葛死而仲達走自古
皆有死嗟汝志之未伸與賊不俱生尚孤忠之可亮
髙城纔百餘里此去何難哉寒食止數日間少住為佳
耳　决獄幾何錢榖出入幾何請問其略㑹計而已牛
羊茁壯而已願效其能
王季海代蕭特起答泉守魯柝聞邾雖限封疆之逺楚
波及晉宜脩幣帛之恭
王陽為孝子王尊為忠臣仰一時之髙節伊尹格皇天
伊陟格上帝掩異姓之殊勛　織文鳥章白斾央央山
甫之北伐衮衣繡裳赤舄几几周公之東歸
陳阜卿為教官答職事啟青衫試吏患在好為人師絳
帳横經未必賢於弟子賀陳殿元啟坐崇薄俗共仰伯
夷之風立辨寃民屢浹真卿之雨
劉正甫行韓郡王贈官詞念一代所宗無如老臣者使
九原可作豈畏匈奴哉又行南班詞葛藟之在河滸能
芘其本根枤杜之生道周盖傷於寡特盖王室之强大
必公族之盛蕃又進太上皇厯日表云雖宸心之運問
朝野而不知而聖政之垂繫日月而可考
蕭振侍郎秦檜當國日自四川謫他州未幾秦死再
知四川誥詞云刻印銷印如轉圜朕常虚巳得馬失馬
若反掌卿勿容心趙莊叔行
江朝宗上留守湯相闗中復留蕭相國人傑已能用之
江左自有管夷吾國事不足憂矣
吾寜身蹈東海獨仲連不欲帝秦至今名重泰山㣲相
如何以强趙醒庵行胡邦衡詞
蒋世修脱身簿尉中繫馬庭階下以其便做教官故也
又作紹興蔣相致語曲水流觴將舉暮春之褉西園傾
盖好追清夜之逰甫遂及𤓰敢云張京兆之五日誓圖
結草忍忘蘓刺史之二天賀湯丞相因進宗室譜圖并
實録轉官武之穆文之昭爛若馬圖之制皇之墳帝之
典迄於麟趾之年謂老馬之智專尚能識路若野鳥之
視眩難使聞韶闖門褒愽袖珠玉以見投隠几侏􁃞褚
衣裳而倒着
四六本只是便宣讀要使如散文而有屬對乃善歐蘓
只是一篇古文至汪龍溪而少變鄭侍郎望之云四六
使重不如使輕使實不如使虛樟溪老人李龜年為其
姪壻上巳致語云三月三日水邉豈無麗人一詠一觴
蘭亭自有故事崇山峻嶺脩竹茂林羣賢畢集良辰美
景賞心樂事四者難并
女子近之則不遜豈容鑚穴以相窺老夫耄矣無能為
是謂雖鄰而不覿廉宣仲嘲一老士大夫與娼鄰壁
往時作四六者多用古人語及廣引故事以衒愽學而
不思述事不暢近時文章體變如蘇氏父子以四六述
叙委曲精盡不减古人自學者變格為文迨今三十年
始得斯人不惟遲久而後獲實恐此後未有能繼者爾
自古異人間出前後參差不相待余老矣乃及見之豈
不為幸哉
慶元二年丙辰余丞相拜左相權直院傳舍人伯夀草
麻首聨云天乙之興中□實為左相中□乃仲虺也閤
門舍人讀麻既讀破句又不識□字當日察院入文字
罷讀麻舍人得旨今後宣麻人與學士同鎻宿㸃句與
之以便宣讀
吕恵卿遭責謝表云蟲臂䑕肝悉㝠心於造化東坡謂
福建子亦㑹做文字蟲臂䑕肝盖譏二蘇見東坡論列
子由行詞
遂寧糖氷正字劉望之賦以為傘子山異僧所授其法
醡蔗成漿貯以甕缶列閒屋中閲冬而後發之成矣其
略曰逮白露之既凝室人告子其亦霜獵珊瑚於海底
綴珠琲於枯篁吸三危之秋氣陋萬蘂之蜂房碎玲瓏
於齒牙韻沆爽於壺觴米帖云治咽喉諸疾廣南盛有
不知始於何時
李泰發題嵊縣黄山庵云十載清㳺得重尋風門小立
契初心上盤直與雲天近下瞰不知巖壑深浥露黄花
平襯地着霜紅葉巧依林他年願結香燈社竹杖芒鞋
數共臨先皇考題云遼東鶴去幾千年堂上留題有謫
僊十月山行風露冷黄花紅葉兩依然右二詩得於剡
川相士黄山庵即其家墳先皇考為尉時曽㳺
余主諸暨簿大雄寺行香見一小石刻中詩云琉璃葉
下剪梧桐綠子青枝掃地空俗眼如何有青白好風安
得問雌雄物隨塵境工榮顇人觸心兵戰異同只可輕
帆理歸興暮雲蕭散大江東下題奕載不知何人時極
暑晝夜鼓風槖老僕少獲更畨不輟余誦好風安得問
雌雄而不記第三聫因閲舊箧得之錄以備忘
　
　
　
　
　
　
　
　
　
　
　
　宻齋筆記卷三
欽定四庫全書
　宻齋筆記巻四　　　　　宋　謝采伯　撰
周禮鷄人主旦呼漢宫中不畜雞衛士專傳雞鳴應劭
曰楚歌今雞鳴歌也東坡云今土人謂之山歌
家語以黍雪桃先公云中都貴人家多以蒸餅并米糕
雪桃予乃知以黍雪桃之義盖桃經水即酸故用此
晉志云地不足東南天不足西北八紘之外名為八極
八極之廣東西二億三萬一千三百里南北二億三萬
一千三百里自地至天半八極之數至下亦如之昔黄
帝令䜿亥歩自東極至于西極五億十萬九千八百歩
不知如何稽攷莫是用經界局歩弓打量
古今注匏瓠也詩曰酌之用匏周禮陶匏祀天又云朝
踐用兩壺尊故周有瓠壺形長一尺二寸六分徑一寸
兩鼻有提梁取便於用余嘗見一瓠壺形製甚古豈果
周器也東坡曰舉匏尊以相屬
古今注云太公以𤣥鉞斬妲己故婦人以為戒曹操納
袁熈妻為文帝婦孔融與操書曰武王伐紂以妲己賜
周公操以融學士謂書傳所紀後見問之對曰以今度
之想當然耳融雖戲操不為無意
師之於門人則名之於朋友則字之稱於師雖朋友亦
名之子曰吾與囘言又曰參乎吾道一以貫之又曰若
由也不得其死然是師之名門人也夫子于鄭兄事子
産於齊兄事晏嬰曰子謂子産又曰晏平仲善與人交
子夏曰言㳺過矣子張曰子夏云何曽子曰堂堂乎張
也是朋友字而不名也子貢曰賜也何敢望囘又曰師
與商也孰賢子㳺曰有澹臺㓕明者是稱於師雖朋友
亦名之也論語書法之嚴即春秋書法也
孔子謂晏子能折衝樽爼即孫子所謂上兵伐謀其次
交兵其下攻城世言善用兵者暗合孫呉亦暗合孔子
其言一曰道亦不離乎道也郤縠為詩書之帥豈嗜殺
者耶文中子曰折衝樽爼不必臨邉亦孔子意也
衛世子蒯聵簒輙而立子路死之孔子哭進使者而問
故使者曰醢之矣遂命覆醢乃知漢髙祖誅彭越醢其
肉以賜諸侯乃自春秋時已然
滕公佳城碑云三千年見白日逆數上三千年乃是少
昊時節那時淳古不封不樹安得已如此可疑
管子弟子職曰凡置飲食鳥獸魚鼈必先菜羮注云先
菜後肉食之次也弟子之奉師以菜為頭味此論語所以
䟽食與菜羮𤓰並言
城門失火殃及池魚古語有之一見風俗通一見百家
書曰宋城門失火汲取池中水以沃之魚悉露見因就
取之又廣韻注云司門者姓池名仲魚因救城門火焦
爛而卒二説未知孰是東魏杜弼移檄梁朝討納侯景
曰景必據淮南稱帝但恐城門失火災及池魚嘉熈庚
子城中大火余呼百餘人捄䕶靖越門一帶拽㧞三䖏
屋支犒六百千及布施三寺池魚之災甚矣
家語後序孔子九代孫名最字子産從漢髙祖以左司
馬將軍佐韓信破楚於垓下以功封蓼侯年五十三而
卒謚夷侯孔子軍旅之事未之學也九世孫最乃以武
功顯
汪端明應辰請聞人倅阜民食牛百葉聞人曰是何不
典之物汪曰周禮注脾析即牛百葉
秦詛楚文一告巫咸大神今在鳯翔府一告亞駞神在
洛陽劉忱家其文皆聲楚王熊相之惡著諸石章以盟
大神之威神治平間蔡挺又獲朝那湫底所刻方匋䟦
已詳即恵王二十六年後并天下二世而亡佛經云呪
詛諸毒藥所欲害身者還著於本人東坡云呪詛諸毒
藥兩家各無事
祈雨三代用巫覡後世用僧道唐僧不空羅公逺一行
無畏祈雨法各不同范石湖吳船録記蜀中祈雨尤不
同増堰壅水入支江三四宿水即徧謂之攝水水皆如
期而應嘉州雷洞初禱香幣不應則投死彘及婦人敝
履之類以掁觸之雷風隨發息壤遇旱則郡守設祭掘
之掘至石樓之簷則雨作矣辛幼安云親騐信然
開元中魏徴寢堂火災三日詔百官赴弔古禮亦自有
人行者
孔元用云葛王孫原王景即位之明年賜錢十萬緡盡
撤去曲阜孔林宅廟鼎新重盖極為壯麗自據中原後
一人世襲止文林郎今加為中憲大夫六嵗即差官教
導
淵明家貧缾無儲粟告五子則曰汝等雖不同生當思
四海皆兄弟之義况同父之人韓元長身䖏卿佐八十
而終兄弟同居至于沒齒范子春七世同財家人無怨
色不知淵明有何産業慮五子爭分想是怕他窮厮吵
或云亦薄有田園但將蕪爾坐客大笑
李杜齊名有三東漢李固杜喬李膺杜宻唐李白杜子
美也若小杜亦有三漢杜周子延年亦習法律故曰小
杜律唐杜審權與悰俱顯故審權曰小杜公杜牧之對
老杜言亦曰小杜前軰已拈出今書以示子
栁仲塗之與范景楊大年之與劉筠齊名固未至于遼
絶而温仲舒之視冦準丁謂之于孫何君子小人之分
若薫蕕之不可共器而當時齊名曰温冦曰丁孫殆是
取其一時文名耳
端拱二年曽㑹由郷貢首擢進士第二人廷試日未昃
巻上奏御時蜀人陳尭叟亦有俊譽上覽二人文相埒
敏亦如之莫適髙下釋褐並授光禄寺丞直史官名雖
甲乙而實與等夷㑹以親老願補郡遷殿中丞知宣州進
士起家之榮古今鮮儷子文靖公亮孫樞宻禮寛叅政
從龍亦其後也
人知樂全之薦東坡不知三蘇之始進自雷簡夫之薦
文學如東坡而蒲中行為臺官論列謂不學無術嘗販
私鹽卒以其言貶
東坡知貢舉李方叔被黜其家老乳母大哭曰遇蘇内
翰知舉不及第尚奚望閉門而逝後東坡舉白浮歐陽
叔弼等曰君為主司而失李方叔兹可罰也時張文潜
舍人在坐舉白浮東坡曰先生昔為知舉而遺之其罰
維均舉坐大笑想老乳母亦吐氣泉下
陳宻學㐮薦賢一疏三十三人自涑水至鄭侠皆知名
當世獨五人不甚顯如虞太熙劉載薛昌朝吳賁吳恕
俟考太熈等尺牘見奕修所藏有之必皆名士
唐文若子西先生之子䘮父後年十三不學一日與羣
兒蹴鞠於市院子見之而泣云小官人今不讀書後將
如何文若感悟歸謀於母曰院子為吾言如此今欲讀
書將自讀耶將從學耶母遣從師遂篤志向學弱冠登
科後仕至中書舍人
盧元傳初無甚可紀史臣稱其功緦之戚服稱其容本
朝吕與叔誌一婦人墓云毎遇功緦之戚輙茹素一月
皆可以風厲薄俗
崔元暉嬖妾其子縱以母事之妾剛酷雖縱顯官而數
笞詬縱率妻子候顔色承養不懈史為書之
程尚書瑀解論語弋不射宿言孔子不欲隂中人之意
至周公謂魯公四句則曰可為流涕洪慶善作序有云
感發於孔子之一射流涕于周公之四言魏按行作漕
為開板初書出秦檜亦自不知忽有人譛謂是譏諷魏
隨追官籍其家程洪皆得罪
王逢原蝗詩其畧曰始知在人不在天譬如蚤虱生裳
衣魚枮生蟲肉腐蠧理有當爾夫何疑又長篇云至和
改元之一年有蝗不知自何來一蝗百兒月再孕漸恐
髙厚塞九垓死時年纔二十三早慧而天逢原見器於
荆公公以夫人女弟妻之
姜愚嘗師康節好施雪中念王陶自荷一鍤剗雪地行
二十里訪之陶母子凍坐日髙無炊煙愚解所衣錦裘
質錢買酒肉薪炭附火飲食又損數百千為之娶及陶
尹洛愚老而喪明自衛州往謁之意陶必念舊哀巳陶
對之邈然但遺以尊酒而已愚大失望歸病死余謂愚
有救人之心不當萌責報之心陶嘗劾韓魏公不押常
朝班神宗薄其為人吕公著言其反覆不可近要自不
逃清議姜愚雖一時失望而不失美名康節四十餘未
娶亦姜為之娶王允修妹
程仁覇攝録事有盗蘆菔者實竊而所持刃誤中主人
尉幸賞以刼聞獄掾受賕掠成之盗稱寃移獄公直其
事而尉掾争不已竟殺盗及月餘尉掾皆暴卒後三十
餘年公晝見盗拜庭下曰公夀盡我為公荷擔而往暫
對即生人天子孫夀禄朱紫滿門軾㓜聞此言已而外
祖父夀九十舅氏始貴顯夀八十五曽孫皆仕有聲同
時為監司者三人(按以上東/坡語也)四朝國史程之邵傳云曽
祖仁覇治獄有隂徳仕至顯謨閣待制子唐仕至寳文
閣學士是時東坡知其為監司未知其為宣和間登從
列
蒲宗孟閬州新井人嘗日盥潔有小洗靣大洗靣小濯
足大濯足小澡浴大澡浴用八九人一浴至湯三斛他
奉養率稱是蜀人生時一浴死後一浴宗孟乃浴洗好
潔如此想不洗底直是不洗洗底直是洗師友談記載
蘇叔黨云浴是間日人以為勞公殊不憚
劉氏家傳云劉為東海望族鄉人歌曰海州東望富劉
家朐山一族更奢華牽牛厮兒著錦襖牽車婢子帶金花
有名之華者两請文解紹興辛巳魏公領兵收海州之
華與父儼謀罄家財輸軍借補將仕郎兩上書陳六事
皆恢復大計孝宗韙之特賜進士出身再倅吳門而殁
𦵏蔡嶺菴有詩刻石
許同知為宰時以詞投稼軒䝉賞音即同出訪梅夜歸
過一人家禮席華盛客尚未集兩人就坐索飲主人奉
之甚謹許曰貴人入宅稼軒曰决無好事諺云破家縣
令㓕門刺史其家乃邑胥之魁未幾果及禍
蘇紳嘗䟽王徳用宅枕乾岡貌類藝祖出知隨州孔道
輔亦劾奏之徳用䟽言宅枕乾岡陛下所賜貌類藝祖
父母所生又唐都城東西岡六民間以為乾數而裴度
第在平樂里直第五岡人以其第據岡原譛之
廬江太守梁龕明日當除婦服今日請客奏伎丞相長
史周顗等三十餘人同㑹劉隗奏曰嫡妻長子皆杖居
廬龕暮宴朝祥慢服之愆宜肅喪紀之禮請免龕官削
侯爵顗等知龕有喪吉㑹非禮宜各奪俸一月以肅其
違從之
施宜生北走降金試日射三十六熊賦擢髙科入翰林
庚辰年來本朝奉使舊與張燾子公同舍因問張子公
云記得崇化堂前歩月時否子公答以翰林想未忘情
本朝耶
建鄴謂之鄴相州亦謂之鄴下如魏文帝自鄴徙都洛
陽乃相州也
唐都長安始分山南諸道乃是終南山之南祝夀謂之
南山亦指終南山東接驪山太華西連太白至于隴山
北至長安城八十里南楚塞西有石室靈芝南有玉堂
陽官崔咸游終南山乗月吟嘯至感慨淚下
沈公雅度帥閩蜀人師先生古上譙樓視三山遶州治
而下盤薄於前沈顧而歎曰壯哉師曰有冨貴無豪傑
泉南氣候臘後元夕前亦薄寒月餘将近驚蟄便是單
衣初試盧橘紫茄紅葵已如五月間去家鄉二千五百
餘里寒燠便爾不同
淮襄别無險阨是真渙散易㓕之地
蜀郡西門可六七里有杜工部草堂潭以百花名初未
有花乃唐冀國夫人在父母家時有異僧堕汚渠中夫
人為浣衣而百花浮水上工部嘗賦浣花流水之句夫
人歸西州節度崔寜為小婦節度入奏夫人能散財破
賊人楊子琳邦人徳之即所居祠夫人後草堂與祠並
稱端平丙申遭亂郡城焚蕩此等遺迹聞自無恙
張定叟尚書云青城毎郊用十五萬緡縳幕屋事已撤
之皆諸璫得之嘗奏乞從本府出錢盖屋庻免逐郊費
用或惜其議不行余嘗記先皇考言城外自來不曽盖
殿宇宣和間方盖了殿宇遂為尼瑪哈駐兵之所
杜康善造酒江隂軍人今杜橋即其廬事具本縣圖經
吐突承璀閩人也寜宗時諸道嵗進閹兒號私白閩嶺
最多
朱茶馬儉丙午入對云掘地得一銅弩機塗金上靣皆
有分寸次日製一小弩以進乃知書中所謂往省括於
度至則釋别作一句往放也放箭則必省于度之分寸
以為射之逺近此三代弩制度
石勒得一鼎容四斗中有大錢三十文
皇考權金部時㸃左藏庫梨園弟子玉帶十有二條并
闗侯印印上有環
凡物之真者即有一偽者乆之知有偽而不復知有真
矣髙麗席側可捲舒價貴未易得四明便造假髙麗席
真水晶瑩澈可愛上饒便造假水晶色青(按永樂大典/本裂為二則)
(今改/正)
嶺外代答云崑崙曽期國海島有鵬飛蔽日遇駱駝吞
之鵬翅管可截為水桶諸蕃志云勿㧞國大魚長十丈
徑髙二丈木蘭皮國麥粒長三寸𤓰圍六尺榴重五斤桃
重二斤香圓重二十餘斤萵苣菜一莖重十餘斤沙華
公國蓮長尺餘桃核長二尺北方人物果蓏長大便自
與江南不同外國可想而知莊生亦據齊諧誌怪之説
爾雖云寓言亦有所本
對衣謂上衣下裳一對也裼襲裼謂裼開襲謂重合也
郝象賢父處俊天后素銜之故因事誅象賢臨刑極罵
乃死自是刑人必以木圓窒口今用木桃始於此
銀朱方用得二百餘年古畫皆以朱色别畫之乆近可
以此辨
梅類腦香清茉莉類海南脱落沉香甘杏花類篤耨香
温荷花類蠻沉香烈素馨類麝香媚諸花香天韻俱勝
絶諸香品却有優劣同此一英華之氣散在草木禽獸
者豈亦各從其類耶
予董四明舶務見髙麗國賜都綱張迪等批人參二斤
參字用草頭韻略無此字有葠字云藥草亦通作參玉
篇葠下有草頭蔘字注同上今方書悉用參字髙麗用
蔘字
装潢匠装乃装背潢乃今之所謂糨紙者唐人進奏文
字多用潢紙寫故韓退之集中有用生紙寫之語諺有
云裝潢子亦不為無據
烏始生母哺之六十日稍長子反哺如母哺之數一名
烏公
　
　
　
　
　
　
　
　
　
　
　
　宻齋筆記卷四
欽定四庫全書
　宻齋筆記卷五　　　　　宋　謝采伯　撰
水火天地之妙用也隂陽之變化也故水火命見六秀
作用必大東南方命而時日在西北者性必揫斂謹畏
亦主壽西北方命而時日在東南者性必䟽快必發逹
至于謹畏壽考决是不過五行貴有歸宿歸宿得好即
貴而壽
中道無往而不寓故五行有天德貴人皆是抑揚欲得
其中如正丁二申正寅月也寅火太過而以丁為德二
卯月也卯木太盛而以申為德甲戊庚牛羊甲戊庚皆
金木土之陽干也其氣太過遂欲其藏於丑未之位今
舉其畧餘可類推即沉潜剛克髙明柔克之義若無氣
之火遇亥酉即為息絶愈無氣如丙寅戊戍辛酉戊子
張参政命丙申戊戍辛酉戊子乃謝察推命一第便不
禄但以意消息其盛衰得中即為貴命過猶不及灾福
生焉
郭璞授青囊中經九巻於郭公門人趙載竊觀未及讀
為火所焚今世所傳者决是贗本隂陽元經乃趙載撰
不特弔宫作方乃三命之祖今人以三命生旺之說起
於唐李虛中非也龜筴傳有髙人禄命以悅人心之說
又在漢初其來乆矣景純年四十九不免南岡之戮管
輅年四十八不見女嫁兒娶二人材明先見如蓍龜皆
不登中壽
地理之說與命相通宗廟比三命天星比五星砂形比
相法宗廟天星砂形三者並合而無差則萬不失一
言子午針者誣丙午之非用丙午針者排子午之失針
法乃五行之樞機禍福之繩墨既無定論何以取凖余
編十餘家之說引援詳悉不可盡舉惟一家云曾游厯
格古州縣鎮幾百處皆用子午正針以是知子午正針
法也中針後人遷就之說也此是有定位形象之物必
以子午卯酉奠四方故子午卯酉不易其金木水火之
性
麻衣易乃近時戴主簿作
道藏至雜多房中方術余嘗燃香閲之乃雀卵壯陽等
方張君房所編雲笈七籖三百餘卷却無此等方術棲
霞宫道藏靈感香火翕習桑都正云藏經不全止有雲
笈七籖一部余答云七籖却自㑹靈不必全也
抱朴子云道士趙炳以氣禁人人不能起禁虎虎伏地
就縛以盆盛水魚龍立見一尺釘入柱氣吹釘躍出療
疾以東流水為酌桑皮為脯但行禁呪所療皆除師事
徐登人為立祠至於永康俗呼曰趙侯祠至今蚊蚋不
能入抱朴子與後漢所紀者如此不知後千餘載台民
祠事如父母福庇千里靈響如一日
師友談記云徐禧自御史中丞以母喪還洪府有媪以
三世禄命書言人吉凶禧俾占之媪曰當兵死徐怒媪
以書示之畫一僵尸身首異處徐欲坐以妖言付有司
衆觧得免後禧將數萬人守永樂夏兵圍之數重軍大
渴開城飲濠城破被害正符媪説
唐太宗幾為竇建德㳺兵所擒又幾為單雄信槍所及
僅以身免百戰冐矢石間可謂危事不死後餌那羅爾
娑婆寐藥乃死名醫不知所為杜伏威與陳稜戰稜軍
射中其額伏威曰不殺汝矢不㧞遂馳入稜陣大呼衝擊
獲所射將使㧞箭斬之又殺數十人後好神仙長年術
餌雲母被毒暴卒李抱真名將亦以服餌誤死乃知藥
誤殺人甚於鋒鏑
曰精力曰精神曰精氣曰精血曰精明曰精爽曰精到
曰精詳曰精妙皆以精為主衞生者當謹之苦海愛河
狂瀾弗返其涸也可立而待素問曰法於隂陽和於術
數又曰凡隂陽之道陽宻乃固註曰隂陽交㑹之要者
正在於隂氣之不泄爾
端平元年九月中余奉京祠方抵舍發熱不止面浮目
腫不能食一醫者曰非服附不效左右駭笑醫曰行年
六十三不服附耶余曰此茈胡證也亟取人参和茈胡
煎熱俟呼醫者茅君仲一到亦曰當服茈胡余出煎熱
者示之三日疾退目尚多澁食已則困不喜啖魚肉時
有饋梨者乃取一顆啖之覺意快再啖一顆酲然晚食
後亦如之凡啖梨百五十餘顆熱證悉平本草載趙鄂
事陳衍本草載張杲醫說十便方煮梨湯皆云去熱不
可以為果子藥忽之
諸香藥皆逹氣藿香逹表乳麝木香走經絡沉香趨下
皆香氣芳烈能使諸藥快榮衞一切滯氣
或曰蜂腊無美味人以為珍果予曰飲食固取美味然
亦有取其治療者本草土蜂子去風毒乆服令人恱白
功用甚多或云蜂蠆有毒余曰蜈蚣蛇蝎皆愈風良劑
何獨於蜂疑之
宣和間築順州得枸杞宿根形如獒伏獻厚陵
髙踈寮四世祖閌初為太學直學蜀人雷姓者嘗受易
于髙每同出入至一銀舖因與其家厚善舖家感其意
問曰尊官豈無所湏雷曰無他欲得公鍜銀鼎當以白
金百笏為謝舖家駭不敢受強委之既畢舖家曰鼎巳
相贈敢問何用雷曰此鼎日乾水銀五十兩又嘗至一
小藥舖家往還甚熟因告以欲得舖前藥招如何婦人
曰尊官畫一新者見贈便取舊底去雷贈以金將舊畫
去畫一新者遺之皆莫知其故雷曰但看吾人他日享
用此不盡隆冬張其畫於宻室終日温然乃六丁鑚火
圖神筆也(按此條永樂大典/分為二條今改正)
米元章不喜韓馬有周百範者以龍眠二馬換大防樓
公白集大防曰古有以妾換馬者以書換馬自攻媿始
正似王晉卿欲取東坡海石錢穆父王仲至謂不可許
坡請易以韓幹二散馬晉卿難之穆父欲兼取蔣頴叔
欲焚畫碎石世上雅事何時無之論議紛紛不及書馬
兩從不作難也然晉卿以韓馬照夜白易米芾家顔書
朱巨川告劉涇又以硯山一石易韓馬夫晉卿重於易
海石而不靳博顔書顔書貴矣元章復以易硯石又常
以韓馬雜它物易劉涇貞觀御史内史官奴帖數捐韓
馬以貿易好嗜自有異耶米氏畫史記馬佳本不定為
韓止云唐人妙手且譏世俗見馬即命為曹韓筆宜其
不甚愛重也
聖人不知後世有佛教今看說底話已為佛教設如明
明德足了又添箇新民似又足了又添箇止於至善聖
人教人之意其逺如此佛教只說一句明心見性便了
果齋先生云
楞嚴經云烏從來黑鵠從來白人天本竪畜生本横白
非洗成墨非染造從八萬刼無復改移
郗皇后妒忌性酷及終后化為蟒帝為懴罪今之梁皇
懴是也
符丕時徐義為慕容永所獲械埋其足義誦觀音經至
夜中土開械脫於重禁之中若有人導之者遂奔楊佺
期以為洛陽令
李主好佛太祖遣僧為間號小沙彌導以奢侈著乾紅
袈裟李主云佛亦莫不如此小沙彌云陛下不讀華嚴
經不知佛富貴此誑敵語也庸僧不知出處拈出作話
頭
韓建治華州患僧雜犯者衆欲貸不可盡治恐傷善類
乃擇有道行者為僧正訓治之而非其人反為所憚乆
乃悟判牒云本置僧正欲要僧正僧既不正何用僧正
使僧自正傳者雖笑以為適中理
撫州一祠宇守亟命掀拆梁木壓殞凡六七人池州梁
昭明祠累錢為幡守紿語邦人欲集幡錢為神請封典
銅陵丞攝郡幕委董其事折幡錢近及五萬丞忽顛仆
嘔血不捄二守皆遭臺評嘉定間目擊隠其名氏
劉道真錢塘記明聖湖在縣南父老相傳湖中有金牛
古嘗有見其映寳靈泉照耀流精神化莫測遂以明聖
為名孤山釋智圓字無外自號中庸子有命湖光丈擬
韓之作者臨安圗經不詳其事錢塘記一書今亦不復
存湧金門湧金池金牛寺命名皆以此
杭僧思聰東坡為作字説政和間挾琴登中貴之門遂
為御前使臣蘇叔黨以詩止之曰試誦北山移為我招
琴聰
净慈寺畫壁女像眼多遭剔去或曰撲錢者以塗錢面
則撲者不滿又曰倡家取雜粉中則色媚又曰㸃茶以
蠱客若然則䕶伽藍神安在安吉州祠山行宫女像如
人長眼亦並無全者小人不識罪禍如此官司亦合有
禁
仲殊長老崇寧中上堂辭衆是夕閉方丈自縊死鄒忠
公詩云送行天莫測難作瀆中經殊少為儒雅工樂府
㳺蕩不已妻投毒羮中幾死啖蜜而觧故嗜蜜東坡為
作老人食蜜歌
侍制賈易留心釋氏嘗與楊侍講傑同修西方净土一
夕公夢傑曰我已得生西方净土子亦當往公異之未
幾聞傑訃攷其亡日與夢之夕同後公以壽終之夕復
夢如初
或曰齋之用乳是僧家欲啖以肥蔬腸余曰佛西方聖
人其俗氊裘為衣乳酪為漿乳非禁食故魯詧釋迦文
佛記云有一牧牛女名難陀波羅時净居天王言太子在
樹下汝可往供養時於千葉蓮花上取乳糜奉上太子
又列子云巨蒐氏之國具牛馬之潼以洗王足又記京
師一老醫人云市中成桶擔賣牛乳以泡飲食之則膚
革充潤東南人已駭聞佛氏食乳不足多怪
張乖崖遇設厨刲羊及百口其毛角召行人估價賣納
錢送僧院令與羊子轉經李叅政光有薦羊䟽丈云諸
處餽羊既不忍殺十有三頭畜養滋乆遂無脫期今轉
變到净財五十貫足躬就報㤙禪寺齋供佛僧看轉經
文仍設水陸薦㧞羣羊超生人天者先軰重物命如此
余亦效尤為之懴悔
采伯皇考未第時謁靈康夢神贈金魚一柈空中呼為
碧落侍郎尉剡時夢樗浦廟神延見七層塔上金書牌
相字下有謝某名乃知鼎貴已前定豈容人力(按皇考/原本誤)
(作王考考采伯乃/深甫之子今改正)
嘉熙己亥吳興人云來春米價必踊年時竹簍捕蝦率
以所得占米價去冬一簍二十餘故米斗二十千今歳
四十餘春初一斛必四十千亦龜卜鳥卜羊卜之類吾
俗有蛤肥麥熟蝦荒之說
商子墾令言草必墾矣凡二十句大意欲上下之勤農
戒酣嬉之敗農使辟淫㳺食之民畢農則草必墾矣余
僕早晚聲諾時各令携草而至遂不令而自墾
寳慶乙亥余寓報慈改葬亡室初秋夢歸自東家四顧
蕩然絶無居室時夕陽未収獨步平沙金星粲屑前山
奇秀層出旁植桑竹因賦長篇覺來略成誦尚囁嚅口
間迨曉止記憶兩句因筆僧忩云歸來隣里悉不記未
免驚呼問桑竹紹定庚寅由泉舶除新安劒浦盜發余
自三山道東嘉而歸己丑大浸江岸僅存桑竹
嘉熙己亥冬奕脩迎侍寓吳興郡治夢自舊居見城中
紅光燭天如萬炬烜赫帢幘浮屠兩尖燎然在目庚子
中秋前一日大火余亟呼二十僕入城捄䕶亡姪寺丞
靈櫬因略望于共樂堂與己丑之水悉符夢境無毫髮
差水現夢於前三年火現夢于前一年吁亦異矣
　
　
　
　
　
　
　
　
　
　
　
　
　
　
　宻齋筆記卷五
欽定四庫全書
　宻齋續筆記　　　　　　宋　謝采伯　撰
髙祖不修文學而剏大業盖承秦之敝寛仁愛人有帝
王之度光武南陽賢宗室受尚書於廬江許子成紹復
太業之後數引公卿郎將講論經理夜分乃罷所用諸
將如鄧禹受業長安内文明篤行淳備事母至孝冦恂
素好學經明行修名重朝廷馮異好讀書通左氏傳又
上書謝曰臣本諸生(云/云)乃知性與天道不可得而聞也
詔答云孟之反不伐奔而殿亦何異哉賈復少好學習
尚書後與鄧禹並戢甲兵崇儒學耿弇學老子於安丘
先生少好學習父業祭遵少好經書取士皆為儒術對
酒設樂必雅歌投壺雖在軍旅不忘爼豆耿純學於長
安朱祐尚儒學景丹少學長安劉隆學於長安十人皆
儒將風聲氣習與屠沽負販固自天壤然其關係甚逺
治體醇疵之所由分明章再傳儒學彬彬羣賢傳中名
節凛然餘朝代所不及豈非詩書餘澤耶
隋末大亂而儒學盛於貞觀陸德明論譔甚多曹憲文
選之學授魏模公孫羅李善顔師古註漢書孔頴逹五
經正義孔至氏族之學張嗣宗經學授秦王蕭德言裒
次經史百氏帝王所以興衰者上之僧許淹馬嘉運棄
墨從儒並名家唐初學者學有根柢至扵元和間文士
軰出華盛實衰矣
馮道取西京鄭覃所刋石經雕為印板流布天下後進
頼之武君開我宋文明之治癡頑老子廣經學之門此
老篤行有古人風值武君無禮無義互相吞啖簒奪日
尋使不得死臣節為恨
王祥琅邪人吕䖍檄為徐州别駕破賊人歌曰海沂之
康實頼王祥仕至太尉年八十五弟覽孝友恭恪名亞
於祥以太中大夫歸老吕䖍以三公刀與祥祥與覽曰
汝後必有興者司徒導即其孫也悦恬洽劭薈珣珉謐舒
晏之崑之植之允之晞之肇之廙彬彪之頤之胡之茂
之敬𢎞藉之彭之越之臨之稜羲之凝之徽之楨之操
之獻之静之敦戎衍澄皆琅邪裔也祥之孝固難覽之
悌為尤難孝弟之至通于神明是以自天祐之子孫衆
多也
龍山之宴孟嘉恥為征西客故假落㡌以盖其慙淵明
出宅邊菊叢中值王𢎞送酒至即便就酌醉歸陶乃孟
甥也九日美談舅甥都占斷後人無以復加亦一段奇
事
元載以貪被誅籍其家胡椒八百石楊綰以清簡儉素
代其平章事郭子儀減聲樂黎幹省騶從崔寛撤第舍
盛德感人習俗一變而四月拜命七月己巳薨司馬光
元祐元年閏二月拜左僕射公首更詔書開言路分别
邪正進退甚者十餘人旋罷保馬市易助役青苖鹽鐵
茶法復常平糶糴法身徇社稷躬親庶務而是年九月
丙辰薨二公天不假年相業未究古今惜之君子有福
小人無福此治世也君子無福小人有福事可知矣
荀彧本傳云留壽春以憂薨魏氏春秋曰飲藥而卒通
鑑取魏氏春秋所言司馬温公論曰文勝質則史凡為
史者記人之言必有以文之然則比魏武于髙光楚漢
者皆史氏之文也豈彧所言耶用是貶彧非其罪矣某
曰彧附曹氏終始昭然杜牧之已結正欵無可逃者百
世之下所信者史而以為非彧口所言吾意其臨薨所
焚毁陳事書皆奇策宻謀者無非傾漢滅劉氏之邪謀
不可以示海内傳後世者也豈可謂之皆史氏之文也
愚者一得之慮不敢自遜于先哲
李宻起拱州據洛口倉囬洛倉黎陽倉足食足兵似得
計矣而柴孝和勸取關中宻不從以致於敗李淵起太
原欲囬軍世民力諫取關中哭於帳外夜追前軍囬竟
入關中關中若柴紹等皆以兵來迎大勢遂定薛舉亦
欲入關已無及漢業開基亦是關中關中中原一大形
勝之地范致虗以三十萬勤王關中失守遂分南北可
恨也
士未逢時失身於人固為不幸士而逢時能以功名自
見亦未為不幸也魏徵始為道士為武陽郡丞元寳藏
客又為李宻典書又為竇建德起居舍人隠太子洗馬
王珪為建成中允後太宗並召為諫議大夫李大亮為
龎玉兵曹又為李宻所擒岑文本為蕭銑客温彦博初
為羅藝行軍司馬髙士廉為丘和客後皆為唐名臣
黄帝曰夫子數言熱中消中不可服髙梁芳草石藥石
藥發瘨芳草發狂註云多飲數溲曰熱中多食數溲曰
消中多喜曰瘨多怒曰狂髙梁之疾也膏梁米也石藥
英乳也芳草濃美也富貴之人常服之難禁也肥令人
内熱甘令人中滿石藥氣烈非緩心和氣人不可以服
是黄帝時已有髙梁又古字通用世人鄙世禄為膏粱
不知所出余村居咬菜根决無此二證
天地生蔬因時濟人人之啖蔬莫感天地之恩曰菜飯
曰蔬食有不滿之色者名曰䙝天
鶯粟紅白二種痔下者随色用之即愈辛稼軒患此已
殆甚一異僧以陳鶯粟煎全料人参敗毒散吞下感通
丸十餘粒即愈
　
　
　
　
　
　
　
　
　
　
　
　
　
　
　宻齋續筆記
　原䟦
　右宻齋筆記别經史本朝文藝雜書釐為五卷續記
　一巻先公易班東歸晚年著此比鋟梓家塾而字小
　不便老眼舛誤未暇考訂奕楙挈來臨汝欲刻置郡
　齋廼是正魚魯其間至有脫簡者亦復增補使備始
　得為善本一夕夢先公若有喜色謂奕楙曰汝日所
　為吾從旁覘之行又往婺女矣盖大卿兄守婺故也
　嗚呼先公歿六年而精爽炯然託諸夢以詔諸孤一
　舉措頃在其左右顧不肖何以稱塞惟戰戰兢兢是
　戒是懼而已既刋此書屬兩倅題巻末輙復記此時
　寳祐丙辰孟秋中澣男奉議郎權知撫州軍州兼管
　内勸農營田事節制軍馬奕楙百拜書
　昔歐陽公著歸田録范蜀公作東齋記事皆在辭蟬
　捨冕後盖前軰於文章翰墨若飢食渴飲未嘗一日
　廢非有老壯之分仕止之間也宻齋先生年六十有
　三即弭節杜門淡然無營惟耽玩書史逺紹旁搜今
　觀筆記一書如武庫乍開戈矛劒㦸犀利森列使人
　毛髮竦竪非胷次千古筆力萬鈞疇克爾歟其視歐
　范二公風流藴藉相似也臨川使君一日出示家集
　且病舊板漫漶字有脫誤將屬太史王公是正之别
　鋟之梓方動念間忽夢宻齋如平生是知公於斯文
　雖神逰八極未能忘情嗚呼其精爽豈不可敬畏哉
　漢韋賢父子以明經位宰相時人為之語曰遺子黄
　金滿籯不如教子一經今宻齋獨以文印傳子孫而
　使君又克成先志是亦韋氏一經之教由此觀之君
　家之福未艾也寳祐丙辰季夏朔日通直郎通判撫
　州軍州兼管内勸農營田事成公䇿識
