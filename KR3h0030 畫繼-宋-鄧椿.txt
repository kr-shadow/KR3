#+TITLE: 畫繼-宋-鄧椿
#+DATE: 2018-05-12 10:18:02
#+SOURCE: github.com/kanripo/KR3h0030 master 06915c4c                
欽定四庫全書　　　　　子部八
　畫繼　　　　　　　　　藝術類一(書畫之屬/)
　　提要
　　　　(臣/)等謹案畫繼十卷宋鄧椿撰椿雙流人祖
　　　　洵武政和中知樞宻院事時最重畫學椿以
　　　　家世聞見綴成此書其曰畫繼者唐張彦逺
　　　　作厯代名畫記起軒轅止唐會昌元年宋郭
　　　　若虚作圖畫見聞志起會昌元年止宋熙寧
　　　　七年椿作此書起熙寧七年止乾道三年用續
　　　　二家之書故曰繼也所録上而帝王下而工技
　　　　九十四年之中凡得二百一十九人一卷至五
　　　　卷以人分曰聖藝曰侯王貴戚曰軒冕材賢曰
　　　　巖穴上士曰搢紳韋布曰道人衲子曰世胄婦
　　　　女及宦者各為區分類别以總括一代之技
　　　　能六卷七卷以畫分曰仙佛鬼神曰人物傳
　　　　寫曰山水樹石曰花竹翎毛曰畜獸蟲魚曰
　　　　屋木舟車曰蔬果藥草曰小景襍畫各為標
　　　　舉短長以分闡諸家之工巧盖互相經緯欲
　　　　俾一善不遺八卷曰銘心絶品記所見竒跡
　　　　愛不能忘者為書中之特筆九卷十卷曰襍
　　　　説分二子目一曰論逺皆品評繪事一曰論
　　　　近皆録宋時畫家襍事其論逺之末忽綴宋
　　　　時襍事一條疑傳寫亂其次也椿以當代之
　　　　人記當代之藝所收自未免稍寛故其迹多
　　　　不傳于世迄今有不知其姓名者然觀其所
　　　　品不取徽宗時畫院之格物守法度亦不取
　　　　石恪等之縱佚規矩頗為平允又網羅賅備
　　　　俾後來得以考核固賞鑒之家所據為左騐
　　　　者矣乾隆四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
畵繼原序
自昔賞鑒之家留神繪事者多矣著之傳記何止一書
獨唐張彦逺總括畫人姓名品而第之自軒轅時史皇
而下至唐會昌元年而止著為歴代名畫記本朝郭若
虚作圖畫見聞誌又自會昌元年至神宗皇帝熈寜七
年名人藝士亦復編次兩書既出他書為贅矣予雖生
承平時自少歸蜀見故家名勝避難於蜀者十五六古
軸舊圖不期而聚而又先世所藏殊尤絶異之品散在
一門往往得免焚刼猶得披尋故性情所嗜心目所寄
出於精深不能移奪每念熈寕而後游心兹藝者甚衆
迨今九十四春秋矣無復好事者為之紀述於是稽之
方冊益以見聞參諸自得自若虛所止之年逮乾道之
三禩上而王矦下而工技凡二百一十九人或在或亡
悉數畢見又列所見人家竒迹愛而不能忘者為銘心
絶品及凡繪事可傳可載者裒成此書分為十卷目為
畫繼若虛雖不加品第而其論氣韻生動以為非師可
傳多是軒冕才賢巖穴上士髙雅之情之所寄也人品
既已髙矣氣韻不得不髙氣韻既已髙矣生動不得不
至不爾雖竭巧思止同衆工之事雖曰畵而非畵嗟夫
自昔妙悟精能取重於世者必凱之探㣲摩詰道子等
輩彼庸工俗𨽻車載斗量何敢望其青雲後塵耶或謂
若虛之論為太過吾不信也故今於類特立軒冕巖穴
二門以寓㣲意焉鑒裁明當者須一肯首是年閏旦華
國鄧椿公壽序
欽定四庫全書
　畫繼卷一　　　　　　　　宋　鄧椿　撰
　　聖藝
　　　徽宗皇帝
徽宗皇帝天縱将聖藝極於神即位未㡬因公宰奉清
閒之宴顧謂之曰朕萬㡬餘暇别無他好惟好畫耳
故秘府之藏充牣塡溢百倍先朝又取古今名人所
畫上自曹弗興下至黄居寀集為一百帙列十四門總
一千五百件名之曰宣和睿覽集葢前世圖籍未有如
是之盛者也於是聖鑒周悉筆墨天成妙體衆形兼備
六法獨於翎毛尤為注意多以生漆㸃睛隱然豆許髙
出紙素㡬欲活動衆史莫能也政和初嘗寫仙禽之形
凡二十題曰筠荘縱鶴圖或戯上林或飲太液翔鳳躍
龍之形警露舞風之態引吭唳天以極其思刷羽清泉
以致其潔竝立而不争獨行而不倚閒暇之格清迥之
姿寓於縑素之上各極其妙而莫有同者焉已而又製
竒峰散綺圖意匠天成工奪造化妙外之趣咫尺千里
其晴巒疊秀則閬風群玊也明霞紓彩則天漢銀潢也
飛觀倚空則仙人樓居也至於祥光瑞氣浮動於縹緲
空明之間使覽者欲跨汗漫登蓬瀛飄飄焉嶢嶢焉若括
六合而隘九州也五年三月上已賜宰臣以下燕於瓊
林侍從皆預酒半上遣中使持大盃勸飲且以龍翔池
鸂䳵圖并題序宣示羣臣凡預燕者皆起立環觀無不
仰聖文覩奎畫賛歎乎天下之至神至精也其後以太
平日乆諸福之物可致之祥臻無虛日史不絶書動物
則赤烏白鵲天鹿文禽之屬擾於禁籞植物則檜芝珠
蓮金柑駢竹瓜花米禽之類連理並蔕不可勝紀乃取
其尤異者凡十五種寫之丹青亦目曰宣和睿覽册復
有素馨末利天竺娑羅種種異産究其方域窮其性類
賦之於詠歌載之於圖繪續為第二冊已而玉芝競秀
於宫闥甘露宵零於紫篁陽烏丹免鸚鵡雪鷹越裳之
雉玉質皎潔鸑鷟之雛金色煥爛六目七星巢蓮之龜
盤螭翥鳯萬歳之石竝榦雙葉連理之蕉亦十五物作
冊第三又凡所得純白禽獸一一寫形作冊第四増加
不已至累千冊各命輔臣題跋其後實亦冠絶古今之
美也宣和四年三月辛酉駕幸秘書省訖事御提舉㕔
事再宣三公宰執親王使相從官觀御府圖畫既至上
起就書桉徙倚觀之左右發篋出御書畵公宰親王使
相執政人各賜書畵兩軸於是上顧蔡攸分賜從官以
下各得御畵兼行書草書一紙又出祖宗御書及宸筆
所模名畫如展子䖍作北齊文宣幸晉陽等圖靈臺郎
奏辰正宰執以下逡廵而退是時既恩許分賜羣臣皆
斷佩折巾以爭先帝為之笑此君臣慶會又非特幣帛
筐篚之厚也始建五嶽觀大集天下名手應詔者數百
人咸使圖之多不稱㫖自此之後益興畵學敎育衆工
如進士科下題取士復立博士考其藝能當是時臣之
先祖適在政府薦宋廸猶子子房以當博士之選是時
子房筆墨妙出一時咸謂得人所試之題如野水無人
渡孤舟盡日横自第二人以下多繫空舟岸側或拳鷺
於舷間或棲鴉於篷背獨魁則不然畵一舟人卧於舟
尾横一孤笛其意以為非無舟人止無行人耳且以見
舟子之甚閒也又如亂山藏古寺魁則畵荒山滿幅上
出旛竿以見藏意餘人乃露墖尖或鴟吻往往有見殿
堂者則無復藏意矣亂離後有畵院舊史流落於蜀者
二三人嘗謂臣言某在院時每旬日蒙恩出御府圖軸
兩匣命中貴押送院以示學人仍責軍令状以防遺墜
漬汚故一時作者咸竭盡精力以副上意其後寳籙宫
成繪事皆出畵院上時時臨幸少不如意即加漫堊别
令命思雖訓督如此而衆史以人品之限所作多泥繩
墨未脱卑凡殊乖聖主敎育之意也
　
　
　
　畫繼卷一
欽定四庫全書
　畵繼卷二　　　　　　　　宋　鄧椿　撰
　　侯王貴戚
　　　鄆　王　　　　　令　穰
　　　令　松　　　　　叔　盎
　　　士　雷　　　　　宗　漢
　　　士　暕　　　　　士　衍
　　　士　遵　　　　　伯　駒
　　　士　安　　　　　子　澄
　　　王　詵
鄆王徽宗皇帝第二子也稟資秀拔為學精到政和八
年射䇿於廷名標第一多士推服性極嗜畵頗多儲積
凡得珍圖即日上進而御府所賜亦不為少復皆絶品
故王府畵目至數千計又復時作小筆花鳥便面克肖
聖藝乃知父堯子舜趣尚一同也今秘閣畵目有水墨
筍竹及墨竹蒲竹等圖
光州防禦使令穰字大年雅有美才髙行讀書能文少
年因誦杜甫詩見唐人畢宏韋偃志求其蹟師而寫之
不歳月間便能逼真時賢稱歎以為貴人天質自異意
所專習度越流俗也其所作多小軸甚清麗雪景類世
所收王維筆汀渚水鳥有江湖意又學東坡作小山叢
竹思致殊佳但覺筆意柔嫩實年少好竒耳若稍加豪
壯及有餘味當不在小李將軍下也每作一圖必出新
意人或戲之曰此必朝陵一畨囘矣葢譏其不能逺適
所見止京洛間景不出五百里内故也大年既得名誅
求剋期無少暇時擲筆大慨曰藝之役人如此然業已
得名無可奈何山谷嘗詠其蘆㕍云揮毫不作小池塘
蘆荻江村雁落行雖有珠簾巢翡翠不忘烟雨罩鴛鴦
然初䟦其畵謂更屏聲色裘馬使胸中有數百卷書當
不愧文與可葢見其少作耳自今觀之其亦有宋之江
都王滕王耶
令松字永年大年弟也亦善丹青浮休居士謝大年江
天晩景圖雜言云神妙獨數李將軍安知伯仲非前身
則知其弟兄俱能且筆墨俱得思訓格也又山谷䟦其
畵夾云調麝煤作花果殊難工永年遂臻此殊不易然
作朽蠧太多是其小疵又云永年作狗意態甚逼遣翰
林工訖其草石不敢畵虎憂狗之似故直作狗人難我
易
叔盎字伯充善畵馬嘗以其藝并詩投東坡東坡次其
韻云天驥徳力備馬外龍麟中皇天不遣言兀與畵圖
同駑駘飽官粟未受一洗空十駕均一至何事籋雲風
士雷字公震長於山水清雅可愛李錞希聲跋其四時
景絶句則可知其風㫖矣春云九江應共五湖連尺素
能開萬里天山杏野桃零落處分明寒食曉風前夏云
繁隂雜樹映汀沙三伏江天自一家欲喚扁舟渡雲錦
平鋪明鏡是荷花秋云舂鉏寂寞繞疎樷霜後雲生浦
溆風此處年年報秋色只應衰柳與丹楓冬云剪水飛
花細舞風斷蘆洲外水連空剡溪㡬曲知名處何似今
朝眼界中今秘閣畵目有春雪早梅及小景等圖
嗣濮王宗漢字獻甫安懿王㓜子也少即敏慧儀矩端
荘作蘆雁有佳思朱元章題詩曰偃蹇汀眠雁蕭梢風
觸蘆京塵方滿眼速為喚花奴又曰野趣分弱水風花
剪鑑湖塵中不作惡為有鄴公圖元章許予甚嚴詩意
如此則可知其含毫運思矣嘗有八雁圖識者歎賞其
工
士暕字明發讀書能文元符初試宗室藝業合格者八
人獨明發賜進士出身嘗作春詞烏夜啼埽除凡語飄
然寄興於烟霞之外至今流傳推為雅什兼工畵藝後
山居士題其髙軒過圖詩曰滕王蛺蝶江都馬一紙千
金不當價異才天縱非力窮畵工不足甘為下今代風
流數大年含毫落筆開山川忽忘朽老壓塵底却怪鳬
鴻墮目前爾來八二復秀出萬里河山才咫尺眼邊安
得有突兀復似天地初開闢其卒云未許二豪今角立
則其髙情雅韻自宜追配今昔也
士衍號花一相公長於著色山水宣和初進十圖特轉
一官犍為王瑾家有扇面意韻誠可喜愛然少見於世
瑾即其甥也故得之
士遵光堯皇帝皇叔也善山水紹興間一時婦女服飾
及琵琶筝面所作多以小景山水實倡於士遵然其筆
超俗特一時倣傚宫中之化非專為此等作也
伯駒字千里優於山水花果翎毛光堯皇帝嘗命畫集
英殿屏賞賚甚厚多作小圖流傳於世有所畵蟠檜怪
石便面在吉州團練使楊可弼良卿家官至浙東路鈐
轄其弟路分伯驌字希逺亦長山水花木著色尤工
士安長於墨竹不遵川𣲖好作筀竹殊秀潤與石室體
製大異也
子澄字處度廉介修潔流落巴峽四十年藉添差祿以
自給善草𨽻長歌詩人不知其能畵也紹興末官秭歸
士子重其風度毎載酒從之游一日乗醉入小肆見素
壁可愛案上拈秃筆作濺瀑勢欲動屋筆力極遒壯也
王詵字晉卿尚英宗女蜀國公主為利州防禦使雖在
戚里而其被服禮義學問詩書常與寒士角平居攘去
膏粱黜逺聲色而從事於書畵作寳繪堂於私第之東
以蓄其所有而東坡為之記東軒亦贈詩云錦囊犀軸
堆象床义竿連幅飜雲光手披横素風飛揚卷舒終日
未用忙游意澹泊心清凉屬目俊麗神激昻其所畵山
水學李成皴法以金綠為之絶似今觀音寳陀山状小
景亦墨作平逺皆李成法也故東坡謂晉卿得破墨三
昧有烟江疊嶂圖房相宿因圖及山隂陳迹雪溪乗興
四明狂客西塞風雨圖著色山水等圖傳於世
　
　
　
　
　
　畫繼卷二
欽定四庫全書
　畵繼卷三　　　　　　　　宋　鄧椿　撰
　　軒冕才賢
　　　蘇軾　　　　　李公麟
　　　米　芾　　　　　晁補之
　　　晁説之　　　　　張舜民
　　　劉　涇　　　　　蘇　過
　　　宋子房　　　　　程　堂
　　　范正夫　　　　　顔博文
　　　任　誼　　　　　米友仁
　　　朱敦儒　　　　　亷　布
　　　李　石
　　巖穴上士
　　　林　生　　　　　李　甲
　　　周　純　　　　　髙　燾
　　　僧徳正　　　　　江　參
　　軒冕才賢
蘇軾字子瞻睂山人髙名大節照映今古據徳依仁之
餘游心兹藝所作枯木枝榦虬屈無端倪石皴亦竒怪
如其胸中蟠鬱也作墨竹從地一直起至頂或問何不
逐節分曰竹生時何嘗逐節生耶雖文與可自謂吾墨
竹一𣲖在徐州而先生亦自謂吾為墨竹盡得與可之
法然先生運思清拔其英風勁氣来逼人使人應接不
暇恐非與可所能拘制也又作寒林嘗以書告王定國
曰予近畵得寒林已入神品雖然先生平日胸臆宏放
如此而蘭陵胡世將家收所畵蟹瑣屑毛介曲隈芒縷
無不備具是亦得從心不踰矩之道也米元章自湖南
從事過黄州初見公酒酣貼觀音紙壁上起作兩行枯
樹怪石各一以贈之山谷枮木道士賦云恢詭譎怪滑
稽於秋毫之穎尤以酒為神故其觴次滴瀝醉餘嚬呻
取諸造化之爐錘盡用文章之斧斤又題竹石詩云東
坡老人翰林公醉時吐出胸中墨先生自題郭祥正壁
亦云枯腸得酒牙角出肺肝槎芽生竹石森然欲作不
可回寫向君家雪色壁則知先生平日非乘酣以發真
興則不為也
龍眠居士李公麟字伯時為舒城大族家世業儒父虛
一嘗舉賢良方正科公麟熈寜三年登第以文學有名
於時陸佃薦為中書門下省刪定官董敦逸辟檢法御
史䑓官至朝奉郎元符三年病痺致仕終於崇寜五年
學佛悟道深得㣲㫖立朝籍籍有聲史稱以畵見知於
世非確論也平日博求鐘鼎古器圭璧寳玩森然滿家
以其餘力留意畫筆心通意徹直造𤣥妙葢其大才逸
羣舉皆過人也士夫以為鞍馬愈於韓幹佛像追吳道
𤣥山水似李思訓人物似韓滉非過論也尤好畵馬飛
龍状質噴玊圖形五花散身萬里汗血覺陳閎之非貴
視韓幹以未竒故坡詩云龍眠胸中有千駟不惟畵肉
兼畵骨山谷亦云伯時作馬如孫太古湖灘水石謂其
筆力俊壯也以其耽禪多交衲子一日秀鐵面忽勸之
曰不可畵馬他日恐墮其趣於是翻然以悟絶筆不為
獨專意於諸佛矣其佛像每務出竒立異使世俗驚惑
而不失其勝絶處嘗作長帶觀音其紳甚長過一身有
半又為吕吉甫作石上卧觀音葢前此所未見者又畵
自在觀音跏趺合爪而具自在之相曰世以破坐為自
在自在在心不在相也乃知髙人達士縱施横設無施
而不可者平生所畫不作對多以澄心堂紙為之不用
縑素不施丹粉其所以超乎一世之上者此也郭若虛
謂吳道子畫今古一人而已以予觀之伯時既出道子
詎容獨步耶有孝經圖九歌圖歸去来圖陽闗圖琴鶴
圖憩寂圖嚴子陵釣灘圖山荘圖卜居圖又有虎脊天
馬天育驃騎好頭赤沐猴馬欲𩥇馬象龍馬及揩癢虎
等圖一時名賢俱留紀詠也
襄陽漫士米黻字元章嘗自述云黻即芾也即作芾世
居太原後徙於吳宣仁聖烈皇后在藩其母出入邸中
後以舊恩遂補校書郎自蔡河撥發為太常博士出知
常州復入為書畵學博士賜對便殿擢禮部員外郎以
言罷知淮陽軍芾人物蕭散被服效唐人所與逰皆一
時名士嘗曰伯時病右手後余始作畵以李常師吳生
終不能去其氣余乃取顧髙古不使一筆入吳生又李
筆神采不髙余為睛目面文骨法自是天性非師而能
惟作古忠賢像也又嘗與伯時論分布次第作子敬書
練裙圖復作支許王謝於山水間縱步自挂齋室又以
山水古今相師少有出塵格因信筆為之多以烟雲掩
映樹木不取工細有求者只作横挂三尺惟寳晉齋中
挂雙幅成對長不過三尺標出乃不為椅所蔽人行過
肩汗不著更不作大圖無一筆闗仝李成俗氣然公字
札流傳四方獨於丹青誠為罕見予止在利倅李驥元
駿家見二畫其一紙上横松梢淡墨畫成針芒千萬攅
錯如鐵今古畵松未見此製題其後云與大觀學士步
月湖上各分韻賦詩芾獨賦無聲之詩葢與李大觀諸
人夜游潁昌西湖之上也其一乃梅松蘭菊相因於一
紙之上交柯互葉而不相亂以為繁則近簡以為簡則
不疏太髙太竒實曠代之竒作也乃知好名之士其欲
自立於世者如此大觀乃元駿之族父畫後歸元駿
晁補之字无咎濟北人元祐中為吏部郎中紹聖中謫
監信州稅流落乆之張天覺當國起知泗州不累月下
世有自畫山水留春堂大屏上題云胸中正可吞雲夢
琖底何妨對聖賢有意清秋入衡霍為君無盡寫江天
又題自畫山水寄人云虎觀他年清汗手白頭田畆未
能閒自嫌麥壠無佳思戯作南齋百里山陳無已獨愛
重其蹟亦嘗詠其扇云前身阮始平今代王摩詰偃屈
葢代氣萬里入咫尺无咎又嘗増添蓮社圖様自以意
先為山石位置向背作粉夲以授畵史孟仲寕令傳模
之菩薩倣侯昱雲氣倣吳道𤣥天王松石倣闗仝堂殿
草樹倣周昉郭忠恕卧槎垂藤倣李成崖壁痩木倣許
道寧湍流山嶺騎從鞬服倣魏賢馬以韓幹虎以包鼎
猿猴鹿以易元吉鶴白鷴若鳥鼠以崔白集彼衆長共
成勝事今人家往往摹臨其本傳於世者多矣
晁説之字以道少慕司馬温公之為人自號景迂未三
十東坡以著述科薦之靖康初自休致中召為著作郎
後試中書舍人兼東宫詹事建炎初政以待制侍讀而
終山谷嘗題其雪雁云飛雪灑蘆如銀箭前雁驚飛後
回盼憑誰説與謝元暉休道澄江靜如練又无咎題四
弟横軸畵云黄葉滿青山枯蒲淨寒水鳬雁下陂塍牛
羊散墟里擔穫暮来歸兒迎婦窺籬虎頭無骨相田野
有餘思
張侍郎舜民字芸叟號浮休居士紹聖入黨籍貶均州紹
興初追復直學士生平嗜畵題評精確雖南遷羇旅中
每所經從必搜訪題識東南士大夫家所藏名品悉載
録中亦能自作山水有自題扇詩云忽忽南遷不記年
二妃祠外橘洲前眼昏筆戰誰能畵無奈霜紈似月圓
又題鄧正字家劉明復秋景末句云我有故山常自冩
免敎魂夢落天涯
劉涇字巨濟簡州人熈寧六年進士中第王安石薦為
經學所檢討厯太學博士因講詩為詩生所服後罷諸
生乞留不報終職方郎中涇米元章之書畵友也善作
林石槎竹筆墨狂逸體製㧞俗予家藏其幅紙所作竹
葉㡬逼鍾郭今成都大智院法堂壁間有松竹窠植二
惜其歳乆將磨滅也
蘇過字叔黨坡公之季子也元祐中公知杭州叔黨年
十九預計偕七年公為兵部尚書任承務郎後公謫英
州貶儋州移亷永二州叔黨皆侍行叔父欒城公每稱
其孝平生禁錮僅三十年晚除中山倅而卒善作怪石
叢篠咄咄逼翁坡有觀過所作木石竹三絶以為老可
能為竹寫真小坡解與竹傳神者是也晁以道誌其墓
亦云書畵之勝亦克肖似其先人又時出新意作山水
逺水多紋依巖多屋木皆人跡絶處竝以焦墨為之此
出竒也
宋子房字漢傑鄭州滎陽人少府監選之子復古之猶
子也官至正郎坡公䟦其畵謂不古不今稍出新意若
為之不已當作著色山也又云觀士人畵如閱天下馬
取其意氣所到乃若畵工往往只取鞭䇿皮毛槽櫪芻
秣無一㸃俊發看數尺許便倦漢傑真士人畫也又云
假之數年當不減復古也初崇觀盛時大興畵學予大
父中書公見其江臯秋色圖甚珍愛之首薦為博士然
其人乃賢胄子不獨以畵取也所著畵法六論極其精
到
程堂字公明睂人舉進士為駕部郎中善畵墨竹宗𣲖
湖州出湖州之門者獨公明入室也好畵鳳尾竹其梢
極重作回旋之勢而枝葉不失向背又登峩睂山見菩
薩竹有結花於節外之枝者茸宻如裘即寫其形於中
峰乾明寺僧堂壁間儼如生也又象耳山有苦竹紫竹
風竹雨竹好事者已刻之石成都笮橋觀音院亦有所
畵竹且題絶句云無姓無名逼夜來院僧根問苦相猜
攜燈笑指屏間竹記得當年手自栽又能作園蔬嘗見
紫芥紫茄二軸奪真也
范正夫字子立潁昌人文正公之諸孫徳孺之子也長
於水墨雜畵標格髙秀予家與之同居潩水多藏其得
意之作如訪戴圖脊令圖竹石圖寄興清逺真士人筆
也惜乎以名家髙才而知鳯翔還鄉適遭兵變死之
顔博文字持約徳州人政和八年嘉王榜登甲科長於
水墨宇文季蒙龍圖家有横披十六羅漢其筆法位置
如伯時但意韻差短耳陳去非次何文縝題所作墨梅
三絶云窓前光景晩清新半幅溪藤萬里春從此不貪
江路逺勝拚心力喚真真奪得斜枝不放歸倚窓乘月
看熹㣲墨池雪嶺春俱好付與詩人説是非未央宫裏
紅杏羯鼔三聲打開大庾嶺頭梅萼管城呼上屏来非
此畵不稱此詩也初持約與王寀厚善寀敗持約方退
朝聞之即馳馬還家閉闗拒人盡焚與寀平生往来牋
記詩文之類於是獨免
任誼字才仲宋復古之甥也嘗為協律郎後通判澧州
適丁亂離鍾賊反叛為羣盗所殺平日凡所經厯江山
佳處則䑛筆吮墨輒成圖軸髣髴籠罩清潤可喜邵澤
民為春官才仲正在太常與之同部相好甚宻今其家
富有才仲手跡有南北江山圖平蕪千里圖四更山吐
月圖唐功臣圖斗山烟市圖松溪深日圖又取平生所
見蘭花數十種隨其形状各命以名如杏梁歸燕丹山
翔鳯之類皆小字𨽻書記其所見之處邵氏名曰香圃
其𨽻古勁學中郎也
米友仁元章之子也㓜年山谷贈詩曰我有元暉古印
章印刓不忍與諸郎虎兒筆力能扛鼎敎字元暉繼阿
章遂字元暉元章當置畵學之初召為博士便殿賜對
因上友仁楚山清曉圖既退賜御書畵各二軸友仁宣
和中為大名少尹天機超逸不事繩墨其所作山水㸃
滴烟雲草草而成而不失天真其風氣肖乃翁也每自
題其畵曰墨戱被遇光堯官至工部侍郎敷文閣直學
士日奉清閒之燕方其未遇時士大夫往往可得其筆
既貴甚自秘重雖親舊間亦無緣得之衆嘲曰解作無
根樹能描濛鴻雲如今供御也不肯與閒人後享年八
十神明如少壯時無疾而逝
朱敦儒字希真少從陳東野學嘗賦古鏡云試將天下
照萬象總分明東野竒之紹興間御史明橐宣諭廣東
被㫖訪求遺逸是時希真放浪江湖間自江西避亂晉
康橐遂以應詔命初品官召赴闕登對改官入館為郎
出為浙東憲秦檜當國有携希真畵山水謁檜檜薦于
上頗被眷遇與米元暉對御輒畵而希真恥以畵名輒
退避不居也故常告親友曰吾非善畵者所畵多出錢
端囘之手其實非也
廉布字宣仲山陽人妙年登科官至武學博士以聨貴
姻坐累遂廢終身後居紹興既絶仕宦之念專意繪事
山水林石種種飄逸師東坡㡬於升堂也其子頗得家
法今有圖軸傳於世
李石字知㡬資州人少負才名既登第以趙逵荘叔左
史之薦任太學博士直情徑行不附權貴遂不容於朝
出主石室就學者其合如雲至閩越之士萬里而来刻
石題諸生名㡬千人蜀學之盛古今鮮儷也今倅成都
醉吟之餘時作小筆風調逺俗葢其人品既髙雖游戱
間而心畫形矣
　　巖穴上士
杭士林生作江湖景蘆雁水禽氣格清絶米老謂唐無
此畵可竝徐熈在艾宣張涇寳覺之右人罕得之
李甲字景元自號華亭逸人作逸筆翎毛有意外趣但
木柯未佳耳坡題其喜鵲圖云聞説神仙郭恕先醉中
狂筆勢瀾翻百年牢落何人繼只有華亭李景元又晁
无咎題周兼彦所収李甲畵三絶鵲云上林花妥逐鶯
飛愁絶江南雪裏時嚄唶何須傍簷喜毰毸相對兩寒
枝鴈云網羅無限稻粱肥憐爾冥冥亦庶㡬戯鴨眠鳬
滿中沚衡陽無意更南飛鴨云急風吹雪滿汀洲近臘
淮南憶倦游小鴨枯荷野艇冷去年今日凍髙郵
周純字忘機成都華陽人後依解潛乆留荆楚故亦自
稱楚人少為浮屠弱冠遊京師以詩畵為佛事都下翕
然知名士大夫多與之遊而王寀輔道最與相親後坐
累編管惠州不許生還適鄰郡建神霄宫本路憲舊知
其人請朝廷赦能畵人周純来作繪事從之於是憑藉
得以自如其山水師思訓衣冠師凱之佛像師伯時又
能作花鳥松竹牛馬之屬變態多端一一清絶畵家於
人物必九朽一罷謂先以土筆撲取形似數次修改故
曰九朽繼以淡墨一描而成故曰一罷罷者畢事也獨
忘機不假乎此落筆便成而氣韻生動每謂人曰書畵
同一闗捩善書者又豈先朽而後書耶此葢卓識也初
寀未敗㑹朝士大尹盛章在焉謂忘機曰子能為我作
圖梅状遥知不是雪為有暗香来之意乎忘機曰此臨
川詩須公自有此句我始為之盛恨甚未㡬寀敗而盛
猶為京尹故忘機被禍獨酷
髙燾字公廣沔州人自號三樂居士作小景自成一家
清逺靜深一洗工氣眠鴨浮雁衰桞枯枿最為珍絶篆
𨽻飛白一一造妙
僧徳正信州人宣和郎官徐兢明叔之兄紹興侍從徐
林穉山之弟登科為平江敎官棄而出家是日即勅住
江州圜通寺開堂拈香為三世諸佛於是其徒不容棄
去居廬山南疊石庵服習辟榖閩淮名山意往無礙凡
登山臨水即横笛自娛後入蜀其兄隂遣人偽作其徒
賸賫金帛牽挽而歸過叙州宣化縣乆留樊賔少卿家
作峩睂圖山水人物種種清髙初登峩睂時煉指供佛
兩手止餘四指麄可執筆而畵意自足其松石人物專
學龍眠遇興伸紙揮毫頃刻而成貴勢或求之絶不與
江參字貫道江南人長於山水形貎清癯嗜香茶以為
生初以葉少藴左丞薦于宇文湖州季蒙今其家有泉
石五幅圖一本筆墨學董源而豪放過之季蒙欲多取
其畵而貫道尋被召去止得此圖居以為歉後劉季髙
侍郎再寄江居圖一卷作無盡景始少慰意當貫道被
召時尚書張如瑩知臨安貫道既到臨安即有㫖館於
府治明當引見是夕殂信有命也
　
　
　
　
　
　
　
　
　
　
　
　
　
　畵繼卷三
欽定四庫全書
　畵繼卷四　　　　　　　　宋　鄧椿　撰
　　搢紳韋布
　　　劉明復　　　　　蔣長源
　　　鄢陵王主簿　　　李世南
　　　趙宗閔　　　　　薛判官
　　　倪　濤　　　　　文　勛
　　　劉延世　　　　　王　持
　　　王利用　　　　　靳東發(子詠/)
　　　魏　燮　　　　　李　昭
　　　李　頎　　　　　陳直躬
　　　朱象先　　　　　張無惑
　　　睂山老書生　　　何　充
　　　雍秀才　　　　　章友直
　　　黄斌老　　　　　黄子舟
　　　劉明仲　　　　　黄與廸
　　　楊吉老　　　　　成　子
　　　張　逺　　　　　張　明
　　　王元通　　　　　喬仲常
　　　孔去非　　　　　閭丘秀才
　　　劉松老　　　　　王逸民
　　　馮乆照　　　　　劉履中
　　　劉真孺　　　　　李　皓
　　　張昌嗣　　　　　連　鼇
　　　任　粹　　　　　楊補之
　　　雍　巘
劉明復為直龍圖閣師李成特細秀作松枝而無向背
荆楚秀甚浮休有鄧正字宅見劉明復所畫麓山秋景
五十六言云洛陽才子見長沙自識中丹鬢未華文武
全才皆不試丹青妙筆更誰加老杉列在皇堂上小景
将歸學士家我有故山常自寫免敎魂夢落天涯
蔣長源字永仲官至大夫作著色山水山頂似荆浩松
身似李成葉取真松為之如靈鼠尾大有生意石不甚
工作凌霄花纒松亦佳
鄢陵王主簿未審其名長於花鳥東坡有書所畵折枝
二詩其一云論畵以形似見與兒童鄰作詩必此詩定
非知詩人詩畵本一律天工與清新邊鸞雀寫生趙昌
花傳神如何此兩幅疎淡含精匀誰言一㸃紅解寄無
邊春二云瘦竹如幽人幽花如處女低昻枝上雀摇蕩
花間雨雙翎決起時衆葉紛自舉可憐採花蜂清蜜寄
兩股若人富天巧春色入毫楮懸知君能詩寄聲求妙
語
李世南字唐臣安肅人明經及第終大理寺丞嘗與晁
无咎同試諸生无咎有求横幅長篇又有題扇詩葢長
於山水也東坡亦嘗題其秋景平逺云人間斤斧日創
夷果見龍蛇百尺姿不是溪山曾獨往何人解作挂猿
枝野水參差落漲痕疎林欹倒出霜根浩歌一棹歸何
處家在江南黄葉村予嘗見其孫皓云此圖本寒林障
分作兩軸前三幅盡寒林坡所以有龍蛇姿之句後三
幅盡平逺所以有黄葉村之句其實一景而坡作兩意
又浩歌字雕本皆以為扁舟其實畵一舟子張頥鼓枻
作浩歌之態今作扁舟甚無謂也
趙宗閔為尚書郎山谷載銅官僧舍墨竹一枝筆勢妙
天下為作小詩云省郎潦倒今何處敗壁風生雙竹枝
滿世閻劉專翰墨誰為真賞拂蛛絲又云獨来野寺無
人識故作寒崖雪壓枝想得平生藏妙手只今猶在鬢
成絲
薛判官者不得其名浮休題其所作秋溪烟竹云深墨
畵竹竹明白淡墨畵竹竹帶烟髙堂忽爾開數幅半隠
半見如自然者是也
倪濤字巨濟宣和間為都司一日訪其友戯畵三蠅壁
間自題云何人刻獼猴老眼覷荆棘不如丹青手快意
風雨疾我窮坐詩豪九鼎扛筆力偶然一㸃汚著紙生
羽翼千言走蚍蜉寕為寸紙逼還當寫君詩什襲同藏
羃今李文正之孫有所畵蜥蜴蝀蟾甚佳
文勛字安國元祐末作太府寺丞福建漕東坡䟦其畵
扇云道子畵西方變相觀者如堵作佛圓光風落電轉
一揮而成嘗疑其不然今觀安國作方界略不抒思乃
知傳者之不謬
劉延世公是先生之猶子也少有盛名元祐初游太學
不得志築堂講業名曰抱甕嘗作墨竹題詩云酷愛此
君心嘗將墨㸃真毫端雖在手難寫淡精神乂云靜室
焚香盤膝坐長廊看畵散衣行趣尚之髙有如此者
王冲𨼆名持字正叔長安人長於翎毛學崔白今顔魯
公鹿脯帖有題䟦妙於筆法葢其人也嘗於邵氏見竹
棘雪禽二軸極清雅上題云正叔為伯起作崇寜甲申
伯起名振其兄也
王利用字賔王潼川人舉進士終䕫憲書畵皆能光堯
皇帝頗愛其書畵則山水長於人物精謹而已不及其
書也
靳東發字茂逺其髙祖太尉即射撻覽者官止叙倅其
性多能尤工畵藝人目之為靳百會近世畵手少作故
事人物頗失古人規鑒之意茂逺獨集古今諌諍百事
以為圖號百諌圖誠可尚者
詠字少張其子也今主簿于郫長於山水尤為多能葢
其出藍之青也
魏燮字彦宻北人長於水墨雜畵光堯見之喜動天顔
遂除浙西參議
李昭字晉傑鄄城人李文靖之曽孫蔡文忠公曽外孫
也以恩科仕江州徳化尉長於墨竹自云他人以蕭疎
為能余以重宻為巧吾之墨竹一派不讓湖州又善墨
花小筆亦能山水學范寛篆尤精學三墳記也紹興間
死於江南
李頎秀才善畵山嘗以兩軸并詩上東坡東坡次其韻
答之平生自是箇中人欲向漁舟便寫真詩句對君難
出手雲泉勸我早收身年来白髮驚秋速長恐青山與
世新從此北歸休悵望囊中收得武陵春
陳直躬髙郵人也坡有題所畵雁二詩云野雁見人時
未起意先改君從何處㸔得此無人態者是也而无咎
集中有和蘇翰林題李甲畵雁二首乃用此韻不知何
謂也
朱象先字景初松陵人馳名紹聖元符間坡䟦其畵云
能文而不求舉善畵而不求售文以逹吾心畵以適吾
意而已以其不求售也故得之自然世亦罕見不知其
所長也
張無惑山人也善畵山水浮休贈詩云西征已度故闗
山秋雨零零路屈盤受盡艱辛心不足解程又展畵圖
㸔
睂山老書生不得其名作七才子入闗圖山谷謂人物
亦各有意態以為趙雲子之苖裔摹寫物象漸密而放
浪閒逺則不逮也
何充秀才不知何許人能寫貌坡有贈詩云問君何苦
寫我真君言好之聊自適
雍秀才不知何許人坡有詠所畵草蟲八物詩詩意每
一物譏當時用事者一人如升髙不知囘竟作黏壁枯
以比介甫初来花爭妍倐去鬼無跡以比章惇今詩與
畵俱刋石流傳於世又作畵捕魚圖賛載集中
章友直字伯益善畵龜蛇以篆筆畵頗有生意又能以
篆筆畵棊盤筆筆相似
黄斌老不記名潼川府安泰人文湖州之妻姪也登科
嘗任戎倅適山谷貶戎州與定交且通譜善畵竹山谷
有詠其横竹詩又謝斌老送墨竹十二韻云吾子學湖
州師逸功已倍預知更入神後出遂無對
黄彞字子舟斌老之弟其名字初非彞與子舟也山谷
以其尚氣故取二器以規之自後折節遂為粹君子舉
八行終朝郎郡倅山谷用贈斌老韻謝子舟為余作風
雨竹兩篇前篇云歳寒十三本與可可追配後篇云森
削一山竹牝牡十三輩誰言湖州没筆力今尚在而與
可每言所作不及子舟
劉明仲善作竹山谷為作墨竹賦
黄與廸善墨竹山谷次韻謝與廸所作竹五幅云吾宗
墨脩竹心手不自知但不知為何人任子淵詩註亦不
及之
楊吉老文潛甥也文潛嘗云吾甥楊吉老本不好畵竹
一旦頓解便有作者風氣揮灑奮迅初不經意森然已
成惬可人意其法有未具而生意超然矣无咎亦有贈
文潛甥克一學與可畵竹詩克一吉老字也
成子不得其名山谷詩云成子寫浯溪下筆便造極徐
師川亦有成生畵山水歌云成子貌古心亦古造化為
工筆端取𤣥冬起雷夏造氷翻手為雲覆手雨
張逺字行之太原榆次人本士人隱居山間政和中有
河東漕宋姓者親訪其廬邀致公署令畵絹八幅逺請
屏去左右且約漕無相見獨與弟子郝士安評議酣寢
數日忽起下筆頗窮天真兩幅不如意遂焚之以六幅
與宋宋大喜贈送甚厚髙謝還廬
張明其妷也亦以山水擅名比季父則差肩矣
王元通以字稱工山水滄州人也師李成為人豪逸自
負每畵竟輒大呼竒竒數聲乃得意筆也
喬仲常河中人工雜畵師龍眠圍城中思歸一日作河
中圖贈邵澤民侍郎至今藏其家又有龍宫散齋手軸
山居羅漢淵明聽松風李白捉月𤣥真子西塞山列子
御風等圖傳於世
孔去非汝州寧極先生之後也長於小筆清雅可玩尤
工草蟲作蟻蝶蜂蟬竹雀甚可觀平生極留意於此凡
翹蠕飛動之物必募小兒求之搜索無遺以類置其翅
羽冊葉中按形為之纎悉畢具
閭丘秀才江南人不記名長於畵水無所宗師自成一
家嘗畵五嶽觀壁凡作水先畵浪頭然後畫水紋頃刻
而成驚濤洶湧勢欲掀屋
劉松老字榮祖書學元章畵師東坡成都李才元家有
四軸山水上有印文云巨濟震子名松老者八字可見
其髙怪不隨俗也成都佛掌骨記實榮祖筆特借米老
名耳予見此本在張恭州彌明家後歸一豪族價三十
萬非真物也
王逸民字逸民永康導江人初為僧名紹祖詩畵俱倣
周忘機而氣韻懸絶也平生頗負氣政和間改徳士則
云我生不背佛而從外道取祠部牒焚之自加冠巾學山
谷草書亦美觀
馮乆照字明逺汾州人也少遊太學兵亂入蜀寓居渠
州其山水初頗繁冗後因郭熈之孫游卿来為太守盡
以其家學傳之遂一變趙相鼎與之有太學之舊薦於
川路監司由是益得名
劉履中字坦然汴人也寓遂寜靈泉山趾壁傳人物筆
勢雄特今遂寧后土祠殿廡内外盡出其手仙佛圖軸
亦其所長但作故事人物未脱工氣也
劉銓字真孺成都人察院濬卿之族也家本豪富性好
畵所居對聖壽寺寺多唐蜀名迹真孺終日諦翫至忘
飲食乆而自能所畵山水多以布紋印科葉者唐舊製
葢得於壁間也尤精佛像描墨成染與李道明無異清
勁則過之
李皓字雲叟唐臣孫也避亂入蜀居成都其所作山水
取前輩成様合而為一故能美觀一時翕然稱之
張昌嗣字起之與可之外孫也筆法既有所授每作竹
必乘醉大呼然後落筆不可求或強求之必詬罵而走
然有愧宅相者於攅三聚五太拘拘耳
連鼇字仲舉吉州人自號石䑓居士精於長短句工畵
魚㡬於徐白紹興間人
任粹秀才仲之姪能作著色山
楊補之字无咎洪州人長於水墨人物祖伯時今年七
十矣自號逃禪老人
雍巘字㓜山興元人善山水作巖崖枯木雲氣墨梅尤
佳舉進士屢免
　
　
　
　
　
　
　
　
　
　
　
　
　
　
　
　畫繼卷四
欽定四庫全書
　畵繼卷五　　　　　　　　宋　鄧椿　撰
　　道人衲子
　　　甘風子　　　　　王顯道
　　　李徳柔　　　　　三朶花
　　　羅勝先　　　　　李時澤
　　　楊大明　　　　　寳　覺
　　　真　慧　　　　　惠　洪
　　　妙　善　　　　　仲　仁
　　　道　臻　　　　　道　宏
　　　法　能　　　　　智　平
　　　祖　鑒　　　　　虛　已
　　　覺　心　　　　　智　源
　　　智　永　　　　　真　休
　　世胄婦女(宦者/附)
　　　宋　荘　　　　　賈公傑
　　　郭道卿　　　　　郭游卿
　　　髙大亨　　　　　錢端回
　　　李景孟　　　　　邵少㣲
　　　李元崇　　　　　王　㑹
　　　李　蕃　　　　　崇徳郡君
　　　和國夫人　　　　文　氏
　　　女　煎　　　　　艶　艶
　　　陳經略婦　　　　魏觀察
　　　任　源
　　道人衲子
甘風子闗右人陽狂垢汚恃酒好罵落泊於廛市間酒
酣耳熱大叫索紙以細筆作人物頭面動以十數然後
放筆如草書法以就全體頃刻而成妙合自然多畵列
仙之流題詩其後傳觀既畢往往毁裂而去好事者藏
匿僅存一二豪富求之唾罵不與或經年不落一筆故
流傳於世者極少一日忽别素與游者歸則薰浴題頌
擲筆而逝
王顯道漢州人本餅師後學道專心畵龍格製雄壮今
成都三井觀三寳院有畵壁存
李徳柔駕部員外郎宗固孫也宗固景祐中良吏嘗守
漢州有道士尹可元精練善畵以遺火得罪當死李緩
其獄會赦獲免時可元年八十一自誓且死必為李氏
子以報可元既死二十餘年而宗固子世昌之婦夢可
元入其室而生徳柔且名蜀孫㓜而善畵長讀荘老喜
之遂為道士賜號妙應其寫真妙絶一時坡贈詩云千
年鼻祖守闗門一念還為李耳孫香火舊緣何日盡丹
青餘習至今存
三朶花房州人許安世通判其州以書遺坡謂吾州有
異人嘗戴三朶花莫知其姓名郡人因以三朶花名之
能作詩皆神仙意又能自寫真坡作詩曰畵圖要識先
生面試問房陵好事家
睂山道士羅勝先自號雲和山長善山水有古意然布
置景物多越嶲夜郎所見葢其人善地理遍厯諸山所
以曲盡形勢又多作雨餘螮蝀可觀
李時澤遂寧人初為僧受業於成都金地院因李隲顯
夫喪其子京師顯夫親往迎䘮拉與同行自是熟遊中
原多觀古壁見武洞清所畵羅漢豁然曉解得其筆法
兵亂歸蜀即以畵名圓悟住昭覺日大殿既成命畵十
六羅漢及文殊普賢藥師菩薩等像見存
楊大明字民瞻號至樂子闗中將家棄廕走方外善畵
龜蛇今丈人山道院藏經閣後壁有所作龜蛇廣丈餘
最雄傑嘗為之罘蔡迨肩吾作息龜龜之六藏畵者止
能為神屋而已而其妙處頭爪皴皵見於殻間鼻竅深
潤觀者疑真息也
寳覺和尚翎毛蘆雁不俗嘗畵一鶴王安上純甫一見
以為薛稷筆取去元章畵史屢稱其能
杭僧真慧畵山水佛像近世佳品翎毛林木有江南氣
象米老嘗見其本牛形似虎也
惠洪覺範能畵梅竹每用皂子膠畵梅於生絹扇上燈
月下映之宛然影也其筆力於枝梗極遒健
妙善師長寫貌嘗寫御容坡贈詩云天容玉色誰敢畵
老師古寺晝閉房夢中神授心有得覺来信手筆已忘
幅巾常服儼不動孤臣入門涕自滂元老侑坐鬢睂古
虎臣侍立冠劍長
仲仁會稽人住衡州華光山一見山谷出秦蘇詩卷且
為作梅數枝及烟外逺山山谷感而作詩記卷末雅聞
華光能墨梅更乞一枝洗煩惱寫盡南枝與北枝更作
千峰倚晴吴又見其平沙逺水題云此超凡入聖法也
每率此為之當冠四海而名後世乂題横卷云髙明深
逺然後見山見水葢闗仝荆浩能事華光嬾筆磨錢作
鏡所見耳
道臻嘉州石洞講師也能墨竹山谷贈序云道臻刻意
尚行自振於溷濁之波故以墨竹自名然臻過與可之
門而不入其室也
道宏峩睂人姓楊受業於雲頂山相貌枯瘁善畵山水
僧佛晚年似有所遇遂復冠巾改號龍巖𨼆者其族甚
富宏不復顧止寄跡旅店惟一空榻雖被襆之屬亦無
有每往人家畵土神其家必富畵猫則無鼠往往言人
心事輒符合族婦烹魚宏命留食既去其姪不知輒先
嘗宏歸視魚云此竊食之餘也婦方隠諱姪遂吐出先
嘗於地又凡如厠必出郭五里外鄉人怪訝每隨而窺
之既就溷則無復便利但立語再四而出此皆竒異者
後竟坐化店中八十餘成都正法院法堂有所畵髙僧
法能吳僧也作五百羅漢圖少游為之記云昔戴逵常
畵佛像而自隱於帳中人有所否臧輙竊聽而隨改之
積年而就意法能研思亦當若此非率然而為之决也
雖然少游獨能察人之畵而不退思其作記時耶
智平成都清凉院僧也善畵觀音南商毛大節得其像
以歸過海風浪大作開展懇祈光相忽現如大月輪長
乆之間已數千里侯溥賢良載之觀音儀中今水陸院
普賢閣所畵像其徒虚已作水石見存
祖鑒成都僧住不動尊院師智平畵觀音今大慈超悟
院佛殿有十觀音又於邛州鳯皇山畵觀音一日忽現
五方圓相直閣計敏功為作瑞像記見存
虚已成都柏林院僧善山水有圖軸傳世今白馬院僧
慧琳本仕族多蓄圖書尊尚士大夫入慈藍者以為税
鞅之所翻香煮茗終日蕭然不知身在囂塵中也有虚
已雪障及山水二圖甚佳
覺心字虛靜嘉州夹江農家甚富少好游獵一日縱鷹
犬棄妻子出家游中原作從犢圖詩孔南明崔徳符見
而愛之招来臨汝連住葉縣東禪及州之天寧香山三
大刹兵亂還蜀邵澤民劉中逺兩侍郎復喜之請住毗
盧凡十八年初作草蟲南僧稱為心草蟲後因宣和待
詔一人因事匿香山心得其山水訣一日千里陳澗上
稱之曰虛靜師所造者道也放乎詩游戲乎畵如烟雲
水月出沒太虛所謂風行水上自成文理者也陳去非
亦稱其詩無一㸃僧氣
智源字子豐遂寜人傳法牛頭山攻雜畵尤長於人物
山水嘗見看雲圖畵一髙僧抱膝而坐石岸昻首竚目
蕭然有出塵之姿使人敬仰不暇風格其忘機之亞歟
智永成都四天王院僧工小景長於傳模宛然亂真其
印湘之匹亞歟初宇文季蒙龍圖喜其談禪欲請住院
永牢辭曰智永親在未能也於是售已所長專以為養
不免狥豪富㕓肆所好今流布於世者非其本趣也嘗
作瀟湘夜雨圖上邵西山西山即題云嘗擬扁舟湘水
西篷窓剪燭數歸期偶因勝士揮毫處却憶當年夜雨
時西山既詠詩問永云前軰曾有此詩否永因誦義山
問歸篇西山矍然亟取詩以歸翌日乃復改與之曾擬
扁舟湘水西夜窓聽雨數歸期歸来偶對髙人畵却憶
當年夜雨時深恐多犯前人也
真休漢嘉僧也山谷所與遊清閒居士王朴之子善模
搨人物如真今見存
　　世胄婦女(宦者/附)
宋荘字臨仲漢傑之孫也其於山水氣韻得家法但筆
未老耳本難列於世胄以世胄無可為冠者故屈而冠
之
賈公傑字千之文元公昌朝諸孫侍郎炎之子也學馬
賁而標格過之又作佛像極精細衣縷皆描金而不俗
官至半刺而終
郭道卿字仲常游卿字季能熈之諸孫也皆為郡守頗
有家學仍善畵馬其筆法真季孟也今成都正法保福
兩院有壁傳窠植湖灘與渡水齕草帶鴉病馬等跡遂
寜官圃中亦有松鹿石竹見存
髙大亨字通叟宣仁聖烈之族公字行也以所降出身
告誤為大亨故止名大亨長於山水澤民邵侍郎嘗邀
致於家同郭季能兄弟合手畫圖障後卒於瀘
錢端囘戚里人也善寫平逺朱希真每借其名自諱曰
敦儒非善畵者皆出端囘手也
李景孟字仲淳善畵馬其於圖軸鑒别精確葢中原故
家聞見之多也
邵少㣲字叔才澤民侍郎之子也放曠不羈不樂從宦
初為馬曹不一月棄官去則取補官勅牒盡畵飛潛走
伏之物已乃抵於地遂致終身焉筆墨草具而有餘意
睂倅㕔壁有烟林窠石對宋頥仲所作松石皆存
李元崇字季姚文正公裔無盡之甥也官止縣令生平
好畵成癖因自能之師范寛清潤可喜尤工雪景士友
求之欣然下筆頃刻而就未嘗作難此其所長也
王㑹字元叟端明公之長子今為朝請大夫工花竹翎
毛頗拘院體蘂葉枝莖觜爪毛羽窮極精細不遺毫髪
也
李蕃字元翰成都人才元之曾孫也李氏世以書鳴蕃
得其家學轉而為畵種種能之寳相院門天王二壁實
出其手全體聖壽寺范瓊様但蕃不善布色以俗工代
之反晦其所長耳後十年又用青城山長生觀門龍虎
君様翻天王二壁於青蓮院門且自傅彩遂勝於前也
朝議大夫王之才妻崇徳郡君李氏公擇之妹也能臨
松竹木石見本即為之卒難辨又與可每作竹以貺人
一朝士張潛迂疎修謹作紆竹以贈之如是不一又作
一横絹丈餘著色偃竹以貺子瞻過南昌山谷借而李
臨之後數年示米元章於真州元章云非魯直自陳不
能辨也作詩曰偃蹇宜如李揮毫已逼翁衛書無遺妙
琰慧有餘工熟視疑非筆初披颯有風固藏惟謹鑰化
去或難窮山谷亦有題姨母李夫人墨竹偃竹及墨竹
圖歌詩載集中
和國夫人王氏顯恭皇后之妺宗室仲輗之室也善字
畵能詩章兼長翎毛每賜御扇即飜新意仿成圖軸多
稱上㫖一時宫邸珍貴其蹟
文氏湖州第三女張昌嗣之母也居郫湖州始作黄樓
障欲寄東坡未行而湖州謝世遂為文氏奩具文氏死
復歸湖州孫因此二家成訟文氏嘗手臨此圖於屋壁
暮年盡以手訣傳昌嗣今昌嗣亦名世矣
章友直之女煎能如其父以篆筆畵棊盤筆筆相似
任才仲妾艶艶本良家子有絶色善著色山才仲死遇
賊不知所在
陳暉晦叔經略子婦桐廬方氏作梅竹極清逺又臨蘭
亭并自作草書俱可觀
魏觀察者政宣之宦寺也善畵墨竹嘗被㫖來衞州起
御前竹入林竹中有籠中飛鳥名遏濫堆能歌六么遂
呼其主問之主人年已七十矣云初教時以木匣束其
身每五鼓吹其脣作腔筆管敲拍以警其睡如是五六
年方能之前後凡數十獨無此之慧者强欲求之不可
以貨取之不可以官酬之又不可遂封其籠以黄帕翁
不敢近自撲於地而死
任源字道源自號真常子政宣宦者死於紹興間作枯
木怪石又作小景麤可觀
　畫繼卷五
欽定四庫全書
　畵繼卷六　　　　　　　　宋　鄧椿　撰
　　仙佛鬼神
　　　劉國用　　　　　陳自然
　　　于　氏　　　　　雷宗道
　　　能仁甫　　　　　費宗道
　　　成宗道　　　　　吉　祥
　　　司馬冦　　　　　楊　傑
　　　鄭希古　　　　　張　通
　　人物傳寫
　　　李士雲　　　　　程懐立
　　　朱　漸　　　　　朱宗翼
　　　徐　確　　　　　劉宗道
　　　杜孩兒
　　山水林石
　　　燕文季　　　　　陳用之
　　　王可訓　　　　　李　明
　　　池州匠　　　　　蔡　規
　　　李宗晟　　　　　兼至誠
　　　賀　真　　　　　寗　濤
　　　寗乆中　　　　　髙　洵
　　　馮　曠　　　　　何　淵
　　　劉　翼　　　　　宋　處
　　　李　逺　　　　　郝士安
　　　張　舉　　　　　趙　林
　　　郭鐵子　　　　　老　成
　　　李希成　　　　　田　和
　　　蒙　亨　　　　　李　唐
　　　戰徳淳　　　　　和成忠
　　　劉仲先　　　　　劉　堅
　　　郝孝隆　　　　　李　覺
　　花竹翎毛
　　　尹　白　　　　　劉　常
　　　張　涇　　　　　陳　常
　　　張希顔　　　　　任　源
　　　費道寜　　　　　楊　寵
　　　楊　祁　　　　　李　猷
　　　韓若拙　　　　　孟應之
　　　宣　亨　　　　　老　麻
　　　胡　竒　　　　　鮑　洵
　　　鮑　洋　　　　　盧　章
　　　李　端　　　　　劉　益
　　　富　燮　　　　　夏　奕
　　　田逸民　　　　　李　誕
　　仙佛鬼神
劉國用漢州人工畵羅漢壁素之傳甚多在丘杜金水
張之下也
陳自然工畵佛山谷題云陳君以佛畵名京師作秋水
寒禽甚可觀
于氏不記名河東人寓閬州工佛道像兼畵鬼神
雷宗道商州人工雜畫尤長於佛像山水雙流張庭堅
家有兩横軸人以為郭熈也
能仁甫以字行本畵院出身官至縣令長於佛像山水
世多觀音
費宗道蔡州人来京師畵太一宫中主火神頃刻而成
衆工疾之告監牧中使曰畵太速成殊不加意中使遂
令墁毁一夕憤怒而卒
成宗道長安人工畵人物兼善刻石凡長安壁傳吳筆
皆臨摹上石其跡細如絲髪而不失精神體段有所集
吳生三清像與左右侍衛宛如吳作或云因能勒石後
轉而為畵也又改武洞清長沙羅漢與三元皆能捨短
求長自出新意過於長沙逺矣
吉祥平陽人工佛道筆墨輕清又能布景作佛像星辰
多在山水中後人罕及山水亦佳
司馬冦汝州人佛像鬼神人物種種能之宣和間稱第
一手多畵翊聖真武於雲霧中現半身觀者駭敬士大
夫奉事皆有靈應
楊傑閬州人長於鬼神每下筆必先畫手足四支然後
用三兩筆成就全體
鄭希古河東人長於平畵每出新意輒過人初未甚精
紹興初遇郝章於閬州居相近一日章病希古視候甚
謹病已章感其誠盡傳其法
張通鄜延人長於仙佛初居利州今居興元
　　人物傳寫
李士雲金陵人傳荆公神贈詩曰衰容一見便疑真李
氏揮毫妙入神欲去鍾山終不忍謝渠分我死前身又
善山水荆公贈古風有李子好山水而常寓城郭毫端
出窈窕心手初不著之句
程懐立南都人東坡作傳神記謂傳吾神衆以為爾得
其全者懐立舉止如諸生蕭然有意於筆墨之外者也
朱漸京師人宣和間寫六殿御容俗云未滿三十歳不
可令朱待詔寫真恐其奪盡精神也
朱宗翼畵院人也嘗與任安合手畵慕容夫人宅堂影
壁神州圖樓觀屋木任安主之山水人物宗翼主之
徐確不知何許人今居臨安供應御前傳寫名播中外
劉宗道京師人作照盆孩兒以水指影影亦相指形影
自分每作一扇必畵數百本然後出貨即日流布實恐
他人傳模之先也
杜孩兒京師人在政和間其筆盛行而不遭遇流落輦
下畵院衆工必轉求之以應宫禁之須
　　山水林石
燕文季神廟時人工畵山水清雅秀媚予家舊有花村
曉月平江晚雨竹林暮靄松溪殘雪四時景畵院謂之
燕家景
陳用之居小窑村善山水宋復古見其畵曰此畵信工
但少天趣耳先當求一敗牆張絹素倚之牆上朝夕觀
之既乆隔素見敗牆之上髙平曲折皆成山水之勢心
存目想髙者為山下者為水坎者為谷缺者為澗顯者
為近晦者為逺神領意造恍然見其有人禽草木飛動
往来之象則隨意命筆自然景皆天就不類人為是為
活筆用之感悟格遂進予按存中筆談故録用之而郭
誌亦有小窑陳名用智豈用之耶
王可訓京西人熈豐待詔也工山水自成一家曾作瀟
湘夜雨圖實難命意宋復古八景皆是晩景其間烟寺
晚鐘瀟湘夜雨頗費形容鐘聲固不可為而瀟湘夜矣
又復雨作有何所見葢復古先畵而後命意不過略具
掩靄慘淡之状耳後之庸工學為此題以火炬照䌫孤
燈映船其鄙淺可惡至於形容不出而反嘲誚云不過
剪數尺皂絹張之堂上始副其名也可訓之作悉無此
病
李明善山水坡嘗以其畵送吳逺遊云近李明畵山水
有名頗用墨不俗輒求得一横卷甚長可用床上繞屏
池州匠作秋浦九華筆麤有清趣師董源
蔡規建昌軍人謝無逸觀其畵山水有蔡生老江南山
水涵眼界揮灑若無心筆端出萬怪之句
李宗晟作水簾圖坡題云宗晟一軸水簾圖寄與南舒
李大夫未向林泉歸得去炎天酷日且令無
兼至誠不知何許人大觀初得㫖以至誠進所畵山水
意匠精深筆法髙古特補將仕郎
賀真延安人出自戎籍專門山水宣和初建寳真宫一
時名手畢呈其技有忌真者推為講堂照壁實難下手
真亦不辭日醉酒於門衆工皆畢中使促真真以幕圍
壁揮却其徒不數日成作雪林髙八尺觀者嗟賞衆工
斂袵
寗濤華隂敷水人師范寛多作闗右風景其巧過寛而
渾厚藏蓄不及也但樓觀人物纎悉畢呈失於太顯正
如髙克明人謂馬行家山水也
寗乆中濤子也又兼畵人物深得出俗之態筆意不減
其父但多平逺道路之景不起峰頂耳
髙洵京師人工山水師髙克明尤長於湖石以畵院多
學克明故洵晚年復師范寛
馮曠河内人工山水體製不類前人自成一家馳名於
熈豐間其筆墨蒼老峰巒秀潤亦為難及也
何淵在圖畵院不知何處人專師克明往往逼真然失
之繁碎也
劉翼耀州呼為劉評事學范寛而有自得處不知者以
為寛筆
宋處不記名邢州人州署有郭熈滿溪春溜圖乃宋所
模其名見林泉髙致
李逺青州人學營丘氣象深逺崇觀間馳名
郝士安太原榆次人張逺之弟子也事其師甚敬常執
杖屨侍立左右
張舉懐州人亦山水家其性不羈好飲酒與群小日游
市肆作鼔板社每得畵貲必盡於此尤長濺撲
趙林字子安懐州人李士舉提刑家有林所畵不凋圖
步驟營丘然方籍籍間遽以疾亡聞者惜之
郭鐵子太原榆次人學李成善鍜鐵作方響故號為鐵
子
老成洺州臨洺人熈豐間工雜畵尤長山水其性沉静
終日兀坐似不能言者筆法謹細如其為人年八十餘
而終
李希成華州人慕李成遂命名初入圖畵院能自晦以
防忌嫉比己補官始出所長衆雖睥睨無及矣
田和陜人學李成意韻深逺筆墨精簡熈豐間罕能及
者
蒙亨華州人初為僧兵火後偶其兄從軍遂置軍中屯
綿州學其鄉人寗濤得典刑也
李唐河陽人亂離後至臨安年已八十光堯極喜其山
水
戰徳淳本畵院人因試蝴蝶夢中家萬里題畵蘇武牧
羊假寐以見萬里意遂魁能著色山人物甚小青衫白
袴烏巾黄履不遺毫髪又作紅花綠桞清江碧岫一扇
之間動有十里光景真可愛也
和成忠京西人宣和待詔不記名成忠其官也學李成
筆墨温潤病在烟雲太多爾
劉仲先成都人善山水昭覺方丈僧堂内外皆仲先筆
時年七十矣今存
瀟湘劉堅頗柔媚師范寛樓閣人物種種皆工多作小
圖無豪放之氣
郝孝隆太原人師李成今成都信相寺有所畫四壁可
觀
李覺京師人字民先自號方平九友能書能琴能占甞
為明節皇后閤掌牋後流落於廣州長於山水每被酒
則綳素於壁以墨潑之隨而成象曲盡自然之態
　　花竹翎毛
尹白汴人専工墨花坡嘗賦之云花心起墨暈春色散
毫端
劉常江南人所作花氣格清秀有生意在趙昌王友上
張涇不知何處人米元章稱其翎毛蘆雁不俗
陳常江南人以飛白筆作樹石有清逸意折枝花亦有
逸氣一株以色亂㸃花頭意欲奪造物本朝妙工也
張希顔漢州人初名適大觀初累進所畫花得㫖麄似
可采特補將仕郎畫學諭希顔始師趙昌後到京師稍變
從院體得蜀州推官以歸不勝士大夫之求多令任源
代作故復似昌
任源漢州人少𨽻軍籍從希顔乆盡得其法
費道寜懐安人善畫花多作交枝比趙昌有筆格
楊寵成都人善畫花可亞費道寜
楊祁彭州崇寜人善花竹翎毛有百禽帳又畫籠雞如
生昭覺寺超然堂舊有倦翼知還等壁今不復存
李猷河内人長於鷹鶻精神態度曲盡其妙世所作多
搏搦狐兎鳬鷺之屬流血淋漓頗乖好生之意猷盡反
之嘗見其畫二鷹坐於枯枝之上貌甚閒暇略無鷙猛
慘烈之状而不失英姿勁氣可尚也
韓若拙洛人善作翎毛每作一禽自觜至尾足皆有名
而毛羽有數政宣間兩京推以為絶筆又能傳神宣和
末應募使髙麗寫國王真會用兵不果行年八十餘死
襄陽
孟應之不知何許人入圖畫院精於翎毛嘗見其畫扇
作秋老海棠子著枝已乾而不枯猶帶生意生一白頭
翁生動
宣亨京師人乆在畫院承平時入蜀終普州兵官精花
鳥初離院時徽宗留之亨牢辭而去既出當塗命畫者
甚衆不勝煩勞頗厭苦之每云上嘗戒我勿出必為措
大所殃今果然也
老麻闗中人熈寕間以花鳥稱非蜀之居禮也
胡竒長安人長於蘆雁何丞相文縝家有四幅圖可觀
鮑洵京西人工花鳥尤長布景小景愈工
鮑洋洵之弟真魯衞也
盧章京畿人乆在畫院多畫禁中物象如白杏花綠蕚
梅白鸚鵡皆其本也
李端京師人偏工棃花鳩子多作扇圖極形似亂離後
卒於杭
劉益京師人字益之以字行宣和間專與富燮供御畫
其自得處多取内殿珍禽諦玩以為法不師古本故多
酷似尤長小景作蓮塘背風荷葉百餘獨一紅蓮花半
開其中創意可喜也
富燮京師人宣和間與劉益同供御畫布景運思過於
益
夏奕不知何地人工翎毛雙流張庭堅家有野鴨鸂䳵
兩軸極精詳鸂䳵作對而皆雄葢求脱俗也
田逸民濟南人長於墨竹宣和畫院人其所作極美觀
多作欹風冐雪帶雨含烟之状
李誕河間人多畫叢竹筍籜鞭節色色畢具宣和體也
　
　
　
　
　
　
　
　
　
　
　
　
　
　
　
　畫繼卷六
欽定四庫全書
　畫繼卷七　　　　　　　　宋　鄧椿　撰
　　畜獸蟲魚
　　　李遵易　　　　　侯宗古
　　　郗　七　　　　　郝　章
　　　陳　臯　　　　　路　臯
　　　龔　吉　　　　　吳九州
　　　周　照　　　　　老　侯
　　屋木舟車
　　　趙樓䑓　　　　　郭待詔
　　　任　安　　　　　劉宗古
　　蔬果藥草
　　　陶　縝　　　　　薛　志
　　小景雜畫
　　　馬　賁　　　　　周　曽
　　　段吉先　　　　　李　達
　　　劉　浩　　　　　楊　威
　　畜獸蟲魚
李遵易不知何郡人无咎有䟦畫魚圖甚詳
侯宗古本畫院人宣和末罷諸藝局退居于洛畫西京
大内大慶殿御屏面升龍傑作也
郗七不知其名亦畫院人退居於洛畫西京大内大慶
殿御屏皆拏雲吐霧龍比宗古有筆力
郝章汾州人長於人馬河東稱三絶者謂路臯橐駞郝
章人馬張逺山水也兵火後居閬州已八十每畫一人
一騎則自云雖老矣他人亦做不到也
陳臯漢州人長於畨馬頗盡其態張勘之甥也
路臯并門人畫橐駞兼長鬼神每醉則畫駞不過數筆
捽擉而成頗全生意
龔吉不知何許人長於畫兎餘人所不及
吳九州燕人善畫鹿窮盡畨鹿之態牛鹿馬鹿養茸退
角老嫩之别無不曲盡其似
周照畫院人專畫狗作竹石獃子殊有生意作大軸俗
惡不入看
老侯瀘州合江人善畫猿鹿馳名兩蜀兼長花果頗有
生意
　　屋木舟車
趙樓䑓不得其名相州人賣畫中都屋宇深邃背隂向
陽不失規矩繩墨也
郭待詔趙州人每以界畫自矜云置方卓令衆工縱横
畫之往往不知向背尺度真所謂良工心獨苦也不記
名
任安京師人入畫院工界畫每與山水賀真合手作圖
軸一日安先作横披當中界樓閣分布亭榭滿中以困
真真止作坡岸於下上則層巒疊嶂出於屋杪由是不
能困
劉宗古京師人宣和間以待詔官至成忠郎亂離後歸
江左朝廷方尋訪車輅式而宗古進本稱㫖除提舉車
輅院其畫人物長於成染不背粉水墨輕成但筆墨纖
弱耳
　　蔬果藥草
陶縝不知何郡人荆公有題所畫果示徳逢詩所作花
果精緻可玩
薛志字子尚畫院出身長於水墨雜畫然翎毛不逮花
果志不善設色嘗學於劉益益不肯盡授以非志所長
也
　　小景雜畫
馬賁河中人長於小景作百雁百猿百馬百牛百羊百
鹿圖雖極繁夥而位置不亂本佛像馬家後寫生馳名
於元祐紹聖間
周曾不知何地人與馬賁同時差髙於賁又長山水
段吉先不知何地人无咎有題其小景三絶
李逹京師人尤長位置好作沙汀逺岸含蓄不盡之意
一時妙手也
劉浩居華隂愛作雪驢水磨故事人物多布叙景致意
象幽逺筆法輕清也
楊威絳州人工畫村田樂每有販其畫者威必問所往
若至都下則告之曰汝往畫院前易也如其言院中人
爭出取之獲價必倍
　
　
　
　
　
　
　
　
　
　
　畫繼卷七
欽定四庫全書
　畫繼卷八　　　　　　　　宋　鄧椿　撰
　　銘心絶品
玉牒趙中大保之(士俾/)家
　　　韓幹馬圖　　　李伯時竝馳小馬圖
　　　黄筌鶴圖　　　艾宣荷鴨葦雁圖
　　　范寛山圖　　　許道寕山水圖
　　　崔慤三雁圖
玉牒趙(伯兼/)節推家
　　　東丹王舞胡圖
　　　燕穆之山林倒影圖
　　　郭熈濺撲圖
洛人王朝議國寳(良器/)家
　　　李成窠石小軸　　范寛横山小軸
　　　范寛秋山六幅圖　伯時起本馬圖
文元公孫賈通判(公傑/)家
　　　黄筌鼯捕鼠圖　　崔白鵰狐圖
　　　徐崇嗣荷蓼鷺鷥圖
　　　易元吉猿鹿扇圖
眉山寳學程純老(唐/)家
　　　唐畫諸功臣像圖
　　　李營丘山水大軸二圖
　　　崔白翎毛雙幅八圖
　　　孫太古湖灘水石圖
汝州令狐中奉之子陳古(諷/)家
　　　徐熈梅花嘉雀圖
　　　鍾隱槎竹瑞雞圖
　　　江南道士劉貞白梅雀圖
　　　范將軍胡佛圖　　徐熈瓜圖
　　　黄筌偷倉雀圖　　孫太古焦夫子圖
河南邵澤民侍郎(溥/)家
　　　徽宗花鳥百扇圖　董奴子叢花圖
　　　戴嵩牛圖　　　　徐熈荷花鵝圖
　　　李成偃松圖
邵太史(博/)公濟家
　　　徐熈牡丹戯魚圖　閻立本鎻諫圖
　　　李後主蟹圖　　　李伯時嫁小喬圖
　　　李後主曉竹圖　　孫位松竹壁
　　　孫太古維摩壁　　盧楞伽羅漢十六壁
成都雙流張(珪/)庭堅家
　　　曹道元摹曹弗興醉佛林圖
　　　徐熈牡丹獨幅圖　郭恕先畫藁十圖
　　　崔白禽竹四圖
河南王朝議樂道(沂/)家
　　　李成寒林四幅(圖/)　郭熈山水雙幅圖
　　　崔慤蘆雁六幅圖
中山劉寳賢(瓌/)提刑家
　　　徐熈娑羅花圖　　黄筌花竹馴雉圖
文正公孫李(大觀/)家
　　　周昉虢國夫人圖　范寛武闗雪圖
　　　摩詰髙克明李成扇圖
叔父符寳(叔誼/)家
　　　徽宗皇帝御賜竹石扇圖
　　　黄筌海棠金雞圖
　　　營丘山水圖　　　郭熈山水雙幅圖
河陽李(邦獻/)士舉敷文家
　　　徽宗皇帝御賜雜禽圖
　　　徐熈牡丹叢圖　　董源著色山水圖
中原王(冠朝/)元台制幹家
　　　徽宗皇帝鷗荷圖
　　　王摩詰横披山水圖
　　　李成山水扇圖　　東丹王鞍馬圖
遂寜王(灼/)晦叔撫幹家
　　　童仁益波旬幸佛湼槃圖
　　　崔白禽竹雙幅圖　范瓊佛壁
　　　張南本觀音壁　　黄筌鶴壁
　　　孫太古列星壁
遂寜客鎮張(衍/)知縣家
　　　吳道子三教圖　　厲歸真百牛圖
　　　孫太古十一曜圖
阿陽陳(古/)與權安撫家
　　　黄筌牡丹馴貍圖　黄筌雪梅凍雀圖
　　　紀真山水圖　　　馬賁百雁百猿圖
　　　徐髙盤魚圖
綿州李(亷夫/)徳隅知郡家
　　　徽宗皇帝著色横山圖
　　　郭熈横山圖
開封尹盛(章/)季文家
　　　徽宗皇帝風竹鴝鵒喜鵲圖
　　　顧愷之三教圖　　戴嵩牛圖
　　　崔白雙幅禽竹圖　范寛四時山水圖
宣獻公孫宋(艾/)去病家
　　　趙昌叢萱月季圖
太常少卿何(麒/)子應家
　　　吳道子白衣觀音圖
　　　韓滉白牛圖　　　張南本勘書圖
　　　黄居寀雀竹圖　　唐希雅風竹驚禽圖
　　　巨然四時横山圖　徐熈棃桃折枝圖
　　　崔白鴛鴦蒲荷圖　李成四幅林石圖
　　　張戡八幅蕃馬圖
中原衞(昻/)師房知縣家
　　　趙邈卓伏石眠虎圖
　　　徐熈梅菊萱荷雜禽圖
　　　包鼎雙虎圖
成都王(稑/)茂先大夫家
　　　黄筌秋山圖　　　勾龍爽野老移居圖
　　　文湖州雜畫鳥獸草木横披圖
　　　趙昌雞冠花圖
廣都宇文(時中/)季蒙龍圖家
　　　徽宗皇帝水墨花禽圖
　　　王維雪山圖　　　杜措佛圖
　　　董奴子雞冠花圖
　　　李伯時髙僧圖　　又嘶𩥇二馬圖
　　　又明皇八馬圖　　又水晶宫明月館圖
　　　又退之見大顛圖　江貫道飛泉怪石圖
　　　又江居圖
成都郭(勉中/)敦一承議家
　　　勾龍爽宋鈞去獸圖
漢州何(耕/)道夫類元家
　　　盧楞伽小本十六羅漢圖
范榮公孫(淑/)忠甫家
　　　黄筌竹雀圖　　　趙昌折枝桃圖
　　　王維雪竹圖　　　馬賁㕍圖
雙流趙(延/)修仲知縣家
　　　黄筌竹雀圖　　　又蘆鴨圖
　　　孫太古列宿像圖
雙流王(焞/)子中縣尉家
　　　黄筌竹鶴壁
雙流宇文(子震/)子友主簿家
　　　黄筌花竹禽兎圖
逹守時(道宏/)廣叔家
　　　艾宣棘鶉圖　　　徐髙魚圖
　　　王友折李草蟲圖
成都吕給事(陶/)元鈞家
　　　東坡竹石枯槎圖　湖州六幅槎竹圖
　　　易元吉紙本猿獬圖
燕穆之龍圖曾孫(興祖/)知縣家
　　　龍圖公忍事敵災星圖　又山水横幅圖
　　　又寒林横幅圖　　又鷺鷥圖
　　　又散馬横披圖　　又墨竹圖
蜀僧智永房
　　　吳道子慈氏菩薩圖
　　　范瓊正坐佛圖　　惠崇卧雪圖
廣安黎(希聲/)博士孫(邦基/)家
　　　黄筌竹鶴竹雀圖　范寛四時山水圖
廣安姚(賔/)觀國通判家
　　　許道寜四時山水圖
　　　范寛四時山水圖　易元吉猴犬圖
右前所載圖軸皆千之百百之十十之一中之所擇也
若盡載平日所見必成兩牛腰矣然不載者皆米元章
所謂慚惶殺人之物何足以銘諸心哉
　
　
　畫繼卷八
欽定四庫全書
　畫繼卷九　　　　　　　　宋　鄧椿　撰
　　雜説
　　　論逺
畫者文之極也故古今之人頗多著意張彦逺所次厯
代畫人冠裳大半唐則少陵題詠曲盡形容昌黎作記
不遺毫髪本朝文忠歐公三蘇父子兩晁兄弟山谷後
山宛丘淮海月巖以至漫士龍眠或評品精髙或揮染
超㧞然則畫者豈獨藝之云乎難者以為自古文人何
止數公有不能且不好者將應之曰其為人也多文雖
有不曉畫者寡矣其為人也無文雖有曉畫者寡矣
畫之為用大矣盈天地之間者萬物悉皆含毫運思曲
盡其態而所以能曲盡者止一法耳一者何也曰傳神
而已矣世徒知人之有神而不知物之有神此若虚深
鄙衆工謂雖曰畫而非畫者葢止能傳其形不能傳其
神也故畫法以氣韻生動為第一而若虚獨歸於軒冕
巖穴有以哉
自昔鑒賞家分品有三曰神曰妙曰能獨唐朱景真撰
唐賢畫録三品之外更増逸品其後黄休復作益州名
畫録乃以逸為先而神妙能次之景真雖云逸格不拘
常法用表賢愚然逸之髙豈得附於三品之末未若休
復首推之為當也至徽宗皇帝專尚法度乃以神逸妙
能為次
予嘗取唐宋兩朝名臣文集凡圖畫紀詠考䆒無遺故
於羣公略能察其鑒别獨山谷最為精嚴元章心眼髙
妙而立論有過中處少陵東坡兩翁雖注意不專而天
機本髙一語之確有不期合而自合者杜云妙絶動宫
牆則壁傳人物須動字始能了請公放筆為直幹則千
丈之姿於用筆之際非放字亦不能辦至東坡又曲盡
其理如始知真放本細㣲不比狂華生客慧當其下筆
風雨快筆所未到氣已吞非前身顧陸安能道此等語
耶
予作此錄獨取髙雅二門餘則不苦立褒貶葢見者方
可下語聞者豈可輕議嘗考郭若虛論成都應天孫位
景朴天王曰二藝争鋒一時壮觀傾城士庶㸔之闐噎
予嘗按圖熟觀其下則知朴務變怪以傚位正如杜黙
之詩學盧仝馬異也若虚未嘗入蜀徒因所聞妄意比
方豈為歐陽炯所誤耶然有可恕者尚注辛顯之論謂
朴不及位逺甚葢亦以傳為疑也此予所以少立褒貶
郭若虚所載往往遺略如江南之王凝花鳥潤州僧修
範湖石道士劉貞白松石梅雀蜀之童祥許中正人物
仙佛丘仁慶花王延嗣鬼神皆名筆也俱是熙寕以前
人物
山水家畫雪景多俗嘗見營丘所作雪圖峰巒林屋皆
以淡墨為之而水天空處全用粉填亦一竒也予每以
告畫人不愕然而驚則莞爾而笑足以見後學者之凡
下也
李營丘多才足學之士也少有大志屢舉不第竟無所
成故放意於畫其所作寒林多在巖穴中裁劄俱露以
興君子之在野也自餘窠植盡生於平地亦以興小人
在位其意㣲矣宇文龍圖季蒙云宣和御府曝書屢嘗
預觀李成大小山水無數軸今臣庶之家各自謂其所
藏山水為李成吾不信也
畫之六法難於兼全獨唐吳道子本朝李伯時始能兼
之耳然吳筆豪放不限長壁大軸出竒無窮伯時痛自
裁損只於澄心紙上運竒布巧未見其大手筆非不能
也葢實矯之恐其或近衆工之事
米元章云伯時病臂三年予始畫雖似推避伯時然自
謂學顧髙古不使一筆入吳生專為古忠賢像其木強
之氣亦不容立伯時下矣
鳥獸草木之賦状也其在五方自各不同而觀畫者獨
以其方所見論難形似之不同以為或小或大或長或
短或豐或瘠互相譏笑以為口實非善觀者也蜀雖僻
逺而畫手獨多於四方李方叔載徳隅齋畫而蜀筆居
半德麟貴公子也蓄畫至數十函皆留京師所載止襄
陽隨軒絶品多已如此蜀學其盛矣哉
畫之逸格至孫位極矣後人往往益為狂肆石恪孫太
古猶之可也然未免乎麤鄙至貫休雲子軰則又無所
忌憚者也意欲髙而未嘗不卑實斯人之徒歟
蜀之羅漢雖多最稱盧楞伽其次杜措丘文播兄弟耳
楞伽所作多定本止坐立兩様至於侍衞供獻花石松
竹羽毛之屬悉皆無之不足觀杜丘雖各有此而筆意
不甚清髙俱愧長沙之武也
舊説楊惠之與吳道子同師道子學成惠之恥與齊名
轉而為塑皆為天下第一故中原多惠之塑山水壁郭
熈見之又出新意遂令圬者不用泥掌止以手槍泥於
壁或凹或凸俱所不問乾則以墨隨其形跡暈成峰巒
林壑加之樓閣人物之屬宛然天成謂之影壁其後作
者甚盛此宋復古張素敗壁之餘意也
大抵收藏古畫往往不對或斷縑片紙皆可珍惜而又
髙人逹士恥於對者十中八九而俗眼遂以不成器目
之夫豈知古畫至今多至五百年少至二三百年那得
復有完物斷金碎玉俱可寳也
榮輯子邕酷好圖畫務廣藏蓄每三伏中曝之各以其
類循次開展徧滿其家每一種日日更換旬日始了好
事家鮮其比也聞之故老曰承平時有一不肖子質畫
一匣於人家凡十餘圖每圖止各有其半或横或竪當
中分剪如維山戴特徐熙芙蓉桃花崔白翎毛無一全
者葢其家兄弟不義之甚凡物皆如是分之以為不如
是則不平也誠可傷歎
　
　
　
　
　
　畫繼卷九
欽定四庫全書
　畫繼卷十　　　　　　　　宋　鄧椿　撰
　　雜説
　　　論近
徽宗建龍徳宫成命待詔圖畫宫中屏壁皆極一時之
選上来幸一無所稱獨顧壺中殿前柱廊栱眼斜枝月
季花問畫者為誰實少年新進上喜賜緋褒錫甚寵皆
莫測其故近侍嘗請於上上曰月季鮮有能畫者葢四
時朝暮花蘂葉皆不同此作春時日中者無毫髮差故
厚賞之
宣和殿前植荔枝既結實喜動天顔偶孔雀在其下亟
召畫院衆史令圖之各極其思華彩爛然但孔雀欲升
藤墩先舉右脚上曰未也衆史愕然莫測後數日再呼
問之不知所對則降㫖曰孔雀升髙必先舉左衆史駭
服
宣和殿御閤有展子䖍四載圖最為髙品上每愛玩或
終日不捨但恨止有三圖其水行一圖特補遺耳一日
中使至洛忽聞洛中故家有之亟告留守求觀既見則
愕曰御閤中正欠此一圖登時進入所謂天生神聖物
必有會合時也
聞之薛志曰眀逹皇后閤初成左廊有劉益所畫百猿
後志於右畫百鶴以對之舉動各無相犯頗稱上㫖賞
賚十倍也
政和間每御畫扇則六宫諸邸競皆臨倣一様或至數
百本其間貴近往往有求御寳者
先大父在樞府日有㫖賜第於龍津橋側先君侍郎作
提舉官仍遣中使監修比背畫壁皆院人所作翎毛花
竹及家慶圖之類一日先君就視之見背工以舊絹山
水揩拭几案取觀廼郭熈筆也問其所自則云不知又
問中使乃云此出内藏庫退材所也昔神宗好熈筆一
殿專背熈作上即位後易以古圖退入庫中者不止此
耳先君云幸奏知若只得此退畫足矣明日有㫖盡賜
且命轝至第中故第中屋壁無非郭畫誠千載之㑹也
政和間有外宅宗室不記名多蓄珍圖往往王公貴人
令其别識於是遂與常賣交通凡有竒蹟必用詭計勾
致其家即時臨摹易其真者其主莫能别也復以真本
厚價易之至有循環三四者故當時號曰便宜三
勾處士不記其名在宣和間鑒賞第一眷寵甚厚凡四
方所進必令定品欲命以官謝而不為止賜處士之號
令待詔畫院
畫院界作最工專以新意相尚嘗見一軸甚可愛玩畫
一殿廊金碧熀燿朱門半開一宫女露半身於戸外以
箕貯果皮作棄擲状如鴨脚荔枝胡桃榧栗榛芡之屬
一一可辨各不相因筆墨精㣲有如此者祖宗舊制凡
待詔出身者止有六種如模勒書丹􁦍背界作種飛白
筆描畫欄界是也徽宗雖好畫如此然不欲以好玩輒
假名器故畫院得官者止依倣舊制以六種之名而命
之足以見聖意之所在也本朝舊制凡以藝進者雖服
緋紫不得佩魚政宣間獨許書畫院出職人佩魚此異
數也又諸待詔每立班則畫院為首書院次之如琴院
棋玉百工皆在下又畫院聽諸生習學凡係籍者每有
過犯止許罰直其罪重者亦聽奏裁又他局工匠日支
錢謂之食錢惟兩局則謂之俸直勘旁支給不以衆工
待也睿思殿日命待詔一人能雜畫者宿直以備不測
宣喚他局皆無之也
圖畫院四方召試者源源而来多有不合而去者葢一
時所尚專以形似苟有自得不免放逸則謂不合法度
或無師承故所作止衆工之事不能髙也
凡取畫院人不專以筆法往往以人物為先蓋召對不
時恐被顧問故劉益以病贅異常雖供御畫而未嘗得
見終身為恨也
髙麗松扇如節板状其土人云非松也乃水桞木之皮
故柔膩可愛其紋酷似松柏故謂之松扇東坡謂髙麗
白松理直而疎析以為扇如蜀中織㯶櫚心葢水栁也
又有用紙而以琴光竹為柄如市井中所製摺疊扇者
但精緻非中國可及展之廣尺三四合之止兩指許所
畫多作士女乘車跨馬踏青拾翠之状又以金銀屑飾
地面及作雲漢星月人物麤有形似以其来逺磨擦故
也其所染青綠竒甚與中國不同專以空青海綠為之
近年所作尤為精巧亦有以絹素為團扇特柄長數尺
為異耳山谷題之云㑹稽内史三韓扇分送黄門畫省
中海外人烟来眼界全勝博物注魚蟲蘋汀遊女能騎
馬傳道蛾睂畫不如寳扇真成集陳隼史臣今得殺青
書
倭扇以松板兩指許砌疊亦如摺疊扇者其柄以銅黶
錢環子黄絲絛甚精妙板上罨畫山川人物松竹花草
亦可喜竹山尉王公軒惠恭后家嘗作明州舶官得兩
柄
西天中印度那蘭陀寺僧多畫佛及菩薩羅漢像以西
天布為之其佛相好與中國人異眼目稍大口耳俱怪
以帶挂右肩裸袒坐立而已先施五藏於畫背乃塗五
彩於畫面以金或朱紅作地謂牛皮膠為觸故用桃膠
合柳枝水甚堅漬中國不得其訣也邵太史知黎州嘗
有僧自西天来就公廨令畫釋迦今茶馬司有十六羅
漢
　
　
　
　
　
　
　
　
　
　
　畫繼卷十
