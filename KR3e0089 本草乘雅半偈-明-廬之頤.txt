#+TITLE: 本草乘雅半偈-明-廬之頤
#+DATE: 2016-06-11 12:23:14
#+SOURCE: github.com/kanripo/KR3e0089 master 2523c010                
欽定四庫全書　　　　　子部五
　本草乘雅半偈　　　　　醫家類
　　提要
　　　　(臣/)等謹案本草乘雅半偈十卷明盧之頤撰
　　　　其説謂神農本經三百六十五種應周天之
　　　　數無容去取但古有今無者居三之一因於
　　　　本經取二百二十二種又於厯代名家所纂
　　　　自陶宏景别録至李時珍綱目諸書内采取
　　　　一百四十三種以合三百六十五之數未免
　　　　拘牽附㑹然考據該洽辨論亦頗明晰於諸
　　　　家藥品甄録頗嚴雖辭稍枝蔓而於本草究
　　　　為有功其曰乘雅者四數為乘此書初例有
　　　　覈有參有衍有㫁每藥之下其目有四故曰
　　　　乘也又曰半偈者明末兵燹佚其舊藁之頤
　　　　追憶重修乃以覈參該衍㫁已非原書之全
　　　　故曰半也立名亦可謂僻澀矣案杭世駿所
　　　　作之頤𫝊稱其父復精於醫理嘗著本草綱
　　　　目博議有椒菊雙美之疑不能决得之頤私
　　　　評而决因令面判七藥皆有至理病亟趣令
　　　　之頤成之厯十八年而本草乘雅始出中冠
　　　　以先人字者即博議也則此書實繼其父書
　　　　而作惟此本十卷而世駿𫝊作十二卷則不
　　　　知其何故矣乾隆四十六年五月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
本草乗雅半偈原序
余質性黑暗又不能多取師承然以黑暗故益不自知
其為黑暗毎閲本草艱苦殊甚間亦弋獲記之側理夫
自寫其一得爾而稍稍為人物色嵗在庚午武林諸君
子大集余舍舉仲景兩論及靈素秘奥期余一人為之
闡發余謝不能然亦不欲自秘其師承也于是時計此
書之成自丙寅至庚午僅得十之二自庚午至癸酉僅
得十之三而以誦説故幾不能竣事會春風座中狂飈
拂面余遂絶念世紛専意筆墨自丙寅至癸未凡歴十
八春秋而此書始成原分參覈衍斷四種故名其書為
乗雅數四為乗非取載之義也明年甲申方事剞劂又
明年乙酉五月會有兵變挈家而逃流離萬狀諸楚偹
嘗沿至丙戌之十月始得生還而家徒四壁則板帙之
零落殆盡可知已既慕古人破甑弗顧之意而仍自懐
千金敝帚之思勉輯舊業僅能完參覈之殘缺衍斷倍
多何能補漏雖余之始意亦欲中分四種謂參覈可該
衍斷遂又名其書為乗雅半偈尋又念一生精力何忍
自藏其半語詳義例中而今則姑俟之矣余平生實不
能負笈逺遊師承殊少於家庭則有先大人荷薪之訓于
父執則有紹隆王先生金匱之心傳象先陳先生薛案
之私淑于往來則有仲淳繆先生之指示而李不夜先
生嚴忍公先生則文章道誼之宗模也􁐽耽禪學于聞
谷憨山二大師得其南車于離言和尚得其㸃醒而雲
間施笠澤古婁潘方孺邵陽寗比玉亦皆宇内名流既
已不逺而來豈少起予之益故余之言雖不乏道脉持
黑暗之資恐猶是摸索語耳將以就正海内即以貽笑
海内而前所稱武林諸君子咸以是書出殊可為人師
承余不敢冒其稱也余特不敢不稱述其師承者也錢
塘盧之頤書于無恒業
　
　
　夲草乘雅半偈原序
本草乗雅半偈義例
　圖説覈
自炎帝嘗藥形質始晳惟徳刑異齊而厥狀縁以區分先
賢著為圖説間以差别大率三統相承風氣代變且聲
教漸逺而物性亦移或古之所産今無取焉倘按舊圖
靡施新效余謹從先賢序述名類中妄加辯覈間取數
十種躬蒔齋圃求其甲孕癸終之候敢曰旁通誠以術重
安人機殊相馬方則猶是而投或罔功者繇辯之有未
辯也芟繁就簡多仍舊文語有之見色見心設繇是而
循所以生成之序以返而探所以生成之原如良將用
兵務使兵識將意將識兵情斯靡投不善矣作圖説覈
　本經參
本經言簡意盡精義入神其範圍曲成之妙非古之聰
明睿智而神聖者何以與此先賢多得其精引而不發
後世曲士見外遺内取觕舍精或守其一隅而乖其全
體斯精義裂矣余早嵗獲聆先人之緒論扞格鮮解久
之從一品一節中稍見一班因遡求本經所以亡名之
意與後人隨事異稱之故其徳性氣味功能之殊具温
涼寒熱燥濕之異齊剛柔升降開闔發歛之互用固君
臣佐使之所繇分也然張弛縱横之妙如善兵者因敵
為變以操其分合之神故多亦勝少亦勝動亦勝静亦
勝設未能直參古聖精義入神之奥雖自謂了了余知
其不無茫茫矣余顓愚謭陋積嵗茫茫然偶有一得輙
妄憶之而妄言之覬海内髙明庶有因鄙説而起予者
作本經參
　别録衍
别録葢陶隠居就本經而稍廣之所謂衍也始余因本
經立名而稍得所以敷陳治理之義觸類興思偶窺一
班載閲别録業已引而伸之矣於此麤自信所見之或
可與古為徒也别録既衍本經余復敢為别録衍顧余
與隠居何能為役雖然推此志也使人知别録與本經
非二説余則幸矣作别録衍
　附方斷
在昔賢聖莫不深晳本經精義入神之奥是以因病立
方各有深意顧人之病證雖同而所以受病或異倘按
方以合病合其幸也不合且以病試方矣故於諸方之
次謬為之斷俾察政者更審證之所從來庶弗至以人
儌倖耳然㣲茫變動之介其輕重緩急有似是而非似
非而是者謬在千里差則毫釐尤不可不深思而熟講
也故能精研本經之奥則我可以立方矧有古方之可
循者乎不則余懼其操方以希合也作附方斷盧之頤
識
　
　
　
　
　
　夲草乘雅半偈義例
本草乗雅半偈凡例
一本草立名聖賢各有深意以徳以性以色以味以體
　以用為品不同要使後人顧名思義即一端而得其
　大全如六書之指事㑹意八卦之設象通變原有至
　理存焉古之名家精識洞徹未有不深窺本草之奥
　者故常以一種而治多病自藥性有賦人安苟簡執
　一端而遺大全求其苦心刻意能深探本草所以立
　名之義者累十數百年而不少㮣見矣則聖賢深意
　晦蝕已久是編不揣非敢强為附㑹務就一端而求大
　全所謂其次致曲固曲士之㣲誠也
一是編皆就本草綱目以為闡揚葢綱目一書李氏父
　子博集精研近代之篤志本草者無出其右矣苐良
　工苦心惟恐挂漏不無泛愛葢以後人而推求前人
　之所未盡自易為力然意在相成以惠養後世總欲
　立欲達之一念也如有肆然思葢前人之意則鬼神
　將呵責之矣況是編之未盡實多千里比肩端祈指
　駁
一是編所重在參原夫本經立名居要其主治亦獨挈
　綱宗乃後人未達深㫖故隠居有别録之述正從綱
　宗中再加演暢耳所以愚竊謂别録為本經之衍也
　然愚所以竊重於參者惟能參本草之真徳用斯於
　古人立方之意隨病之輕重緩急而常變不一處始
　堪措手今之執古方而未盡效者豈方有未善哉未
　能變通而輕重布之耳
一君臣佐使之説聖有明謩較若畫一無可移易然亦
　借國體喻之如人主清境内而授之將則君且委責
　於臣矣顧此適足以彰主之明而成主之重又如人
　臣出疆有利社稷安國家者専之可也此適以見使
　之不辱而君之善任耳凡此皆所以措國於不傾者也然
　則本經立名雖有定品苟不精參其妙以時措之宜
　亦鮮濟矣
一藥産古今不同姑以人參言之相傳皆稱上黨往時
　皆用遼之清河若上黨則絶無矣間有朝鮮者頗不
　適用今則大率皆鮮産矣古人用藥取之中原而有餘
　今多採之遐方逺裔其近産者絶不足用至於良楛
　不侔更宜甄察然以良較楛其賈往往倍蓰什百是
　其取效亦必倍蓰什百世人類多畏良取楛無力者
　不必論奈何有力家視身之輕也至於醫者亦苟就
　之直欲執梃而撻堅利愚竊於此頗三致意
一所附諸方頗有得將在外及大夫出疆之義者設方
　與證合取效甚㨗然取效之後尤宜加謹培養所謂
　逆取而順守也方中不能一一備陳此義惟精參而
　嚴辯之毋拘毋忽
一先人肆力本草著有博議葢没齒無倦也然於諸欵
　之下有予有奪故曰議其議或一或二至於六七不
　局局然為定額故曰博今亦備列編中不敢言淵源
　聊以明不賢之識小至於家授諸方間亦附見統公
　海内
一諸説中間引釋典縁先君與王紹隆先生皆從紹覺
　法師講惟識論因有所悟愚小子竊聆餘緒遂知仲
　景立論之法暗與惟識相契且其妙有超於先天者
　用是不敢避流俗譏嫌畧取一二以俟躍如
一藥産苟非目擊徒取耳聞不無盡信書之蔽即愚數
　十年來所睹稍多葢不俟五十而知四十九年之非
　矣所望髙明深心遐覽者有以命之不妨刋正
一愚之參囿於知聞猶之井觀已耳況數千年未抉之
　奥豈易備闡然先儒訓詁實後儒之藉惟是異時有
　因之觸發者獲為之藉其幸大矣
一姬公爾雅専為釋名後之曰翼曰埤種種稱述其説
　始廣是編雖主於顧名思義而或翼或埤亦妄意竊
　取云爾
一藥品雖有徳性色體味用之不一然其要惟在能妙
　其用若識其妙用斯於升降出入之法可以大投可
　以輕取無不如意矣主治立論實與内經相表裏愚
　於參中頗引内經者以此然有一病而數藥兼用及
　可互用者亦有一病而必賴一藥獨治者夫善事必
　先利器固矣苟器之未習而徒抱臨淵之羡俾病者
　醫者兩蒙譏焉惡乎可
　
　
　
　
　
　
　
　
　
　
　
　夲草乘雅半偈凡例
本草乘雅半偈采録諸書大意
神農本經三百六十五種恰應周天之數天度無虧此
　藥何容去取惟是古有今無存空名者居三之一故
　於本經實得二百二十二種
今之人知有神農本經而不知其有食經然亦三卷中
　存茗艸一條而後之人始知有食經也夫本經已亂
　於張華而食經又歸於剥蝕故以茗艸寓存羊之意
　殊不必於此一條再如本經争所自出矣葢淮南世
　紀皆以本經出自黄帝既出黄帝而神農之稱又何
　以傳之千萬􁨡而無改惟陶隠居則信以為烈山氏
　之書在漢書亦云本草不知斷自何代而作猶疑之
　耳未嘗確言其出於軒轅氏也總之神聖開天之筆
　非二帝不能作即隨屬一人亦可或者書契未作之
　先口耳相授至後而始有筆傳也此非余之言而先
　哲之言也今食經以剝蝕故人無置喙則幸矣
陶宏景字通明於本經已各有别録數如本經而又於
　本經之外復収采漢魏以下諸名家所用之藥三百
　六十五種亦名别録上之梁武按宏景在宋末為諸
　王侍讀尋歸隠勾曲山房號華陽隠居梁武每有大事
　輙往咨訪故時人又號為山中宰相卒年八十五謚
　貞白其書首叙藥性之源論病名之診次分玉石等
　部又有名未用者三品今於三百六十五藥之中采
　五十種
唐本艸者出自唐髙宗時故系之以唐初髙宗以陶隠
　居所註本經精麤溷収特命英國公李勣等主纂修
　之事勣等亦稍有增損故又謂之英國公唐本艸顯
　慶中有監門長史蘇㳟等以重加訂釋請帝復命趙
　國公長孫無忌等與恭等互相采訪則又增入新藥
　一百二十四種分類諸品及有名未用者列十一部
　合目録及圖經共五十三卷世又謂之唐新定本草
　今於其中録其功用者凡二十種
藥性本艸即藥性論非陶隠居之筆而唐甄權之筆也
　權扶溝人仕隋為秘省正字唐太宗時春秋百二十
　嵗矣帝幸其第訪以藥性因上此書其他著述尚有
　脈經明堂人形圖今從藥性中取神麯土茯苓二種
唐孫思邈撰千金備急方三十卷亦采靈素扁鵲諸書
　所論補養諸説及本草之闗于食用者分類而系之
　名曰千金食治夫思邈隠居太白隋唐徵辟皆不就
　年百餘而卒則其所得必不止服食也而服食亦足
　以㮣所得矣尚有千金翼方枕中素書攝生真録福
　祿論三教論老莊註為世所重而余録其食治中㹈
　酥一種正為切于觀頤耳
唐開元中三原尉陳藏器撰本艸拾遺亦以本經雖有
　補集而遺沉尚多故别為此書今按藏器為吾浙之
　四明人其書博極羣書精覈物類訂繩謬誤捜羅幽
　隠自本艸以來一人而已而世猶有怪僻之誚此與
　指槖駝為腫背馬者何異人胞一種功用最大特亟
　采之
蜀後主昶命翰林學士韓保昇等取唐本草重再訂釋
　間有增補别為圖經凡二十卷昶自為文以弁其首
　謂之蜀本草其生成形狀更覈於陶蘇諸家即増補
　金櫻子為世要藥特録之
宋太祖開寳六載命尚藥奉御劉翰道士馬志等取唐
　蜀本草及拾遺諸書而參校之馬志註解學士盧多
　遜等刋正七年復詔志等重定學士李助等看詳此
　書凡兩經參訂今取凡三十一種
宋仁宗嘉祐二年詔光禄卿直秘閣掌禹錫尚書祠部
　郎中秘閣校理林億等重修本草所増定共九十九
　種計一千八百條謂之嘉祐本草秉筆者意在兼収
　務從該博以副詔㫖而於秘奥實無大發明今為采
　十種
日華諸書本草開寳中人撰不著姓氏但云日華大明
　序集諸家本草按千家姓大姓出東萊則其人乃姓
　大名明也或又言田姓云其于藥之主治功能頗稱
　詳悉凡三十卷今取蓬砂一種
用藥法象為李東垣先生筆先生諱杲字明之真定人
　其祖嘗見神女從地湧出謂汝有賢孫當以鴻術名
　世後得先生果有倍年之覺受業於潔古老人即盡
　得其學祖潔古珍珠囊而增以義例嚮導活法著為
　此書中亦間有補遺如所采通脫木一種是已嘗嗟
　世人不辨脈證溷同治病著辨惑論其遺稿實多皆
　門人集成不無出入惟脾胃一論謂其以一臟具五
　臟體一氣備五氣用發人未發真千古之卓見也
本草衍義補遺乃朱震亨所著震亨元末人字彦修世
　稱為丹溪先生云震亨嘗從羅太無學醫而此書則
　因冦氏之衍義而推衍之者也幾二百種亦多所發
　明但時泥舊説而又以諸藥分配五行恐不無牽强
　之失今采紅麯一種
本草㑹編出祁門汪機手機字省之嘉靖時人懲王氏
　本草不収草木形状乃削去上中下三品以類相從
　菜榖通為草部果品通為木部合諸家序例共二十
　卷故有㑹編之名其撮約似乎簡便而混同反難檢
　閱薺在菜部中最為微品而取以為冠何其陋也掩
　去諸家更覺零碎臆度疑似殊無實見僅有數條可
　録取蟲白蠟一種
嘉靖末年祁門陳嘉謨撰本草蒙筌其部次一宗王氏
　集要每品具氣味産采治療方法創成對偶以便誦
　記間附己意頗有發明便於兒讀故名蒙筌秋石一
　種亦屬新增取之
本草綱目者乃明楚府奉祠勑封文林郎李時珍之所
　撰也珍字東璧蘄州人其書蒐羅百代訪采四方分
　五十二卷列一十六部部各分類類凡六十標名為
　綱列事為目增藥三百七十四種今采六種
本經藥品惟本經及别録得依三品且不敢紊次自别
　録而下為草為木為果為榖為蟲豸不無後先者以
　各自成帙故耳
從來本草命名雖殊而各有增入故損益之權非一手
　一足之所能操也言操損益者豈有意乎損益哉知
　荒榖貴玉之説則知不佞采録之意矣所録切要藥
　品各附諸家本條下
歴代本草幾四十家除食經及本經不論外今所録者
　止一百四十三種合之農經仍是三百六十五種上
　契週天下備人用亦既優然有餘矣盧之頤子繇甫
　識
　
　
　
　
　
　
　
　夲草乘雅半偈大意
欽定四庫全書
　本草乘雅半偈卷一
　　　　　　　　　　　　明　盧之頤　撰
　　本經上品一
　　　六芝(紫芝/黄芝)　(青芝/白芝)　(赤芝/黒芝)
　　　人參　　　　　　　甘艸
　　　黄耆　　　　　　　蓍實
　　　兎絲子　　　　　　蓮實
　　　茯苓　　　　　　　栢實
　　　雲母　　　　　　　丹砂
　　本經上品二
　　　菖蒲　　　　　　　赤箭(天麻/同)
　　　薯蕷　　　　　　　乾地黄
　　　枸杞　　　　　　　菊
　　　麥門冬　　　　　　太乙餘糧
　　　石鍾乳　　　　　　龍骨
　　　蜂蜜
本經上品
紫芝氣味甘温無毒主耳聾利關節保神益精氣堅筋
骨好顔色久服輕身不老延年
青芝氣味酸平無毒主明目補肝氣安精䰟仁恕久服
輕身不老延年神仙
赤芝氣味苦平無毒主胸中結益心氣補中增智慧不
忘久服輕身不老延年神仙
黄芝氣味甘平無毒主心腹五邪益脾氣安神忠信和
樂久服輕身不老延年神仙
白芝氣味辛平無毒主欬逆上氣益肺氣通利口鼻強
志意勇悍安魄久服輕身不老延年神仙
黒芝氣味醎平無毒主癃利水道益腎氣通九竅聰察
久服輕身不老延年神仙
　覈曰出五嶽名山者貴嘗以六月生應六月之卦以
　表德也神農經云山川雲雨四時五行隂陽之精以
　生五色神芝為聖王休祥瑞命禮云王者仁慈則芝
　艸生論衡云芝生於土土氣和則芝艸生不假種識
　隨處寄生隨縁現相先人云靈異無根如優曇一現
　若盤繞層臺寄生於土者此其常也本經惟標六芝
　然其色相奇異不可不識存録以廣見聞菌芝生深
　山大木之上淵泉之側五色無常或如宫室龍虎車
　馬飛鳥之形木威喜芝生千年茯苓上上生小木狀
　似蓮花夜視有光持之甚滑燒之不焦飛節芝生千
　嵗松樹上皮中有脂形狀如飛木渠芝寄生大木如
　蓮花九莖一叢味甘且辛黄檗芝生千年黄檗根下
　下有細根如縷建木芝其皮如纓其實如鸞參成芝
　赤色有光扣其枝葉作金石音樊桃芝其木如籠其
　花如丹其實如翠鳥千嵗芝生枯木下根如人形跌
　坐刻之有血塗人兩足能行水上亦可隱形以上皆
　木芝也獨搖芝有風不動無風自搖一莖直上中空
　外赤貼莖杪之半生細小尖葉稍頭成穗作花灰白
　結子十二枚至秋不落却透虚入莖中還筒而下根
　大如斗更有㳺子十二枚相為環繞牛角芝生虎夀
　山及吴凌狀似葱特出如角色青翠長三四尺龍仙
　芝宛如昇龍相負之形紫珠芝葉黄實赤狀似紫李
　色白符芝大雪而花季冬而實朱艸芝其莖如針九
　曲三葉葉有實也五德芝狀似樓殿五色具備方莖
　紫色以上皆艸芝也玉暗芝生有玉之山狀如鳥獸
　色無嘗彩多似山水蒼玉亦如鮮明水晶七孔九光
　芝生臨水石崖間狀如盤盎有莖有葉葉有七孔夜
　視有光食之七孔洞徹石蜜芝生少室石戸中桂芝
　生石穴似桂乃石也其色光明石腦芝石中黄亦石
　芝類也石芝石象生於海隅及石山島嶼之涯肉芝
　其狀如肉附於大石頭尾俱有乃生物也赤如珊瑚
　白如截肪黄如紫金黒如重漆青如翠羽光明洞徹
　儼若堅氷大者重十多觔千嵗燕千嵗蝙蝠千嵗龜
　萬嵗蟾蜍山中小人皆肉芝類也鳯凰芝生名山金
　玉間燕胎芝形如紫葵紫色如燕狀黒雲芝生山谷
　之隂黒盖赤理莖黒味鹹又有五色龍芝五方神芝
　甘露芝青雲芝雲氣芝白虎芝車馬芝太乙芝名狀
　不一皆服食仙去者也抱璞子云欲求芝艸當入名
　山必以三月九月乃山開出神藥之月也忌山佷日
　用天輔時出三奇吉門到山須六隂之日明堂之時
　帶靈寳符牽白犬抱白雞包白鹽一斗及開山符檄
　着大石上入山執吴唐艸一把山神喜芝乃得見禹
　步往采以旺相專和支干上下相生之日刻以骨刀
　隂乾為末服有神異若人不致精久齋行穢德薄又
　不曉入山之術雖得其圖鬼神不與終不可得郭璞
　云一嵗三華瑞艸也昔四皓采芝羣仙服食者也智
　者大師云服食石藥但可平疾服食芝艸併可得仙
　陶隱居云凡得芝艸正爾食之無餘節度故皆不云
　服法也
　　(天有五炁御五方而生五嶽此指神芝所生縁山/川雲雨四時五行隂陽之精此指神芝能生因則)
　　(神芝不惟為五芝首且獨為五嶽主矣故欲盡神/芝希有功德須從生成能所中看得廣大圎滿)
　先人云芝艸為仙家服食藥之上品上生者也從山
　石水木之靈氣鬱蒸所結亦草亦木亦石亦土而非
　艸非木非石非土與菌栭夐别要在名山大川古木
　仙境中得者服之自然靈妙李瀕湖以為可食溷置
　菜部是何異髙隱灌園耶予從固陵山中獲小黄芝
　細咀微嚥頃之喉間凉潤如雲盤繞五内信是氣鍾
　非灌溉滋生之比靈異無根如優曇一現宜特尊諸
　首
　又云神農為民疾徧嘗艸木以起夭扎芝則可以養
　性移情進之於德如仁慈忠信和樂勇悍非艸木所
　能滋益也感天地氤氲之和屬精神不屬形質故主
　治如此耳
　參曰隂陽合和地氣上為雲天氣下為雨雨霽雲徹
　則芝生氣味凉潤體相旋繞不假種識以無成有故
　益五藏有中之無藏形為有藏神為無也如神芝具
　五色味則五藏咸入紫芝赤黒相間則交通心腎偏
　得一色一味則各從其類矣與滋培有形者别異澄
　徹性靈久而得仙設非烟霞静隱之流外息諸縁内
　心無惴不堪僣服耳
　　(雨霽雲徹隂陽必清必浄矣不/與隂陽蒸鬱而作栭菌者反乎)
本經上品
人參氣味甘微寒無毒主補五藏安精神定魂魄止驚
悸除邪氣明目開心益智久服輕身延年
　覈曰人參一名人薓人銜人微黄參地精土精神艸
　海腴皺面還丹搖光星所散也運斗樞云人君廢山
　瀆之利則搖光不明人參不生生上黨及百濟髙麗
　多于深山背陽向隂及椵漆樹下下有人參則上有
　紫氣春生苖四五相對一莖直上三椏五葉四月作
　花紫色細小如粟秋後結子或七八枚如大豆生青
　熟紅秋冬采根堅實堪用如人形者有神出上黨者
　形長黄白狀似防風堅潤而甘百濟者形細堅白氣
　味稍薄髙麗者形大虚軟氣味更薄惟以體實有心
　味甘㣲苦多餘味者最勝收納新器中宻封可經年
　不壞頻見風日則易蛀生用㕮咀熟用隔紙焙之或
　醇酒潤透忌鐵器鹹滷用童便潤製者謬矣惡皂莢
　反藜蘆畏五靈脂為茯苓馬藺之使
　先人云參贊天地奠安神理精腴在握還丹可期形
　山之秘寳帝王之仁澤也又云人參功力安定精神
　魂魄意志於倉忙紛亂之際轉危為安定亡為存如
　武有七德一禁暴二戢亂三保大四定功五安民六
　和衆七豐財又云生處背陽向隂當入五藏以類相
　從也人身衛氣日行於陽道則寤夜入於五藏則寐
　則凡病劇張皇不能假寐者人參入口便得安寢此
　即入藏養隂安精神定魂魄之外徵也
　繆仲淳先生云神農曰㣲寒隱居曰㣲温㣲寒則近
　於温㣲温則近於寒以言乎天則得生生升發之氣
　以言乎地則得清陽至和之精上應瑤光狀類人形
　故能回陽氣於垂絶却虚邪於俄頃功魁羣艸力等
　丹丸矣
　叅曰參叅也設作生訓未盡本㫖盖三才並立方成
　世諦故天資萬物之始地資萬物之生人則參天兩
　地禀萬物之靈人參雖質依於艸而克肖乎人是具
　足三才乃精英之氣融結所成也色白屬金氣寒喜
　隂屬水花色純紫及生處上有紫氣屬火三椏屬木
　味甘五葉屬土五行周備是補五藏而奠安神舍則
　邪僻自除竅穴明徹濟弱扶傾運用樞紐者也顧彼
　命名之義功德作用可知
　　(叅天兩地則人為天地樞紐天地為人軀殻矣無/軀殻則種性無依無樞紐則世界不立彼此交互)
　　(不相舍離而此種性能生諸縁和合六塵應現根/身之相即以根身為親相分器界為踈相分有器)
　　(界便有敗壞有根身便有疾疚有疾疚便有藥石/而藥石又分優劣醇暴及得氣味之全與偏者人)
　　(參叅天兩地淪結所/成功德真無量矣)
本經上品
甘艸氣味甘平無毒主五藏六府寒熱邪氣堅筋骨長
飢肉倍氣力金瘡尰解毒久服輕身延年
　覈曰甘艸一名蕗艸靈通國老美艸出陜西河東州
　郡及汶山諸夷處春生苗髙五六尺葉如槐七月開
　花紫赤如柰冬結實作角如畢豆根長三四尺粗細
　不定皮亦赤上有横梁梁下皆細根也以堅實斷理
　者佳輕虚縱理細靭者不堪用凡使去頭尾及赤皮
　切作三寸長劈為六七片入磁器中好酒浸蒸從巳
　至午取出暴乾剉細入藥苦參甘漆為之使惡逺志
　反大㦸莞花甘遂海藻忌猪肉
　先人云甘具生成路通能所艸從柔花和協衆情又
　云和具四義一合二純三分明四接續甘艸四德備
　焉又云青苗紫花白毛槐葉咸出於黄中通理之荄
　土具四行不言而喻矣又云土貫四旁通身該治是
　以土生萬物而為萬物所歸
　叅曰尚書云土爰稼穡稼穡作甘言土以能生為性
　而所生艸木唯稼穡最得土氣之和即拈以徵土性
　及土味耳有云土位乎中又云土貫四旁難者曰設
　標竿於中東觀則西南觀成北中亦難定予謂中當
　竪論四當横論内經云地何慿乎大氣舉之也固知
　上下唯氣而土獨居其中四即在中之土横貫四旁
　離四無中統言之也甘艸色味性情含章土德為五
　味之長故治居中之府藏為邪所薄而寒熱外見與
　在内之筋骨在外之肌肉悉以横貫之力堅固長養
　氣聚於形形全則力倍形敗則氣亡金瘡成尰如掘
　土剝地以致凑理斷絶此屬九土之精行土之用接
　續地脉仍相連合毒性殺厲即以幽静平和之土緩
　解之毒自降心而退舍焉形全則身輕形固則延年
　中央内外左右四旁皆土貫之若因土致病因病及
　土者宜用設四行借用另須體㑹
　　(土爰稼穡金曰從革等語直指五行真性/若能生之能所生之所又指五行體用)
本經上品
黄耆氣味甘微温無毒主癕疽久敗瘡排膿止痛大風
癩疾五痔鼠瘻補虚小兒百病
　覈曰出蜀郡漢中今不復采唯白水原州華原山谷
　者最勝宜寧二州者亦佳春生苗獨莖叢生去地二
　三寸作葉扶疎狀似羊齒七月開黄紫色花結小尖
　角長寸許八月采根長二三尺𦂳實若箭幹皮色黄
　褐折之柔靭如緜肉理中黄外白嚼之甘美可口若
　堅脆味苦者即苜蓿根也勿誤用木耆草形類真相
　似只是生時葉短根横耳修治去頭上皺皮蒸半日
　劈作細條槐砧剉用茯苓為之使惡龜甲白鮮皮
　先人云黄耆一名戴糝戴椹百本戴在首如衛氣出
　目行頭自上而下從外而内百骸百脉咸衛外而固
　矣又云耆可久可速能知衛氣出入之道路便能了
　知黄耆之功用矣
　叅曰黄中色通志云始生為黄耆耆宿也指使不從
　力役如人胃居中營衛氣血筋脉齒髮之屬莫不始
　生於胃而衛氣之呴吸營血之濡運筋脉之展搖齒
　髮之生長亦莫不從胃指揮宣布所謂外者中之使
　也營血筋脉悉屬有形統御節制唯一衛氣所謂衛
　者氣之帥也癕疽久敗大風癩疾五痔䑕瘻咸無衛
　氣衛外故肌肉腐爛黄耆味甘氣温肉似肌腠皮折
　如緜宛若衛氣之衛外而固者也故能温分肉充皮
　膚肥腠理司開闔唯胃氣虚弱不能固䕶肌肉者宜
　之倘涉六淫毒熱熾盛又當謝之未可謬用補虚者
　補衛氣之虚小兒隂常有餘氣常不足故百病咸宜
　也
　　(渉六淫毒熾盛亦非禁止不行惟在頤指氣使者/何如耳耆宿則更事久歴事能盡知乃可頤指氣)
　　(使不從力役設非主張于/内者安能固䕶于外耶)
本經上品
蓍實氣味苦酸平無毒主益氣充肌膚明目聰慧先知
久服不飢不老延年
　覈曰生少室山谷及蔡縣白龜祠旁春時宿根再發
　端直無枝末大於本一本一二十莖或四五十莖經
　百嵗者莖亦百莖雖多總一本也秋後花出莖端紅紫
　色實褐色如艾實吕氏春秋云蓍滿百莖所在之處獸
　無虎狼蟲無蛇螫其下便有神龜守之其上嘗有青雲
　覆之傳云天下和平王道得而蓍莖長丈又云天子蓍
　長九尺諸侯七尺大夫五尺士庶三尺設有僭用便失
　靈異埤雅云此神艸也亦艸中之多壽者也故蓍從耆
　叅曰悉一根抽發原具生生變化之數而末大於本
　所謂知來者逆也明目者字從目即黙識精明條分
　縷析之徵也聰慧先知者字從老即更事久盡知之
　徵也氣味苦酸平得木火升出之機故益氣熏膚充
　肌根繁餘百行地無疆故不饑不老
　　(神物考云蓍天所生之神物也其法始於伏羲今/唯文王孔子墓間生之其莖長丈一年長寸百年)
　　(長丈自丈後則不長矣其叢滿百數止百莖無多/寡也覆以紫雲守以靈龜祥瑞之物氣類之感耳)
　　(爾雅翼云聖人幽贊于神明而生蓍蓍艸也初不/待聖人而生蓋通天之道窮物之理備物致用以)
　　(為天下利故能擇/物之神者用之)
　　(易曰蓍之德圓而神卦之德方以智又/云神以知來智以藏往其孰能與此)
本經上品
莵絲子氣味辛平無毒主續絶傷補不足益氣力肥健
汁去面䵟久服明目輕身
　覈曰出朝鮮川澤田野間今近道亦有以寃句者為
　勝夏生苗如細絲徧地不能自起得他草木則纒繞
　而上其根即漸絶於地寄生空中無葉有花白色㣲
　紅香亦襲人結實如粃豆而細色㣲黄久則黒褐勿
　用天碧艸子形真相似只是味酸濇併粘手也修治
　去殻用苦酒浸一宿取出再以黄精汁相對浸一宿
　至明㣲火煎焙乾燥入臼中燒熱鐵杵杵之成粉
　叅曰莵從兎性相類也服月魄以長生陽隂體隂陽
　用也爾雅云唐蒙莵絲莵絲女蘿注曰别四名則是
　謂一物廣雅云女蘿松蘿也莵絲莵丘也則是一物
　二名矣癸酉七月過烟霞望林樹間有若赤網籠羃
　者有若青絲覆罩者又有青赤相間者以訊山叟曰
　赤網即莵絲青絲即女蘿因憶古樂府所謂南山羃
　羃莵絲花北陵青青女蘿樹者是矣青赤相間者即
　蘿莵交互唐樂府所謂莵絲故無情隨風任顛倒誰
　使女蘿枝而來強縈抱者是矣但女蘿藤類細長而
　無雜蔓故山鬼歌云被薜荔兮帶女蘿言如帶也莵
　絲蔓類初夏吐絲不能自舉隨風顛倒縈艸者則不
　經久若傍松栢及他樹則延蔓四布宛如經緯根或
　絶地亦寄生空中質輕揚不損本樹之精英反若得
　之而花葉倍繁於昔夏末作花赤色而無葉隨亦結
　實實或着樹間次年隨在吐絲不下引也雷公謂禀
　中和以凝正陽之氣得其性矣内經云陽在外隂之
　使也隂在内陽之守也互交之機惟莵絲有焉設内
　無隂則纎㣲之物安能受氣以生誠得隂陽内外之
　樞紐故主隂陽之氣不足以著絶陽益氣之力致肌
　肉若一成肥健人矣别録主強隂此即陽無内守局
　方主真隂不固此即隂無外使更主心腎不交佐以
　茯苓蓮實謂莵絲雖具内外上下之機其所專精則
　外與上相親切而茯苓者其精氣旋伏於踵則内與
　下相親切更借蓮實之坎滿填離中之虚位則内外
　上下及中各有慿持佐以𤣥參潛消痘毒方名𤣥莵
　痘乃受胎之毒包含至隂之内仗𤣥參之𤣥端從子
　半至陰之中逗破端倪交互莵絲陽外之隂使黙相
　化育内守之隂不期清淨而清淨在外之陽不期輕
　升而輕升祇須内外及上下不必從中之樞鍵也乃
　若磁硃之會心腎亦即内外上中及下之機硃上火
　磁下水非神麴在中之樞上下不交矣麴乃肝穀之
　麥但木得水浮肝得水沉先以半生麴反佐從下之
　水更以半熟麴越沉而浮以肝得煮而浮仍從木相
　也然則上下之交全從中樞互濟故上下及中各有
　所專唯在熟思精審以一推十十推百耳大都病機
　不離升降升降不離上下上下不離開闔開闔不離
　隂陽隂陽不離内外其名雖異總歸一元經云隂内
　陽守陽外隂使能㑹隂陽之元始則上下内外左右
　前後一言而終
　　(爾雅翼云莵絲田野墟落中甚多皆浮生藍苧麻/蒿上不必下有茯苓為根也凡言上有莵絲下有)
　　(茯苓者不知何所本又云一名唐一名蒙詩云爰/采唐矣沬之鄉矣爰采麥矣沬之北矣爰采葑矣)
　　(沬之東矣以刺男女相奔期于幽逺者唐則采藥/麥則采穀葑則采菜又唐尤浮游無根之物盖逐)
　　(之而不反矣淮南子云兎絲無根而生蛇無足/而行魚無耳而聽蟬無口而鳴皆自然者也)
本經上品
蓮實氣味甘平無毒主補中養神益氣力除百疾久服
輕身耐老不饑延年
　覈曰出荆揚豫益諸處生湖澤陂池間獨建寧老蓮
　肥大倍常色香味最勝凡蓮實作種者遲生藕芽作
　種者易發根横行初生曰蒻成節曰蔤藕其總名節
　分二莖一上豎作葉一横行即子藕不耦不生節節
　皆然本曰蕸莖曰渠葉曰茄荷亦總名華曰菡蓞殻
　曰房實曰菂菂心曰薏蓮亦總名也清明生葉夏至
　芰荷出水即旁莖作花節分三莖矣葉則晝舒覆華
　以避日夜捲露華以承露華則朝開夕合合時曰菡
　開時曰蓞經三日夜不合即謝單瓣者成房房中之
　菂從下生上菂外綠衣衣裏有白膚仁成兩瓣薏色
　青碧即具捲荷二枝倒折向上中含華茁從上生下
　菂衣經秋正黒入水必沉鹵鹽煎之能浮生山海間
　者可百年不壞人得食之令髮黒不老紅華者蓮優
　藕劣白華者蓮劣藕優故采實宜紅采藕宜白各取
　得氣之盛者也别有千葉層䑓並頭品字者有葉晝
　卷夜舒者有華至夜入水名睡蓮者有金色蜜色青
　色碧色五色者有硃邊白蜜邊白白邊紅者有五彩
　如絨繡者此皆異種華于華不足于蓮與藕也采得
　其實先宜蒸熟或暴焙乾修治每觔用獖猪肚一枚
　洗極淨盛貯其實蒸熟取出不可去心焙燥入藥得
　茯苓枸杞山藥白术良今市肆一種石蓮子狀如土
　石味極苦濇不知為何物食之令人腸結
　叅曰其根藕其實蓮蓮者奇也藕者耦也奇耦者即
　坎離之中畫蓮實者即坎中之滿能填離中之虚故
　稱補中中即中黄假實中之薏以為種子其中所藴
　為資始資生之本㣲而能著固而愈強故養益神氣
　百疾自除菊耐霜蓮耐日寒暑所不能損者豈患老
　之將至耶然妙在薏設修治去之失却聖胎種子矣
　客曰經秋正黒入水必沉鹵鹽煎之能浮生山海間
　者百年不壞食之能令髮黒不老者何也頤曰蓮實
　一名水芝盖鍾天一之靈以透發地二之德見秋金
　之母自然本色畢露入水而炎上一脉已斷全歸水
　性密藏不出無復浮理唯以鹵鹽之本族柔之煎熬
　之火力廹之自然生氣流動不容終沉若歸宗於海
　者必能久居其所以北方之水液滋血之餘後天之
　坎精潤形之槁宜其黒髮不老也客曰安靖上下君
　相火邪者何也頤曰蓮從藕根抽莖開華以及結實
　皆自下而上實中之薏包緼根莖華葉形復倒埀自
　上而下有歸根潛伏之義薏居中為黄婆能調伏心
　腎又苦味能降此為蓮之心苗含水之靈液結於炎
　夏又秉火之正令其安靖上下君相火邪氣味應爾
　客曰本經主治惟實别錄以藕節止吐血衂血消瘀
　血血悶者何也頤曰心主血脉吐衂即血無所主脉
　無經緯亦道路填塞疆界失制藕質脉絡井然竅穴
　玲徹節則又為疆界之總制象形從治則血有所主
　錯綜經隧仍無礙矣
本經上品
茯苓氣味甘平無毒主胸脇逆氣憂恚驚邪恐悸心下
結痛寒熱煩滿欬逆口焦舌乾利小便久服安䰟養神
不饑延年
　覈曰出太山山谷及華山蒿山鬱州雍州諸處生古
　松根下下有茯苓則松頂盤結如盖時有彤絲上薈
　非新雨初霽澄徹無風不易現也此即古松靈氣淪
　結成形如得氣之全者離其本體故不抱根如得氣
　之㣲者止能附結本根故中心抱木小者如拳大者
　如斗外皮皺黒内質堅白形如鳥獸龜鼈者良虚赤
　者不堪入藥又一種即百年大松為人斬伐枯折槎
　枿雖枝葉不復上生而精英之氣亦淪結成形謂之
　茯苓撥即於四面丈餘地内以鐵錐刺地有則錐固
　不可㧞無則作聲如甕者謂之茯苓窠中有白色蒙
　翳蒸潤其間如珠網然尚屬松氣將結成形者也亦
　可人力為之就斫伐松林根則聽其自腐取新苓之
　有白根者名曰茯苓䌫截作寸許長排種根旁久之
　發香如馬勃則茯苓生矣修治去皮搗作細末入水
　盆中攪濁浮者濾去之此即赤膜也誤服令人目盲
　或瞳子細小馬藺為之使惡白歛畏牡蒙地榆雄黄
　秦芄龜甲忌米醋酸物得甘草防風芍藥紫石英麥
　門冬共療五藏
　叅曰嵗寒不凋原具仙骨雖經殘斫神靈勿傷其精
　英不發於枝葉而返旋生氣吸伏于踵所謂真人之
　息也故茯取伏義苓取齡義又松木叅天條達之氣
　反潛隱不露亦茯取伏義苓取令義二擬未確聊備
　博采云爾
　芳香清氣潛藏根底對待忿戾濁邪衝逆胸脇皓苓
　下居彤絲上薈對待憂愁拂逆形諸顔面摧殘槎枿
　俛就零落對待刀圭在心有懷怨恨珍重深邃對待
　驚駭氣上鎮定不動對待恐懼悸忡形質塊磊氣味
　清疎對待晦滯立堅心下結痛神靈在躬對待寒熱
　外侮幽静安閒對待勞亂煩滿滲洩就下對待水寒
　逆肺清閒平淡對待口焦舌乾轉旋氣化對待小便
　閉癃吸元歸踵對待游魂於天恬澹虚無對待神不
　内守服氣長生對待飢渇夭齡悉屬象形㢲以入之
　清氣上升濁氣下降此其騐也
　　(蒿山記曰蒿山有大松樹或百嵗或千嵗其精變/為青牛為伏龜採其實可長生萬松記曰夫松木)
　　(德之中正也五德具焉故其好生似仁其後凋似/義其調理似禮其枝不生汚下似智其氣化為茯)
　　(苓其脂化為/琥珀似信)
本經上品
柏實氣味甘平無毒主驚悸益氣除風濕痺安五藏久
服令人肥澤美色耳目聰明不飢不老輕身延年
　覈曰處處有之當以太山陜州宜州乾陵者為勝四
　季長青葉葉側生枝枝西向有三種一名叢栢枝葉
　叢叠今人呼為千頭一名渾栢獨葉叢茂木心紫赤
　唯堪作香皆不結實不為藥用一名扁栢木心微白
　芳香清烈作花細小結實有角四裂子出尖小介壳
　霜後采取中仁黄白最多脂液唯乾陵者木理旋繞
　宛若人物鳥獸狀陸離可觀修治蒸熟去皮壳搗作
　餅子日乾收用
　先人云萬木皆向陽而栢獨西指者順受金制以為
　用乃能成其貞固而可久故字從白幹枝葉實為用
　有别實具全體内含章美故入五藏葉如脉絡故治
　絡不堅固而潰脉不攝溢而崩枝則氣倍於葉故入
　肢節幹則氣烈於枝故主全身矣聖惠方以實治驚
　癎及大便青白色者盖肝木受制怒則乘其所勝是
　以青白之色見於便而驚從藏發匪實奚宜
　叅曰栢芳香髙潔文彩陸離即叅天直上誰能禁之
　乃俛焉西向以秉制所天可謂至徳也已巨擘喬木
　作社稷棟樑宜哉殷人以栢其逆知後世之西向乎
　味甘美性和平對待肝木失制發為驚駭悸忡質堅
　固氣條達驅除風濕成痺也德潤于身安藏樂道耳
　目聰明色澤長生矣
　　(山書云木植三百六十而松柏為之長史記云松/柏為百木長而守宫閭公羊註云松猶容也想見)
　　(其容貌而事之柏猶迫也取親而不逺之義故壇/壝丘墓多植之埤雅云柏掬也性堅緻有脂而香)
　　(故古人破為暢臼用以擣鬱雜記云暢臼以掬杵/以梧廣志云柏有續柏有汁柏崔實云七月收柏)
　　(實列仙傳云赤松子好食柏實齒落更生王修賦/云既殊羣而抗立亦含真而挺正豈春日之自芳)
　　(必霜下而為盛烈風不能摧其枝積雪不能改其/性詩云汎彼柏舟在彼中流言柏非不可以為舟)
　　(特非柏之所宜故共姜守義引以自況也世以柏/之指西猶磁之指南也先人云柏從白即具秉制)
　　(為用象抑木/以金為魄與)
本經上品
雲母氣味甘平無毒主身皮死肌中風寒熱如在車船
上除邪安五藏益子精明目輕身延年
　覈曰出太山齊山廬山瑯琊北定今雲夢山方䑓山
　及江州淳州杭越間亦有之生山石間宜二月采候
　雲氣所出之處掘取無不大獲但掘時忌作聲也小
　者長三五寸大者長五七尺作片成層可析光瑩如
　水白澤輕透者為貴以沙土養之嵗月生長置千觔
　於一室中雲氣嘗起向日觀炤五采並具陰地不見
　雜色也多青者名雲英多赤者名雲珠多白者名雲
　液多黑者名雲母但具青黄者名雲砂皛皛純白者
　名磷石各以偏勝之色為四時之宜雲砂宜季夏磷
　石宜四時服也純黒者不堪服令人淋瀝發瘡根即
　陽起石也修治設經婦人手把便失靈異每觔用甘
　草地黄小地膽草紫背天葵各一鎰乾者細剉生者
　取汁置瓷堝中次入雲母用天池水三鎰着火熬煮
　七日夜水火勿令失度自然釀成碧玉色漿沉於堝
　底更以天池水猛投其中隨手頻攪有浮起如蝸涎
　者即掠去之凡三度澄定去水更用沉香一兩搗為
　末以天池水五升煑汁二升分作三度淘澄其漿晒
　乾任用主療諸疾抱朴子云或以桂葱水玊化之為
　水或以消石合置筒中埋之為水或以露於鐵器中
　原水熬之為水或以蜜搜為酪或以秋露漬之百日
　韋釀挺以為末或以樗血無顛草合餌之服至一年
　百疾除三年反老還童雲氣嘗覆其上五年役使鬼
　神飛行神仙惡徐長卿忌羊肉畏蜿甲及流水澤㵼
　為之使
　　(各具偏勝兼色為四時宜青春赤夏白秋/黒冬也故雲砂兼黄宜季夏土磷石皛皛)
　是雨露霜雪亦以雲為母也然雲之母曰雲母而雲
　母之母曰髙山釋典云水勢劣火結為髙山是故山
　石擊則成𦦨融則成水盖其氣濛浡而為潤濕升騰
　而為炎上故知水火之結髙山髙山之育雲母雲母
　之生雲氣雲氣之變雨露霜雪雖乘化有異而體性
　不遷更推潤濕之水皆從火蒸誠交互發生逓相為
　種者客曰五行之理水能尅火今云水從火出不幾
　矯亂乎頤曰此寳明生潤非有形相尅制化之比也
　若非火光上蒸則就下之水焉能含徧十方乎經云
　腎苦燥急食辛以潤之相提而論實與釋典脗合斯
　足徵矣客曰古人命名簡約何得故為奇特頤曰物
　體性情若非意外尋求比量推奪便為句字所縳客
　黙然良久
　身皮死肌此土實不靈用升騰變幻之母開鋤頑頽
　自能反活囬鮮土主肌肉若風木相乘者培其根種
　則侮土之風不期自退盖風雲總歸同類即以同類
　之雲逐之風之中者自不能停此亦從化之理矣如
　在車船上者畏風大動搖之狀也安五藏者邪除則
　元真通暢五藏安和益子精者益子精之用明目者
　目乃水精所結能行水上故令目明輕身延年者修
　煉佩服骸如雲化以有形之物和合氣交之中則日
　日更新新新非故修治之法當同龍骨以囬其靈雲
　性從龍也
　　(雲母生雲名雲母雲具雨露霜雪是雨露霜雪為/雲之子為水矣然則雲又宜號水母  澤瀉亦能)
　　(行水上令人明目但多服反致目盲者謂其瀉澤/上行澤盡則竭故也若雲母則從母發源寧至有)
　　(竭/乎)
本經上品
丹砂氣味甘微寒無毒主身體五藏百病養精神安䰟
魄益氣明目殺精魅邪惡鬼久服通神明不老能化為
汞
　覈曰出符陵山谷符陵涪州也接巴郡之南今不復
　采矣出武陵西川諸蠻夷中者通屬巴地謂之巴砂
　蘇頌曰近出辰州宜州階州而辰州者為最生深山
　石崖間穴地數十丈始見其苗乃白石曰硃砂床砂
　生床上大者如鷄卵小者如榴子狀若芙蓉頭似箭
　鏃連床者色黯而光明瑩徹碎之嶄岩作墻壁如雲
　母石成層可析者辰砂也過此以往皆淘土石中得
　之無石者彌佳宜州者亦有大塊亦作墻壁但罕類
　物狀色亦深赤為用不及辰砂盖出土石間非生石
　床故也宜之鄰地春州融州亦有砂故其水盡赤每
　烟霧鬱蒸之氣作赤黄色土人謂之硃砂瘴能作瘴
　癘為人患也階州者但可作畵不堪入藥雷斆曰砂
　凡百等有妙流砂如拳許大或重一鎰具十四面面
　如鏡遇隂沉烟雨即有紅漿溢出有梅柏砂如梅子
　許大夜有光炤見一室有白庭砂如帝珠子許大面
　有小星燦爛然有神座砂金座砂玉座砂不經丹灶
　服之自延夀命次有白金砂澄水砂隂成砂辰錦砂
　芙蓉砂平面砂金星砂馬牙砂神末砂曹末砂豆瓣
　砂石砂塊砂溪砂土砂等不可一一細述也宗奭曰
　出蠻洞錦州界狤獠峒老鴉井者井深廣數十丈聚
　薪焚之石壁迸裂處即有小龕中生石狀如玉牀上
　結砂光明可鑒砂洎床大者重七八兩或十餘兩張
　果云丹砂者萬靈之主居南方或赤龍建號或朱鳥
　為名上品生辰錦中品生交桂下品生衡邵清濁體
　異真偽不同辰錦者生白石床上十二枚為一座如
　未開蓮花光明耀日座中大者為君小者為臣四面
　朝䕶又有紫靈砂圎長似笋而紅紫亦上品又有如
　馬牙光明者亦上品白色若雲母者為中品石片稜
　角生青光者為下品交桂所出但是座上及打石得
　之形似芙蓉者亦入上品顆粒通明者為中品片叚
　不明者為下品衡邵所出雖是紫砂得之砂石中者
　亦下品也承曰金州商州一種色微黄作土氣信州
　一種形極大光芒墻壁略類宜州所産而有砒氣破
　之作生砒色若入藥用見火殺人庚辛玉册云栁州
　一種全似辰砂塊圎如皂角子不入藥用出商黔宣
　信四州者内含毒氣及金銀銅鉛之氣並不可用設
　雜石末及鐵屑與黒色名隂砂者亦不堪用時珍曰
　色不染紙者為舊坑色鮮染紙者為新坑舊坑者佳
　新坑者次之斆曰凡修治硃砂静室焚香齋浴後取
　砂以香水浴過拭乾碎搗更研三伏時入瓷鍋内每
　砂一兩用甘草二兩紫背天葵五方草各一鎰着砂
　上以東流水煮三伏時勿令水闕去藥更以東流水
　淘浄熬乾又研如粉入小瓷瓶用青芝草山鬚草各
　半兩葢之下十觔火煆從巳至午方歇候冷取出細
　研如塵又法以絹袋盛沙用蕎麥灰淋汁煮三伏時
　取出流水中浸洗研粉飛晒又法同石膽消石和埋
　土中可化為水鐵遇神砂如泥似粉
　先人云丹正一㸃腎間動氣水裏陽生義合日月𤣥
　闗之靈秘如刹帝利種尊重貴上百靈呵䕶非上品
　不可服食
　又博議云人之肢體藏府血氣營衞之精神統御之
　丹砂能養精神則天君泰然百體從令矣客曰祗須
　丹砂一味病莫不治諸藥俱可廢矣曰丹砂之力能
　使精神凝聚凡從精神以致四體五藏百病者得其
　因而百病良已非百病皆可獨以丹砂治也設四體
　五藏百病波及精神者或求其因而借用之亦可客
　曰化汞之語即昇作水銀否曰此即闗尹子所謂鍊
　精神而久生以服久百體能如汞化可以成液𤣥門
　汞八兩鉛半觔正指内丹耳客曰丹砂養精神人參
　安精神有分别否曰養有育義安惟使之寧也先人
　辨論經文詳且盡矣頤不更加詳訂
　參曰虚無太極動而生陽静而生隂分成兩物男女
　相為飲食彼此各闕一半故爾丹家修練戊巳互交
　金木幹坎填離復還圓相惟丹砂色味性情靡不脗
　合色赤離也氣寒坎也伏汞木也固質金也甘平性
　味土也盖水中有金火中有木方堪攅簇所謂龍從
　火裏得金向水中求假此外丹滋培四大而四大之
　内中黄為戊巳精神即坎離䰟魄作金木内外合成
　丹嬰兒方養育
　　(博議重言精神而㮣言䰟魄意志叅語單拈太極/統其精神䰟魄意志一屬先天一屬後天法也)
本經上品
菖蒲氣味辛温無毒主風寒濕痺欬逆上氣開心孔補
五藏通九竅明耳目出音聲久服不忘不迷惑延年
　覈曰菖蒲一名昌陽堯韭水劒草運斗樞云玉衡星
　散為菖蒲典術云堯時天降精於庭為韭感百隂之
　氣為菖生上雒石澗間池州戎州蠻谷中者亦佳所
　在亦有月令云冬至後五旬七日菖始生百草之先
　生者也於是始耕喜生逆水根莖絡石畧無少土稍
　有泥滓即便凋萎葉心有脊如劍四時長青新舊相
　代新者從莖端抽發舊者從莖末退去一葉一節節
　稀莖長節密莖短莖昂者莖端生葉莖仆者節旁分
　枝潔白下生者為根翠碧有節者為莖有以根為鬚
　莖為根者因莖枝延蔓布石故爾望夏作花黄色紫
　色者尤善以莖瘦節密折之中心微赤嚼之辛香少
　滓者入藥最良以砂石栽之旦暮易水則易茂春夏
　愈摘則愈細葉僅長寸許甚有短至一二分者别有
　香苖挺秀金錢臺蒲諸種甚竒而香苖之最細者曰
　虎鬚尤可娛目東坡云凡草生石上者必須㣲土以
　附其根唯石菖蒲濯去泥土漬以清水置盆中可數
　十年不枯不死節葉轉堅瘦根鬚轉連絡忍冬淡泊
　蒼然几案延年之功信非虚語神隠書云石菖蒲置
　几案間夜坐誦讀煙收其上不致損目或置星月下
　每旦取葉尖珠露洗目不月功能明目久之白晝可
　見星斗修治以銅刀刮去黄黒皮及硬節同嫩桑枝
　相拌蒸熟日中暴乾勿得誤用形如竹鞭及色黑氣
　臭味腥者秦皮秦艽為之使惡地膽麻黄忌飴糖羊
　肉勿犯鐵器令人吐逆
　繆仲淳先生云陽精芳草辛温四達充百邪散邪結
　壅遏既徹九竅應之而通用資宣道臻乎太和仙家
　服食藥之上品上生者也
　先人云萬物資生於陰必資始於陽以陰感陽而盛
　故曰昌陽又云蒲性幽潔不喜近人不染塵垢得其
　情性長生長青苟失其所立見凋萎又云蒲葉皆偶
　九節為竒過不及皆非中節又云在隂在脉之痺乃
　濕乃風之因咸能使之開發設寒本專令取効更㨗
　紹隆王先生云菖蒲得道種智不似人心隨境即變
　清心寡欲人餌之莫不仙去可比琴瑟妙音指發
　叅曰水土合和抽為草木唯菖蒲全得生陽之氣吮
　㧞水液盤絡砂石不假地土之力昌美溪浦之間故
　名菖蒲以治病之用言當號昌陽以發生之體言當
　號陽昌痺者閉塞不通風寒濕三種相合而成欬逆
　上氣者此毫竅固拒肺氣壅遏兩相搏擊以致喘欬
　菖蒲味辛氣温宣通開發使一身之氣起亟旋展鬱
　痺喘欬當自舒矣痺證有五菖蒲獨宜脉痺取象形
　從治則易於分解又觀菖葉兩岐菖莖盤絡悉從中
　心透發故能開人心孔而心孔為諸脉絡之宗主其
　攣結屈曲之狀儼似之背陽喜隂臭之爽朗當補五
　藏之用非補五藏之體以用行則竅通也明耳目者
　通九竅之驗出音聲不忘不迷惑者開心孔之驗蒲
　性幽潔挺秀長生故為延年之藥
　　(從莖中抽葉處看破開心孔又從莖枝盤結處配/合心主包絡即種種識證法亦咸從生成中體㑹)
　　(來不惟說破至/理併說破看法)
　　(梁太祖后張氏忽見庭前菖蒲生花光彩炤灼非/世所有驚謂侍者曰見否曰不見曰嘗聞見者當)
　　(富貴遂取吞之/是月即孕武帝)
本經上品
赤箭氣味辛温無毒主殺鬼精物蠱毒惡氣久服益氣
力長隂肥健輕身増年
　覈曰赤箭一名神草赤芝鬼督郵定風草獨搖草合
　離草根名天麻一名離母生陳倉川谷雍州太山少
　室諸處春生苗初出如芍藥獨抽一莖挺然直上髙
　三四尺莖中空色正赤貼莖杪之半微有尖小紅葉
　四月梢頭成穗作花灰白宛如箭幹且有羽者有風不
　動無風自搖結實如楝子核有六稜中仁如麪至秋
　不落却透空入莖中還筒而下潛生土内根如芋去
　根三五寸有游子十二枚環列如衛皆有細根如白
　髮雖相須實不相連但以氣相屬耳大者重半觔或
　五六兩皮色黄白名曰龍皮肉即天麻也本經名㮣
　根苗後人分苗曰赤箭根曰天麻功力稍有同異故
　耳與六芝同類力倍人參故為仙家服食藥之上品
　上生者也但不易得世人所用皆御風草根非赤箭
　也御風莖葉與赤箭相似獨莖色青斑葉背黄白兼
　有青㸃隨風動搖子不還筒治療稍合補益大乖異
　矣修治宜剉置瓶中每十兩用蒺䔧子一鎰緩火炒
　焦盖於其上綿紙三重封繋瓶口從巳至未取出蒺
　䔧再炒再盖凡七遍俟冷浄布拭去汗氣竹片剖開
　焙乾搗用
　叅曰赤陽箭剛陽剛中正者也力能獨運不為物移
　故有風不動無風自搖見剛之體能立用能行也其
　苗從根而幹虚中直達符合少陽自下而上從内而
　外故增益氣力其實從莖納筒環列象嵗符合太隂
　從外而内自上而下故長隂肥健既類靈芝一名神
　草操升降之機似河車之轉故能增夀延年又以弧
　矢之威森衞之衆潛返之力故能殺鬼精除惡毒乃
　若因風動搖驚癎攣癖盡屬隂邪之證唯剛能勝之
　獨恨土人以御風相混致真者遁世悲哉吾未見剛
　者
本經上品
薯蕷氣味甘平無毒主傷中補虚羸除寒熱邪氣補中
益氣力長肌肉強隂久服耳目聰明不飢延年
　覈曰薯蕷古名也避唐代宗諱改作薯藥又避宋英
　宗諱改作山藥後世惟名山藥不知薯蕷名矣生嵩
　山山谷及臨朐鍾山南康蜀道北都四明山東江南
　懷慶諸處入藥野生者為勝供饌家種者為良春生
　苗蔓延籬落紫莖緑葉葉有三尖似白牽牛葉更厚
　而光澤五六月開花成穗淡紅色結莢成簇三稜合
　成堅而無仁其子别結葉旁狀似雷丸大小不一皮
　色土黄内肉清白煮食甘滑春冬采根生時擲地如
　粉乾則内實不虚其色潔白如玉青黑者不堪入藥
　種植甚易截作薄片者亦生隨所杵之竅而像之也
　南中一種生山中根細如指極𦂳實刮摩入湯煮之
　作塊不散味更甘美食之尤益於人勝於家種者江
　中閩中一種根如薑芋皮紫極大者重數觔煮食雖
　美但氣寒於北地者修治勿用平田生二三紀者須
　要山中生經十紀者其皮赤四面有鬚者良采得以
　銅刀刮去赤皮洗去涎蒸過暴乾用六芝為之使惡
　甘遂
　叅曰效所杵之竅以賦形如預備署所故稱薯蕷假
　㣲薄之種充氣淪結建立中央故治傷中以致虚羸
　而為寒熱邪氣者乃若益氣力長肌肉即治傷中虚
　羸之驗也而傷中之因皆因隂氣萎蘼薯蕷入土便
　生隂森肥遯寧不強隂且其賦形效竅則有竅處寧
　不周到雖假故物為胎亦屬氣化所鍾是與六芝交
　相為使
本經上品
乾地黄氣味甘寒無毒主傷中逐血痺填骨髓長肌肉
作湯除寒熱積聚除痺療折跌絶筋久服輕身不老生
者尤良
　覈曰地黄一名芐名芑名地髓羅願曰芐以沈下者
　為珍故字從下先人云天𤣥而地黄天上而地下陽
　戊而隂巳陽浮而隂沉則地黄地髓芐芑之義與情
　性為用之方可以想見古取咸陽川澤及渭城彭城
　同州諸處今唯懷慶者為上諸處隨時興廢不同耳
　江浙壤地者受南方陽氣質雖光潤而力微不及懷
　慶山産者禀北方純隂皮有磊砢而力大也古人種
　子今唯種根二月生苗初生塌地髙者不及尺許葉
　如山白菜而毛濇又似小芥葉而頗厚中心皺文如
　撮莖上有細毛梢頭開花如小筒子而色紅紫亦有
　黄色白色者結實作房如連翹中子甚細而色沙褐
　根如人指長短粗細不常甚有一枝重數兩者汁液
　最多雖暴焙極燥頃則轉潤二月八月采者未窮物
　性八月殘葉猶在葉中精氣未盡歸根二月新苗已
　生根中精氣已滋於葉不如正月九月采者氣全也
　種植甚易入土即生大宜肥壤根肥多汁法以土壤
　作壇如浮屠數級寸段蒔灌根長滋盛也但種植之
　後其土便苦次年止可種牛膝再二年可種山藥足
　十年土味轉甜始可復種地黄否則味苦形瘦不堪
　入藥也作乾地黄法去皮入栁木甑内置瓷堝上蒸
　之蒸透取出攤令氣歇拌酒再蒸又出令乾勿犯銅
　鐵器恐令人腎消髮白男損營女損衛也作熟地黄
　法取肥大者三十觔洗淨晒乾更以三十觔搗汁相
　拌蒸之又暴又蒸汁盡為度則光黒如漆味甘如飴
　者始佳若入丸散止可入砂盆内隔湯盪燥勿用火
　焙以傷藥力
　先人博議云地黄别名地髓又名芐名芑苗不能髙
　生意在根味甘色黄沉重多汁當入脾為脾之腎藥
　以名髓多汁而氣寒也熟之則色黒能入腎填髓反
　為腎之脾藥以名芐名芑味甘色黄而填為土入之
　象然土為水之用神似土隄所以防水也形如血脉
　本經用逐血痺盖血者取中焦水穀之汁變化赤色
　以行經隧如中如汁如經隧皆象其形痺者閉而不
　通隨其血之不通而為病如在目則赤在齒則痛在
　肉理則癰腫在心則昏煩在肺則欬血壅遏而為身
　熱枯耗而為燥濇痿軟汎濫而為吐衂崩漏血痺頗
　廣各以類推逐者俾其流通之義也觀其入土易生
　可知矣鬚髮為血脉之餘血痺則黄赤易見可使之
　黒者痺去而血華也性惟潤下功力到時二便通利
　以為外徵千金方黑膏用治熱積所成之斑肘後方
　拌鷄蒸汁用治寒積所成之疝咸從血痺之所生耳
　血中有痺則骨髓不滿肌肉不長筋脉斷絶均謂傷
　中若填滿若生長若接續皆克成血液之流通者也
　所云寒熱積聚惟從痺字中生苐加一轉語耳因彼
　不通所以積聚若作五積六聚用地黄以除之未有
　不反益其積聚者如寒中虚人在所必忌否則膩膈
　滑腸中滿減食矣
　　(如此看血痺可稱徧周根身四大矣即以此法類/推五痺及六極五勞之形病更合八風五運六氣)
　　(四時之氣病與不内不外因之似形似氣/者視根身若見垣亦若掌中觀菴摩羅果)
　叅曰苗葉布地髙不及尺隨地逶迤生機偏向根荄
　者也根截入土横穿直豎絶不以堅礙妨活潑真得
　色空者耳其汁深黄染手不落其味甘美着舌不散
　吮拔地髓性頗貪狼故種植之地土便憔苦十年後
　方得轉甜功徳力量可望而知矣先人判乾者為脾
　之腎藥熟者為腎之脾藥明顯的確及釋本經别録
　精詳深邃讀之可比類旁通頤不更叅
本經上品
枸杞氣味苦寒無毒主五内邪氣熱中消渇周痺風濕
久服堅筋骨輕身不老能耐寒暑
　覈曰古取常山者為上後世唯取陜西甘州者稱絶
　品生平澤丘陵阪岸間春放苗作榴葉狀軟薄堪食
　莖幹叢生髙三五尺陜之蘭靈及九原以西者並是
　大樹七月作花紫色隨結紅實形長如棗核凌冬不
　落二月葉發五月再發其實乃謝七月葉又發花即
　隨之極易延蔓根深者一發三四尺枝莖寸截或分
　劈鏤刻横埋土中旬日便發易生如此冬采根春采
　葉夏采實秋采莖功用並同本經名㮣葉實根莖後
　世始岐而二之以根皮有清熱滋補之異而畧言莖
　葉更以根去骨存皮則又不可解矣别有一種枸棘
　相類其實但實圎枝節間有刺不堪用修治取實鮮
　明紅潤者洗浄醇酒浸一宿搗爛用莖葉唯隂乾根
　如物狀者為上東流水浸一宿刷去土甘草湯又浸
　一宿焙乾用苗伏砒砂根伏硫黄
　　(凡木之易生者榕栁之與桑杞榕栁雖易生不若/桑杞通體精專葉實根莖功用並著杞則更勝于)
　　(桑凌冬不落為逈别也逐嘉安朱孺子居大箬巖/見溪側有二花犬相戲  至杞叢下獲杞根二枚)
　　(形狀與戲犬無異煮/食之俄頃飛昇仙去)
　叅曰枸從苟誠也省作句觀斷絶寸莖根鬚俱髠以
　入土中旬日即發枝幹分劈鏤刻亦不之死仁機扇
　動一誠之致也命名之義或取諸此其味苦得夏大
　之令其氣寒得寒水之化故主夏氣病藏之邪致熱
　中消渇也唯以怒生為用故痺為之起濕為之收又
　苦寒能堅故枝靭比筋根皮裹骨斯筋骨受之地仙
　却老有繇然矣且二五七月俱發宜耐寒暑也
　　(爾雅曰杞一名檵即枸杞也按詩有六杞將仲子/兮篇無折我樹杞四牡篇集于苞杞杖杜篇言采)
　　(其杞南山有臺篇南山有杞湛露/篇在彼杞棘四月篇隰有杞桋)
本經上品
菊花氣味甘平無毒主頭風頭眩腫痛目欲脫淚出皮
膚死肌惡風濕痺久服利血氣輕身耐老延年莖葉根
實並同
　覈曰出川澤田野間雍州南陽山谷者最勝宿根再
　發亦可子種莖葉花實種種不同即菊譜所載龍腦
　新羅都勝御愛玉毬玉鈴金萬鈴銀臺棣棠蜂鈴鵝
　毛金錢夏金鈴秋金鈴酴醿玉盆夏萬鈴秋萬鈴繡
　毬荔枝合蟬垂絲粉紅桃花順聖淺紫紅二色鄧州
　黄鄧州白等亦不能盡收也莖有株蔓紫赤青緑之
　殊葉有大小厚薄尖秃之異花有千葉單瓣有心無
　心有子無子黄白紅紫淺色間色大小之别味有甘
　苦酸辛之辨又有夏菊秋菊之分唯以單葉味甘者
　入藥即菊譜中名鄧州黄鄧州白者是矣其花細碎
　品不甚髙蕋若蜂窠中有細子正月采根三月采葉
　五月采莖九月采花十一月采實修治唯隂乾术枸
　杞桑根白皮為之使無子者謂之牡菊燒灰撒地中
　能死龜黽說出周禮風俗通云酈縣有菊潭飲其水
　者皆得上夀又吴末朱孺子入玉笥山飡菊英乘雲
　上升康生亦服甘菊而仙終南五老洞碑載漢永壽
　出墨菊其色如墨用其汁以書背萌國有紫菊謂之
　日精一莖一蔓延及數畝味甘食者永不饑渇一種
　名薏者莖青肥大形似蒿艾味綦苦澁悮服則泄人
　氣又不可不辨
　叅曰飽霜不隕草中松柏也苗春花秋色黄氣烈秉
　秋金之制以制為用故字從匊言在掌握間也頭風
　頭眩目欲脫泪出此肝木變眚摧拉隕墜能節制之
　則無三者之病矣皮膚死肌惡風濕痺二者風木失
　制亢害所勝菊得木體之柔順受金制自然木平風
　息也芳香踈暢故利氣柔潤隂成故利血凡力之能
　持者則物輕性之不媚者則耐久更生延年名實相
　副夫奚疑
　　(承迺制則不亢亢則害無承制矣從来以熱極似/水者引亢則害承迺制作證自不知其背謬耳)
　　(能持物輕不媚/耐久真堪警世)
本經上品
麥門冬氣味甘平無毒主心腹結氣傷中傷飽胃絡脉
絶羸瘦短氣久服輕身不老不飢
　覈曰出函谷川谷及隄坡肥土石間者多野生出江
　寧新安及仁和筧橋者多種蒔古人唯用野生者細
　皺香美宛如麥粒功力殊勝也四季不凋秋冬根葉
　轉茂叢生如韭青似莎草長尺餘多縱理四月開花
　如蓼結實翠碧如珠根鬚冗蝟貫鬚連結儼若琅玕
　色白如玉中心堅勁最多脂液也修治瓦上焙熱即
　迎風吹冷凡五七次便易燥且不損藥力或以竹刀
　連心切作薄片醇酒浸一宿連酒磨細入布囊内揉
　出白漿㸃生薑汁杏仁末各少許頻攪數百下久之
　澄清去酒晒乾收用入湯膏亦連心用方合土德全
　體今人去心不知何所本也地黄車前為之使惡欵
　冬苦瓠畏苦參青蘘木耳伏石鍾乳
　紹隆王先生云麥門冬具稼之甘禀春和之令入足
　陽明為陽明之體用藥故本經所陳諸證皆屬陽明
　之上為病若痿蹷又屬陽明之下為病經云陽明為
　闔闔折則氣無所止息而痿疾起矣是以治痿獨取
　諸陽明陽明為五藏六府之本五藏六府皆受氣于
　陽明故爾
　先人博議曰心腹脉絡皆心所主胃絡肌肉皆心所
　生美顔吐衂唯心所現結者能使之不結絶者能使
　之不絶唯從容潤澤潛滋暗長淪結成形者也
　又云麥門冬葉色常青根鬚内勁外柔連綴貫根上
　凌冬不死隨地即生以白色可入肺甘平可入脾多
　脉理可入心凌冬可入腎長生可入肝雖入五藏以
　心為主心之腎藥也其氣象生成及命名之義能轉
　春為夏使腎通心但力量不濶大如有守有養貞静
　寧諡和潤舒徐之君子也倉皇之際雖自憒憒然躁
　進表露者不及其久而不變也其根儼似脉絡故本
　經以之治心腹結氣傷中傷飽胃絡脉絶盖心腹中
　央皆心之部分脉絡亦心之所主悉屬象形對待法
　耳若脉絡之絶傷中之絶傷飽之絶羸痩肉理之絶
　氣結使然者咸可使之復生别録所云皆結氣傷中
　傷飽之所生盖強隂益精消穀保神安藏美色皆復
　脉通心潤經益血之力也盖心主血脉脉潰血溢脉
　傷則咳經水已枯乳汁不下脉氣欲絶者皆克成效
　如水入於經而血乃成不入於經以致浮腫者潛滋
　之妙賴有此耳惟隂形緩性人及脾□中寒有濕者
　不相宜也
　參曰金水主時則根苗茂盛有繼絶續乏之義三冬
　閉藏而隂陽互根之妙麥則獨貞其竅故處秋冬之
　時能行春夏之令以降入為升出者也故名麥門冬
　四季長生中央堅勁氣味甘平具土德性當判入脾
　脾之脾藥也色白屬金脾之肺藥也似脉屬火脾之
　心藥也不凋屬水脾之腎藥也長生屬木脾之肝藥
　也所謂一藏之内具五藏焉故五藏六府位於内十
　二經脉見於外莫不資始於脾資生於胃互為樞紐
　者也盖心腹結氣中央所司傷中傷飽胃絡脉絶羸
　瘦短氣象形對治故繼絶續乏之義悉從中字起見
　耳廣推研釋雋永可思盖土主中宫長養後天必須
　德全之品相為匹配其唯麥冬乎至若保心之神定
　肺之氣安肝之䰟補腎之精因脾轉屬者無所不宜
　若脉傷則咳經絡斷絶致血液妄行經水枯竭變生
　煩熱焦渇者求其因而借用之亦可大抵象形對治
　更相宜也先人有議輒加推廣如此
本經上品
太一餘糧氣味甘平無毒主欬逆上氣癥瘕血閉漏下
除邪氣肢節不利久服耐寒暑不飢輕身飛行千里神
仙
　覈曰太一餘糧與禹餘糧同一種類咸鍾水土精氣
　融結成形但勝劣有異生太山山谷者曰太一餘糧
　是水勢劣土偏鍾土氣之専精者也生東海池澤者
　曰禹餘糧是土劣水勢偏得水氣之専精者也今世
　知有禹餘糧不復識太一餘糧矣太山久不見采唯
　㑹稽王屋澤潞所在諸山時有之外裹若甲甲中有
　白白中有黄似雞子黄而重重如葉子雌黃輕敲便
　碎如粉所在有之霏雪先消者是也設中無黃但有
　黃濁水者為石黃水有凝結如石者為石中黃非太
　一餘糧也修治用黒豆黃精各五合水二斗煮五升
　置瓷堝中下餘糧四兩煮之旋添汁盡為度藥氣香
　如新米矣搗之又研萬杵乃已杜仲為之使畏貝母
　菖蒲鐵落
　先人云太一以氣言氣似神化大似六芝逺離本色
　叅曰太一即太乙氣之始也塊然獨存而無所不存
　故能鎮定中黃敦艮之止對待肺金不能收歛下降
　以致欬逆上氣若癥瘕血閉者氣不呴運也漏下淋
　漓者氣不收攝也氣如槖籥血如波瀾决之東則東
　决之西則西氣一息不運則血一息不行太一能令
　元氣屈曲而出使凝閉漏下者不得不隨之呴運抑
　揚所謂欲治其血先調其氣設元真萎頓則邪氣外
　薄太一能暢真氣則邪氣自不相容矣肢體不利者
　氣壅之也太一黃中通理宣氣四達氣拒而固不受
　寒暑氣充而實不苦饑虚氣清以升輕身飛行
本經上品
石鍾乳氣味甘温無毒主欬逆上氣明目益精安五藏
通百節利九竅下乳汁
　覈曰生少室山谷及太山第一出始興者佳江陵及
　東境名山石洞中亦有按范成大桂海志所說甚詳
　云桂林接宜融山洞石穴中鍾乳甚多仰視石脉涌
　起處即有乳床白如玉雪乃石液融結所成者乳床
　下垂如倒生山峯峯端漸銳且長若氷柱柱端輕薄
　中空如鵞翎乳水滴瀝不已且滴且凝此乳之最精
　者以竹管仰承取之而鍊治家又以鵝管之端尤輕
　明如雲母爪甲者為勝孫思邈曰乳石必須土地清
　白光潤如羅紋鳥翮蟬翼一切皆成白色者可用其
　非土地者慎勿服之殺人甚於鴆毒别本注云凡乳
　生深洞幽穴者皆龍蛇潛伏之處或襲龍蛇毒氣或
　洞口隂陽不均或通風氣或黄色赤色乳無潤澤或
　煎鍊火色不調一煎已後不復易水服之令人發淋
　又乳有三種一種石乳其洞純石石津相滋隂陽交
　備具蟬翼紋者其性多温一種竹乳其洞遍生小竹
　竹津相雜石狀如竹其性多平一種茅乳出茅山其
　山土石相雜遍生茅草茅津相滋形質潤滑其性多
　寒皆以光澤者為善餘處亦有不可輕信雷公曰凡
　使勿用頭粗厚併尾大者為孔公石不用色黑及經
　大火驚過併久在地上收者與曽經藥物製者須要
　鮮明輕薄而有光潤如鵝翎筒子者乃佳修治鍾乳
　八兩用沉香零陵香藿香甘松白茅各一兩水煮過再
　煮汁方用煮乳一伏時漉出以甘草紫背天葵各一
　兩同煮漉出拭乾緩火焙之入臼杵粉篩過入鉢中
　令有力少壯者二三人不住手研三日夜然後以水
　飛澄罩以絹籠日中晒乾入鉢再研三萬遍乃以磁
　盆收之太清經錬鍾乳法取好末置金銀器中瓦一
　片密盖勿令洩氣蒸之自然化作水也之才曰蛇床
　為之使惡牡丹𤣥石牡蒙畏紫石英蘘草忌羊肉時
　珍曰亦忌參术犯之多死土宿真君曰鍾乳産於陽
　洞之内陽氣所結服之可柔五金麥門冬蒜韭實胡
　葱胡荽猫兒眼皆可服之
　　(經云水勢劣火結為髙山鍾乳本具水火二大矣/則乳質全類似水而勇悍獨專寧非火勝水劣乎)
　　(修治水煮仍交水火以濟之但煮則水勝于火所/以少平勇悍也今世多用火煆反助長其勇悍故)
　　(每多石毒/燃燒之患)
　先人云五藏安和竅節通利即地行仙矣此屬借資
　大須保任久與相習乃成自然
　叅曰乳乃石之靈液具山之全體者也顧山體有清
　濁而乳之優劣因之如婦人異質則湩乳之厚薄與
　味之甘淡氣之腥香冷煖其滋益嬰兒與否亦自有
　辨故鍾乳先須論土地再審形狀庶幾得之唯天地
　之氣鍾於名山而乳凝焉觀其主治一一可想如肺
　系填塞脹滿則不能分布諸氣故欬逆上氣鍾乳虚
　中宛若肺系何患填塞脹滿此石液所鍾光潤瑩徹
　故明目目亦水液所鍾洞見明暗此石中精髓㸃滴
　不窮故益精髓之體此艮山之液能益真隂然五藏
　至隂須寧静濡潤乃得安和若通百節利九竅下乳
　汁藉穿山石之力耳
本經上品
龍骨氣味甘平無毒主心腹鬼疰精物老魅欬逆洩痢
膿血女子漏下癥瘕堅結小兒熱氣驚癎齒主小兒大
人驚癎癲疾狂走心下結氣不能喘息諸痙殺精物久
服通神明
　覈曰出晉地及太山剡州滄州太原山巖水岸土穴
　中此龍化解脫之處也其骨細其文廣者雌其骨粗
　其文狹者雄五色具者上白黄色者中純黒者下矣
　各隨五色合五藏如五芝五石英五石脂之入五藏
　也山書云鱗蟲三百六十而龍為之長元命苞云龍
　之為言萌也隂中之陽故龍舉而雲興說文云龍春
　分而登天秋分而潛淵物之至靈者也埤雅云龍鱗
　八十有一具九九之數陽之極也故為辰而司水鯉
　鱗三十有六具六六之數隂之極也故變陽而化龍
　淮南子云羽毛鱗介皆祖於龍羽嘉生飛龍飛龍生
　鳯凰而後鸞鳥庶鳥凡羽者以次生焉毛犢生應龍
　應龍生建馬而後麒麟庶獸凡毛者以次生焉介鱗
　生蛟龍蛟龍生鯤鯁而後建邪庶魚凡鱗者以次生
　焉介潭生先龍先龍生𤣥黿而後靈龜庶龜凡介者
　以次生焉埤雅云龍亦卵生而思抱雄鳴上風䳄鳴
　下風而風化廣雅云有鱗曰蛟龍有翼曰應龍有角
　曰虬龍無角曰螭龍未升天曰蟠龍玉符稱世俗畫
　龍之狀馬首蛇尾又有三停九似之說謂自首至膊
　膊至腰腰至尾皆相停也九似者角似鹿頭似駝眼
　似鬼項似蛇腹似蜃鱗似魚爪似鷹掌似虎耳似牛
　也或曰龍無耳故以角聽又云驪龍之眸見千里纎
　芥論衡云龍頭上有骨如博山形名曰尺木無尺木
　者不能昇天其為性麤猛而畏鐵愛玉及空青而嗜
　燕故食燕人不可渡海又曰蛟龍畏楝葉及五色線
　故漢以來祭屈原者以五色線合楝葉縛之古者豢
　龍御龍氏徒以知其好惡而節制之將雨則吟其聲
　如戞銅盤涎能發衆香其嘘氣成雲反因雲以蔽其
　身故不可全見今江湖間時有見其爪與尾者嵗時
　云夏四月後龍乃分方各有區域故兩畆之間而雨
　𤾉異焉又多暴雨說者曰細潤者天雨猛暴者龍雨
　也又龍火與人火相反得濕而熖遇水而燔以火逐
　之則燔息而熖滅矣餌食者當知其出處愛惡如此
　修治龍骨香草湯浴兩度搗粉絹袋盛之用燕子一
　隻去腸肚安袋於内懸井面上一宿取出再研極細
　用
　　(昔有飂叔安有裔子曰董父實甚好龍能求其嗜/欲以飲食之龍多歸之乃擾畜龍以服事帝舜舜)
　　(賜之姓曰董氏曰豢龍故帝舜世有畜龍及有夏/孔甲擾于有帝帝賜之乘龍河漢各二各有雌雄)
　　(孔甲不能食而未獲豢龍氏陶唐氏既衰其後有/劉累學擾龍於豢龍氏以事孔甲能飲食之夏后)
　　(嘉之賜氏/曰御龍)
　　(管子云龍被五色而遊故神欲小則為蠶蠋欲大/則涵天地欲上則凌雲氣欲下則入於深泉變化)
　　(無日上下無/時謂之神)
　　(變化論云龍不見石猶/人不見風魚不見水也)
　　(韓文云嘘氣成雲雲固弗靈於龍也然龍乘是氣/茫洋窮乎𤣥間薄日月伏光景感震電神變化水)
　　(下土汨陵谷雲亦靈怪矣哉雲龍之所能使為靈/也若龍之靈則非雲之所能使為靈也然龍弗得)
　　(雲無以神其靈矣失其凴依信不可與異哉其所/凴依乃其所自為也易曰雲從龍既曰龍則雲從)
　　(之/矣)
　紹隆王先生云龍禀陽而伏隂神靈之物也神則靈
　靈則變神也者兩精相合隂陽不測之謂也
　叅曰龍耳虧聰以角為聽固有六根互用此則借用
　以為六根者也春半登天秋半潛淵揆機衡之升沉
　是合四時之宜耳豢龍氏醢龍以食張華云龍酢得
　醋則生五色安知非形似龍類也别錄為死龍之骨
　蘇寇疑為神物無自死理既屬神物又安知非從尸
　解而去也故僅存朽骨尚獲靈異乃爾對待生人未
　朽之四大便為鬼疰精物老魅之所侮與洩痢膿血
　癥瘕堅結之早現頽敗相者若驚癎癲疾狂走痙痓
　此不能震驚百里施諸己身者也古有龍髯作拂見
　燕則冉冉自飄龍皮作障溽暑時雲生凉作固屬謬
　誕亦未必非尸解物畱人間世以顯靈異者也雷公
　修事藏納燕腹懸井面上此遂出處嗜欲之性倍發
　其靈異故爾但用燕似覺傷生且非時亦不易得不
　若以雲母易紫燕雲従龍物各従其類也
　客曰龍骨畏石膏喜牛黄人參何也頤曰石膏秉艮
　止之凝肅雖與潛蟄之徳相符御天之性則反故畏
　之牛黄黄中通理厚德載物人參叅天兩地奠安形
　藏藉以濟弱扶傾運用樞紐故喜之又曰牛黄為君
　佐以龍骨牛黄又反畏龍骨何也頤曰牛黃全具敦
　阜之體龍則時蟄時躍蟄時無礙躍時未免為之崩
　且潰耳
　　(眼耳鼻舌身意曰六根色聲香味觸法曰六塵根/之合塵各有專司互用則根塵叠應矣若龍之角)
　　(為根身之餘物以之借聽此亦極大神通繇此觀/之物物都有神通神通者我之不能彼之獨善者)
　　(是也若蚌蟬之鳴以脇蠐螬之行以腹與猿㺅之/善援羚羊之掛角火䑕之火食魚龍之藏淵何莫)
　　(非極大神通入水不/濡入火不燒者乎)
本經上品
蜂蜜氣味甘平無毒主心腹邪氣諸驚癎痙安五藏諸
不足益氣補中止痛解毒除衆病和百藥久服強志輕
身不饑不老延年神仙
　覈曰蜜蜂一名蜜蠭爾雅翼云蜜蠭似蠭而小工作
　蜜也說文蜜作□云蠭甘飴也盖若鼎器而幕之山
　海經云穀城之上足蜂蜜之廬今土木之蠭亦各有
　蜜北方地燥多在土中故多土蜜南方地濕多在木
　中故多木蜜又有巖蜜石蜜俱在巖石間也今人家
　所畜之蜂小而微黄大率腰腹相稱如蠅蟬也喜事
　者以窽木容數斛置蜂其中養之開小孔纔容出入
　永嘉地記云七八月中常有蜜蜂羣過有一二小蜂
　先飛覓止泊處人知輒内桶中以蜜塗桶内飛者聞
　蜜臭或停不過三四往来便舉羣悉至矣今人家養
　蜂或羣逸以百千萬數中有大者為王羣蜂羿之從
　其所往人收而養之多在榖雨春分時也采取百芳
　醖釀造蜜其房謂之蜜脾王之所居疉積如臺語云
　蜂臺蟻樓言蜂居如臺蟻居如樓自然論云蜂無王
　則盡死君臣之體生死不移也一日兩出而聚鳴號
　為兩衙其出采花者取花鬚上粉置兩髀唯牡丹芍
　藥蘭蕙之粉或負于背或戴于首或采無所得者經
　宿花間亦不敢歸或螫毒人蜂亦尋死故古稱蜂蠆
　有毒近其房則羣起攻人故戰國有蠭旗軍行用之
　云若蠭起之將也寒冬無花深藏房内即以釀蜜為
　食春暖花朝復出捲采矣宛陵有黄連蜜色黄而味
　小苦雍雒間有梨花蜜色如凝脂毫州太清宫有檜
　花蜜色小赤南京柘城縣有何首烏蜜色更赤各隨
　所采花色性之温涼亦相近也蜜脾之底為蠟埤雅
　云蠟生於蜜而天下之味莫甘于蜜莫淡于蠟盖厚
　於此者必薄于彼理之固然也西方之書曰味如嚼
　蠟舊說蜂之化蜜必取匽猪之水注之蠟房而後蜜
　成故蠟者蜜之蹠也方言云其大而蜜謂之壺蜂即
　今黑蜂也盖亦釀蜜楚辭所謂赤蟻若象𤣥蜂若壺
　者是也試蜜真偽以燒紅火筯挿入蜜中提出起氣
　者為真起烟者為偽修治每沙蜜一斤用水四兩入
　銀石器内桑柴火慢煮掠去浮沫至滴水成珠不散
　乃用又法以器盛貯重湯中煮一日候滴水不散取
　用亦佳且不傷火也七月勿食生蜜令人暴下霍亂
　味酸色青赤者食之心煩不可與葱及萵苣同食令
　人利下食蜜飽後不可食鮮令人暴亡
　繆仲淳先生云集草木羣英之精合水土風露之氣
　醖釀成蜜故其氣清和其味甘純施之精神氣血隂
　陽内外罔不相宜
　先人云蜜本萬卉之黃采集醖化于蜂巖石土木出
　處之端䔧連烏檜生成之自
　叅曰垂頴如鋒故名蜂傳云蜂蠆垂芒主之所在衆
　蜂旋繞飛舞如衛政令甚嚴蜂有臣禮者是也集采
　百芳退藏於密吹鼓醖釀而蜜成矣故謂之蜜其房
　如脾謂之蜜脾儼如胃形受盛水穀醖釀以成精血
　也甘平色黄當判入脾故補中而益中氣盖萬物莫
　不資始於脾故主諸不足耳設土大頑頽則木無所
　倚遂成驚駭癎痙蜂蜜敦土化用厚徳載物則上逆
　下陷之氣旋歸於本位矣安五藏者安五藏之形有
　形歸土脾所司耳心腹居中為邪所薄則中宫不安
　安中所以逐邪未有中不安而能剪除外侮者和百
　藥解毒者以甘性能緩則無燥暴漂􁜜之峻脾藏志
　故久服強志輕身不饑不老總屬脾土事耳
　
　
　
　
　
　
　
　本草乘雅半偈卷一
欽定四庫全書
　本草乗雅半偈卷二
　　　　　　　　　　　　明　盧之頥　撰
　　本經上品三
　　　牡桂(菌桂附/)　　　　桑上寄生
　　　防風　　　　　　　沙參
　　　术　　　　　　　　女萎
　　　牛膝　　　　　　　石斛
　　　肉蓯蓉　　　　　　蓬蘽
　　　蘼蕪　　　　　　　消石(朴消附/)
　　　禹餘糧　　　　　　滑石
　　　白石英　　　　　　五色石脂
　　本經上品四
　　　逺志　　　　　　　蒲黄
　　　澤㵼　　　　　　　茵蔯蒿
　　　巴㦸天　　　　　　續斷
　　　車前子　　　　　　大棗
　　　女貞實　　　　　　辛夷
　　　松脂　　　　　　　槐實
　　　蔓荆實　　　　　　小荆實
　　　龜甲　　　　　　　牡蠣
　　　麝臍香
本經上品
牡桂氣味辛温無毒主上氣欬逆結氣喉痺吐吸利闗
節補中益氣久服通神輕身不老
菌桂氣味辛温無毒主百病養精神和顔色為諸藥先
聘通使久服輕身不老面生光華媚好常如童子
　覈曰牡桂出合浦交趾廣州象州湘州桂嶺諸處生
　必髙山之巔旁無雜樹自為林類葉色常青凌冬不
　凋如枇杷葉邊有鋸齒表裏俱有白毛中心有縱文
　兩道宛如圭形四月有花無實木皮紫赤堅厚臭香
　氣烈味重者為最枝皮為桂枝幹皮之薄者為桂皮
　厚者為桂為桂心為肉桂為官桂以皮作釘釘他木
　根旬日即死菌桂出交趾桂林山谷生必臨嵓正圎
　如竹小於牡桂亦自為林凌冬不凋葉如柿葉尖狹
　光澤無鋸齒中心有縱文三道四月蕋黄花白五月
　結子如闇河之實木皮青黄環卷如筒亦以一皮之
　厚薄分桂枝桂心之差等
　叅曰牡桂凌嶺􁑚桂臨嵓㫄無雜木自為林類此非
　落落難合故為髙險乃刹帝利種凡木不得與其班
　列故爾桂從圭執圭如也圭者陰陽之始自然之形
　故葉文如之光澤色相不假彫琢牡色紫赤有花無
　子得陽之始菌色青黄有花有子得陰之始牡為牡
　菌為牝也葢圭之妙用宣揚宣攝靡不合和牡主氣
　結喉痺神明不通闗節不利此病之欲宣揚者也牡
　則先宣攝中氣而後為宣揚者也亦主上氣欬逆不
　能吸入反吐其吸此病之欲宣攝者也牡則先宣揚
　中氣而後為宣攝者也菌主和顔色使光華外溢媚
　好常如童子及為諸藥之先聘通使此藏陰之氣欲
　宣揚者也菌則先宣攝精神而後為宣揚者也設宣
　揚而不先宣攝宣攝而不先宣揚斯不和斯不合矣
　菌則宣揚宣攝藏陰神藏之五牡則宣揚宣攝中氣
　關節竅脉形藏之四功力之有異同者牝牡有别故
　也不唯有别且各分身以為族類故各從其類以為
　上下内外輕重厚薄之殊氣味辛温功齊火大對治
　以寒為本以陰為標以寒水為化或本之本氣似隱
　而標之寒化反顯或隂氣承陽而血妄行或水寒亢
　害而厥逆洞注或火不歸源而外焰内寒或火失炎
　上而盲聾喑啞或真火息而邪火熾或壯火盛而少
　火滅此皆宣揚宣攝火大之體宣揚宣攝燎原之用
　灰心冷志人内無煖氣外顯寒酸更當餌服乃若驅
　風捷如影嚮以刹帝利種凡木望風自靡故一名梫
　言能侵害他木木得桂而即死圭之義大矣哉
　　(梵語刹帝利此云王種故圭有四鎮桓信躬王公/侯伯執之從重土者以封諸侯也又土圭測土深)
　　(正日景以求地中又圭田田之所入以奉祭祀為/言潔也又六十四黍為圭又刀圭作七正方一寸)
　　(抄散取不/落為度)
本經上品
桑上寄生氣味苦平無毒主腰痛小兒背强癰腫充肌
膚堅齒髮長鬚眉安胎其實主明目輕身通神
　覈曰近海州邑及海外之境地暖不蠶桑無采剪之
　苦氣厚意濃兼之鳥食榕實糞落桑上乘氣而生葉
　如橘而軟厚莖如槐而肥脆三四月作黄白花六七
　月結黄緑實大如小豆汁稠粘或斷莖視之色深黄
　者良世俗多以寄生他木上者充之不惟氣性不同
　且反生災害矣修治根莖枝葉並銅刀剉細陰乾不
　可見火
　繆仲淳先生云感桑木精氣而寄生故其主治一本
　於桑更抽拔其英粹功用尤勝於桑矣
　叅曰木性之易生者榕桑稱最桑雖曲直仆傴靡不
　怒生榕附水土沙木莫不勃發更異者鳥啖榕實遺
　出桑上遂爾寄生故主形骸寄生之齒髮鬚眉及胞
　胎癰腫堅之長之安之療之其功獨著若主腰痛治
　背强充肌膚及明目輕身通神者此屬形骸親相分
　特易易耳先人云寄生桑木身半大似腰膂之象則
　凡腰　之疾為宜一名寓木寓木者如膽寄肝當治
　膽病胎亦寄髮齒鬚眉亦寄也實之通神當切於魂
　斷决疑斯釋矣又云人世如寄此復寄寄取彼寄寄
　以益其寄
　　(易生速計之流得有着脚處隨計就計矣然/木性之易生者榕桑稱最真真兩得其計矣)
本經上品
防風氣味甘温無毒主大風頭眩痛惡風風邪目盲無
所見風行周身骨節疼痺煩滿久服輕身
　覈曰出齊州龍山者最勝青兖淄州者亦佳二月生
　芽紅紫色作茹柔嫩爽口三月莖葉轉青莖深葉淡
　似青蒿而短小五月開花似蒔蘿花而色白攅簇作
　房似胡荽子而稍大九月采根似葵根而黄色一種
　石防風生山石間葉青花白根似蒿根而粗醜修治
　去乂頭乂尾及枯黑者乂頭令人發狂乂尾發人痼
　疾也制黄耆畏萆薢殺附子毒惡藜蘆白斂乾薑芫
　花得葱白能行周身得澤㵼藁本能療風得當歸芍
　藥陽起石禹餘糧療婦人子藏風
　先人云四大中風力最勝執持世界􁀙無不入設人
　身腠理疎泄則生氣有所不衛風斯入焉故欲防禦
　障蔽者匪通天之生氣勿克也防風黄中通理鼔水
　穀之精以防賊風之來命名者以此又云身本四大
　合成以動摇為風則凡身中宜動處不動即是風大
　不及宜動處太動即是風大太過防風甘温辛發中
　通濡潤勻而平之無過不及此防風功用又云衛我
　用我勻氣以芳
　叅曰動摇飄拉風木之本性也土失留礙致風木變
　眚亦有風木變眚致土失留礙者如風在頭則掉眩
　在目則瞀盲在骨節則疼煩而疼煩瞀盲掉眩政風
　木動摇飄拉之性耳風行周身亦善行數變之用也
　臭味甘芳黄中通理敦九土之精以防八風之侮彼
　以巽入我以艮止在土轉而為吐生在木不得不轉
　為戴土而出矣
　　(功能敦土徳用以防風木之相乗設風木已乗土/大寧不戴負地土而出然則驅風木之外侮即所)
　　(以行土大之徳用以土大失體與用乃致風木之/相乗耳釋名云土者吐也能吐生萬物也木者戴)
　　(也戴土/而出也)
　　(生氣通天論指衛氣曰生氣又喻衛氣曰陽氣若/天與日失其所則折夀而不彰此夀命之本也)
　　(防風質黄具中土之色甘温專中土之味盖土徳/惟馨芳香充達拒諸邪臭故頭目身首有風尚未)
　　(入藏者能從中拒撤之若防己則苦辛主泄治證/亦不相同防風如任徳以禦外侮之冦防己如借)
　　(權以清君側之奸然因名思義其曰防己固為可/以自衛亦并此本身是應防之物盖治世之能臣)
　　(亂世之奸雄也故本經/一入上品一入中品)
　　(惟得土升陽之氣能化土重滯之形/風大持土視大地如鴻毛身輕以此)
本經上品
沙參氣味苦㣲寒無毒主血結驚氣除寒熱補中益肺
氣
　覈曰出淄齊潞隨江淮荆湖州郡沙磧中二月生苗
　初生如小葵葉圎扁不光八九月抽莖莖端葉尖長
　如枸杞邊有細齒葉間開小花五出色紫長如鈴鐸
　結實如冬青實中有細子霜後苗枯根長尺許若黄
　土地中者根則短小根莖俱有白汁如乳故一名羊
　乳羊婆奶根乾時宛似人參中黄外白世所用者皆
　偽不知為何許物食之反損肺氣惡防己反藜蘆
　先人云色白而乳肺金之津液藥也故又得知母志
　取苦心之名
　叅曰樂樹沙磧而氣疏質本秋成而性潔參容平之
　金令轉炎歊為清肅者也故可汰除肺眚因熱傷氣
　分為洒淅寒熱及藏真失行營衛隂陽致氣不呴血
　不濡與驚氣上逆不能呴之使下者功用頗捷
本經上品
术氣味苦温無毒主風寒濕痺死肌痙疸止汗除熱消
食作煎餌久服輕身延年不飢
　覈曰出嵩山茅山者良杭越舒宣諸州亦有唯湖州
　津山者最佳多生髙岡上葉頗大葉葉相對方莖有
　毛莖端有花有紫碧紅色根岐生紫色塊大者為勝
　或大如指如拳或至數觔者剖暴謂之片术爾雅疏
　云生山中者曰山薊曰白术平地者曰薊曰赤术赤
　者苗髙二三尺葉亦抱莖梢間葉略似棠梨脚下葉
　各有又三五出邊作鋸齒及小刺根如人指及老薑
　狀色黑褐而氣味辛烈古人用术不分赤白自宋人
　始指赤术曰蒼术但氣味有和暴之殊則施治亦有
　緩急陰陽之别修治白术人乳潤之制其性也亦取
　易入陽明陽明燥金從乎中治太隂之濕化故也若
　療脾疾先用米泔浸透次以山黄土拌蒸九次晒九
　次竊土氣以助脾及宣胃府醖釀敷布之用耳赤术
　亦用米泔浸透更以陳壁土水浸潤一二日取出去
　皮晒乾切片每术四兩先用脂麻六兩㣲火拌炒以
　濡其燥緩其暴更用秋米糠衣四兩㣲火拌炒則不
　染濕作黴矣忌桃李及松菜雀肉青魚蛤蜊
　先人云术字從木别名多山行脾土用曰木曰肝又
　云死肌脾體不靈黄膽脾色外見肢痙脾用不行食
　停脾氣不轉不飢脾精自固矣
　叅曰术從木觀葉葉相對抱莖生儼似木字莖方葉
　附四旁合土大寄旺四季當判脾之肝藥用藥也又
　可判肝之脾藥父藥也以木必基土吮拔水液方條
　達發生故以水為母土為父耳風寒濕合成痺者此
　先因於風寒濕後之風為百病長故也痺則閉塞不
　通故死肌痙疸死肌者土頑頽痙者土震動而疸者
　土色見也縁土無用神受木所侮木無制抑敗亂所
　勝土不隄防泛濫為汗土不寜静火勝地熱土無風
　力飲食停積术行土用大土力妄泄者既已歸源疎
　漏者寜不固宻如是火熱頓消涼生風暢醖釀宣布
　脾土展舒矣
　　(既藥有雌雄子母兄弟則水土之/抽為艸木宜哉水母而土父矣)
　　(土為水之隄防有知之者飲食之仗風力以為醖/釀宣布人所未知須解一藏具五藏用者始得)
本經上品
女萎氣味甘平無毒主中風暴熱不能動搖跌筋結肉
諸不足久服去面䵟好顔色潤澤輕身不老
　覈曰爾雅名熒又名萎移萎香别録名萎蕤又名玉
　竹地節呉普名葳蕤樊阿名青黏先人云節竹其形
　萎熒作象玉青為色風木之性也生太山山谷及滁
　州舒州漢中均州處處山中亦有春生苗莖强直似
　竹作節葉亦如竹兩兩相值葉端有黄色斑㸃三月
　開青花遂結實如珠根横行如荻根及菖蒲概節平
　直多脂潤雖燥亦柔鬚節冗宻宛如冠纓下垂之綏
　而有威儀之義瑞應圖曰王者禮備則萎蕤生於殿
　前威儀之義於此可見修治以竹刀刮去鬚及皮節
　洗淨蜜水浸一宿蒸了焙乾
　先人云動摇名風不能動摇名中風無風大性故澤
　色輕身皆屬風力所轉
　紹隆王先生云性禀醇和如盛徳君子無往不利故
　可資其利用而不窮正如此藥之能補益藏府滋培
　血氣氣為陽則身輕血為陰則顔駐根本既治百疾
　自除矣
　叅曰體性柔軟津汁黏埴根荄繁盛垂垂似纓儼若
　威儀之容貌以能卓立於禮而為節文度數者也故
　王者禮備則葳蕤生於殿前細觀命名其形狀可想
　見矣能立於禮以固人肌膚之㑹筋骸之束若愉色
　婉容手舞足蹈莫非節文度數之詳耳其不能動摇
　跌筋結肉面䵟色黯皆為慢風暴熱之所困以禮節
　之黙然感化所謂動容貌逺暴慢者也於是肌膚潤
　澤筋骸轉搖故身輕不老翩翩若仙矣
　　(雜記云蕤賓律名謂五月一隂之氣委蕤於下嵇/康琴賦云飛英蕤于昊蒼則葳蕤上下察矣詩云)
　　(望見葳蕤舉翠華旋開金屋掃庭花望幸者/尚爾飄颻神舉寵幸者想更超踰騰躍矣)
本經上品
牛膝氣味苦酸平無毒主寒濕痿痺四肢拘攣膝痛不
可屈伸逐血氣傷熱火爛墮胎久服輕身耐老
　覈曰出河内川谷及臨胊今江淮閩越闗中亦有不
　及懐慶者佳深秋収子初春排種其苗方莖暴節葉
　葉對生頗似莧葉六七月節上生花作穗遂結實如
　小鼠負蟲有濇毛貼莖倒生根柔潤而細一直下生
　長者約三五尺九月采根莖葉亦可單用修治去頭
　蘆用黄精汁浸一宿取出剉細焙乾
　叅曰讀牛膝經年不得其解偶憶風馬牛不相及句
　比類推之牛喜風順馬喜風逆故知經隧從頭走足
　其逆流而上與不得順流而下者當百倍其力故一
　名百倍更觀實若鼠負根直下行宛如甲拆葢牛為
　土畜在卦曰坤從土解孚以行脾用是以稟土氣之
　平兼木火之味是主寒濕成痺溜於肢節醖釀成熱
　遂致四肢拘攣膝痛不可屈伸經云濕熱不攘大筋
　緛短小筋弛長緛短為拘弛長為痿重言膝痛不可
　屈伸者以濕傷在下偏此更甚故爾或痺於血或痺
　於氣併可逐而通之如别録之治胸中痛腰脊痛莖
　中痛五淋癃閉下痢喉痺此正痺於氣如癥瘕血結
　惡血血暈此正痺於血咸成有餘之證形也如傷中
　少氣失溺絶傷此亦痺於氣如陰消陰痿精涸水涸
　及金匱要畧之治血痺虚勞此亦痺於血咸成不足
　之證形也如痎瘧之暑傷營舎風幷衛居此則痺於
　血復痺於氣成虛實更作之證形也葢痺者失其流
　通之謂若傷熱火爛之上炎使其旋順乎下若墮胎
　之就下與得其平以全甲力此不循倫次越甲拆之
　解孚先抽乎乙木之軋出耳氣宣則形駐故輕身耐
　老
　　(纎細之質徑直下生三四五尺非百倍其力/者那能如是葢直者為經合入經隧明矣)
　　(手足十二經合兩手足廿有四經矣十二自上走/下十二自下走上則牛膝合入自上走下十二經)
　　(隧/矣)
　　(痎瘧者隂陽相移上下交爭牛膝妙用/使下者仍順乎下則上者仍安乎上矣)
　　(牛性順之物也亦大力之物也膝之為用承上以/接下如坤之承乾葢順而健矣此藥根下行而能)
　　(引伸力之大而健可知膝司承接力怯而弗任則/不可屈伸用體性之至順極健者療之自無不濟)
　　(膝名既同藥治最合土用衰則寒濕侵惟乘氣旺/者能出涔濘故痿痺以之通理失則四肢勿暢惟)
　　(居體下者能致緩和故拘攣以之盖人身下體屈/伸之大者莫如膝舉要而言力効易見若其順承)
　　(天施而氣得上行不止及踵而且至腕矣逐血氣/義叅語備妙然詳味逐字更糾有闢山驅水之力)
　　(熱因濕蒸火為寒變皆憤騰于上者也非順徳深/至曷能降伏哉可身受田單之爇炬自旋滅燕師)
　　(之燹烽即怒攻而順性未嘗失也又其力能下持/非下走者坤為子母牛故胎可弗墮順相因而極)
　　(厚載華嶽而不重故身能輕順守柔/而永貞比松柏之後凋故老能耐)
本經上品
石斛氣味甘平無毒主傷中除痺下氣補五藏虚勞羸
瘦强隂益精久服厚腸胃
　覈曰出六安山谷及荆襄漢中江左廬州台州温州
　諸處近以温台者為貴謂其形似金釵然氣味腐濁
　不若川地者形頗修潔氣味清疎毋取美觀舎清用
　濁也叢生水旁石上根糾結甚繁乾則白軟莖葉生
　皆青脆乾則黄韌五月生苗似竹節間出碎小葉七
　月開淡紅色花十月結實節㫄自生根鬚折之懸挂
　屋下時灌以水經年不死俗呼為千年潤此即蜀中
　所産入藥最良一種麥斛形似大麥累累相連頭生
　一葉而性多寒一種雀髀斛莖大如雀髀葉在莖頭
　一種艸斛若小艸長三四寸柔且韌折之如肉而實
　一種木斛中虚如木長尺餘色深黄而光澤修治去
　根頭酒浸一宿暴乾酥拌蒸之從巳至酉徐徐焙乾
　唯入湯膏不入丸散以質綿韌不作末故也陸英為
　之使惡凝水石巴豆畏雷丸殭蠶
　先人博議云石止而不動斛受而量滿黄色甘味平
　氣具土徳化有杜而不止受而不施成而不生及遂
　事之義故有杜蘭禁生石蓫之名葢五中之傷外以
　形骸之痺内以伏匿之氣故外消肌肉而内乏隂精
　此能去内外之因而致内外之益則五中不傷是為
　之補久之則中藏既盛外府自厚矣
　叅曰不藉水土縁石而生一名禁生雖禁猶生也一
　名杜蘭此以形舉亦處杜塞之境猶若光風泛蘭也
　顧山之有石若人之有骨盤結之狀亦若筋膜之聚
　絡骨節也斛量名象其能入能出也故石斛功力宛
　如胃府運化精微散精於腎淫氣於骨散精於肝淫
　氣於筋膜以及從脾淫肌肉從心淫血脈從肺淫皮
　毛何莫非水穀之源次第敷布於神藏次第滿溢於
　形藏者設痺塞則中傷致令胃失所司不能下精與
　氣遂成神藏之虚勞形藏之羸瘦耳久服則量而滿
　故腸胃厚滿而溢故虚勞補羸瘦充設非强益穀精
　安能逐除痺塞以續傷中乎禁生杜蘭深可味也
本經上品
肉蓯蓉氣味甘㣲温無毒主五勞七傷莖中寒熱痛養
五藏强隂益精氣多子婦人癥瘕久服輕身
　覈曰出河西山谷及代郡鴈門陜西州郡多有之叢
　生㪍落樹下併土塹上春時抽苗似肉色而紅有鱗
　甲第一出隴西者形扁紅黄柔潤多花味甘且肥也
　次出北國者形短花少巴東建平間亦有而不佳有
　言馬精落地所生觀㪍落樹下併土塹上此非馬交
　之處或説誤耳今人多以金蓮根用鹽盆制而偽充
　又有以艸蓯蓉充之者宜審修治先須清酒浸一宿
　至明以椶刷去沙土浮甲劈破中心去白膜一重如
　竹絲艸樣者有此能隔人心氣致令氣上也以甑蒸
　之從午至酉取出又令酥炙得所用
　叅曰柔紅美滿膏釋脂凝肉之體也燕休受盛外發
　夫容肉之用也具體及用名肉蓯蓉喜生西地外被
　鱗甲藉土金相生誠培形藏之上品藥也故主藏室
　傾頽致藏形之勞與傷者用强體隂之精以益陽生
　之用則凝者釋釋者凝矣何患癥瘕寒熱者哉經云
　肌肉若一則形與神俱故久服輕身
本經上品
蓬蘽氣味酸平無毒主安五藏益精氣長隂令堅强志
倍力有子久服輕身不老
　覈曰出荆山平澤及寃句今處處有之秦呉尤多時
　珍曰此類凡五種予嘗親采以爾雅所列者較之始
　得其的諸家所説皆未可信一種藤蔓繁衍蔓有棘
　刺逐節生葉葉大如掌狀類小葵葉面青背白厚而
　有毛六七月白花碎小就蒂結實三四十粒而成簇
　生時青黄熟則黑黯微有黑毛狀如桑椹而扁冬月
　蔓葉不凋者俗名割田藨即本艸所謂蓬蘽者是也
　一種蔓小於蓬蘽亦有鉤刺一枝五葉葉小面背皆
　青光澤無毛開白花四五月結實成子亦小於蓬蘽
　不簇生而稀疎生時青黄熟則烏赤冬月苗凋者俗
　名揷田藨本艸所謂覆盆子爾雅所謂茥缺盆者是
　也二種俱可入藥一種蔓小於蓬蘽一枝三葉面青
　背淡白㣲有毛開小白花四月實熟紅如櫻桃似覆
　盆而色太赤酢甜可食不入藥用俗名􁄓田藨爾雅
　所謂藨者是也一種樹生者樹髙四五尺葉似櫻桃
　葉而狹長四月開小白花結實如覆盆子但色紅為
　異俗亦名藨爾雅所謂山苺陳藏器所謂懸鉤子者
　是也一種就地生蔓長數寸開黄花結實如覆盆色
　鮮紅亦可食者本艸所謂蛇苺者是也若以五類互
　為辨析則蓬蘽覆盆自定矣諸家立論多端皆近是
　而非更有以蓬蘽為根覆盆為子及覆盆為子蓬蘽
　為苗與樹生為覆盆艸生為蓬蘽併以蓬蘽覆盆為
　一物者恐出臆說難以為據也頤曰顧名思義蓬蘽
　族類繁多因名蓬蘽宜别子母兄弟以及雌雄則覆
　盆亦一支派矣但稟氣有優劣功用有異同不可不
　細為辨析也否則差之毫釐失之千里諸家臆說紛
　出獨蘄陽立言遵古特表而録之斆曰凡使用東流
　水淘去黄葉併皮蒂取子以酒拌蒸一宿東流水再
　淘兩次晒乾用
　先人云一名覆盆又名隂蘽隂有覆義知斯嘉美便
　可發覆又云津汁為味甘中之酸為肝用藥咸具生
　成裨少火生陽之機逢形氣婬業之累又云生機勃
　發用可駐顔
　叅曰艸之不理風轍輪旋曰蓬從艸從木在艸木之
　間曰蘽故蓬蘽有藤蔓艸木繁疎整棘之别色味性
　情花實早暮之殊葢以易生多變而能五藏咸入各
　隨所受以從類爾雖入五藏以肝為主當入厥陰厥
　陰者陰之盡陽之始也是以入厥陰之經長陰令堅
　强志倍力益精之氣而有子此體用雙彰之効也即
　府藏之經亦莫不終於此始於此耳久服輕身不老
　即生變之徵但肝主疎泄服之過多雖得其用而戕
　其體天和損矣慎之
本經上品
蘼蕪氣味辛温無毒主欬逆定驚氣辟邪惡除蠱毒鬼
疰去三蟲久服通神
　覈曰蘼蕪芎藭苗也圖説具芎藭條内陶隠居云蘼
　蕪一名江籬管子云五沃之土生蘼蕪李時珍云莖
　葉靡弱而繁蕪故以名之子虚賦稱芎藭菖蒲江籬
　蘼蕪上林賦云被以江籬揉以蘼蕪似非一物葢嫰
　苗未結苗名蘼蕪既結根名芎藭大葉似芹名江籬
　細葉似蛇牀名蘼蕪淮南子云亂人者若芎藭之與
　藁本蛇牀之與蘼蕪郭璞贊云蘼蕪香艸亂之蛇牀
　不損其真自裂以芳詩云山上采蘼蕪山下逢故夫
　大司命云秋蘭兮蘼蕪羅生兮堂下緑葉兮素枝芳
　菲非兮襲子夫人兮自有美子蓀何為兮愁苦蘭有
　國香人服媚之古以為生子之样而蘼蕪之根主婦
　人無子也
　先人云得青陽之氣通甲膽之精輔神明之徳者也
　叅曰蘼蕪莖葉輕虚端直繁蕪蘼弱因名蘼蕪氣味
　辛温稟少陽甲膽之力正中抽發萬化為之一新舒
　徐和緩春之春藥也對待急驟上逆不循次第而為
　欬逆驚氣者原從至隂閉宻之内逗破端倪故可辟
　除邪惡鬼疰蠱毒三蟲所謂生陽能死死隂也若非
　通神胡能有此功力乎客曰主身中老風頭中久風
　風眩者何也頤曰風性宣發久老身中無風大性故
　先須甲膽逗破端倪乙木方能抽發雖行木用實補
　木體客曰止泄㵼亦屬甲乙乎頤曰此正風木失制
　敗亂所勝亦須甲乙體用從土甲拆則土中之水假
　借木力吮拔雖屬仇讐轉成三縁和合矣
本經上品
消石氣味苦寒無毒主五藏積熱胃脹閉滌去蓄結飲
食推陳致新除邪氣煉之如膏久服輕身
朴消氣味苦寒無毒主百病除寒熱邪氣逐六府積聚
結固留癖能化七十二種石煉餌服之輕身神仙
　覈曰時珍云消石丹爐家用制五金八石銀工用化
　金銀兵家用作烽燧火藥得火即焰起狐剛子鍊粉
　圎謂之北帝𤣥珠諸鹵地皆産河北慶陽及蜀中尤
　多秋冬間鹵地生白掃取煎煉而成多不潔以水煎
　化結於盆底者狀似朴消又名生消謂煉過生出之
　消也在上者或有鋒芒故消石亦有芒消牙消之名
　與朴消同稱而水火之性異也崔昉外丹云消石陰
　石也此非石類掃取鹵地白屑煎煉所成今呼焰消
　者是也
　時珍曰朴消有三品生西蜀者俗呼川消最勝生河
　東者俗呼鹽消次之生河青齊者俗呼土消又次之
　皆生斥鹵地刮掃煎汁經宿結成狀如鹽末猶多沙
　土猥雜其色黄赤别録云朴消黄者傷人赤者殺人
　須再以水煎化澄去滓脚入萊菔數枚同煑熟去萊
　菔傾入盆中經宿則結成白消如冰如蠟俗呼為盆
　消齊衛之消煉之底多上生細芒如峰别録所謂芒
　消者是也川晉之消煉之底少上生牙如圭角作六
　稜縱横玲瓏洞徹可愛嘉祐所謂馬牙消者是也狀
　如白石英又名英消二消之底通名朴消取芒消英
　消各同萊菔煎煉數次去鹹味即名甜消二消置之
　風日中吹去水氣則輕白如粉即名風化消取朴消
　芒消英消同甘艸煎煉更用鼎罐升煅即名𤣥明粉
　諸消總是一物但分精麤之異俗呼皮消者是也
　時珍云諸消自晉唐以來諸家都無定見不知消有
　水火二種形質雖同性氣迥别今以本經朴消消石
　為正别録芒消嘉祐馬牙消開寳生消俱係多出今
　並歸倂朴消水消也有二種煎煉結出之細消為芒
　消為牙消凝結盆底者為朴消消石火消也亦有二
　種煎煉結出之細芒亦名芒消牙消又名生消凝結
　盆底者為消石但二消初生鹵地時消石色白易煉
　朴消黄赤再三煎煉始成為異也
　雷公曰凡使消石先研如粉用雞腸菜柏子仁共二
　十五箇和作一處丸如小帝珠子大以瓷瓶子于五
　觔火中煅赤投消石四兩于瓶内遂投帝珠子入瓶
　自然伏火也凡使朴消多恐不潔再同萊菔煎煉一
　二次用
　　(諸家各立名相致朴消消石反混亂難别獨蘄陽/標朴消為水消消石為火消以二消為綱諸消為)
　　(目令後學一顧了/然功徳真無量矣)
　　(能合諸消歸水火二種識見甚真然切要在形質/雖同性氣迥别二義此所謂圓融不礙行布也如)
　　(乳中之酥酪醍醐是二是/二無差别而有差别也)
　先人云火消屬火大所攝凡身中無煖熱相者用之
　精良主治積熱在藏者盖藏屬身中之隂熱即隂火
　積有堅象所謂諸寒之而熱不去者須此消之以隂
　火遇水反熾用火逐之始滅却耳又云朴消主百病
　是有法寒熱邪氣是宗是能六府是所積聚六字是
　所之相能化下是引證唯此一消字用消積聚結固
　留癖而返病愈
　㕘曰朴消消石咸生鹵地假水火二大以為形質但
　勝劣有異故水火之用迥别楞嚴云火騰水降交發
　立堅濕為巨海乾為洲潬以是義故彼大海中火光
　嘗起彼洲潬中江河嘗注交妄發生遞相為種用是
　思維彼水消者火勢劣水故火體似藏而水用獨著
　彼火消者水劣火勢故水體似藏而火用獨著觀其
　主治則思過半矣有如反寒水之本得火熱之標積
　聚六府結固留癖而為百病之邪此親相四大之分
　反承器界疎相之水變遷暖熱交發立堅致令四大
　缺陷潤濕之水動摇之風偏歸暖熱之火堅固之地
　矣先須水消之水用對待其火熱從治其本寒轉以
　中藏之火體從治其火熱對待其本寒有如火熱為
　本藏隂為標標氣似隠本氣自盛積聚胃藏蓄結脹
　閉之邪此親相之分亦為疎相之火交發立堅致令
　四大反成缺陷者先須火消之火用對待其標隂從
　治其本熱此正發真歸元結固悉皆消隕所謂非從
　則弗逆非逆則弗從也顧水消功力致新推陳火消
　功力推陳致新三復斯言其義自見
　　(二消之分水火宛如太極之分兩儀而隂/中有陽陽中有陰此又坎離互根之妙)
　　(諦思消石為鹵地所生與海灘之鹽相似從無致/有變柔為剛故以名石如秋石之亦名石也雖分)
　　(水火二種而覈其根源止是一水其焰發熱騰亦/水中之火也水經註記某處水肥㸐可以燃燈又)
　　(即水具火不待煎凝矣惟為水中之火/故宜臟熱之隂火亦從治之一法也)
本經上品
禹餘糧氣味甘寒無毒主欬逆寒熱煩滿下赤白血閉
癥瘕火熱煉餌服之不飢輕身延年
　覈曰出東海池澤凡山島中池澤亦有之形如鵝鴨
　卵外有殻重叠中有黄色細末如蒲黄無沙者佳近
　年茅山池澤中者極精好狀如牛黄重重甲錯其佳
　處乃紫色靡靡如麪嚼之無復磣其生成之因已具
　太一餘糧條内修治細研水洮取汁澄之勿令有沙
　土可也
　叅曰績平水土有如神禹故曰禹然亦水土之精氣
　所鍾土劣水勢偏得水氣之專精煮也曰餘糧者煉
　餌服之不飢延年故也氣味甘寒對待火熱及水土
　濁邪聚為寒熱為欬逆為煩滿為赤白為血閉為癥
　瘕或腎形無堅固性致洪水汎濫者當捷如影響
　　(神農嘗百艸别五味五氣有毒無毒及方域形色/功能優劣以名藥物若禹餘糧績平水土詮名曰)
　　(禹抑逆知後世之有神禹乎余讀本經文似/出周人手筆况太一兩字又出自老氏口角)
本經上品
滑石氣味甘寒無毒主身熱洩澼女子乳難癃閉利小
便蕩胃中積聚寒熱益精氣久服輕身耐飢長年
　覈曰出赭陽山谷及太山始安之隂廣之桂林各邑
　及猺峒中皆出即古之始安也山東蓬萊縣桂府村
　所出者亦佳初取柔軟久漸堅强冰白如凝脂滑而
　且膩根即不灰木中有光明黄子即石腦芝也若理
　粗質硬色青有黑㸃者謂之斑石或烏色緑色黄色
　蒼色五色者皆可作器不堪入藥修治竹刀剖淨研
　極細用牡丹皮同煮一伏時去牡丹皮取出以東流
　水飛過數次晒乾用
　紹隆王先生云滑从水从骨故能散精於腎淫氣於
　骨以助髓液流通之用
　叅曰潔白如水體之澄湛性滑稟水用之動流氣寒
　具水化之捍格奇方之滑劑重劑也主身熱洩澼乳
　難癃閉蕩胃中積聚寒熱者滑可去着也益精氣輕
　身耐飢長年者重可去怯也先人評藥云助精運用
　益彼空大水流而不盈行險而不失其正者也
本經上品
白石英氣味甘㣲温無毒主消渴隂痿不足欬逆胸膈
間久寒益氣除風濕痺久服輕身長年
　覈曰出華隂山谷及太山今澤州虢州雒州亦有近
　取澤州者為勝大如指長二三寸六稜如削白澈有
　光長五六寸者彌佳黄端白稜者名黄石英赤端白
　稜者名赤石英青端赤稜者名青石英黑澤有光者
　名黑石英若細而長及大而不正與多瑕疵者都不
　堪用
　時珍云澤州有英雞嗜石英而性補五石英制汞死
　砒惡馬目毒公
　叅曰色相瑩如華萼故名石英以石質可入腎白色
　可入肺中含火氣可逐寒故主腎氣不周於胸而消
　渴天癸枯竭而隂痿不足肺不容平而欬逆上氣氣
　無帥制而痺閉不輸火失修容而胸膈久寒久服輕
　身長年寧靜所致耳
本經上品
五色石脂氣味並甘平無毒主黄疸洩痢腸澼濃血陰
蝕下血赤白邪氣癰腫疽痔惡瘡頭瘍疥瘙久服補髓
益氣肥健不飢輕身延年五色石脂各隨五色入五藏
　覈曰青色脂生南山或海涯白色脂生少室天婁山
　或太山黄色脂生嵩山色如㹠胸鴈雛黑色脂生雒
　西山空地赤色脂生少室或太山延州色如絳滑如
　脂皆揭兩石中取之以理細粘舌綴唇者為上修治
　研如粉新汲水飛過三度晒乾用畏黄芩大黄官桂
　先人云膏釋脂凝皆肌肉中液也肌肉有餘則其氣
　揚於外凝中大有不凝義世人止知固濟未盡石脂
　大體三復本經自見又云有土貫四旁義腎水得用
　義六府淨潔義心邪順去義
　叅曰石中之脂如骨中之髓故揭兩石中取之以粘
　綴唇舌者為上何也骨與肌肉原相連屬而骨中之
　髓假水穀之精凝聚所成從土發源填滿骨空自外
　而内者也自外而内更復自内而外如骨髓滿溢散
　精於腎淫氣於骨散精於肝淫氣於筋散精於脾淫
　氣於肉散精於心淫氣於脉散精於肺淫氣於皮毛
　皮毛血脉肌肉筋骨五藏之所合也悉從精髓陶鑄
　成形故五脂先歸於髓游溢精氣轉輸各藏是以本
　經别録補髓為宗乃若黄疸腸癖癰腫瘡瘍種種病
　證悉屬水液血氣混濁不清石脂能使精氣游溢去
　滓純髓諸疾潛消矣
本經上品
逺志氣味苦温無毒主欬逆傷中補不足除邪氣利九
竅益智慧耳目聰明不忘强志倍力久服輕身不老
　覈曰出泰山及寃句川谷寃句屬兖州濟隂郡今從
　彭城北蘭陵來河陜雒西州郡亦有之有大葉小葉
　二種俱三月開花四月采根大者葉大花紅根亦肥
　大小者葉小花白苗似麻黄而青葉似大青而小根
　形如蒿而黄色苗即小草也修治去心否則令人煩
　悶乃用甘草湯浸一宿暴乾或焙乾得茯苓冬葵龍
　骨良畏珍珠藜蘆蜚蠊齊蛤
　紹隆王先生云氣味芳烈陽艸也菖蒲之流乎入手
　少隂經葢心為君主之官神明出焉天君既定五官
　自明百體從令矣
　先人云識深志逺出處咸宜苗短根長司腎之物
　叅曰志意也心之所之心之所嚮也藏於腎而用於
　心故處則為意出則為志也意居六根之六志居五
　神之五可謂逺也已矣維爾之逺乃可禆神明之欲
　動欲流圓通無礙令根身聰慧輕安也如是則何有
　於器界六淫潜入根身之中而為填塞奔逆者哉
本經上品
蒲黄氣味甘平無毒主心腹膀胱寒熱利小便止血消
瘀血久服益氣力輕身延年神仙
　覈曰香蒲蒲黄苗也處處有之秦州者良叢生水際
　似莞而褊有脊而柔春生嫰葉出水時紅白茸茸然
　取中心入地白蒻生啖甘脆瀹以作酢一宿可食亦
　可􁲰可蒸及晒乾磨粉作餅周禮謂之蒲爼詩云其
　蔌伊何惟笋及蒲是矣至夏後則莖抽葉中花抱莖
　端如武士捧杵謂之蒲槌即蒲萼也黄即花上粉屑
　細黄如金開時便取蜜搜作果食之大美七八月摘
　葉柔滑而温可以為席故禮男執蒲璧言有安人之
　道也凡使勿用松黄及黄蒿二件全似蒲黄只是味
　跙及吐人真蒲黄須隔三重紙焙令黄色蒸半日却
　再焙乾
　叅曰蒲水草黄其夏火之華英也凡草木綻萼吐英
　與夫榮實蒂落莫不具春升夏出秋降冬藏之象至
　黄布花心此又夏出吐英之榮極時也苐蒲黄四布
　花上若黄金經久不變是知蒲性精專在黄而以巨
　陽為用寒水為體合入太陽誠太陽氣分血分藥也
　故太陽是動則病寒熱小便不利其所生則病衂血
　血瘀咸可療之客曰水艸紅白夏華抱莖具心腎義
　亦可入心之腎入腎之心藥矣頤曰手足太陽少隂
　為府藏表裏上下中見入手太陽兼中藏之手少隂
　入足太陽兼中藏之足少隂所謂標之上氣之化氣
　之下中之見也此蒲黄互府藏表裏上下之中見是
　以心腎咸闗與水火既濟心腎交互者不同例耳客
　曰既入心腎亦可交互頤曰交互便非開闔合象中
　樞蒲黄四布花上唯標巨陽之開方顯在中之見此
　以府經之氣涉藏經之化非府經之形合藏經之神
　㕘五運之相襲六氣之對待以及標本病傳比量推
　度則得之矣
　　(百花有黄花謝黄滅以非專精於黄也蒲黄黄/金不變固屬專精亦具夏火長夏土秋金三義)
　　(巨陽太陽也太陽之上寒氣主之中見少隂太陽/所謂標寒氣所謂本少隂所謂中也本自水中艸)
　　(標著在夏火吐英榮極時/故專走太陽兼乎中見)
本經上品
澤㵼氣味甘寒無毒主風寒濕痺乳難消水養五藏益
氣力肥健久服耳目聰明不飢延年輕身面生光能行
水上
　覈曰出汝南池澤今汝南不復采以涇州華山者為
　善河陜江淮八閩亦有之春生苗叢生淺水中葉狹
　長似牛舌獨莖直上五月采葉秋時白花作叢似穀
　精艸秋末采根形大而圎尾間必有兩岐者為好九
　月采實俱隂乾修治不計多少剉極細酒浸一宿取
　出暴乾畏海蛤文蛤
　先人題藥序云壬寅春受仁和劉侯㫖集本艸約言
　一夕解衣欲寢偶拈澤㵼讀之以其利水道也又能
　止寒精之自出以其明目也又能使人目盲以其催
　産難也又能種人子息遂發疑立久漏或再下觸發
　行水二字貫其文似覺釋然越三歲以此法解本艸
　示禹航沈生彼若以為未盡然也遂動疑再讀得比
　類法如甘草色味性情有土之徳能生萬物而為萬
　物所歸辛亥冬日中見茶氣上升有細細㸃子手挹
　攬生潤始解澤㵼命名之義迄今望壬寅已十七年
　矣尚未盡了其大義可見余之遲鈍嬾惰寧不自生
　愧怍哉有人以新刻本艸見遺讀之不無憾然遂温
　習綱目後題數言以自記義出偶中若泣若歌余小
　子敢云著述乎後之哲人莫踵予之流弊内無真見
　而外發狂言破裂當世之規矩凖繩也倘有有志之
　人旁聞不甘遂深究本經徧攻諸性融化世間文句
　提其精㣲而印正之示一艸一木宛然若指諸掌不
　是空言實實見之行事以濟疲癃夭札可開天下後
　世人眼目此真吾師也敢不甘拜下風脱或未然還
　須珍重時己未浴佛日記於芷園懴室
　叅曰世知火與元氣不兩立不知水亦與元氣不兩
　立何也停則為水散則為氣如水上升為雲雲下降
　為雨而宣發上升者火力使然故知氣即體水即相
　火即用用不離體體不離相離則不祥莫大焉澤㵼
　功力體用俱備故益氣之力能行水上以面生光為
　外徵耳如是則五藏安和聽視澄澈痺通乳易肥健
　水消輕身延年矣設無水相徒行體用便目盲水涸
　為禍不淺
　　(古人言火與元氣不兩立即舉一隅/轉水亦與元氣不兩立即三隅反)
本經上品
茵蔯蒿氣味苦平無毒主風濕寒熱邪氣熱結黄疸久
服輕身益氣耐老面白悦長年白兔食之仙
　覈曰生太山及丘陵坡岸上所在亦有不及太山者
　佳春生苗似蓬蒿而葉𦂳細九月作花結實與菴䕡
　花實相似亦有無花無實者秋後莖枯經冬不死至
　春舊苗復生修治用葉有八角者隂乾去根細剉勿
　令犯火伏硇砂
　先人云諸邪成熱入中為疸必從腠理脉絡而内薄
　之蔯絲如腠如理如麻如絡芬芳疎利味苦健行則
　入者出結者散矣又云誠山厨之清供脾土之生陽
　者也
　叅曰甲子季春經山隂道中逺矚籬落間宛若緑氣
　蒸出就之叢生似藻纎柔青整訊之土人即茵蔯蒿
　也始釋焄蒿悽愴沐醯青蔯之絲之義藏器謂其因
　舊苗而發因名茵蔯内經云春三月此謂發陳大相
　脗合故因者仍也托也陳者故也有也木徳之始也
　言仍托故有以宣木徳之始雖與蘩蕭蔚莪至秋老
　成同為蒿屬不若此芳香宣發之能因陳致新耳寒
　熱邪氣交結於中不能宣發則鬱黴成黄此陳也茵
　蔯宣發發陳外入之邪外出陳去而新生矣輕身面
　悦白者久服則新新非故益氣者即益新新宣發之
　氣耳
本經上品
巴㦸天氣味辛甘㣲温無毒主大風邪氣隂痿不起强
筋骨安五藏補中増志益氣
　覈曰出蜀中今江淮河東州郡亦有不若蜀中者佳
　多生山林内葉似茗經冬不枯又似麥門冬葉而厚
　大秋深結實根如連珠宿根青色嫰根紫白以連珠
　多肉者為勝土人采根同黒豆煮紫殊失氣味一種
　山葎根極相似但色白土人以醋煮之雜巴㦸内莫
　能辨識但擊破之紫而鮮潔者偽也紫而青白兼糝
　粉色其理小暗者真也修治同枸杞子湯浸一宿漉
　出再用酒浸一伏時更拌菊花熬令焦黄去菊以布
　拭乾用
　先人云艸木至冬莫不隨天地氣化而藏獨此不凋
　與天相㦸當為冬腎之生物也其精志與骨咸腎所
　司欲其生發者仗此大有所裨
　叅曰深秋結實經冬不凋反地之陽殺隂藏得天之
　陽生隂長可判屬肝而以㦸以辛又可判屬肺矣誠
　肺肝秉制為用之用藥也故主天有八風不從鄉來
　者之外所因與經有五風觸五藏之内所因或肝失
　用而隂痿不起或形失生而筋骨不强或志從隂藏
　而頽或氣從陽殺而損靡不因風入中虚㦸以擊之
　雷公法秉制之宜閲杞菊生成斯義自見
　　(不曰巴㦸地而曰巴㦸天雖似弄巧實出至理如/是乃可合天有八風經有五風御五位觸五藏也)
本經上品
續斷氣味苦㣲温無毒主傷寒補不足金瘡癰傷折跌
續筋骨婦人乳難久服益氣力
　覈曰川蜀江南皆有出川蜀者最良蘇恭曰所在山
　谷有之俗用方莖葉似苧根似大薊色黄白者蘇頌
　曰三月生苗幹有四稜葉似苧兩兩對生四月開花
　紅白色似益母花根如大薊赤黄色范汪方云即是
　馬薊與小薊葉相似但小於小薊葉又似旁翁菜而
　小厚兩邊有刺刺人花紫色時珍曰續斷其説不一
　别録復出大小薊但自漢以來皆以大薊為續斷相
　承久矣二蘇與梧君相符當以為正今人以紫色而
　瘦折之有烟塵起者為良無者即南續斷有者即川
　續斷也藥録云樂延蔓葉細莖如荏根本黄白有汁
　今用莖葉節節斷皮黄皺如雞脚者斆曰采得其根
　横切剉之去向裏硬筋酒浸一伏時焙乾用又云艸
　茆根真似續斷誤服令人筋軟
　先人云繼絶開心維榮是賴雖鮮乾少異而根華實
　同
　叅曰斷者續之因名續斷故枝莖根節宛如經脈骨
　節也是主續筋骨連肉理貫經脉利乳難補不足益
　氣力續之功用大矣哉
　　(此以功用詮名合大小薊/紅蘭花洎夫藍義意始備)
本經上品
車前子氣味甘寒無毒主氣癃利水道小便除濕痺久
服輕身不老
　覈曰出真定平澤丘陵阪道中今江湖淮甸近汴北
　地處處有之詩疏云車前好生道旁及牛馬足跡中
　韓詩外傳云直曰車前瞿曰芣苡瞿乃生於兩旁者
　春初生苗緑葉布地如匙面累年者長尺許中抽數
　莖作穗如鼠尾花極細宻色青㣲赤實如葶藶色正
　黑五六月采苗七八月采實圃人或種之蜀中尤尚
　也修治淘洗去泥沙晒乾用入湯液宜炒過入丸散
　宜酒浸一宿蒸熟搗爛作餅晒乾焙研常山為之使
　先人題藥云車前好生道旁及牛馬足跡中古人以
　敝車作薪謂之勞薪道路之土得不謂之勞土乎以
　勞所生之物喜通行而好動作者故治濕土之化致
　傷水大之用為氣癃為水道停止者莫不精良一云
　雷之精服之神化雷震木也前隂亦屬肝木疎泄二
　便須氣化以出形化反不易之乎且車前而前孰不
　開讓疎泄之義顯然無子者子路不疎泄也其間必
　有隠曲車前開道病去而路通矣婦人樂有子薄言
　采之良有以也
　叅曰引重致逺曰車不行而進曰前春生苗葉翠碧
　可觀行肝之用肝之氣分藥也癃則肝氣疲罷致水
　道小便失於轉輸遂成濕痺矣車前當道則前隂疎
　泄更主淚出之從流而上與淋瀝之從流而下者各
　返於所當止也利而不洩故益精用壯氣化但氣味
　甘寒須以辛佐不可獨往耳
　　(肝主疎泄二便故云癃則肝氣疲罷能使逆流而/上者順流而下順流而下者遡流而上不但作車)
　　(又堪/作楫)
本經上品
大棗氣味甘平無毒主心腹邪氣安中養脾氣平胃氣
通九竅助十二經補少氣少津液身中不足大驚四肢
重和百藥久服輕身延年葉覆麻黄能令出汗
　覈曰近北州郡皆出青州者特佳木心絳赤枝間有
　刺四月生小葉尖澤五月開小花青白作蘭香七八
　月果熟南北皆有不及青州者肉厚多脂種類甚多
　如御棗水菱棗味雖美不堪入藥有齒疾疳病及蟲
　䘌人不宜啖小兒尤不宜食與葱同食令五藏不和
　與魚同食令腰腹痛多啖令齒黄生䘌嵇康有云齒
　處晉而黄是矣
　紹隆王先生云味甘氣温而性平中不足者以温充
　之形不足者以甘輔之後天生氣藉此盈溢於内外
　矣
　叅曰甘平多肉為脾之果從兩束以束脾與胃之陽
　氣腐化水穀設散漫不羈便無醖釀宣布之力唯其
　束束方能數數腐化耳其心赤故主邪氣之在心腹
　以致中宫不安中安則養脾和胃矣十二經絡莫不
　資始於脾脾屬太隂太隂開故開通九竅而助十二
　經脉也補少氣者補中氣之少補津液者津液咸從
　脾運脾强則津液足身中有餘若中氣上逆成大驚
　者亦得仗庇旋歸本位脾主四肢虚則四肢重强則
　四肢輕和百藥者甘平無毒赤心之投也脾資後天
　故輕身延年脾虚當服實則不任用之葉覆麻黄則
　揚液成汗以能宣通津液假麻黄張大之力耳
　　(合麥門冬參看則知資始資生兩有異同處更合/龜鹿蚱蟬白殭蠶狗脊萆薢而推廣之其法不可)
　　(勝用/矣)
　　(唯其束束則不散漫不羈矣唯其/不散漫不羈乃得赤心之投矣)
　　(爾雅註云有壺棗壺猶匏也自大而鋭上者是也/有細腰者為轆轤棗其實小而圎紫黒色者為羊)
　　(棗/)
　　(潘岳賦云棗下/纂纂朱實離離)
　　(清異録云百/益一損者棗)
　　(漢武内傳云老子西游省太真/王母共食玉門之棗其實如瓶)
　　(爾雅翼云棗者束木棗束相重棘束相連又云大/而鋭上曰壺細腰曰邊白熟曰櫅樹小實酢曰膩)
　　(實小而圎紫黒曰遵大如雞卵曰洗苦味曰蹶泄/不著子曰晢味短苦曰還味棗有十一名郭氏得)
　　(九焉後世有紫棗𤣥棗西王母棗東海蒸棗洛陽/夏内與夫雞心牛頭羊矢獼猴其名不可勝載)
　　(古者八月剥棗大戴禮云剥者取也其/修治則曰新之疐之以為饋食之籩)
本經上品
女貞實氣味苦平無毒主補中安五藏養精神除百病
久服肥健輕身不老
　覈曰出武陵山谷諸處時有木肌白膩葉厚而柔長
　者約四五寸碧緑色面深背淡花極繁冗結子纍纍
　滿樹而色褐即蠟樹也立夏前後取蠟蟲種子裹置
　枝上半月後其蟲化出延縁枝上造成白蠟民間大
　獲其利亦名冬青負霜葱翠振柯凌風故也雖與冬
　青同名其種實異冬青即凍青葉㣲圎子紅色蟲不
　造蠟為别也世俗盡用冬青實女貞實不復識二物
　功用迥别采擇者不可不辨
　先人云凌冬負霜子繁肌膩蟲食化蠟堅白脂潤何
　精如之故主補中肥健不老又云凌冬之資不老之
　藥形生本缺金水之精者需此貞實堅固其形然餌
　服者亦須如女之貞久而不變乃獲其益
　叅曰不曰士貞而曰女貞謂主居中之藏隂故也則
　凡藏室萎頓以及精神䰟魄意志離敗而為百病者
　靡不相宜故久服則散精於肝而淫氣於百骸肥健
　輕身不老其外徵也
　　(女貞之主居中藏隂宛若貞女之司中饋也故清/士斂其質貞女慕其名淫散字義合石斛石脂叅)
　　(看始/得)
本經上品
辛夷氣味辛温無毒主五藏身體寒熱風頭腦痛面䵟
久服下氣輕身明目增年耐老
　覈曰所在有之樹髙三四丈枝條繁茂正二月開花
　花出枝頭有紫白二色花落乃生葉葉間隨含花茁
　經夏歴冬其茁漸大長半寸而尖鋭茁外有苞重重
　有青黄茸毛順鋪長半分許如有毛小桃開時脫苞
　花似蓮花大如小盞作蓮蘭花香白花者呼為玉蘭
　更有千瓣者以紫花之萼為貴年淺者有花無子經
　三四十年者方結實也修治拭淨萼上赤毛用芭蕉
　水浸一宿更以漿水煮之從巳至未取出焙乾若治
　眼目中患即一時去皮用向裏實者芎藭為之使惡
　五色石脂畏菖蒲蒲黄黄連石膏黄環
　先人云植樹四十年方實孕萼歴三季始開結子閲
　九月可采醖藉濡遲不似辛散之物大有和平之象
　又云辛夷合宜用實苐人心不能待其成耳苞萼雖
　可用恐力不及實之全體專精也又云徧歴四時之
　氣故形藏咸宜舉寒與熱四氣在其中矣有春氣在
　頭象風木主色象顧增耐兩字則得之矣
　叅曰艸木花葉俱有外苞萼拆解孚各有同異唯辛
　夷萼茁顯著特甚葢徧四氣故曰辛辛新也五行均
　等故曰夷夷平也是以藏形咸輔而辛平木用故主
　風頭腦痛面䵟氣上也久服輕身明目增年耐老者
　奠安形藏澄徹竅穴之功耳
　　(生人有胞凡胎生俱有胞濕生化生或胞或殻或/合感或離應卵生唯殻至于艸木果實有莩人或)
　　(習聞若艸木孕萼作葉亦具外苞從來未曾話破/孟夫子所謂明足以察秋毫不足以見輿薪者皆)
　　(如此/類)
本經上品
松脂氣味苦甘温無毒主癰疽惡瘡頭瘍白秃疥瘙風
氣安五藏除熱久服輕身不老延年
　覈曰出太山山谷處處亦有今以塞上衡山者為良
　其樹修聳多節其皮麤厚有鱗其葉凌冬不凋二三
　月抽蕤長三五寸謂之松黄放花結實狀如荔枝疊
　成鱗砌秋老則子長鱗裂隨風飛散着土便生其脂
　通明宛如熏陸香以松皮内自然凝聚及流結根底
　不見日月者為第一鑿取者次之煮成者不堪用宜
　六月采修治用一大釡釡中置水釡上置甑甑中用
　白茅藉甑底更置黄沙於茅上厚寸許然後布脂炊
　以桑薪湯減頻加熱水俟脂盡入釡中乃出之投於
　冷水既凝又蒸凡三度則色白如玉入鉢徐研鉢底
　置水方易細陶貞白云采鍊松脂法並在服食方中
　以桑灰汁或酒煮軟挼納寒水中數十過白滑則可
　用震亨云松脂屬陽金伏汞制砂粉銀可作匱也
　㕘曰松有脂如人有血血餘則髮華不槁脂餘則葉
　華不凋松針上指宛如鬚髮心之血分藥也癰疽惡
　瘡頭瘍白秃疥瘙風氣此血中眚因于血液枯涸致
　火氣流亢侵淫膚肉耳松脂隂潤麗澤澤其枯潤其
　涸拾其遺補其闕也雖入血分其性情形色叅合五
　行色黄可入脾堅凝可入肺長生可入肝不凋可入
　腎味苦氣温可入心五行周備故安五藏若苦能除
　熱假隂潤麗澤之質耳
　　(百木夭其氣與液僅自周其急也松木壽豈其自/周其氣之餘為苓其液之餘為脂為珀咸成不朽)
本經上品
槐實氣味苦平無毒主五内邪氣熱止涎唾補絶傷五
痔火瘡婦人乳瘕子藏急痛
　覈曰生河南平澤近道亦有小枝攫拏垂布如葢其
　葉青緑而細葉大而黑者名櫰槐葉晝合夜開者名
　守宫槐葉之初生季春五日而兔目浹旬而鼠耳更
　旬而始規再旬而葉成四五月開赭黄花六七月結
　黑褐實作莢如連珠奇數者為貴花未開時狀如粟
　粒采取煎汁染黄色甚鮮美修治用銅鎚搥破烏牛
　乳浸一宿蒸一伏時晒乾収用
　先人云槐實一名守宫晝合夜開是得氣於隂槐字
　從鬼鬼為隂之靈冬鑚其火冬亦時之隂故入五藏
　入血分入隠僻之地有取北面不見日枝及三更仰
　卧咀嚼者真得其竅若氣得出而不得入隂能闔不
　能開舎此無繇矣
　叅曰冬取槐檀之火槐當入腎宜乎偏向於右右為
　命門火藏故也淮南子云老槐生火誠極隂生陽之
　象爾亦可入肝槐性暢茂葉尤可玩嘗有香氣宛爇
　松風是得木體之柔誠腎肝之用莊周云水中有火
　乃焚大槐故從治壯火之侵淫膚肉五内之真火息
　而邪火熾釋木云槐葉晝聶夜炕故從治太隂開折
　之不能從闔而涎唾妄泄厥隂闔折之不能轉開而
　乳瘕急痛及風鬱於中而蟲蝕成痔也則凡能開不
　能闔能闔不能開者莫不迎刃而解設或差池未有
　不反實其實虛其虚者矣
本經上品
蔓荆實氣味苦㣲寒無毒主筋骨間寒熱濕痺拘攣明
目堅齒利九竅去白蟲久服輕身耐老小荆實亦等
　覈曰出汴京秦隴明越諸處生水濵苗莖蔓延髙丈
　許莖中心方對節生枝枝小弱如蔓春時舊枝作小
　葉如小楝五月葉成如杏葉六月作穗便出青萼將
　開則黄開時花色紅白九月結實黑斑大如梧子極
　輕虚實上近蒂處有白膜葢子冬則葉凋莖則耐寒
　次年再發修治去蒂子下白膜一重酒潤一伏時蒸
　之從巳至未晒乾収用惡烏頭石膏
　繆仲淳先生云邪去則九竅通明痺散則光澤脂緻
　㕘曰垂布如蔓故名蔓柔枝耐寒故名荆主筋骨寒
　熱濕痺拘攣柔筋堅齒耐老輕身者象形取治法為
　劑中之輕劑通劑也顧實體輕揚而炎上作苦故利
　九竅去白蟲者秉風木宣和之用耳先人博議云具
　筋骨闗機之象耐字義深大有容焉徳備淳化故列
　上品用合敷和之紀者無出其右矣
本經上品
小荆實氣味苦温無毒主骨間寒熱通利胃氣止欬逆
下氣
　覈曰出北方今處處有之即黄荆實牡荆實也一名
　楚多生山野不經樵採者樹大如盌莖多不圎或扁
　或異或似竹節其木心方其枝對生而不作蔓一枝
　五葉或七葉葉如榆葉略長而尖邊有鋸齒五月梢
　間作花如穗紅紫色花多子粗歴歴疎生結實如胡
　荽子正圎色褐外有白膜裹之具青赤兩種青者為
　荆赤者為楛嫰苗可作莒􁁉古者婦女為釵即此荆
　也古者刑杖以荆亦此荆也春秋運斗樞云玉衡星
　散而為荆凡修治法同蔓荆防已為之使畏石膏得
　柏實青箱术同療風疾
　叅曰實小於蔓故名小其木心方故名荆不為蔓生
　一名牡子叢而疎一名楚運斗樞云玉衡星散而為
　荆故主機迴不轉偏成骨間寒熱之冬入欬逆下氣
　之秋降仰協玉衡機轉不迴矣通利胃氣者滋後天
　以副先天功勝于蔓毋以大小忽諸
　　(蔓荆柔枝耐寒曰荆小荆其木心方曰荆然小荆/枝亦柔勁蔓荆木亦心方故小荆亦筋骨受之蔓)
　　(荆亦屬玉/衡星散)
本經上品
龜甲氣味酸平無毒主漏下赤白破癥瘕痎瘧五痔隂
蝕濕痺四肢重弱小兒顖不合久服輕身不飢
　覈曰生南海池澤及江湖近取江州湖州交州者骨
　白肉厚其色分明供卜入藥最良論衡云春啟冬蟄
　食於清而遊於濁者龜也尚書中候云堯沉璧于雒
　𤣥龜負書而出背有赤文緑字史記云禹治水時神
　龜負書出于雒其數皆九是作九疇述異記云堯時
　越裳獻千歲龜背有科斗文紀開闢以來事帝録之
　曰龜厯廣雅云王者不偏黨尊耆老則𤣥龜出白虎
　通云龜者天地間壽考物也故問之龜象也爾雅翼
　云甲蟲三百六十神龜為之長廣雅云神龜者𤣥文
　五色神靈之精也說苑云靈龜千二百歲文五色似
　金似玉背隂象陽上隆象天下平象地槃衍象山四
　足轉運應四時文著象二十八宿蛇頭龍翅左精象
　日右精象月博議云廣肩巨腰内肉外骨雌雄尾交
　卵生而思抱乘雅云轉旋任脉呼吸以耳或云腸屬
　於首者謬矣爾雅翼云千歲之化下氣上通長尺二
　寸浮於蓮葉之上或藏於叢蓍之下可卜天地之終
　始能知存亡吉凶之變寧則申申如也動則著矣漢
　書云元龜距形一尺二寸直一千一百六十為尺貝
　十朋公龜九寸以上直五百為壯貝十朋侯龜七寸
　以上直三百為公貝十朋子龜五寸以上直百為小
　貝十朋是為寳四品周易或益之十朋之龜葢龜者
　決疑之物或益而得十朋之龜則盡天人之助也類
　攷云蔡國君之守龜蔡氏因以為名長尺有二寸漢
　書云諸侯以龜為寳家不藏龜三正記云天子龜長
　一尺二寸諸侯一尺大夫八寸士六寸龜隂故數偶
　也隂之老也龜以火灼之何以陽動隂也周禮云龜
　人掌六龜之屬各有名物天龜曰靈屬地龜曰繹屬
　東龜曰果屬西龜曰靁屬南龜曰獵屬北龜曰若屬
　各以其方之色與其體辨之凡取龜用秋時攻龜用
　春時各以其物入於龜室上春釁龜華人掌燋契以
　待卜事龜筴𫝊云龜一曰北斗二曰南辰三曰五星
　四曰八風五曰二十八宿六曰日月七曰九州八曰
　玉龜凡八名龜龜圖各有文於腹下此龜不必滿尺
　二寸得長七八寸亦可寳矣又曰龜有五色以時用
　之青靈之龜春宜用西坐而東向赤靈之龜夏宜用
　北坐而南向白靈之龜秋宜用東坐而西向𤣥靈之
　龜冬宜用南坐而北向黄靈之龜四時之季用坐中
　央而隨時向龜書云春占後右寅卯木兆也夏占前
　右巳午火兆也秋占前左申酉金兆也冬占後左亥
　子水兆也乘雅云天子占鼎耳曰土兆遵帝域也諸
　侯占輔弼曰木兆人生於寅也卜歲時占天垣亦曰
　木兆帝出乎震也各有定穴毋踰位次然後觀象察
　變數往知來順竅穴之骨理而著文者曰食墨逆竅
　穴之骨理而著文者曰危墨五兆雨霽蒙繹克而貞
　悔於斯見矣更叅方隅之五鄉定位之生制六神主
　客之加臨三重形體之常變左右輕重之權衡主事
　本源之宜忌更辨色聽聲必齋必敬庶幾乎吉㓙可
　判克應可憑也或云龜聞鐵聲則伏老桑煮之易爛
　蘇頌云頭方脚短殻圎版白者陽龜也頭尖脚長殻
　長版黄者隂龜也隂人用陽陽人用隂經云龜甲勿
　令中濕陶言厴可供卜殻可入藥古者上下甲皆用
　之日華僅用龜版後世遂主之時珍云按陶氏用生
　龜炙取日華用灼多者皆以其有生氣神靈也曰敗
　者謂鑚灼陳久如敗也呉氏反用自死枯敗之版復
　謂灼者失性謬甚矣修治須用神龜神龜版當心前
　一處四方透明如琥珀色者最佳鋸去四邊石上磨
　淨灰火炮過塗酥炙黄用亦有酒炙醋炙猪脂炙及
　炮灰用者各有所宜惡沙參蜚亷畏胊胋瘦銀
　叅曰龜運任脉而脉通於首非腸也㑹督脉於巔交
　督脉於尾閭耳如鹿㑹任脉於尾閭交任脉於巔耳
　故以督會任者陽外而隂内以任會督者陽内而隂
　外信夫龜形象離而神在坎也漏下癥瘕五痔隂蝕
　任之為病也即坎失剛中用離失虚中體耳痎瘧則
　經脉縱横致任督不能維持於經脉濕痺四肢重弱
　則經脉緩解致經脉不能依循於任督小兒顖不合
　此任不會督於巔龜蓋以骨為表顖合固宜
本經上品
牡蠣氣味鹹寒無毒主傷寒寒熱温瘧洒洒驚恚怒氣
除拘緩鼠瘻女子帶下赤白久服强骨節殺邪鬼延年
　覈曰出東海池澤及南海廣閩永嘉海旁皆有之初
　生時假水沫傍石向日者漸結成形大如拳石四面
　漸長至數丈或數十丈磈礧如房房多左顧嶄巖如
　山連絡不動房中有肉大者如馬蹄小者如指面名
　曰蠣黄潮來房開潮去房闔闔時納小蟲以充腹一
　種形圎如龜殻大小皆夾砂石丈夫服之令無髭也
　修治每用左顧者二十四枚以東流水一斗入鹽二
　兩煮一伏時再入火中煅赤研粉以琥珀吸引隨手
　便起
　先人云牡礪單生無偶而左顧者當屬一陽故本經
　所主皆少陽所生病也然須水飲之因成堅固之象
　者始相合也又評藥云假無成有泡幻立堅水中之
　金闗津之鍵
　叅曰此濕生也濕以合感斂水之融攝山之結合感
　成形者也但磈礧連絡堅固不遷宛若山水之附贅
　懸瘤耳其啟閉候潮誠應開闔之闗鍵隂陽之樞紐
　者故名牡牡者門牡也蠣者金堅之用也味鹹氣寒
　體於水而用於水不離水相故爾傷寒傷熱者一陽
　樞象之是動温瘧洒洒者一陽樞象之所生驚恚怒
　氣者一陽上逆之從開帶下赤白者一陽下逆之不
　闔拘緩鼠瘻者一陽之不能從開從闔也所謂門牡
　自亡則開闔不得久服强骨節者假水融結儼如人
　骨象形巽入骨氣以精殺邪鬼者奇生無偶玉衡左
　旋生陽偏勝隂屈自斂延年者澒留成丹餌之則仙
　水凝為質自可延年
　　(有言百歲鵰所化則亦化生矣然百歲鵰不易得/何牡礪之多也如雀之為蛤特一端之變現非常)
　　(也/)
　　(牡有因無牝而名者有因不生子蔓而名者有生/子而根乃生苗而名者此屬濕生亦屬化生即謂)
　　(無雄亦可段成式以牡丹駁之又謂無目更何顧/盼不知情意之所向即為顧豈必定以目眎此皆)
　　(拘執不圎通不可/以格物論古者)
　　(天道左旋蠣房左顧揆度奇/衡道在於一樞機之象乎)
　　(所主諸疾咸屬去來不定葢去來不定正從開從/闔之樞象也不獨入少陽亦入少隂矣故内經鼠)
　　(瘻淡隂痎瘧淋露之疾皆名曰寒熱病則本經/寒熱兩字當貫通章樞機之義昭然可見矣)
本經上品
麝臍香氣味辛温無毒主辟惡氣殺鬼精物去三蟲蠱
毒温瘧驚癎久服除邪不夣寤魘寐
　覈曰麝字書謂之􁀙釋獸謂之麝父多出陜西河東
　益州秦州文州諸處諸蠻夷中尤多也形似麞麋而
　小色黑褐嘗食柏葉夏月多噉蛇䖝至冬香滿入春
　滿甚便自剔去香生隂莖前皮内别有膜袋盛之性
　多忌所遺糞常就一處雖逺逐食必還走之不敢遺
　迹他所慮為人獲人反以是求得必掩羣而獲之此
　當是疑忌之義也釋獸云虎豹之文來田貍麝之香
　來射則其皮與臍之為累也吳筠𤣥猿賦以為麝懐
　香而賈害祖伐巧而招射謂是也凡用須辨真偽生
　香心結雖不易得但取香臍中之當門子撚之如血
　線搨之如桃花瓣臊甚者始真縱膜囊完固尤多偽
　造分三種第一名生香即自剔出之遺香也但不易
　得香聚之處草木不生帶過園林𤓰果不實是其驗
　也其次名臍香即捕得殺取者其三名心結香即麝
　遇犬獸捕逐驚畏失心狂走墜死者人得之破心見
　血流出脾上作乾血塊者不堪入藥又有一種名水
　麝者臍中惟水即以其水滴一㸃於斗水中用洒衣
　服經年香氣不散性惟愛臍為人所逐即投巖舉爪
　剔裂其香就縶而死猶拱四足保其臍也唐天寳初
　養於囿中以麝為獸之香者故物之香比之有麝香
　鳥麝香木又有靈猫似麝生南海山谷如猫身亦曰
　鈴貍異物志云靈貍其氣如麝其毛可以為筆鄭䖍
　云麝毛筆一管直行寫書四十張貍毛筆一管界行
　寫書八百張為貴也修治向日開之但㣲研不必苦
　細耳如欲細甚入醇酒少許不損香氣
　繆仲淳先生云邪氣着人則淹伏不起其香芳烈走
　竄借其氣以達病所闗機竅穴莫不開通
　先人云射有丹機生物皆殺臍為身蒂形藏都通
　叅曰射主中的的即中黄香結於斯當入脾藏中黄
　正脾主之宫位耳氣味辛温性專宣發一派生陽全
　得甲力脾之用藥也故辟惡氣殺鬼精物去三虫蠱
　毒夣寤魘寐若開通竅穴透達肌骨以中黄建立則
　八極洞徹但發露殆盡僅可施諸脾土之陽不可投
　諸敦厚寧謐者耳
　
　
　本草乘雅半偈卷二
欽定四庫全書
　本草乗雅半偈卷三
　　　　　　　　　　　　明　盧之頤　撰
　　本經上品五
　　　桑根白皮　　　　　　橘(柚同/)
　　　杜仲　　　　　　　　酸棗仁
　　　决明子　　　　　　　蒺䔧子
　　　五味子　　　　　　　芡實
　　　大麻仁　　　　　　　獨活(羌活同/)
　　　天門冬　　　　　　　菴䕡子
　　　茺蔚實　　　　　　　蛇床子
　　　丹參　　　　　　　　細辛
　　　白膠(鹿茸附/)
　　本經上品六
　　　蘭草　　　　　　　　薏苡仁
　　　地膚子　　　　　　　藍實
　　　木香　　　　　　　　王不留行
　　　黃連　　　　　　　　葵子
　　　龍膽　　　　　　　　景天
　　　卷栢　　　　　　　　乾漆
　　　紫石英　　　　　　　礬石
　　　空青　　　　　　　　曾青
　　　阿膠　　　　　　　　蜜蠟
　　　桑螵蛸
本經上品
桑根白皮氣味甚寒無毒主傷中五勞六極羸瘦崩中
絶脉補虛益氣除寒熱出汗
　覈曰所在有之花椹枝皮功無差等葉頻摘頻發枝
　頻剪頻生雖去枝純幹幹尤生枝葉充蠶食材多適
　用全體專精灌木易生之上品也爾雅云桑辨自葚
　者梔又云女桑桋桑檿桑山桑郭璞注云辨半也葚
　與椹同半有椹半無椹曰梔幹小條長曰女葉細岐
　鋭皮理粗戾曰桋檿桑絲中琹瑟山桑似桑材中弓
　弩皆材之美者他木鮮及之矣李時珍云桑有數種
　檿條而分者椹少葉繁白桑葉大而厚山桑葉尖而
　長雞桑葉花而薄子桑先椹而後葉望海桑髙數丈
　枝幹茂盛亭亭如車盖桑生黃衣曰金桑其本必將
　槁矣種樹書云桑根下嘗培龜甲易茂不蛀典術云
　箕星之精散而為桑箕水星也龜神在坎故桑以龜
　為食東坡曰琹絃舊而聲闇桑葉揩之發聲如新本
　草云桑根見地上者曰馬額有毒殺人旁行出土者
　曰伏蛇亦有毒轉治心痛故吳淑類賦云伏蛇治痛
　馬額殺人修治采十年以上向東畔嫩根銅刀刮去
　青黄薄皮一重取裏白皮切焙皮中涎甚勿去之續
　斷桂心麻子為之使忌鐡及鉛
　　(王盤曰桑種甚多不可徧舉世所名者荆與魯也/荆桑多椹魯桑少椹葉薄而尖其邊有瓣者荆桑)
　　(也凡枝幹條葉堅勁者皆荆之類也葉員厚而多/津者魯桑也凡枝幹條葉豐腴者皆魯之類也荆)
　　(之類根固而心實能乆逺宜為樹魯之類根不固/心不實不能久遠宜為地桑然荆之條葉不如魯)
　　(葉之盛茂當以魯桑條接之則能乆遠而又盛茂/也魯為地桑而有壓條之法傳轉無窮是亦可乆)
　　(遠也荆桑所飼蠶其絲堅韌用最上也禹貢稱厥/筐檿絲注曰檿山桑此荆之美而尤者也魯桑之)
　　(類宜飼小蠶荆桑宜飼大蠶凡桑果以接傳為妙/一曰身接二曰根接三曰皮接四曰枝接五曰靨)
　　(業接六曰搭接今夫種植之功其利既溥又加之/以接𫝊猶變稂莠而為嘉禾易碔砆而為美玉也)
　　(旣接傳矣復須剔其蟲蠧柳子所謂吾聞養樹得/養人術此長民為國者所當視俲也夫民為國本)
　　(本斯立矣旣興其本又除其害為治之道無以外/是苟審行之不惟得勸課之法抑亦知教政之本)
　　(與/)
　　(輯要曰桑之種性惟在辨其剛柔得樹藝之宜使/之各適其用種樹之宜惟在審其時月又合地方)
　　(之宜使之不失其中又曰種椹而後移栽移栽而/後布行布行而後修蒔修蒔而後科斫科斫者種)
　　(桑惟在稀科時斫使其條葉豐腴而蚤發不致蠶/之穉也科斫尤在接換接換之法惟在時之和融)
　　(手之審密封繫之固擁包之厚使不至踈淺而寒/凝也)
　　(郭子章曰月令季春之月命野虞無伐桑柘鳴鳩/拂羽戴勝降桑具曲植籧筐后妃齋戒親東鄉躬)
　　(桑禁婦女毋觀省婦使勸蠶事蠶事旣登分繭稱/絲効功以供郊廟之服無有敢惰所以為天下蠶)
　　(事勸也木各有所宜土惟桑無不宜桑無不宜故/蠶無不可事豳風之詩曰女執懿筐遵彼微行爰)
　　(求柔桑則豳可蠶將仲子之詩曰無折我樹桑則/鄭可蠶車轔之詩曰阪有桑隰有楊則秦可蠶氓)
　　(之詩曰桑之未落其葉沃若桑之落矣其黄而隕/桑中之詩曰期我乎桑中則衛可蠶皇矣之詩曰)
　　(攘之剔之其檿其桑桑柔之詩曰菀彼桑柔其下/侯旬則周可蠶禹貢兖州桑土旣蠶厥篚織文則)
　　(魯可蠶青州厥篚檿絲管子亦曰五粟之土其檿/惟桑則齊可蠶荆州厥篚𤣥纁則楚可蠶孟子䇿)
　　(梁曰五畝之宅樹之以桑則梁可蠶蠶叢都蜀衣/青衣教民蠶桑則蜀可蠶猶之農夫之於五榖非)
　　(龍堆孤塞極寒之區猶可耕且穫也今天下蠶事/疎濶矣東南之機三吳越閩最夥取給於湖繭西)
　　(北之機潞最工取給於閬繭予道湖閬女桑姨桑/參差墻下未嘗不羡二郡女紅之􁀙而病四遠之)
　　(惰也夫一女不績天下必有受其寒者而况乎半/天下女不績也豈苐五十之老帛無所出不績則)
　　(逸逸則淫淫則男子為所蠱蝕而風俗日以頽壞/公父文伯母曰王后親織𤣥紞公侯夫人加之以)
　　(紘綖卿之内子為大帶命婦成祭服列士之妻加/之以朝服自庶士以下皆衣其夫社而賦事烝而)
　　(獻功男女効績愆則有辟古之制也彼大夫之家/而主猶績奈何令天下女習於逸而趨於淫乎國)
　　(家蠶桑載在令甲凡民田五畝至十畝者栽桑麻/木棉各半畝十畝以上者倍之田多者以是為差)
　　(特廢不舉耳故月令躬蠶之禮魯母績愆之辟與/令甲桑麻之數此三者不可謂迂而不講也)
　先人云桑為蠶食桑是蠶之天矣蠶質作絲絲是
　蠶之精矣絲絲縷縷如人身外之毛髪身内之經絡
　毛髪廣之鬚眉經絡廣之肉腠又深之廣之如經絡
　為營血流行之處或經脉損而營血崩或營血去而
　經脉涸從脉生病咸可以桑
　參曰季夏取桑柘之火桑當入脾為脾之心藥以絲
　縷如脉心主脉故也絲發五音皮堅似革色白屬金
　亦可入肺脾之肺藥也曲直仆傴靡不怒生得木全
　性亦可入肝脾之肝藥也精英在椹色黒氣寒亦可
　入腎脾之腎藥也雖入五藏以脾為主然非寄四藏
　於脾四藏别有體用此則脾藏中之四藏也設因脾
　轉屬為効甚速盖傷中者傷中央土致五藏之勞與
　極耳羸瘦卽肉極崩中絶脉卽脉極桑司中央火且
　絲縷專勝故治肉脉之極其功特著補虚者補脾土
　之虚益氣者益中央之氣絲縷在葉葉可通心以除
　寒熱汗乃心液故也
本經上品
橘柚氣味辛温平無毒主胸中瘕熱逆氣利水糓乆服
去臭下氣通神
　覈曰橘柚生江南及山南山谷今以廣中者稱勝素
　華丹實皮旣馨香又有善味尤生於洞庭之包山過
　江北則無故曰江南種橘江北為枳考工記云踰淮
　而北為枳則有異同矣橘頌云后皇嘉樹橘徠服兮
　受命不遷生南國兮屈原比之夷齊願置以為像取
　其貞介似有志也春秋運斗樞云璇星散為橘弓人
　以橘為幹也柚似橘而大其味尤酸孔安國云小曰
　橘大曰柚郭璞云柚似橙而大於橘禹貢揚州厥包
　橘柚錫貢橘柚皆不耐寒故包裹而致之也錫貢者
　須錫命而獻之言不嘗來也列子云吳楚之國有大
　木焉其名為櫾碧木而冬生實丹而味酸食其皮汁
　已憤厥之疾齊州珍之渡淮而北化為枳焉則是其
　類矣子虛賦云橘柚芬芳蜀都賦云家有鹽井之泉
　戸有橘柚之園廣志云成都有柚大如斗呂氏春秋
　云果之美者江浦之橘雲夢之柚然則橘柚類雖同
　而種則異本經合稱之功力無優劣矣考古方書用橘
　不用柚今遵本經橘柚並用為正修治橘柚各去白
　膜剉細鯉魚皮裹一宿至明取用
　先人云橘柚通呼以本經命名為正類有橙柑圞枳
　之異樹有髙下小大有刺無刺有刻無刻之别實有
　圎扁長鋭大小光纍之殊大都色象深緑凌冬不彫
　則一也實皮布竅色深於皮皮裏有膜囊上有脉囊
　中裹瓤瓤内裹汁以養核也種類雖多但以皮肉氣
　味互為分析橘皮苦不可食肉甘可食橙皮甘可食
　肉酸不可食柑皮肉酸甘皆可食圞枳皮肉皆不可
　食柚則形長皮肉與橘同味矣大段橘之美者皆接
　生子種者不結實縱結實亦形長而味不美今人指
　此為柚子此則橘柚合稱之本義柚子不用接生亦
　取本有色味不從人力為也廣中柚子極大可食永
　嘉呼之為苞此又似圞名雖同柚種則異矣韓彦直
　有橘譜列十有四種以温州者稱上品近衢州航埠
　沿溪三十里夾岸樹橘花朝香雪彌空果熟金星綴
　碧種有巨細色有紅赭約二十餘種唯琭橘最美武
　林棲水出蜜橘凡數十品名金錢穿心者雖秀色可
　觀又不如佛肚臍形小皮癩甘美可口也霜降采取
　氣足味足密藏至春剖皮抽脉破囊吮汁亦可振精
　醒神為得句破疑之助若欲擇皮用充藥餌不若廣
　中者皮薄而香愈陳則愈善也
　又云橘從矞矞者錐有所穿滿有所出兼已出未出
　義矞雲二色黄赤郁紛從矞取象者以此專勝在皮
　雖年深日久不但芳辛不改轉更清烈他果萬不能
　及此以木實之皮秋成得辛禀從革作金之用故可
　存可久誠肝藏之用分氣分藥也葢人水糓入胃具
　升出降入之妙而游溢精氣先及皮毛轉輸五藏此
　正水糓變現春夏秋冬耳合矞之已出未出如穿如
　滿之象真不待言語形容矣經云上焦開發宣五糓
　味薰膚充身澤毛若霧露之漑橘皮有焉再讀本經
　及諸家法乃知橘義真實不虛客曰陳皮留白補腎
　和中去白消痰泄氣從古所稱奉為律令今以矞義
　合之似覺未當曰此正證明八字義耳果能逹矞義
　而用之的是橘皮四法不知此義而用之寧不溷他
　藥之四法乎若果可混性便移易必非本有之真性
　矣
　　(水榖入胃具升出降入之妙卽東垣得悟法門從/此縱横應變莫不繇此貫通可見讀書不貴博只)
　　(要實悟得古人一言一/字便終身受用無窮)
　參曰木命在皮各有專精以具全木之體橘柚專精
　者實實復專精者皮皮布細竅宛如人膚即脉絡肉
　理筋膜子核各有屬焉橘諧矞與霱同雲間五色曰
　慶三色曰霱橘間青黄丹色之如霱也矞者錐有所
　穿取象膚間竅也及滿有所出取象氣中機也柚諧
　由與由同書云若顛木之有由枿徐云已到之木更
　生孫枝象枝條華菡之形也經云垂枝布葉皆下曲
　如鈎又云夏日在膚泛泛乎萬物之有餘也故橘柚
　力能轉入為升轉升為出即轉闔為開也種種形證
　悉從入從闔致胸中瘕熱水糓失宣神明不通氣逆
　及氣臭耳下氣者出已而降玉衡機轉之妙用也經云
　秋日下膚蟄蟲將去其斯之謂歟
　　(夏日在膚泛泛乎萬物之有餘秋日下膚蟄蟲將/去即轉入為升轉升為出轉出為降之氣中機也)
本經上品
杜仲氣味辛平無毒主腰膝痛補中益精氣堅筋骨强
志除陰下痒濕小便餘瀝久服輕身耐老
　覈曰出上虞山谷及上黨漢中上虞在豫州虞虢之
　虞非會稽上虞縣也今出建平宜都及商州成州峽
　州諸山大谷中亦有之樹髙數丈葉似辛夷又類柘
　葉初生嫩葉可食謂之棉芽木皮狀似厚朴折之白
　絲相連江南單呼曰棉花實皆苦濇亦堪入藥木可
　作履以益脚也修治削去粗皮每十六兩用酥一兩
　蜜三兩和塗火炙以盡為度剉細用
　先人云杜仲從土從中其色褐為土尅水象腎之用
　藥也腰本腎府濕土為害必侵腎水而腰先受之據
　名據色可以療也若象形能使筋骨相着又一義矣
　參曰杜牝仲次合陰合耦合象太陰之始生自上而
　下從外而内者也皮絡如綿皮理如革合至陽淪膚
　始盡至陰容平始平也平則轉出為降降則中實中
　實遂成入令矣入則精志益筋骨强藏精而起亟矣
　何患老之將至餘瀝之有又何患藏陰之形未充致
　奉生者少轉為痿厥及木用不及之有旣容且平又
　何患長夏之土化未攘與金秋驟歛中含潤濕之有
　　(至陽淪膚始盡所謂夏三月此謂蕃莠至陰容平/始平所謂秋三月此謂容平至陽即太陽至陰即)
　　(太/陰)
本經上品
酸棗仁氣味酸平無毒主心腹寒熱邪結氣聚四肢痠
痛濕痺久服安五臟輕身延年
　覈曰出汴雒及西北州郡處處雖有但分土産之宜
　與不宜耳多野生在坡坂及城壘間似棗而皮細木
　心赤色莖葉俱青花似棗八月結實紅紫色似棗而
　圎小味極酸當月采實取核中仁奭曰嵩陽子言酸
　棗木高大貨者皆棘子此説未盡葢不知小則為棘大
　則為酸棗平地則易長崖塹則難生故棘多生崖塹
　上經久不樵則成幹人方呼為酸棗更不言棘實一
　本也此物纔及三尺便開花結子但科小者氣味俱
　薄科大者氣味俱厚今陜西臨潼山野所出亦好此
　亦土地所宜也修治酸棗用仁以葉拌蒸半日去皮
　尖
　先人云味酸入肝色赤入心心之肝藥也有開義出
　義魂神義欲魂來歸欲闔轉入者非所宜也又云棘
　刺外出無邪服此反傷其内又云别録主煩心不得
　眠者心腹邪結氣聚使然耳服之結散聚消心定煩
　息故得睡眠又云未有散邪結氣聚之物能使衛氣
　入藏而就安寢者世人見不得睡眠便用棗仁思之
　真堪絶倒
　參曰棗為脾果味酸屬木脾之肝藥也色赤屬火脾
　之心藥也具春升夏出之機脾之陽分藥也葢心腹
　居中即脾土之宮位為寒熱邪氣結聚於中不能主
　持四末致成濕痺痠痛而為凝閉之陰象者棗能運
　行脾用鼓舞脾陽轉凝閉為升出結聚自散痺閉自
　通矣五藏居中禀氣於脾亦仗以輕安也
　　(從來作不寐家枕中秘但欲/寐人形藏中結聚乎空洞乎)
本經上品
决明子氣味鹹平無毒主青盲目淫膚赤白膜眼赤淚
出久服益精光輕身
　覈曰生龍門川澤者良今處處有之為園圃所蒔四
　月生苗髙三四尺本小末大葉似首蓿晝開夜合兩
　兩相貼七月開花淡黄五出結角如初生豇豆長二
　三寸角内列青碧子數十粒參差相連狀如馬蹄下
　大上鋭一種本小末尖葉不夜合者茳芒也蓍實為
　之使惡大麻子
　紹隆王先生云决明禀陰精之體具青陽之用宜入
　肝腎肝開竅於目瞳子精光腎所司也
　先人題藥云决明葉晝開夜合兩兩相貼其葉夜不
　合者茳芒也人之眼夜合故治眼疾因名决明味鹹
　走血氣寒待熱故治青盲膚膜淚出熱傷血分者相
　宜倘屬氣分及風寒致目中諸證者非所宜矣
　參曰夏仲生苗秋仲結實獨得呼出之機儼具合張
　之相味鹹走血故治目中諸𤯝之因血液凝滯者罔
　不有功觀其子角鋭利分撥翳膜想更特易
　　(仲夏半夏生盖當夏之半夏仲决明生亦當夏之/半秋仲結實又當秋之半矣然則夏之能張秋之)
　　(能合樞機/使然耳)
本經上品
蒺䔧氣味苦温無毒主惡血破癥積聚喉痺乳難乆服
長肌肉明目輕身
　覈曰出馮翌平澤所在亦有長安最饒喜生道㫄春
　時布地蔓生細葉入夏作碎小黄花秋深結實狀似
　菱米三角四刺實有仁也同州沙苑一種生牧馬草
　地上亦作蔓生莖間宻布細刺葉如初生皂莢葉整
　齊可愛開花作莢長寸許内子如麻碧緑色狀似羊
　腎嚼之若新茶香頃則轉作豆腥氣隔紙焙炒色香
　勝茗微火煎煮津液不竭者乃真也修治刺蒺䔧㨂
　净蒸之從午至酉日乾木臼舂令刺盡再用酒拌蒸
　從午至酉日乾用沙蒺䔧或熬膏或酥炙發香研作
　末用刺蒺䔧烏頭為之使
　先人云刺蒺䔧成熟於秋而外刺堅勁得金之堅固
　氣為肝之用藥明矣然肝雖有藏血之體而血非可
　留之物留則不虛靈而汗惡斯致疾矣蒺疾也䔧利
　也其性宣行快便故治積聚乳難諸證沙苑者莖有
　宻刺結實成莢嚼之作新茶香不無分别取象補腎
　功力不相近也
　參曰蒺之言疾䔧之言利不惟具從革之金用亦秉
　炎上之火用矣何也鋭利者金之用迅疾者火之用
　故兼火之氣與味金之色與形為七方之竒之急十
　劑之通之宣也是主喉痺乳難與癥堅積聚以及惡
　血之急閉皆以柔乗剛非所據而據之匪此破敵不
　易開通以剛乗柔有所據而據之矣所謂急因急用
　通因塞用者是也更藉疾威敷及下土開發上焦宣
　水糓味熏膚充身澤毛則肌肉長百骸輕其角鋭利
　用開盲瞽特易易耳李蘄陽以沙苑一種附列本經
　之後主治補腎之神藏及腎之形藏名雖同而形實
　異功能亦逈别也觀其莖布宻刺而亦成熟於秋秉
　堅金之體與用者但刺蒺䔧鋭利顯著宣揚形藏之
　非所欲留沙蒺䔧鋭利歛藏宣攝藏形之應所欲守
　為别異耳
　　(急閉两字要着眼唯痺乳難/生死在呼吸間豈容少待)
本經上品
五味子氣味酸温無毒主益氣欬逆上氣勞傷羸瘦補
不足强陰益男子精
　覈曰生齊山山谷青州冀州陜西代郡諸處髙麗者
　最勝河中府者嵗貢杭越間亦有之俱不及髙麗河
　中之肥大膏潤耳春時蔓生木上長六七尺葉尖圎
　似杏三月作花黄白似蓮七月成實叢生莖端如豌
　豆生青熟紫五味俱全修治以銅刀劈作兩片石蜜
　浸蒸從巳至申更以漿水浸一宿緩火焙乾蓯蓉為
　之使惡萎㽔勝烏頭
　先人云𤣥者一陽初動冬藏之半也人身之氣藏者
　為精精之能動者為𤣥𤣥之所未及正精之所閉宻
　也故一名𤣥及髓㑹為精故又名㑹及㑹字之義如
　百骸髓㑹而為精一滴生人衆形畢具
　又曰益降氣之不足正所以强陰也倘陰柔深曲者
　餌之便成淡陰重憎慳象耳
　參曰五味俱全酸收獨重重為輕根俾輕從重故益
　降下之氣也欬逆上氣者正肺用不足不能自上而
　下以順降入之令勞傷羸瘦者即經云煩勞則張精
　絶使人煎厥肉爍也此補勞傷致降下之不足與補
　中益氣之治不能升出者反能降便是强陰陰强便
　能入矣以入為水藏事故益男子精精為水藏物耳
　設六淫外束及肺氣焦滿餌之反引邪入藏永無出
　期縱得生全須仗夏火從中帶出或為班疹或作瘡
　傷得汗乃解倘未深解病情願言珍重
本經上品
芡實氣味甘濇平無毒主濕痺腰脊膝痛補中除暴
疾益精氣强志令耳目聰明久服輕身不饑耐老神仙
　覈曰出雷池池澤處處亦有武林者最勝土人善紀
　孕實時日如期采取則殻柔肉糯早則殻爛肉未凝
　遲則殻堅肉秔老矣三月生苗莖在水中葉貼水面
　莖葉多有芒刺莖長丈餘者中必有孔有絲軟者剥
　皮可食葉似荷而大皺文如縠蹙衂如沸面青背紫
　五六月作花紫色花開向日向日結苞外有青刺如
　蝟形如栗毬花出苞頂形如鷄喙剥之内有班駁軟
　肉裹子纍纍如珠璣殻内有白米狀如魚目根作三
　稜煮食如芋爾雅翼曰枚食細嚼能致上池之津故
　主益人猶如馬齧短草則肥悦與小児食不易長大
　故主駐年芡與菱皆水物而性異芡花向日菱花背
　日其陰陽向背有不同則損益陰陽亦别異矣埤雅
　云荷華日舒夜歛芡華晝合宵炕此亦陰陽之異也
　修治先蒸熟日中晒裂取仁亦可舂取粉用暇日記
　云芡實一斗以防風四兩煎湯浸過經久不壞
　參曰芡生水中華實向日具旣濟水火義又草木類
　全藉水土吮抽發育芡則更藉日中火為先後身亦
　具木胎火裏義又葉上蹙衂如沸連莖刺棘如蝟實
　皮實殻如介亦具金胎水中義誠互交木金火水之
　駐形物也如益精强志不饑即駐形之裏應目明耳
　聰輕身耐老即駐形之外合飛行神仙即駐形之行
　圎功滿也未有形已駐而中央之基不築已不鍊者
　若濕痺之腰脊膝痛及卒暴疾即駐形物之主治功
　能也先人博議云芡乃大中之小麤中之精濇中之
　甘荆棘中之軟美壅滯中之流行意䦨中之氣悟疲
　憊中之强武然於精細甘美之間所含畜力且剛且
　久故餌食者貴細貴長毋貴多貴數也
　　(龍從火裏得金向水中求尋胞胎秘旨也抛大中/粗中荆棘壅滯意闌疲憊之流望之無不  却若)
　　(非前人具眼幾/至當面錯過)
本經上品
大麻仁氣味甘平無毒主補中益氣久服肥健不老神
仙
　覈曰處處有之爾雅翼云麥黄種枲枲黄種麥顧麥
　之生即枲之成枲之成即麥之生也枲者有實之大
　麻也有雌雄二種雌者結實雄者不結實若子放勃
　時須去雄者設未放勃而先去之則不成子矣修治
　極難去殻取帛包置沸湯中浸至冷乃出之垂井中
　一夜勿令着水次日日中暴乾就新瓦上挼去殻簸
　揚取仁粒粒皆完
　先人云麻品凡五黄絡苧􁉶白也黄葉五岐絡葉無
　岐苧葉圎背白莖皆直上黄實即大麻殻褐仁白多
　脂液與諸麻之實逈别又云體直類木仁滑似髓肝
　之腎藥也故益精填髓潤髪黑鬚
　參曰大麻色黄一名黄麻麻有雌雄雄為苴雌為枲
　枲即有子之大麻也一葉五岐别曰黄枲氣味甘平
　為脾胃之體藥枝莖條暢為脾胃之用藥仁脂濡潤
　為脾胃之滑劑濕劑也故主補中益氣久服肥徤不
　老神仙别録及附方諸證亦以四義釋之更參主客
　佐使真不勝其用矣
　　(麥黄種枲枲種時正木火司令時也枲黄種麥種/麥時正金水司令時也交通之際抑中央宫土之)
　　(五數/矣)
本經上品
獨活氣味苦甘平無毒主風寒所擊金瘡止痛奔豚癎
痙女子疝瘕久服輕身耐老
　覈曰出蜀漢西羌者良春生苗如青麻狀一莖直上
　有風不動無風自摇六月開花作叢或黄或紫生砂
　石中者葉微黄生厚土中者葉青翠有兩種一種形
　大有臼如鬼眼者今人呼為獨活一種蠶頭鞭節色
　黄紫臭之作蜜蠟香今人呼為羌活近以老宿前胡
　及土當歸黑皮白肉臭如白芷者用充獨活不可不
　辨采得剉細以淫羊藿拌浥二日暴乾去藿用免人
　心煩
　繆仲淳先生云獨活稟天地正陽之氣以生名列君
　部非比柔懦之主小無不入大無不通却亂反正之
　君主藥也故能開萬竅八風之邪通四大闗津之㨗
　羌獨本同一種但分質有虛實老嫩氣有厚薄緩急
　之殊耳
　先人評藥云自行其意獨得嘉名
　參曰動摇萬物者莫疾乎風故萬物莫不因風以為
　動摇唯獨活不然有風獨立不動無風獨能自摇在
　蜀名蜀活在羌名羌活隨地以名亦隨地有差等但
　可互為兄弟不可强别雌雄其從治不能獨立不動
　而為風寒刀刃之所擊及奔豚癎痙之因風以為動
　摇復因風而反乎上下開闔者若女子疝瘕此不能
　自摇耳不能自摇即闔而不開不能獨立不動即開
　而不闔唯獨活則闔而能開開而能闔當入肝之經
　厥陰之闔具備風木化氣之體用者歟
　　(參合赤箭生成主治彼此功力昭然獨運之用能/但合赤箭不為物移之體能立力能)
　　(行故僅可强禦外侮而少遜駐/形以其無森衞旋返之力故耳)
本經上品
天門冬氣味苦平無毒主諸暴風濕偏痺强骨髓殺三
蟲去伏尸久服輕身益氣延年不饑
　覈曰生奉髙山谷奉髙太山下縣名也今處處有之
　喜髙潔地上春生藤蔓大如釵股髙丈許葉如絲杉
　纎勁青整澁而無刺一種葉如茴香尖細青疎滑而
　有刺夏生細花白色亦有黄紫二色結實在根枝之
　㫄色黒褐入伏後則無花暗結實矣根科生如百部
　一科一二十枚大如手指圎實而長根白色亦有黄
　紫二色雒中者粗幹大葉殊不相類嶺南者無花有
　子餘無他異以根作湯可澣垢縑素越人呼為浣草
　修治去皮用柳木甑柳木柴蒸一伏時洒酒令徧更
　添火蒸一伏時取出作一小架去地二尺攤上暴乾
　地黄貝母為之使畏曾青搗汁制雄黄硇砂禁鯽魚
　設誤食中毒搗浮萍汁解之
　參曰門司出入出即生也冬司寒令寒即水也合天
　一生水故名天門冬天者清肅為用水者澄湛為體
　其能澣垢亦謂得清肅澄湛之力耳對待染汙不潔
　之氣使形骸氣血混濁不清致偏痺不周遂生三蟲
　伏尸及暴受風濕而成諸痺者咸相宜也設合寒邪
　便當束置葢寒原屬水法當逆治非反佐順從之類
　柔潤多脂得澄湛水體故强骨髓色白性降得清肅
　金用故益肺氣久服骨氣以精故輕身延年不饑
　　(天冬一名天棘獨以金標名/義者尊其母子則昭然矣)
本經上品
菴䕡子氣味苦微寒無毒主五藏瘀血腹中水氣臚脹
留熱風寒濕痺身體諸痛久服輕身延年不老
　覈曰生雍州川谷及上黨近道亦有之春生苗髙四
　五尺莖色白似艾莖而粗葉色緑似菊葉而薄八月
　開花淡黄色結實亦如艾實中有細子極易繁衍藝
　苑以之接菊能耐霜雪蒿屬也葉老可以覆葢植之
　可以辟蛇荆實薏苡為之使
　紹隆王先生云藏真通於心心藏血脉之氣也藏真
　髙於肺以行營衛陰陽也藏而不行者菴䕡以行之
　行而不藏者㯶櫚以藏之
　參曰莊周云天下之水莫大於海止而不盈尾閭泄
　之是也五藏瘀血腹中水氣臚脹留熱風寒濕痺此
　皆留止於中不能展泄外出菴䕡能使氣血展泄外
　出唯展則展衆展唯泄則泄衆泄有以覆葢軍行宿
　舍易菴為掩䕡為廬是反益其留止矣
　　(繇於掩藏而後發泄則其出有根如人繇屋舍而/達門户也故不出稱䕡又安菴字卸重行泄耳)
本經上品
茺蔚實氣味辛甘微温無毒主明目益精除水氣久服
輕身
　覈曰茺蔚即益母爾雅名萑蓷劉歆云萑臭穢也臭
　穢即茺蔚陸機云蓷益母也益母即茺蔚故曾子見
　之而感思也古用實今用草葢茺蔚專精在實取充
　盛宻尉之義用草則舍宻從疎矣出海濵池澤今園
　圃田野近水濕處甚繁二月生苗如嫩蒿狀入夏漸
　髙至三四尺莖四稜如黄麻莖葉尖岐如蓍艾葉莖
　有節節節生穂叢簇抱莖四五月間穂開小花紅紫色
　亦有白色者每蕚内有細子四粒粒似蒿子色黑褐
　有三稜藥肆中徃徃作巨勝子貨之生時微臭夏至
　後莖葉皆枯根色白也修治微炒發香或蒸熟向日
　中暴乾舂簸去殻取仁伏澒制砂白花者良
　先人云生成止在三春具備肝木體用誠生榮之物
　益母之珍也
　參曰生成在春節穂森榮實作三稜合天三生木得
　木體之全具五行之相大益肝膽者也茺蔚之名言
　能自上按下從内徹外豐美備足何也十一藏府取
　决甲膽故爾故主上明眼目下輸水氣内益精髓外
　固形骸益母者胎從厥陰始結産自少陽發伸娠前
　娠後靡不以肝膽為芻狗者種種功力悉以充肝之
　用尉木之體玩索解分自得之矣
　　(胎從厥陰始結指己亥作胞胎/産自少陽發伸指寅申之甲拆)
本經上品
蛇床子氣味苦平無毒主男子陰痿濕瘡婦人陰中腫
痛除痺氣利闗節癲癎惡瘡久服輕身好顔色
　覈曰生臨淄川谷及田野墟落間三月生苗髙二三
　尺葉似蘼蕪枝上有花頭百餘同結一窠四月放花
　白色結子攅簇兩片合成極輕虛似蒔羅子亦有細
　稜修治用濃藍汁百部草根汁同浸一伏時漉出日
　乾却用生地黄汁相拌蒸之從巳至亥取出暴乾惡
　牡丹貝母巴豆伏硫黄
　參曰蛇虺性嗜蛇床故一名蛇粟蛇米床者喜卧於
　其下也蛇性竄疾獨居處隠僻禀風木善行數變之
　體用耳蛇床功用靡不脗合設非氣性相似寧為蛇
　虺所嗜男子陰痿濕瘡婦人陰中腫痛正厥陰隠僻
　之地氣閉不通所致蛇床宣大風力鼓舞生陽則前
　陰疎泄竄疾自如并可伸癲癎之氣逆於藏與闗節
　之壅塞不開痺去則身輕肝榮則色其色矣真堪作
　把握陰陽維持風色之良劑也
　　(風性不離動静竄疾即/動性隠僻即静性耳)
本經上品
丹參氣味苦微寒無毒主心腹邪氣腸鳴幽幽如走水
寒熱積聚破癥除瘕止煩滿益氣
　覈曰丹參一名赤參山參逐馬郄蟬草奔馬草木羊
　乳也出陜西河東州郡及隨州處處山中皆有二月
　生苗髙尺許方莖有稜一枝五葉葉對生如薄荷葉
　而有毛三月至九月作小花成穂如娥形又似紫蘓
　花中有細子一苗數根根大如指長尺餘皮丹肉紫
　畏鹹水反藜蘆
　先人云丹赤心色奔逐為緣蟬速於化郄速於蟬又
　云根多且久發露太盡氣藏之時安能使有畜積耶
　參曰丹固紫色入少陰心主主夏氣病藏之邪驅之
　使出亦可指丹曰樞使從闔之邪從樞轉出少陰為
　樞故也心腹邪氣腸鳴幽幽如走水狀此寒熱積聚
　癥瘕假形雖屬病藏實樞象耳
　　(丹者前三五兮後三五亦三十時中兩日/半三五之中曰月樞三十之中曰日樞)
本經上品
細辛氣味辛温無毒主欬逆上氣頭痛腦動百節拘攣
風濕痺痛死肌久服明目利九竅輕身長年
　覈曰出華陰髙麗山谷中者為上今處處雖有皆不
　及也南陽臨海者亦可用山海經云浮戲之山多少
　辛管子云五沃之土羣藥生細辛是矣春生苗一根
　則一葉相連今多以杜衡為之博物志云杜衡能亂
　細辛振古已然頤為能亂細辛者不止杜衡當以根
　苗色味細辨之葉似小葵莖柔根細端直而長色紫
　味辛嚼之習習如椒者細辛也葉似馬蹄莖微麤根
　似細辛而曲色黄白味亦辛者杜衡也一莖直上莖
　端生葉如繖狀根似細辛而微麤色黄白味辛兼苦
　者鬼督郵也根似鬼督郵而色黑者及已也葉似小
　桑根似細辛而粗長色深黄味辛臭臊者徐長卿也
　葉似柳葉根似細辛而粗長色黄白味苦者白微也
　根似白微而脆色白味甘者白前也修治㨂去雙葉
　者切去頭上子以𤓰水浸一宿暴乾用曽青棗根為
　之使得當歸芍藥白芷芎藭牡丹藁本甘草共療婦
　人得决明鯉魚膽青羊肝共療目痛惡黄耆狼毒山
　茱萸忌生菜狸肉畏消石滑石反藜蘆
　　(世人用細辛不分真偽繇辨之不早辨也反杜衡/鬼督郵徐長卿白微白前五種根皆粗肥  於細)
　　(辛之細五種亦多/曲反於細辛之直)
　紹隆王先生云肝木上行春風上升反於横偏矣經
　云無怒其志使華英成秀此春轉成夏升轉從出之
　機乎
　先人云密通精氣顯益火大青陽之象也
　參曰細指形言辛指味言輕清柔勁端直修長當入
　少陽宣達甲膽之用自下而上以行春令者也故主
　春氣者病在頭而為頭痛腦動目不明竅不利此雖
　自下而上不能宣達者也欬逆上氣此惟自下而上
　不循倫次者也百節拘攣此不能自下而上升從入
　令者也痺痛死肌此不得自下而上反侮所勝者也
　總屬肝用之過與不及而獨偏向不及者歟
　　(輕清柔勁端直修長即内經所為春脉如弦何如/而弦也春脉者肝脉也萬物之所以始生也故其)
　　(脉之來輕虛以浮端直以長以言肝木之用效象天/氣以為形容者也細辛功用脗合的是少陽用藥)
　　(無疑/矣)
本經上品
白膠氣味甘平無毒主傷中勞絶腰痛羸瘦補中益氣
婦人血閉無子止痛安胎久服輕身延年
鹿茸氣味甘温無毒主漏下寒熱驚癎益氣强志生齒
不老(中品附/)
　覈曰鹿者仙獸自能樂性游處山林從事雲泉志無
　忌性警防善接其類與麋為友有角無齒者牡曰麚
　無角有齒者牝曰麀無齒謂上無齦齒若下齦則牝
　牡咸有與禽鳥之與甪無齒似同而實異也牝小於
　牡毛雜黄白牡大於牝毛間黄白故云牡質斑斑斑
　斑㸃㸃如星星也行則同旅食則相呼性喜食龜能
　别良草不食諸毒分背而食食時則群長四顧相望
　俟衆飽長乃食群小互為廵視矣集居必環居外向
　卧眠必口接尾閭其息曰塲其跡曰􁁉埤雅云鹿善
　决驟故其跡􁁉而不􁊨詩云町疃鹿塲言町疃村疃
　無人焉故鹿以為塲也物類考云鹿好羣而相比陽
　類也故夏至感陰氣而角解從陽退之象爾麋則冬
　至感陽氣而角解從陰退之象爾麋孕子於仲春而
　生於秋鹿孕子於仲秋而生於春爾雅翼云鹿六為
　律鹿主律故鹿六月而生鹿雖應律然非辰屬八卦
　亦無主也其子曰䴠子生得雨或水乃行地耳格物
　論云鹿千年者色蒼又五百年者色白再五百年者色
　𤣥𤣥之又𤣥仙化登乎天矣埤雅云懷瓊於角下者
　角有斑痕紫色如㸃行或有涎出於口不復能急走
　也葢鹿戴玉而角斑魚懷珠而鱗紫故有諸中未有
　不形諸外矣陶隠居云古稱鹿之似馬者直千金今
　荆楚之地其鹿絶似馬當解角時望之無辨土人謂
　之馬鹿以是知趙髙指鹿為馬葢以類爾角解之後
　始生之角曰茸色如茄紫者為上修治白膠采全角
　鋸開並長三寸急水中浸一百日取出刮去黄皮拭
　净以醶醋煮七日旋旋添醋勿令少歇成時不用着
　火只從子至戌也日足角軟如粉便搗爛每一兩入
　無灰酒一鎰煮成膠陰乾研篩用又法用米泔浸角
　七日令軟入急流水中浸七日去粗皮以東流水桑
　柴火煮七日旋旋添水入醋少許搗成霜用其汁加
　無灰酒熬成膠用修治鹿茸用黄精自然汁浸兩日
　取出切焙免渇人也
　參曰鹿陽獸也卧則口接尾閭以通督脉性喜食龜
　以通任脉能取所不足以自輔獸之至靈者也故任
　病則先治督以陰生於陽而陽為督陰為任也即竒
　經六脉與兩手足各十二陰陽經脉亦莫不綜於任
　督也禮記䟽云鹿夏至而解角謂消長使然不知革
　故所以鼎新即此可見陰生於陽之妙矣故角之力
　用雖廣而茸為獨專茸主漏下惡血寒熱驚癎任為
　病也角主傷中勞絶羸瘦諸經肉理為病也咸不能
　與督脉相交所致腰膂痛為病也鹿力在膂亦即督
　脉所過也血閉無子任不通也不得相輔於督也胎
　不安胞系化薄也不得依循任與督也若益氣强志
　生齒不老延年者即任督已交陰氣乃生骨氣以精
　之外徴耳
本經上品
蘭草氣味辛平無毒主利水道殺蟲毒辟不祥久服益
氣輕身不老通神明
　覈曰蘭草香草也别名都梁香千金草即孩兒菊醒
　頭草也禮記佩帨蘭茝楚辭紉秋蘭以為佩西京雜
　記載漢時池苑種蘭以降神或雜粉藏書衣中主辟
　蠧者皆此蘭也出太吳池畔及溪澗水旁下濕地荆
　州記云都梁有山下有水清淺之中生蘭草詩䟽云
　鄭俗三月男女秉蕑於水際以自袚除者是也二月
　宿根再發紫莖素枝赤節緑葉葉對節生光澤有岐
　嫩時可挼可佩八九月漸老枝頭成穂作花紅白狀
　似鷄蘓久之花瓣轉白絨裂如毬毬中有子一粒絨
　着子上色黑味苦臭香氣烈即千金花也一種山蘭
　即蘭草之生山中者莖葉花實都同但山澤有分功
　用亦異與澤蘭同類異種故蘭草名大澤蘭澤蘭名
　小澤蘭二種皆生水旁但澤蘭莖方節短葉上有濇
　毛氣味俱踈淡功用則逈别矣近世之所謂蘭非古
　之所謂蘭草蘭生山谷葉如麥冬而稍長四季長青
　不畏霜雪迎春開花花出根底一幹一朶亦有一幹
　數朶者小蘭也若生閩廣葉似菅茅而稍短四季長
　青畏霜雪及春風入夏開花花出根底一幹數朶亦
　有一幹一朶者秋蘭也朱子離騷辨證云古之香草
　花葉俱香燥濕不變今之蘭類花蕚雖香乾則腐臭
　葉又不香不識何時以幽蘭誤蘭草也方虛谷訂蘭
　説云古之所謂蘭即今之孩兒菊千金草今之所謂
　蘭其葉如茅根名土續斷花蕚馥郁故得蘭名楊升
　菴云世以蒲宣者為蘭九畹之受誣久矣吳草廬蘭
　説云蘭草有枝有莖草之植者也幽蘭無枝無莖草
　之芳者也因山谷稱之置之座右世遂謬指為離騷
　所稱之蘭以此
　參曰臭香味辛氣化中藥也故主益氣利水道經云
　膀胱者州都之官津液藏焉氣化則能出矣故蘭䦨
　也汎瀾流離也又蘭䦨也䦨辟不祥也主殺蟲毒通
　神明令輕身不老也花即千金花苗即千金草以花
　煮酒臭類木香苦甚黄連用治滯痢獲効頗㨗正䦨
　辟不祥利水道宣氣四達之功耳
本經上品
薏苡仁氣味甘微寒無毒主筋急拘攣不可屈伸久風
濕痺下氣久服輕身益氣
　覈曰出真定及平澤田野間所在亦有今用梁漢者
　但氣劣於真定耳交趾者最良彼土呼為簳珠三月
　宿根自發髙四五尺葉如初生芭茅五月抽莖開紅
　白花五六月結實重纍殻青緑堅薄而鋭中仁如珠
　味甘美咬着粘齒可以作粥釀酒一種形圎殻厚者
　即菩提子一種大而無味者即秔􁀙也修治每一兩
　以糯米二兩同拌炒熟去糯米更以鹽湯煮片刻晒
　乾用
　繆仲淳先生云久服可以輕身者濕去則脾胃安脾
　胃安則中焦治中焦治則能營飬乎四肢通利乎血
　脉經膜矣
　參曰薏諧意意者脾藏之神用故主脾藏失用致肝
　木痿厥遂成筋急拘攣不可屈伸耳即經所謂有傷
　於筋欲以吾意縱之屈伸其若不容及土失留礙致
　已所不勝之風吸引同類之濕相合而成痺閉不通
　者仁唯解孚下行生氣而甲拆之似與乙木之軸軋
　而上行者不可同日而語矣
　　(土具體無用吐生草木以為用也顧/草木之條逹正顯地土之為用耳)
本經上品
地膚子氣味苦寒無毒主膀胱熱利小便補中益精氣
久服耳目聰明輕身耐老
　覈曰出荆州平澤及田野間近道亦有初生薄地五
　六寸一科數十枝蓬起蔓延弱不勝舉根亦如蒿莖
　葉皆青宛如荆芥三月開淡黄花結子青白色極繁
　盛似頭眠蠶沙狀子落莖老可以為拂故一名落帚
　獨帚王帚王篲掃帚地葵地麥白地草涎地衣鴨舌
　草千心妓女其苗葉燒灰煎霜制砒石粉霜水銀硫
　黄硇砂
　先人題藥云地膚子一幹數十枝攅簇直上其子繁
　多星之精也其味苦寒得太陽寒水氣化葢太陽之
　氣上及九天下徹九泉外彌膚腠故地膚之功上治
　頭而聰耳明目下入膀胱而利水去疝外去皮膚熱
　氣而令潤澤服之病去必小水通長為外徴也
　參曰蔓延敷布弱不勝舉因名地膚主治功力真能
　使吾身生氣敷布在表有宣義有開義當入太陽太
　陽為開故也氣味苦寒亦得太陽寒水之化故可對
　待太陽陽象之標則凡以熱為本者莫不相宜膀胱
　太陽經也標盛則熱與得寒水之化者逆治之熱謝
　而小便澄徹矣補中者中補乃能敷布益精氣者益
　精乃能化氣葢膀胱者州都之官津液藏焉氣化則
　能出矣聰明耳目輕身耐老者以開展則竅通竅通
　則充實光輝矣
本經上品
藍實氣味苦寒無毒主解諸毒殺蠱蚑疰鬼螫毒久服
頭不白輕身
　覈曰生河内平澤處亦有疏圃作畦子種者凡五種
　唯藍實專取蓼藍蓼藍葉如蓼三月生苗五月開花
　成穂淡紅色花實皆如蓼歳可三刈故先王仲夏令
　民無刈藍以染鄭𤣥云恐傷長養之氣也一種松藍
　葉如白菘一種馬藍葉如苦蕒即郭璞所謂大葉冬
　藍俗稱板藍者是也花實並如蓼藍唯苗葉别異一
　種吳藍長莖如蒿而花白吳人種之一種木藍長莖
　如决明髙者三四尺分枝布葉葉如槐葉七月開淡
　紅花結角長寸許纍纍如小豆角子如馬蹄决明而
　微小逈與諸藍不同而作澱則一也别有一種甘藍
　可作蔬食而藍澱者掘地埋缸以藍水浸一宿入石
　灰頻攪萬餘下澄清去水則色青成澱亦可乾收用
　染青碧其攪掠浮沫掠出隂乾者謂之靛花即市賣
　之青黛也此屬石灰造作而成慎勿輕用世人以其
　色青為入肝清解之藥謬甚矣真青黛出波斯國既
　不可得不如用藍實或藍葉或自然汁之無間雜者
　良
　博議云藍實久服頭不白葢春氣在頭用其色以助
　春氣之生自然益頭并及髮矣肝主色自入為青則凡
　病變於色者極為允當如痘如丹如斑如血如五色
　痢如目赤目黄如五藏熱先見顔於頰者力可巽入
　乎肝克制乎脾為平熱之輕劑也觀斑蜘蛛應聲蟲
　噎膈蟲三案亦竒異矣每見種藍人日日掃蟲不掃
　即盡食之此生蟲之物反殺蟲者何正巽以入之之
　義耳葢人飲食之隨氣機變化如大火聚投之自無
　噍類藍入胃是蟲之食也則蟲自翕聚藍隨氣機變
　化而蟲亦隨之一入氣機便無逥避慎哉順境之好
　當着眼也
　參曰藍者生也象萬物生時之色也釀之成澱色成
　勝母青出藍而青於藍者也肝主色肝色青當入肝
　為肝之的藥亦可為肝之腎藥以多汁而氣寒也亦
　可為肝之心藥以味苦而性通徹也以色以味及性
　與氣咸得東南巽木之作用而能潔齊萬物者也四
　時可植一嵗三刈則生陽偏勝而周甲唯春故藍從
　監監者監觀四方者也蠱蚑疰鬼皆殺厲所鍾死隂
　不潔之屬藍能巽以入之而與物為春則殺厲之氣
　齊潔煖然似春仁之青出矣久服則肝榮肝榮則髪
　華動摇舒轉皆得所欲藍靛青黛總屬分身不若藍
　實之包含真無盡藏也
　　(巽主入其性情也潔齊萬物其功力也潔可作絜/亦可作滌除清洗之潔凡濕穢則蠱生潔則净盡)
　　(耳/)
本經上品
木香氣味辛温無毒主邪氣辟毒疫温鬼强志主淋露
久服不夢寤魘寐
　覈曰木香草類也出天竺及崑崙南番諸國今惟廣
　州舶上來廣州一種類木類籐似是而非滁鬼海州
　一種是馬兜鈴根市肆以此相混不可不慎也三洞
　珠囊云五香者木香也一株五根一莖五枝一枝五
　葉葉間五節故名五香燒之上徹九天也根形如枯
　骨而味苦辛粘牙者為良凡修治入理氣藥只生用
　不可見火欲實大腸麪裹煨熱用
　繆仲淳先生云稟木火之陽具土大之精清明開發行
　藥之神
　先人云上為木象徹具春宣
　參曰木香香草也名木者當入肝故色香氣味各具
　角木用亦入脾故根枝節葉亦各具宮土數入脾則
　奪土鬱入肝則達木鬱經云木鬱則達之土鬱則奪
　之奪土即所以達木達木即所以奪土土以木為用
　木以土為基也邪氣毒疫温鬼淋露夢寤魘寐致鬱
　土鬱木者咸可達之奪之强志者即强木土之用得
　以行其志耳
　　(土大具體無用吐生草木以為用也能生之源/木以土為基又超出體用之外以言)
本經上品
王不留行氣味苦平無毒主金瘡止血逐痛出刺除風
痺内寒止心煩鼻衂癰疽惡瘡瘻瘡婦人難産久服輕
身耐老增壽
　覈曰江浙並河東皆有苗莖俱青髙七八尺葉隨莖
　生似松藍葉四月開花黃紫色或紅白色實殻若酸
　漿子大如黍粟形圎色黑根黄如薺三月收苖五月
　摘子根苗花子通用修治拌濕蒸之從巳至未漿水
　浸一宿焙乾用
　先人題藥云命名之義亦竒吾身有王所以主吾身
　之氣血及主氣血之留行者氣血之留王不留則留
　者行矣氣血之行王不行則行者留矣顧血出不止
　與難産無乳者兩可用此其義自見
　參曰王不留行即金盞銀䑓禁宮花也先人題藥以
　留行兩字分句讀之主治功力真可迎刃而解但覈
　圖説以偹叅攷
本經上品
黄連氣味苦寒無毒主熱氣目痛眥傷泣出明目腸癖
腹痛下痢婦人陰中腫痛久服令人不忘
　覈曰漢取蜀産唐取灃産今取雅州眉州者為良苗
　似茶叢髙尺許一莖三葉花黄色凌冬不凋有二種
　一種根粗無毛有連珠形如鷹爪質堅實色深黄一
　種無珠多毛中虛色淡黄各有所宜也凡使以布拭
　去肉及毛漿水中浸二伏時漉出栁火焙乾用忌猪
　肉惡冷水
　先人云苦寒凌冬寒水之象有節色黄中土之制判
　為心之用藥也又云熱氣上炎即以炎上作苦之品
　巽以入之變易其性以致和平
　參曰黄取其色連象其形凌冬不凋氣寒味苦合得
　太陽寒水化氣假此黄土以為隄防不特黙化其侮反
　侮其侮以為用神方隨機應變絶無内顧之虞炎上
　作苦苦性走下匹休太陽上及九天下徹九泉外彌
　膚腠内達五中故連可上治頭目下及隂中外療瘡
　瘍内主腸胃久服則遠於熱煩而安於寧謐故令人
　不忘皆以火熱為本氣火熱為標見火熱為化氣者
　也
本經上品
葵子氣味甘寒無毒主五藏六府寒熱羸瘦五癃利小
便久服堅骨長肌肉輕身延年
　覈曰生少室山中今郊野園圃不拘肥瘠地都有四
　時可以子種宿根亦再發秋深布子覆養經冬者曰
　冬葵入藥最良内經云脾之菜也爾雅翼云秋菜未
　生種此以相接也又云葵為百菜主味尤甘滑故為
　馬踐漆室女知憂及國公儀休相魯愠而㧞之不欲奪
　園夫之利也其子雖經年不浥微炒令滭炸散着濕
　地遍踏之朝種暮生遠不過宿實如指頂皮薄而扁
　實内子輕虛如榆莢仁埤雅云冬種者有雪弗令從
　風飛去言體輕也每雪輒一勞之令地保澤葉不受
　蟲掐必待露解收必待霜降晩則黄爛早則黑濇其
　莖挺生莖踈葉宻傾向太陽而衞足孔子曰禾生垂
　穂向根不忘本也又云鮑莊子知不如葵葵猶能衞
　其足盖禾之向根仁也葵之衞足知也仁以守之知
　以揆之故葵揆也其蕚翠其花艷花具五色間色單
　瓣千瓣王禎農書云本豐耐旱可防荒儉以作葅腊
　枯枿可以榜族根子又能療疾咸無遺棄誠蔬茹之
　要品民生之資益也種類亦多有露葵兎葵黄葵錦
　葵蜀葵入藥者只宜蜀葵今市肆一種充冬葵者氣
　味濁惡色深褐質沉重形如橘核服之令人腸滑别
　録指此為冬葵又出蜀葵一條似與爾雅不相符合
　當判蜀葵子即本經葵子用之頗驗每用市肆偽充
　冬葵子不唯反濇且損脾傷胃也
　先人云寒熱欲通而不藏致肌肉羸瘦五癃欲藏而
　不通致水道閉塞葵性滑養竅能使藏者通返顧衞
　根能使通者藏葢滑為水骨故可堅骨骨堅則肌肉
　長形全則輕身延年矣又云葵具五色有多種冬茂
　者曰冬葵猶芥之有冬芥春芥為脾之菜腎之藥也
　字從癸從冬皆屬於腎其子易生用治胎産自然入
　神功主助精益水輸水溺道非不返顧其根也祭通
　闗格之專藏止消中之多溺可想見矣若病屬久藏
　而發者如淋如帶如痘疹如死胎如丹石毒如消渇
　如癰腫沒頭如腸癰胃疽如肉錐怪證皆有竒徴苐
　有風疾宿病天行病後曾被犬傷者忌之世人但知
　能發宿疾不知不許人有久藏患害為他日卒中之
　虞耳
　參曰葵歸也揆也揆度生氣之歸揆度生機之出也
　味甘氣寒體滑易生遂含土劣水勢抽為草木以孕
　發陳之兆故主府藏寧謐之地為寒熱所侵以致羸
　瘦州都之所為五邪所薄以致五癃此不當於歸所
　當揆度以出者也骨堅便利通淋之徴肌長身輕主
　羸之驗也
　　(揆度生氣之歸卽能使通者藏揆度生機之出卽/能使藏者通但之歸之出屬氣機欲通反藏欲藏)
　　(反通屬/病機耳)
本經上品
龍膽氣味苦濇大寒無毒主骨間寒熱驚癎邪氣續絶
傷定五藏殺蠱毒
　覈曰處處有之吳興者為勝宿根黄白直下抽根一
　二十條類牛膝而短直上生苗高尺餘類嫩蒜而細
　七月開花類牽牛作鈴鐸狀莖類竹枝冬後結子莖
　便焦枯一種味極苦濇經冬不凋名石龍膽類同而
　種别修治取陰乾者銅刀切去鬚上頭子剉細甘草
　湯浸一宿漉出暴乾
　參曰細詳名義合甲膽之體用宜入肝之府少陽之
　樞藥也其氣寒逆治熱為本陽為標相火為化者也
　其味苦苦曰炎上苦性走下苦能入骨故主骨間寒
　熱及驚則氣上癎則氣下不循樞象者也續絶傷者
　膽主解孚拆甲故也定五藏者五藏取决於膽决而
　後能定也蠱者死陰之屬膽者生陽之屬生陽之側
　豈容死陰久據乎哉
　　(合龍膽生成的是少陽樞藥為少陽之對待/法少陽化氣屬相火龍膽氣味俱苦寒故也)
　　(龍陽物也呵氣成雲既能變水又能變火埤雅云/龍火得濕則熖得水則燔以人火逐之則息故人)
　　(之相火似之此以龍名而兼取膽味龍火之炎上/如甲拆之尺木能升於天不專主降又能療目之)
　　(火眚/也)
本經上品
景天氣味苦平無毒主大熱火瘡身熱煩邪惡氣花主
女人漏下赤白輕身明目
　覈曰景天一名慎火戒火即火丹草也出太山山谷
　今南北皆有種置簷屋云可辟火春生苗髙一二尺
　莖色黄赤質極脆弱折之有汁葉色淡緑似馬齒莧
　光澤柔厚作層而上夏開碎花紅白結實如連翹而
　小中有黑子如粟粒秋後莖枯明年宿根再發
　參曰性喜髙顯因名景天置之簷屋順其性爾炎上
　作苦苦性走下火熱為本者相宜火空則發寒熱温
　涼則逆也漏下赤白熱傷血分者方中肯綮
本經上品
卷栢氣味辛平無毒主五藏邪氣女子陰中寒熱痛癥
瘕血閉絶子久服輕身和顔色
　覈曰出常山山谷闗陜沂兖亦有之叢生石上春分
　宿根再發高三五寸細葉似側栢屈藏如鷄足根紫
　赤多鬚六七月采取陰乾修治以鹽水煮半日再以
　井水煮半日晒乾焙用
　參曰葉形似栢屈曲拳攣因名卷栢一名豹足求股
　亦取象形一名萬嵗長生不死草言根栖岩石能耐
　嵗寒一名交時言春分始發時值陰離於陽能與陽
　相交合故主五藏至陰之地為邪所薄及女子陰中
　寒熱癥瘕血閉絶子此正陰不與陽功能使陰氣起
　亟陽氣前通交相匹配更能使陽氣外溢故和色輕
　身所謂陽在外陰之使也
本經上品
乾漆氣味辛温無毒主絶傷補中續筋骨填髓腦安五
藏五緩六急風寒濕庫生漆去長蟲久服輕身耐老
　覈曰出漢中金州梁州者最善益州廣州浙中者次
　之木髙數丈幹如柿葉如椿花如槐實如牛柰子五
　六月刻取汁液乾之即曰乾漆狀如蜂房孔孔間隔
　但性急易燥熱則難乾無風陰潤雖嚴寒亦易燥否
　則不堪入藥修治搗碎炒熟不爾損人腸胃半夏為
　之使畏鷄卵忌油脂得蠏則化而成水
　參曰夏三月漆液始足當入心以色朱明而性燥急
　半夏為使可知矣乾之當入腎以色𤣥英而喜陰潤
　蟹化成水可知矣入腎為腎之心藥入心為心之腎
　藥補中者補中焦血液血液皆繇中焦變化所成也
　心主血腎主液故爾則凡血液燥涸致筋脉緩急斷
　傷及髓腦不滿五藏不安痺閉不通罔不有功而接
　續填滿奠安周痺皆克成血液之濡潤流通者生漆
　去長蟲以其入心則得心君火大之令如大火聚長
　　自無噍類矣
　　(水㵼欲流之謂漆即/具木之體火之用矣)
本經上品
紫石英氣味甘温無毒主治心腹欬逆邪氣補不足女
子風寒在子宫絶孕十年無子久服温中輕身延年
　覈曰出太山山谷嶺表録云瀧州山中多紫石英其
　色淡紫其質瑩徹隨其小大皆具五稜兩頭如箭鏃
　比之白石英其力倍矣太平御覽云自大峴至太山
　皆出紫石英太山者甚環瑋平氏山陽縣者色深特
　好烏程縣北壟山者甚光明但小而黑東莞縣爆山
　者舊以貢獻江夏礬山亦有永嘉固陶村小山者芒
　角甚佳但小薄耳必以五稜如削紫色逹頭如樗蒲
　者乃良修治火煆醋淬凡七徧研末水飛三四次晒
　乾入藥長石為之使畏扁青附子惡鮀甲黄連麥句
　薑得茯苓人參療心中結氣得天雄菖蒲療霍亂過
　服紫石英設乍寒乍熱者飲酒遂解
　先人云温潤如玉則心光可通餌服者無妄躁獲益
　當無量矣
　參曰赤黑相間曰紫坎離交會之色也石乃山骨英
　乃石華艮山為體震動為用故主體用不足致邪入
　心腹作欬作逆者正離失虛中坎失剛中耳若風寒
　在子宫絶孕無子十年弗克攻者藉坎離交㑹則體
　用雙彰十年乃字矣久服温中輕身互坎填離之驗
　也
　　(虛中剛中正陰陽互根之妙絶孕無子者攻之越十/風寒在子宫十年勿克攻致)
　　(年亦乃/字矣)
本經上品
礬石氣味酸寒無毒主寒熱洩痢白沃陰蝕惡瘡目痛
堅骨齒鍊餌服之輕身不老増壽
　覈曰出河西山谷及隴西武都石門吳中益州晋州
　青州慈州無為州諸處頌云初生皆石燒碎煎錬乃
　成礬也凡五種其色各異白礬黄礬緑礬黒礬絳礬
　也時珍云折而辨之不止五種白礬方士謂之白君
　出晋州者上青州吳中者次之潔白者為雪礬光明
　者為明礬亦名雲母礬文如束針狀如粉撲者為波
　斯白礬並入藥為良黑礬鉛礬也出晋州其狀如黒
　泥者為崑崙礬其狀如赤石脂有金星者為鐡礬其狀
　如紫石英引之成金線畵刀上即紫赤色者為波斯
　紫礬並不入藥餌惟丹竈及瘡家用之緑礬絳礬黄
　礬俱見本品條下其雜色者則有鷄屎礬鴨屎礬鷄
　毛礬粥礬皆下品亦入外丹家用也修治凡使白礬
　石貯瓷瓶内置於火中煆令内外通赤鉗掲起葢旋
　安石蜂巢入内燒之每十兩用巢六兩燒盡為度取
　出放冷研粉以紙裹安五六寸深土坑中一宿取用
　又法取光明如水晶酸鹹濇味俱全者研作細粉以
　瓷瓶用六一泥固之候泥乾入粉三升於瓶内旋入
　五方草及紫背天葵各取汁一鎰俟汁乾葢瓶口更
　泥封上下用火百觔煆之從己至未去火取出則色
　如銀研如輕粉用時珍云今人煆乾為之枯礬不煆
　者為之生礬入服食家法用新桑合槃一具於密室
　浄地以火燒地令熱洒水或若流於上乃布白礬於
　地上以槃覆之四面用灰壅定俟一日夜其石精皆
　飛於槃上即掃取之更如前法凡數徧乃止名曰礬
　精若欲作水即以掃下礬精一斤納三年苦酒一斗
　中澄清之號曰礬華百日彌佳若急用之七日亦可
　甘草為之使惡牡蠣畏麻黄
　參曰礬石具五色味本經品白為上寒酸偏勝濇其
　性非味也葢弱土之氣御於白天生白礬是禀天一
　水轉堅金地矣故一名羽湼羽者水之音湼者水中
　之具土者固石顯土地堅金之體相鎔則仍還水大
　潤濕之本性耳然則功能不惟濇去脱亦滑去着矣
　故洩痢白沃者濇之息肉瘡蝕者滑之若堅骨固齒
　明目増年及失音瘰癧痰澼淡陰之疾此以澄湛堅
　明為體用對待染汚晦濁為形證故也
本經上品
空青氣味甘酸寒無毒主青盲耳聾明目利九竅通血
脉養精神益肝氣久服輕身延年
　覈曰出益州山谷及越雋山今蔚蘭宣梓諸州亦有
　産上饒似鍾乳石片片含紫色光彩者佳次則蜀嚴
　道及北代山者亦好玉洞要訣云空青受庚辛赤金
　之精甲乙陰靈之氣多近名泉久而含潤初從坎中
　出者其内有水如漿味頗甘酸經久即乾如連珠金
　星燦燦然庚辛玉册云多生金坎中生生不已故青
　為之丹有如拳大及卵形者乃得空中有漿如油出
　銅坑者亦佳止堪作畫又有石青楊梅青皆是一體
　而質有精粗㸃化以曾青為上空青次之楊梅青又
　次之但圎實如珠者不堪用也修治各隨方制酒浸
　醋拌制過乃可變化畏兎絲子
　紹隆王先生云色青法木故可入肝功能明目肝主
　開明於目故也然瞳子神光專司在腎空青中空有
　漿宛如骨中之髓且金星燦燦然象形從治特易易
　耳
　參曰空青黄赤金礦之精粹也葢五行金位於西黄
　為五金土赤為五金火也造化指南云紫陽之氣生
　緑青陽之氣生青空青者石緑之得道者也黄帝云
　青陽走上竅葢肝竅目故益肝明目清盲并利九竅
　也通血脉者諸脉皆屬於目也養精神者心藏神腎
　藏精藉金木之交互火水之合璧也然則空青以功
　用詮名矣
本經上品
曾青氣味酸小寒無毒主目痛止淚出風痺利闗節通
九竅破癥堅積聚久服輕身不老
　覈曰出蜀中及越嶲蔚州鄂州諸山谷其山有銅曽
　青生其陽曾青者銅之精也色理頗類空青累累如
　黄連相綴又如蚯蚓屎而方稜色深如波斯青黛層
　層而生叩之作金聲者始真造化指南云空青多生
　金礦曾青多生銅礦乃石緑之得道者禀東方之正
　色修鍊㸃化與三黄齊軀獨孤滔云曾青住火成膏
　可結澒制砂亦含金氣所生也須酒醋漬煮乃有神
　化若塗鐡上則色赤如銅畏兎絲子修治勿用夾砂
　石及有銅青者每一兩取紫背天葵甘草青芝用乾
　濕各一鎰細剉入瓷鍋内置青於中用東流水二鎰
　緩火煮五晝夜勿令水火失時取出更用東流水浴
　過硏乳如粉用
　參曰曽層也其青從實而空從空而層然則曽出於
　空曽為空之純粹精也曽亦可以為増矣故功力曽
　益其空之所不能不唯力走空竅更主利闗節破癥
　堅積聚者縁累結以為形而從治也久服則實從空
　空從層身輕不老耳
本經上品
阿膠氣味甘平無毒主心腹内崩勞極洒洒如瘧狀腰
腹痛四肢痠疼女子下血安胎久服輕身益氣
　覈曰東阿井在山東兖州府陽榖縣東北六十里即
　古之東阿縣也水經注云東阿井大如輪深六七丈
　水性下趨質清且重嵗嘗煮膠以貢煮法必取烏驢
　皮刮浄去毛急流水中浸七日入瓷堝内漸増阿井
　水煮三日夜則皮化濾清再煮稠貯盆中乃集爾冬
　月易乾其色深緑且明燥輕脆味淡而甘亦須陳久
　方堪入藥設用牛皮及黄膠併雜他藥者慎不可用
　修治猪脂浸一夜取出桞木火上炙燥研細
　參曰取義在水仍在井名膠者已成之質也一名傅致如言
　傅㑹致使㑹之始至也或云濟水所注葢濟為楚隠則伏
　流顯則正出正出者湧出也與阿水質之清重性之下趨
　似不相符難考其所從來矣驢力在臚臚腹前也亦黑色
　皮也顧力在臚色專者黑精專者皮耳緣水性之下趨
　協皮革之外衞藉火力以成土化從下者上從外者内
　矣雖轉甘平仍含本有鹹寒故走血以主内崩此衞不
　將營營將安傅乎乃至形藏失其濡潤遂成藏之五勞
　形之六極以及四肢經隧或涸或汚痠且痛也陰不
　足則陽下陷陽不足則陰上乘上乘下䧟故洒浙惡
　寒輒復發熱如瘧狀下血即血崩血濡則胎固專言
　心腹腰腹者驢力在臚故也經云陰者藏精而起亟
　陽者衞外而為固阿膠兩得之矣
　　(緣水性之下趙協皮革之外衞藉火力以/成土化正所謂傅㑹致使㑹之使至也)
　　(從下者上指下趨之水藉火力而上炎從外者内/指外衞之皮革藉火力而内向外之合内下之從)
　　(上中黄/之位乎)
本經上品
蜜蠟氣味甘微温無毒主下痢濃血補中續絶傷金瘡
益氣不饑耐老
　覈曰蠟蜜脾也埤雅云其房如脾故謂之蜜脾一名
　蠟蜂蠟生於蜜而天下之味莫甘於蜜莫淡於蠟舊
　説蜂之化蜜必取匽猪之水注之蠟房而後蜜成故
　謂之蠟蠟者蜜之蹠也修治取蜜後緩火煉化濾入
　水中其色黄俗名黄蠟更用水煮化以好綿紙摺作
　數層入冷水中蘸濕遂貼蠟上一吸即起仍投冷水
　中有蠟凝紙上者即剥取之再吸再剥以盡為度鋪
　竹扁内日中暴之乾則頻洒以水久之則色白如練
　因名白蠟非新白而久黄也與蟲造白蠟不同類惡
　芫花齊蛤
　參曰蜜密也蠟合也蠟為蜜房合蜜以成醖釀者也
　味甘氣温居中色黄對治胃不合密遂痢膿血更續
　金瘡之不合密肉理肌膚胃府之所司爾益氣者益
　胃土之氣補中者補中央之胃中央合密故不饑耐
　老
　　(蠟為蜜脾禆助百芳以化蜜也蜜甘而蠟淡非厚/彼而薄此猶夫𤓰甜而蒂苦所以見中樞之别於)
　　(本末内外也月令定五行作五味歸五藏素問另/出淡味為五味本凡形藏不足者各以其味以補)
　　(之傾頽者專以淡味以維之本經判味曰甘此指/着舌時猶有蜜味在嚼之蜜味去真味現矣淡不)
　　(厭質可久不饑/耐老者以此)
本經上品
桑螵蛸氣味鹹甘平無毒主傷中疝瘕陰痿益精生子
女子血閉腰痛通五淋利小便水道
　覈曰桑螵蛸螳螂子也深秋乳子作房粘着桑枝上
　者入藥用房長寸許大如拇指重重有隔房每房有
　子如蛆卵芒種節後一齊都出月令有云螳螂生也
　螳螂驤首奮臂修頸大腹兩首四足善緣而㨗以鬚
　代鼻喜食人髮尤善捕蟬爾雅云不過螳螂其子螵
　蛸捕蟬而食執木葉以自蔽蟬將去而未飛為之一
　前一却莊子云螳螂執翳而搏之得見而忘其形葢
　謂是也斆云凡使勿用雜樹枝上生者名曰素螺須
　覔桑枝東畔生者采得去核子用沸漿水浸七次堝
　中熬乾用别作修治無効也
　先人云房藏久逺一房百子有腎之慳得甲之體候
　陰之物輸精之用者也
　參曰桑螵蛸即螳螂秋深産卵連綴桑枝東畔者良
　螵從票蛸從肖言勁疾輕舉肖類母性也月令芒種
　螳螂生葢是月升陰始起殺蟲應而生焉不生是謂
　陰息唯捕蟬時有進退勢餘只知進而已當入厥陰
　具厥陰體用者也故主厥陰隠深之境唯知厥退為
　疝瘕陰痿精涸血閉五淋癃約此不從升陰而起反
　從降陰而息者對待治之倘陰殺自强所當歛避設
　不知却欲仗怒臂以當車轍恐亦不勝其任也
　
　
　
　
　
　
　
　
　
　
　本草乗雅半偈卷三
欽定四庫全書
　本草乘雅半偈卷四
　　　　　　　　　　　　明　盧之頤　撰
　　本經中品一
　　　𤣥參　　　　　　　水蘇(荏子/)　(薺薴附/)
　　　假蘇　　　　　　　麻黄
　　　葛根　　　　　　　竹葉
　　　桃核仁　　　　　　杏核仁
　　　髮髲　　　　　　　犀角
　　　羚羊角　　　　　　蚱蟬
　　本經中品二
　　　水萍　　　　　　　牡丹
　　　枲耳(即蒼耳/)　　　　當歸
　　　白芍藥　　　　　　欵冬花
　　　芎藭　　　　　　　陽起石
　　　雄黄　　　　　　　雌黄
　　　牛角腮　　　　　　鱉甲
　　　白殭蠶
本經中品
𤣥參氣味苦㣲寒無毒主腹中寒熱積聚女子産乳餘
疾補腎氣令人明目
　覈曰生河間川谷及寃句山陽近道亦有之二月生
　苖髙四五尺莖方而大作節若竹色紫赤有細毛葉
　生枝間四四相值形似芍藥七月開花白色或茄花
　色形似大薊花端叢刺刺端有鈎最堅且利八月結
　子黑色一種莖方而細色青紫葉似脂麻對生又似
　槐桞尖長邊有鋸齒七月開花青碧八月結子黑褐
　根都科生一根五七枚生時青白乾即紫黑宜三八
　月采修治用蒲草重重相隔入柳木甑蒸兩伏時勿
　犯銅鐵器餌之噎人喉䘮人目惡黄耆乾薑山茱萸
　反藜蘆
　叅曰𤣥正子半一陽將復之時也非動非静若顯若
　匿一㸃微芒萬鈞之力其味苦已向乎陽其氣寒未
　離乎陰儼似少陰之樞象參贊化育之元始具備少
　陰之體用者也主治功力與芍藥相似芍則端倪已
　破𤣥則醖藉幽微故主寒熱積聚之欲成堅凝閉密
　與產乳餘疾之已出未淨補腎氣者補腎氣方萌之
　機兆非補腎藏欲藏之形質體用周備則精華上注
　故令目明
　　(冬三月此謂閉藏使志若伏若匿若有私意若已/有得非水凝如石之腎氣獨沉矣又經云冬三月)
　　(欲如運樞又云陰/者藏精而起亟也)
本經中品
水蘇氣味辛微温無毒主下氣殺榖除飲食辟口臭去
邪毒辟惡氣乆服通神明輕身耐老
荏子氣味辛温無毒主欬逆下氣温中補體葉主調中
去臭氣(别錄/)
薺薴氣味辛温無毒主冷氣洩痢生食除胸中酸水挼
碎傅蟻瘻(藏器/)
　覈曰水蘇即紫蘇一名盧蘇處處有之喜生水旁春
　二月皆以子種或子着地間次年自發莖方葉圓葉
　端有尖邊作鋸齒肥地者葉靣背俱色紫瘠地者僅
　背紫面青七八月開花紅紫色成穗作房結實如芥
　子臭香色褐碎之絞液作油甚甘美也若葉面背色
　白者即荏子子不甚香而葉轉辛若葉靣背青白者
　即薺薴葉上有毛而氣臭五月采葉七月采莖九月
　采實各取得氣之全今市肆莖葉多霜後采取此已
　藁之本氣味俱失不宜用也别錄另立蘇及白蘇兩
　條蘇即水蘇白蘇即荏子又有魚蘇雞蘇二種魚蘇
　即荏子同類一名􁂖蘇狀似茵蔯葉大而香吳人用
　煮魚食因名魚蘇雞蘇一名回回蘇莖葉俱紫葉邊
　鋸齒極細密葉面交紐若剪絨狀宛似雞冠因名雞
　蘇王禎云即水蘇之異形故主療諸疾亦相同也
　先人云諸蘇同一種類但有家蒔野生及色香氣味
　之殊故主治功力似異而同也皆宜于水質都柔潤
　雖色香氣味稍分厚薄而卒温芳烈則一當以本經
　水蘇為正顧蘇之有荏有薺若术之有蒼有白何須
　另立門戸
　叅曰此以功用詮名水取坎剛以盪活潑之體蘇則
　震虩以舒陽和之用更詳色香氣味體性生成致新
　推陳之宣劑輕劑也故主氣下者可使之宣發氣上
　者可使之宣攝并可開發上焦宣五穀味熏膚充身
　澤毛若霧露之溉故穀亦殺毒亦去臭惡亦辟神明
　可通輕身耐老矣别錄用治吐血衂血及血崩此氣
　不宣發宣攝以氣如槖籥血如波瀾所謂欲治其血
　先調其氣若胃絡脉絶致血衂崩潰者更相宜也葉
　則偏于宣散莖則偏于宣通子則兼而有之而性稍
　緩别錄又出荏子藏器又出薺薴荏即水蘇之色白
　者易于入肺以肺之經氣起于中焦上膈屬肺乃能
　布氣四達故也薺即水蘇之色青者易于入肝以肝
　之經氣終于中焦中焦食氣乃能散精于肝故也如
　洩痢酸水正食氣不得散精于肝致氣冷痿厥遂成
　五飲變生種種形證耳
　　(水蘇獨為中焦主故可宣揚復可宣攝荏子獨為/上焦主為經氣之始薺薴獨為下焦主為經氣之)
　　(終而三蘇之揚攝又莫不繇中焦次第以為分屬/者然水蘇樞之屬荏子開之屬薺薴闔之屬矣)
本經中品
假蘇氣味辛温無毒主寒熱鼠瘻瘰􁡩生瘡破結聚氣
下瘀血除濕疸
　覈曰假蘇即荆芥竊似盧蘇原屬野生今為俗用遂
　多種蒔二月布子生苖方莖細葉似落籬而細八月
　開小花作穗成房房如水蘇内有細子似葶藶色黄
　赤連穗收用
　叅曰假者蘇之故名假蘇如假寒熱為鼠瘻為瘰癧
　假氣為結為聚假血為瘀假濕為疸假偽非真者蘇
　蘇震行緩散自釋矣别名疆􁁉荆芥疆畫界分荆方
　芥卒也言能畫疆界殊方域悉新以辛也
本經中品
麻黄氣味苦温無毒主中風傷寒頭痛温瘧發表汗出
去邪熱氣止欬逆上氣除寒熱破癥堅積聚
　覈曰出滎陽中牟汴京者為勝所在之處冬不積雪
　二月生苖纖細勁直外黄内赤中虚作節如竹四月
　梢頭開黄色花結實如百合瓣而𦂳小又似皂莢子
　而味甜根色紫赤有雌雄兩種雌者開花結實修治
　去根及節煮十多沸掠去白沫恐令人煩厚朴白薇
　為之使惡卒夷石葦
　叅曰表黄裏赤中虚象離生不受雪合輔心王宣揚
　火令者也主治寒風温瘧標見頭痛之標經侵淫部
　署之首形層之皮致毛孔滿實逆開反闔者宣火政
　令揚液為汗而張大之八萬四千毛孔莫不從令而
　去邪熱氣矣但熱非病反其本得標之病即寒風暴
　虐之氣使人毛孔畢直皮膚閉而為熱勁切之性仍
　未反乎本氣之寒也欬逆上氣者毛孔滿閉則不能
　布氣從開故上逆而欬癥堅積聚者假氣成形則不
　能轉闔從開故積堅而癥盖不獨本性不遷即本氣
　猶未變易故仍可轉入為出易冬為春否則妄汗亡
　液敗亂心王矣
本經中品
葛根氣味甘卒平無毒主消渇身大熱嘔吐諸痺起陰
氣解諸毒
　覈曰鹿食九草此其一也出閩廣江浙所在有之有
　野生有家種春生苖引藤延蔓長二三丈取治絺綌
　各以地土之宜以别精粗美惡耳葉有三尖似楓葉
　而長色青翠七月開花成穗纍纍相綴紫粉色似豌
　豆花結實似小黄豆莢上有毛莢中之子綠色而扁
　似鹽梅核生嚼腥氣即本經所謂葛榖也根大如臂
　外紫内白長八九尺以入土最深者良五月五日采
　根曝乾殺野葛巴豆百藥毒
　先人云外陽内陰有三陰漸長化炎熱為清涼之象
　叅曰讀本經主治合仲景葛根湯法此從陽明中治
　之氣化藥也謂陽明之上燥化主之不從本氣之四
　氣標陽之二陽從乎中見太陰之濕化者如消渴身
　大熱及闔逆或熱逆之嘔吐與邪鬱或熱鬱之諸毒
　此正中見之陰氣勿起致令陽明之上燥涸殆甚葛
　藤延蔓顯明葛根陰潤在中具備陽明上中下之全
　體者無出其右故能從乎中治以撤諸痺痺撤則中
　見上下各各從令此以化合化亦以化逆化也假以
　治本偏于風盛以風木必動脾土之濕化使脾土運
　行風斯息矣亦不必另配甲巳方始化合亦不必轉
　生子金以復母仇即本有卒味可作甲兼甘可作巳
　濕化亦巳形似肌腠亦巳也白色可作金味卒亦金
　腥臭亦金藤絡堅勁亦金也假以治標偏于二陽二
　陽即陽明也論部署已深入首太陽之次陽明論形
　層已深入一皮二膚之肌分若邪停太陽之部署亦
　必太陽之陽明若邪停太陽之形層亦必太陽之肌
　分即正陽陽明亦屬外證延蔓之邪非内證堅凝之
　實但體性陰潤或寒本濕本主氣及寒化標陰專令
　者所當避忌或邪在部署之首而非風木本盛或邪
　在形層之膚未成轉熱之勢未有不致寇至者世人
　不但目為輕淺且以之從治嚴寒恐非所宜也
　　(本經痺字與風寒濕相合之痺不同如消渴身/熱嘔吐及陰氣不起與諸毒皆痺也故云諸痺)
　　(顯明即陽明/在中即中見)
　　(化合化者中見之濕/化在上之燥化也)
本經中品
竹葉氣味苦平無毒主欬逆上氣血溢筋急惡瘍殺小
蟲根作湯益氣止渴補虚下氣實通神明輕身益氣
　覈曰土中苞笋各以時出旬日落􁁉成竹也莖有節
　節有枝枝有節節有葉葉必三之枝必兩之枝下之
　枝一為雄二為雌雌者孕笋成竹根鞭喜行東南六
　十年一花花實則枯枯曰䈙實曰􁩈小曰篠大曰簜
　按戴凱之竹譜云植物之中有名曰竹不剛不柔非
　草非木小異實虚大同節目盖種類六十有一焉今
　略考之亦不止此曰籦龍竹黄帝使伶倫伐之于崑
　崙之墟吹以應律者曰員丘帝俊竹節可為船曰􁈛
　竹薄肌而勁曰篁竹堅而促節曰棘竹生交州諸郡
　叢生有十數莖大者二尺圍肉至厚實中夷人破以
　為弓其笋食之落人鬚髮一名笆竹曰箄竹大者如
　腓虚細長爽南人取其笋未及竹者灰煮續以為布
　曰弓竹出東埀諸山中長數十丈既長且軟不能自
　立薛翊異物志云斑駁如玳瑁曰蘇麻竹一名沙麻
　竹長數丈葉大如履竹中可愛者可以為弓五嶺左
　右徧有之曰箖箊竹葉薄而廣吳都賦所謂竹則篔
　簹箖箊即越女試劒竹是也桃枝是其中最細者曰
　􁤮竹生崑崙之北南嶽之山長千丈斷節為大船曰
　般腸竹生東郡緣海諸山中其形未詳曰服傷竹大
　者五六寸其中實滿曰挲摩竹桂廣皆植大若茶盌
　竹厚而空小一人正擎一竿見嶺表錄曰筯竹長三
　丈許圍數寸至堅利土人以為矛可作彈弓弦其笋
　未成竹時堪為糾又名史葉竹又名篻作曰百葉竹
　生南埀界甚有毒傷人必死一枝百葉因為名一名
　篣竹曰繇􁈛竹為物叢生見吳都賦曰􁈜竹一豐二
　種至似苦竹而細軟肌薄曰葢竹亦大肌薄色白生
　江南深谷山曰簡簣竹竹節疎而笋可食曰􁲷筒竹
　見吳都賦笋可食曰雞脛竹似脛大者不過如指疎
　葉黄皮曰籚竹似蘆出揚州東埀肌理勻淨可以為
　箎曰箭竹髙者不過一丈節間三尺堅勁中矢箘簵
　二竹亦皆中矢篃竹一尺數節葉大如扇俗謂之䈲
　笴可以作篷亦可作矢篲篠竹中掃細竹若箭竹可
　作箭莽竹疎節鄰竹堅中簢竹中空仲竹無笐俱見
　爾雅種龍竹㰚竹見廣志桃枝竹皮滑而黄可以為
　席䈏竹實厚脆孔小幾于實中安成以南有之又桃
　竹江心磻石上出可為杖竹譜云竹皆中空此竹獨
　實如木利竹蔓生若藤實中而堅韌漢竹大者一節
　受一斛小者受數斗菡􁁉竹大如脚指筍皮未落往
　往有細蟲齧之籜隕成赤文似綉畫可愛木竹出靈
　隱山中堅亦通節脉菰䒳竹生于海南内實外澤晉
　竹吳王賜越見吳越春秋永嘉大羅山有龍牙竹其
　竹長四五尺稀節人取必有大風雨雷電人下山則
　止齊民要術􁲁竹笋無味杜臺卿淮賦有㯽榔竹身
　毒國出笻竹可為杖一名狹竹張騫西至大宛所得
　見漢書一名芀竹廣志新州石城陜隘宋紹興中州
　守黄濟植芀竹圍繞之竹有刺芒棘華然一豚不能
　入澁勒竹有芒可以剉𤓰見老學菴筆記繇梧竹長
　三四丈圍一尺八九寸可作屋柱出交阯見南方草
　木狀葺竹頭有文文見字林狗竹毛在竹間見臨海
　異物志無筋竹色如黄金堅貞疎節出嶺南見竺法
　真羅山疏石麻竹勁利可為刀見裴淵廣州記苞竹
　堪作布見顧微廣州記實心竹文彩斑駁可為器物
　又埀絲竹枝弱下埀見雲南記咸都有對青竹黄而
　溝青浙亦有之惟會稽頗多呼為黄金間碧玉竹見
　養疴漫志䕶居竹見無錫縣志􁁉竹如苦竹長節而
　薄可作屋椽蔓竹青皮内白如雪軟軔可為索三稜
　竹狀若㯶櫚葉莖柄三脊射竹可為箭峽州玉泉鬼
　谷子洞前竹竹葉有文成符葉葉不同佩之可以避
　患見宋陳日華瑣碎錄有匾竹出廬山釋惠逺能役
　使鬼神善辟蛇行者嘗持此竹笋出亦匾建安篔簹
　竹一名簞竹節中有人長尺許頭足皆具大者中甑
　笋亦中射見異苑雷州有電斑竹見地理志相迷竹
　内空生黄堪作丸鏞竹内空容三升米亦生黄俱出
　廣州新婦竹出武林竹圓直可作箆髙潘州有疎節
　竹五六尺一節通志竹之良者有䈽竹又溱州通竹
　直上無節空心見北戸錄桂陽縣出筌竹大者圍二
　尺又交趾有篥竹實中有毒以刺虎中之則死見山
　海經注辰州有龍絲竹髙盈尺細如針江湖中一種
　野竹其葉糾結如蟲狀名􁀙蛸竹見語異録當塗縣
　慈姥山有簫管竹圓緻異于他處篁堅而促節皮白
　如霜粉蜀嘉定產月竹每月生笋漢陽出􁁉箤竹南
　方草木狀扶南有雲母竹一節為船山海經舜林竹
　一節可為船羅陽竹若芭蕉黎母竹每丈一節臨賀
　竹其大十抱人面竹有節一覆一仰如畵人面廣西
　出雪竹斑極大紅而有暈蜀涪州有相思竹對抽並
　𦙍􁈝簩竹異物志南方思勞國所產可礪指甲李商
　隱射魚曲􁈝簩弩箭磨青石綉額蠻渠三虎力字又
　作澁勒東坡詩倦看澁勒暗蠻村合歡竹出南嶽下
　渚州安思縣多苦竹有青白紫黄四色浙中有天親
　竹末皆兩岐成都府彭縣大隋山生竹若龍頭俗呼
　龍頭竹九嶷山有雙梢竹初生枝葉即分兩梢亦名
　合歡竹荻蘆竹冬天不凋其竹似蘆荻鶴膝竹節下
　大小似苦竹閩中人呼為槌竹石􁲸竹生閩中竹似
　石竹而小古散竹節似馬鞭葉似桐樹而小皮似㯶
　櫚箖竹出襄州卧龍山諸葛亮祠中長百尺只梢上
　有葉雪峰語錄雪峰為刹與經蔣諸山相甲乙岡巒
　百里間有奯竹𤣥倭國有蓧幹竹少室山有爨器竹
　又繇廣志永昌有漢竹圍三尺餘大者一節受一斛
　神異經南方荒中有芾竹長百丈圍二丈五六尺厚
　八九寸可以為船有篩竹一名太極竹可以為船占
　城國出觀音竹如藤長丈八尺許色黒如鐵會稽縣
　有公孫竹髙不盈尺越州產越王竹狀若荻枝可代
　酒籌次有沙筯竹欲採者輕歩從之聞人聲則縮入
　沙中羅浮山有龍公竹大徑七尺常有鳯凰栖宿増
　城縣倪山產娑羅竹圍三四尺性堅可為弓篷山有
　浮筠竹葉青梧竹可作屋柱奉化新嶺山生竹髙僅
　五寸葉皆白色清江縣瑞筠山有竹色如爛銀齊民
　要術蕪竹黑皮竹汗有文莖紫子如大珠郭璞云桂
　竹出始興小桂縣上合防露下疎來風每日出羅紈
　金翠望若花開山經雲山有桂竹甚毒傷人必死一
　曰狀如甘竹而皮赤方竹見寧波志葛仙植于定海
　靈峰者益部方物志有方竹贊笋譜方竹出灃州西
　游川鐵冶辰山之陽北尸錄澄州產方竹體如削成
　勁挺堪為杖隔州亦出大者數丈又黑竹出西山長
　二尺許如指大純墨色葉𤣥碧見文太史墨竹銘蘄
　水縣鳯棲山下有王羲之洗筆池崖邊小竹俱成墨
　色筍譜道州瀧中多丹竹每節一丈或八尺莖不大
　裊裊搖空粉節上似有丹色竹譜宜都縣飛魚口有
　紅竹大者不過寸許鮮明可愛黔陽縣赤竹岡岡壟
　糾盤叢生赤竹雲窗雜志凝波竹出區吳山紫枝綠
　葉花如石榴實如蓮子服之體輕趙飛燕舞于掌上
　服此實也暘谷漫録張堂云同邑安福西郷周俊叔
　家有十二時竹繞節凸生子丑寅卯十二辰字㸃畫
　可數清異錄荆南判官劉或棄官秦隴篋中收大竹
　十餘顆每有客則斫取少許煎飲其辛香如雞舌人
　堅叩其名謂之丁香竹非中國所產也睽車志紹興
　中四明有巨商泛海阻風抵一山下因攀躡而登絶
　頂有梵宫焉窗外竹數个枝葉如丹商堅求一二竿
　截之為杖每以刀鍥削輒隨刃有光心異之至一國
　有老叟曰君親至溥陀落伽山此觀音坐後旃檀林
　紫竹也商驚悔取削棄餘札寶藏之有久病無藥可
　愈者煎湯飲之即愈又有似竹而異名者曰楝曰㯶
　盖别類也品類雖繁入藥宜用䈽竹次用淡苦二種
　又有一種薄殻者曰甘竹其葉最良
　先人博議云易生易長虚中有節性質疎暢映芘幽
　獨歲寒不凋春榮自若真隱君子真林下友
　又云秋深引根冬半孕筍然以偶生略分先後發也
　春分出土成竹枝必偶葉必三空中直上具木中有
　火之象故筍可發瘡瀝通經脉茹主嘔噦葉清煩熱
　皆透達木火之所不及者也
　又云去外皮一重取青白之交曰茹此竹氣通上徹
　下透表及裏之所用之可通上下而使氣清達表裏
　而不致驟急者也
　又云直達中空抽水土之力迅㨗瀝即竹中之水顧
　理文如腠而界節似經則通中之節固非往而不返
　者矣如病乆渴即節而不通心煩為通而不節竹瀝
　之力通節交互故渴可解而煩可息但竹瀝行中有
　節直達之力居多須佐以薑汁便可横徧且得盡木
　火之體用也
　叅曰竹者物之有筋節者也故筋節字皆從竹又竹
　從兩个枝必二葉必三即火二木三之象也性喜東
　南故九河鮮有以卦推之爾雅翼云巽為竹易繫云
　震為篬筤竹篬筤㓜竹也可見方以類聚矣莖有節
　節有枝枝必三枝復有節若三候成節也故主候失
　符節致令氣逆氣溢或若霜露不下則菀藁不榮致
　令筋急焦渴也實通神明輕身益氣者竹六十歲始
　華窮歴支干變化故也客曰吾見竹葉一歲成二歲
　茂三歲密至四歲則細五歲疎六歲瘁矣未見有至
　六十歲而華者頤曰古人盖指疎理得宜根歴一元
　而言不但舉一莖之榮枯已也客曰竹節生時已具
　安見其與四時合耶頤曰冬半而孕春半而生夏半
　而代葉秋半而引根四氣歴然非獨以出土之時為
　生也
　　(述異記云衛有淇園出竹在淇水之上埤雅傳云/淇園􁄸簬下淇園之竹以為􁇅伐淇園之竹以為)
　　(矢淇園殷紂竹箭園也盖淇之產竹土/地所宜故風人以此美衛武之德也)
　　(謝莊云直而不介弱而不虧香裊人/圃簫瑟雲岩推名楚潭美質良池)
　　(江逌云有嘉生之美竹挺純姿于自然含虚中/而象道體圓質而儀天托宗爽塏列族圃田)
　　(劉寛夫云堅可以配松栢勁可以凌霜雪密可以/泊晴烟疎可以漏梢月嬋娟可玩勁㧞不回擅孌)
　　(風生韻/合宫徵)
　　(白居易云竹似賢何哉竹本固固以樹德君子見/其本則思善建不㧞者竹性直直以立身君子見)
　　(其性則思中立不倚者竹性空空以體道君子見/其思則思應用虚受者竹節貞貞以立志君子見)
　　(其節則思砥礪名行夷險一致者夫如是故君子/多樹之為庭實焉竹植物也于人何有哉以其有)
　　(似于賢而人猶愛惜之封植之竹其真賢者乎然/則竹之于草木猶賢之于衆庶竹不能自異惟人)
　　(異之賢不能自異惟用賢者異之/故作記以聞于今日用賢者云)
　　(陽明子云竹有君子之道四焉中虚而静通而有/間有君子之德外節而直貫四時而柯葉無所改)
　　(有君子之操應蟄而出遇伏而隱雨雪晦明無所/不宜有君子之時清風時至玉磬珊然中采齊而)
　　(協肆夏揖遜俯仰若洙泗羣賢之交集風止籟静/挺然獨立不撓不屈恍虞廷羣后端冕正笏而列)
　　(于堂陛之側有君子之容竹有是/四者而以君子名不愧于其名)
本經中品
桃核仁氣味苦平無毒主瘀血血閉癥瘕邪氣殺小蟲
花殺疰惡鬼令人好顔色桃梟氣微温主殺百鬼精物
桃毛主下血瘕寒熱積聚無子蠧辟邪惡不祥
　覈曰桃品甚多華豔稱最不培而蕃且早結實世遂
　以凡品目之然有黄者絳色埀絲者龍鱗者餅子者
　牡丹者亦凡中之異矣若漢上林苑之緗桃紫紋桃
　金城桃霜桃常山所獻巨核桃凌霜花灼後暑實蕡
　是又仙凡逈别不可得也惟山中毛桃即爾雅所謂
　褫桃者小而多毛其仁充滿多脂可入藥用修治去
　皮用白术烏豆于坩堝中煮二伏時漉出劈開中心
　黄如金色乃用
　　(埤雅云桃有花之盛者其性早花又花于仲春故/周南以興女之年時恰當桃生三歲即花果故首)
　　(雖已白其花子之利可待也周南取少桃以興所/謂桃之夭夭是也首章曰灼灼其華者言其花之)
　　(紅而麗也言女以盛時而嫁也二章曰有蕡其實/蕡大貌葢桃性更七八年便老老則子細此言少)
　　(桃也言非但華色又嫁而有子夫婦之道成焉三/章曰其葉蓁蓁蓁蓁盛也言能成其家又以芘其)
　　(所類也且桃性華葉齊生至于有蕡/其實然後其葉蓁蓁葢其序如此)
　　(張正見賦曰萬株成錦千林如翼苔畫波文花然/樹色發秦源而逸氣飄漢綬而芳流譬蘭缸之夜)
　　(炷似明鏡/之朝粧)
　　(皮日休賦曰厥花伊何其美實多臺𨽻衆芳緣飾/陽和開破嫩蕚壓低柔柯其色則不淡不深若素)
　　(練輕茜玉顔半酡若夫美景妍時春含曉滋密如/不幹繁若無枝妦妦婉婉夭夭怡怡或俛者若想)
　　(或閒者如痴或向者若步或倚者如疲或温香而/可薰或婑媠而莫持或幽柔而傍午或撦冶而倒)
　　(披或翹矣如望或凝然若思或奕偞以作態或窈/窕而騁姿日將明兮似喜天將惨兮若悲近榆錢)
　　(兮粧翠靨映楊栁兮顰翠眉輕紅拖裳動則褭香/宛若鄭袖初見吳王夜凉皎潔閧然秀發又若嫦)
　　(娥欲奔明月蝶散蜂寂當閨脉脉又若妲己未聞/裂帛或開故楚豔豔春曙又若息媯含情不語或)
　　(臨金塘或交綺井又若西子浣紗見影玉露厭浥/妖紅墜濕又若驪姬將譖而泣或在水濵或臨江)
　　(浦又若神女見鄭交甫或臨廣筵或當髙會又若/韓娥將歌歛態微動輕風娑娑暖紅又若飛燕舞)
　　(于掌中半霑斜吹或動或止又若文姬將賦而思/丰茸􁁉􁁉互立遞倚又若麗華侍宴初醉狂風猛)
　　(雨一陣紅去又若褒姒初試戎虜滿地春色堦前/砌側又若戚姬死于鞠域花品之中此花最異其)
　　(花可以暢君之心目其實可以充/君之口腹匪乎兹花他則碌碌)
　先人云术以勸之豆以培之火以變之色黄則氣淳
　矣
　叅曰桃為肺果五木之金也金氣清肅故伏邪氣去
　三蟲除不祥實乾木上曰梟主殺百鬼精物以懸實
　木上故曰梟也莖葉毛蠧皆可去邪生陽所以異于
　死隂也其華令好色榮于花優于色故也埤雅云桃
　生三嵗便放花實故周南曰夭桃蕡實也仁主下瘀
　血血閉癥瘕邪氣者桃肺果精專尤在仁故司肺氣
　為營血之師帥則留者行行者留矣故千金方以桃
　仁燒灰酒調服方寸七止崩中漏下然則血之不行
　不濡即氣之不决不運氣如槖籥血如波瀾故也桃
　毛功力似勝肺主皮毛入肺更相親爾
　　(世但知主留者行不知主行者留非留行安能好/色有子非行留安能去瘀逐閉然則色之不好子)
　　(之無有亦即瘀/閉之為咎乎)
本經中品
杏核仁氣味甘苦温有小毒主欬逆上氣雷鳴喉痺下
氣産乳金瘡寒心奔豚
　覈曰諸杏葉皆圓而端有尖二三月開淡紅色花妖
　嬈艷麗比桃花伯仲間亦可愛也故騷人詠物與梅
　並言則曰梅杏葢取其葉之似也與桃並言則曰桃
　杏葢取其花之近也有葉多者黄花者千瓣者單瓣
　者結實實甘而沙曰沙杏黄而酢曰梅杏青而黄曰
　柰杏金杏大如棃黄如橘西京雜記載蓬萊杏花五
　色北方有肉杏赤大而扁曰金剛拳有曰杏熟時色
　青白入藥宜山杏收取仁用修治以沸湯浸去皮尖
　每斤用白火石一斤黑豆三合以東流水同煮從已
　至午漉出劈開如金色晒乾乃用得火良惡黄芩黄
　耆葛根畏蘘草
　叅曰枝葉華實皆赤肉理絡脉如營氣味苦温誠心
　之果具心之體與用者仁則包藴全體逗發端倪樞
　機頗鋭偏心之用與氣者欬逆上氣雷鳴喉痺寒心
　奔豚此一唯從升不能從出正迴則不轉矣杏仁逗
　發横徧之機使𥪡窮者隨玉衡以為旋轉正神轉不
　迴乃得其機矣欬逆上氣息若雷鳴以及喉痺謂心
　之火用不及亦可謂客淫外束亦可謂客淫外束致
　心之火用不及亦可謂心之火用不及致客淫外束
　亦可寒心奔豚謂心之火體不及亦可謂心之火用
　不及亦可謂心之火用不及致心之火體不及亦可
　謂心之火體不及致心之火用不及亦可葢火爰物
　以顯用即用以顯體故也奔豚者腎之積上逆奔心
　緣火位之下水氣承之火不及則承乃亢亢則害矣
　與妄汗致承者不同類妄汗則出有餘此則升太過
　下氣者轉𥪡窮為横徧下非降也降則涉金非火令
　矣產乳固屬甲拆而解孚全仗横徧横徧始甲拆耳
　金刃成瘡此肉理斷絶絡脉不營杏以脉勝仍續其
　絶絡其營心主脉心主包絡故爾
　　(欲盡物性先察物情如桃為肺果肺主毛桃有毛/專精于毛矣杏為心果心主脉杏有脉專精于脉)
　　(矣顧精之所専即情之所鍾情之所鍾即性之所/生人苦不知性耳能盡一物之性即能達萬物之)
　　(情欲盡一物之性者亦若物/性之精有所専靡不見性矣)
本經中品
髮髲氣味苦温無毒主五癃關格不通利小便水道療
小兒驚大人痙仍自還神化
　覈曰髮髲剪髢下髪也櫛梳而下者乃亂髮耳修治
　取男子年近二十歲已上無疾患及顔貌紅白者從
　頂心剪下苦參水浸一宿入瓶子内用火煆赤俟冷
　研用一法用水煮七日夜取汁熬膏者彌佳
　先人云髪如血脉不潰不泄原從精生又復色黑具
　上生之體多潤下之力故可收起亟之隂妄奔定淫
　畏之神飛越也
　叅曰腎藏精其榮在髮心主血髮乃血之餘也叢生
　陽首而復倒埀則炎上之用即潤下之體所謂陽在
　外陰之使也陰在内陽之守也故主陽失内守而致
　陽關陰失外使而致陰格與𤣥府閉而致州都癃交
　通不表而致驚與痙也本自神化之餘榮仍自還餘
　榮為神化耳
本經中品
犀角氣味苦酸鹹寒無毒主百毒蠱疰邪毒瘴氣殺鈎
吻鴆羽蛇毒除邪不迷惑魘寐久服輕身
　覈曰出永昌山谷及益州永昌滇南也今出武陵交
　州寧州諸逺山黔蜀者次之海南者為上狀似牛猪
　首大腹卑脚三蹄前脚直而無膝依木為息木倒則
　仆不易起也舌有刺喜啖竹木棘及毒物飲則濁水
　不欲自見其影也皮孔三毛如豕有一角二角三角
　者一在頂上一在額上一在鼻上鼻上者食角也一
　名奴角小而不墮頂額者每歲一退自埋山中土人
　潛易之二角者鼻角長而額角短一角者有鼻無額
　有額無鼻鼻角者胡㡌犀額角者兕犀也兕即犀之
　牸牸牝也牝毛色青皮堅可以為鎧又有毛犀二角
　即旄牛所謂牯犀又有水犀出入水中最為難得皮
　中有珠甲山犀無之異物志云東海水中有犀焉樂
　聞絲竹彼人動樂則出而聽之然犀之優劣觀角紋
　之粗細通塞以為差等紋如魚子形者謂之粟紋紋
　中有眼者謂之粟眼黑中有黄花者謂之正透黄中
　有黑花者謂之倒透花中復有花者謂之重透又紋
　有倒揷者一半已下通有正揷者一半已上通有腰
　股揷者中斷不通並名通犀有通天者自下徹上咸
　通也又有通天犀角上有一白縷直上至端夜露不
　濡入藥至神驗漢書駭雞犀置米飼雞皆驚駭不敢
　啄置屋上烏鳥不敢集犀中最大者墮羅犀一株重
　七八斤云是牯犀額角其花多作撒豆斑色夜視有
　光者曰夜明犀通神開水禽獸見之皆驚乃絶品也
　又有理文盤結作百物形者亦上品又有花如椒豆
　斑者次之烏犀純黑無花者為下品兕角理文細膩
　斑白分明不可入藥牯角紋大牸角紋細也修治勿
　用奴犀牸犀病水犀攣子犀無潤犀唯取肌皺折裂
　光潤者剉屑入臼杵細研萬匝乃用李珣云凡犀角
　鋸成當以薄紙裹置懐中蒸燥乘熱搗之應手如粉
　故歸田錄云翡翠銷金人氣粉犀此亦異也松脂為
　之使惡雷丸雚菌忌鹽娠婦勿服能消胎氣
　叅曰角生頂額鼻端為腦之餘髓之餘也亦似筋餘
　之甲血餘之髮甲固宛然紋亦儼若束髮如也山海
　經云南方獸之美者有梁山之犀焉似得火化之正
　令者也飲則汚濁清之也食則毒棘消之也故曰犀
　利開寶紀事云辟暑犀色如玉溽暑時清氣逼人白
　孔六帖云辟寒犀色如金嚴寒時暖氣襲人嶺表錄
　異云辟塵犀佩之塵不近身杜陽編云蠲忿犀蠲去
　忿怒夜明犀通天分水鳥見之髙飛魚見之深入百
　獸見之決驟種種神異凡此皆根塵之妄見為有者
　悉能辟除之是能一切空諸所有故能治一切實諸
　所無也邪鬼迷惑魘寐此吾意𤯝之實諸所無也瘴
　氣鈎吻鴆羽蛇虺百毒此物雜毒之實諸所無也治
　之如何曰空
　　(火實欲空者宜空之火空則發也是謂虚其實火/空欲實者宜忌之火實乃能作炎上用以顯煖熱)
　　(體所以存其性也自藥有賦人安苟簡曰解乎心/熱並不審病情之欲實欲空而㮣投之雖無實實)
　　(之虞寧免/虚虚之患)
　　(犀角居上而尖峻確具火象然附于坤牛純土之/體是子反生母子氣歸藏而不露故苦寒而翻成)
　　(北方之水故能解心熱也本屬火而化水并已/之所有者能空之故凡實所無者遇之自消耳)
本經中品
羚羊角氣味鹹寒無毒主明目益氣起隂去惡血注下
辟蠱毒惡鬼不祥嘗不魘寐
　覈曰出石城及華陰山谷今出建平宜都諸蠻山中
　及西域形似羊毛青而觕夜宿獨棲掛角木上以逺
　害也兩角者多一角者最勝其角有節蹙蹙圓繞以
　角灣深鋭𦂳小有掛痕者為真修治勿用山羊角山
　羊角僅一邊有節節亦疎羚羊角具二十四節内有
　天生木胎者此角有神凡使不可單用須要不拆元
　對以繩縛之用鐵銼剉細重重密褁避風旋旋取用
　搗篩極細更研萬匝入藥免刮人腸
　叅曰羚羊掛角而冺形獸之至靈者也性慈而不樂
　鬭雖有偽鬭亦往解之因以被獲盖不惜身以濟物
　者故其角至神能辟不祥主不魘寐者寂而惺也節
　合二十有四氣而胎木者宛如從甲而乙起陰之氣
　以轉生陽所以益氣也如是則惡血自除注下自上
　上達肝竅目𤯝自明辟蠱毒惡鬼者即轉生陽以辟
　不祥耳
本經中品
蚱蟬氣味鹹甘寒無毒主小兒驚癎夜啼癲病寒熱
　覈曰夏月始生自蠐螬腹蜟轉相變化乘昏夜出土
　中拆裂殻背而出亦有蜣蜋轉丸化生者形大而黑
　方首廣額兩翼六足其鳴以脇吸風飲露溺而不糞
　三十日而死也古人多食之夜以火取謂之耀蟬古
　人用身今人用蜕大抵藏府經絡宜用身皮膚瘡瘍
　宜用蜕物各從其類也
　繆仲淳先生云蚱蟬禀水土之精風露之氣化而成
　形其鳴清響能發音聲其體輕浮能出瘡疹其味甘
　寒能除風熱其性善蜕能脱翳障及女子生子不下
　也
　叅曰蚱蟬即夏至始鳴之蜩也論衡曰蠐螬背行化
　為蝮蜟蝮蜟者育于蝮蝮蜟皆拆轉為𤣥蟬化以離
　應舍卑穢而趨髙潔者也淮南子云無口而鳴其鳴
　以脇飲而不食以息飲也三十日乃化盖自背而腹
　自行而拆此從督及任循任會督之象也三十日乃
　化者如衛氣日下一節二十一日而終督上行九日
　而終任則周月之化如周月之蒸蒸則變變則化矣
　無口不食者此亦轉督與任之道歟故主小兒不能
　從蒸及變内逆而為驚癎癲疾寒熱與不鳴於晝反
　啼於夜者皆厥藏畨陰之證也亦有轉丸背拆化為
　𤣥蟬運轉任督以及蒸變義更明顯蜕主生子不下
　亦取解甲變化之易耳
　　(以一微物具此至理若以大小貴賤起見者是局/于知聞之褊淺觀釋氏詮蛣蜣為六即佛以其性)
　　(與三世諸佛同體無有分釐増减則形中之類任/督與衛行督二十一度任九度彌月環周積數餘)
　　(而蒸變作克肖乎人便不怪異即此可推蒸變已/周女二七男二八精氣溢瀉月事以時下之所繇)
　　(然矣故古人命名立言雖極㣲一物亦有至理存/焉如蠐螬之背行先循乎督蝮蜟之育腹專依乎)
　　(任蝮蜟背拆化為𤣥蟬復循任會督其如環/無端之象轉展化育始全蒸變之全局耳)
本經中品
水萍氣味辛寒無毒主暴熱身痒下水氣勝酒長鬚髮
止消渴久服輕身
　覈曰生池澤止水中季春始生楊花所化也一葉經
　宿即生九葉葉下微鬚即其根也面青背紫者入藥
　最良面背皆綠者不堪入藥也七月收采置竹篩内
　下以水映之日晒方乾
　叅曰榖雨萍始生楊花入水乃化也樹根水上一夕
　九子嘗與水平故曰萍也周官萍氏掌國水禁以不
　沉溺取名使之稽酒謹酒也然亦水萍之性能勝酒
　爾盖楊先百木青秉春升之敷和萍性善生衍秉夏
　出之蕃茂但以升出為用不以風火為氣者以基于
　水遂禀水寒之化且味專辛發藉金水之相滋誠逐
　風清熱解表汗出通調水道之良品也若長鬚髮即
　水液之外榮止消渴即水氣之内周久服輕身形相
　類也先人評藥云輕飄浮浪風流酒人易生速計者
　也然得寒水之化行何患其不相繼乎
本經中品
牡丹氣味辛寒無毒主寒熱中風瘈瘲驚癎邪氣除癥
瘕瘀血留舍腸胃安五藏美顔色療癰瘡
　覈曰出漢中劍南及丹州延州青州越州滁州和州
　近以洛陽者為勝二月梗上生條葉似芍藥三月開
　花色狀善變其名或以姓或以州或以色或以地或
　旌其所異者而志之姚黄牛黄左華魏華以姓著青
　州丹州延州紅以州著細葉粗葉壽安潜溪緋以地
　著一撒紅鶴翎紅硃砂紅玉板白多葉紫甘草黄以
　色著獻來紅添色紅九蘂真珠鹿胎花倒暈檀心蓮
　花萼一百五葉底紫皆志其異者姚黄者千葉黄花
　出于民姚氏家姚氏居白司馬坡其地屬河陽然花
　不傳河陽傳洛陽洛陽亦不甚多一嵗不過數朶牛
　黄亦千葉出于民牛氏家比姚黄差小宋真宗祀汾
　陰還過洛陽留宴淑景亭牛氏獻此花名遂著甘草
　黄單葉色如甘草洛人善别花見其樹知為某花云
　獨姚黄易識其葉嚼之不腥魏家花者千葉肉紅華
　出于魏相仁漙家始樵者于壽安山中見之斵以賣
　魏氏魏氏池館甚大傳者云此華初出時人有欲閲
　之者人税十數錢乃得登舟渡他至花所魏氏日收
　十數緡其後破亡鬻其園宅今普明寺後林池乃其
　地僧耕之以植桑棗花傳民家甚多人有數其葉者
　云至七百葉錢思公有云人謂牡丹花王今姚黄真
　可為王而魏花乃后也鞓紅者單葉深紅花出青州
　亦曰青州紅故張僕射齊賢有第西京賢相坊自青
　州以馲駝䭾其種遂傳洛中其色類腰帶鞓故謂之
　鞓紅獻來紅者花大多葉淺紅花張僕射罷相居洛
　陽人有獻此花者因曰獻來紅添色紅者多葉花始
　開而白經日漸紅至其落乃類深紅此造化之尤巧
　者鶴翎紅者多葉花其末白而本肉紅如鴻鵠羽色
　細葉粗葉壽安者皆千葉肉紅花出壽安縣錦屏山
　中細葉者尤佳倒暈檀心者葉紅凡花近蕚色深至
　其末漸淺此花自外深色近蕚反淺白而深檀㸃其
　心此尤可愛一撒紅者多葉淺紅花葉杪深紅一㸃
　如人以手指㩎之九蘂真珠紅者千葉紅花葉上有
　一白㸃如珠密其葉蹙其蘂為九叢一百五者多葉
　白花洛陽花以榖雨為開候而此花長至一百五日
　開最先也丹州延州花皆千葉紅花不知其至洛之
　因蓮花蕚紅花青鈇三重如蓮花蕚左花者千葉紫
　花出齊民左氏家葉密而齊如截亦謂之平頭紫硃
　砂紅者多葉紅花不知其所出有民聞氏子者善接
　花以為生買地于崇真寺前治花圃有此花洛陽豪
　家尚未有故其名未甚著花葉甚鮮向日視之如猩
　血葉底紫千葉紫花色如墨亦謂之墨紫花在叢中
　旁心生一大枝引葉覆其上其開也比他花可延十
　日之久噫造物者亦惜之耶此花之出比他花最逺
　傳云唐中宗有宦官為觀軍容使者花岀其家亦謂
　之軍容紫嵗久失其姓氏矣玉板白者單葉長如拍
　板之狀色如玉深檀心洛陽人家亦少有潛溪緋者
　千葉緋花出于潛溪寺寺在龍門山後本唐相李藩
　别墅今寺中亦無此花而人家或有之本是紫花忽
　于叢中特出緋者不過一二朶明年移在他枝洛陽
　人謂之轉枝花故其接頭尤難得鹿胎花者多葉紫
　花有白㸃如鹿胎之紋故蘇相禹珪宅今有之多葉
　紫不知其所出初姚黄未出時牛黄為第一牛黄未
　出時魏花為第一魏花未出時左花為第一左花之
　前惟有蘇家紅賀家紅林家紅三類皆單葉花當時
　為第一自多葉花千瓣出後此花黜矣今人不復種
　也别有狀元紅胭脂樓醉西施御樓春壽陽紅瑞霞
　蟬灑金紅膩玉紅迎日紅七寶冠石家紅鳯頭嬌繡
　毬紅赤玉盤海雲紅火𦦨奴百葉仙人嬌容三變白
　朱曰品之以紅著者紫則又有御衣紫朝天紫舞青
　猊紫繡毬葛衣紫淡藕絲紫雲芳紫姑仙之類若雪
　夫人月宫花玉芙蓉萬卷書無瑕玉水晶毬粉奴香
　合德裝又白中之翹楚而佛頭青則先綠後白者矣
　又黄之最艷者如黄絨鋪錦大素小素禁苑慶雲界
　金樓小黄嬌軟條黄縷金黄歐家碧種種名相難以
　盡述總屬希世之珍𤣥工之幻也牡丹之名初不載
　有文字唯以藥錄本草然于花中不為髙第大都丹
　延以西及褒斜道中尤多與荆棘無異土人皆取以
　為薪自唐則天以後洛陽牡丹始盛然未聞以名著
　者如沈宋元白之流皆善詠花草當時有一華之盛
　者彼必形于篇詠而寂無傳焉惟劉夢得有詠魚朝
　恩宅牡丹詩但云一叢千萬朶而已亦不云其美且
　異也謝靈運言永嘉竹間水際多牡丹今越花亦不
　及洛陽甚逺是洛陽自古未有若今之盛也而洛陽
　之俗大抵好花春時城中無貴賤皆揷花雖負擔者
　亦然花開時士庶競為遊遨往往于古寺廢宅有池
　臺處為市井張幄布㡩笙歌之聲相聞最盛者月坡
　堤張家園棠棣坊長壽寺東街與郭令宅花落乃罷
　葢花之美在朝露夕霞清風明月華情恬適色神始
　艷或烟雨霧籠燈火掩映更増容冶若日午閙喧糟
　塲羶會此花罹困窮轉添憔悴及其盛時每多風妬
　亦造化之所忌也從來洛陽至東京六驛舊不進花
　自徐州李相廸為留守時始進御歲遣衙校乘驛馬
　一日一夜至京師所進不過姚黄魏黄三數朶以菜
　葉實竹籠子藉覆之使馬上不動摇用蠟封花蒂乃
　數日不落大抵洛人家家有花而少大樹者盖其花
　不接則不佳爾春初時洛人于壽安山中斵小栽子
　賣城市間謂之仙箆子人家治地為畦塍種之至秋
　乃接接花工尤著者謂之門園子豪家無不邀之姚
　黄一接頭直錢五千秋時立契買之至春見花始歸
　其直洛人甚惜此花不欲傳有權貴求其接頭者或
　以湯中蘸殺與之魏花初出時接頭亦直錢三千今
　尚直一千接時須用社後重陽前過此不堪矣花之
　木去地五七寸許截之乃接以泥封裹用軟土􁀙之
　以箬葉作菴子罩之不令見日雨惟南向留一小戸
　以達氣至春乃去其覆此接花之法也花種必擇善
　地盡去舊土以細泥用白歛末和之葢牡丹根甜多
　引蟲食白歛能殺蟲此種花之法也澆花亦自有時
　或用日未出時或日出時九月旬日一澆十月十一
　月三日二日一澆正月間日一澆二月一日一澆此
　澆花之法也一本發數朶者擇其小者去之只留一
　二朶謂之打剝懼分其脉也花纔落便剪其枝勿令
　結子懼其易老也春初既去箬菴便以棘數枝置花
　叢上棘氣暖可以辟霜雹不損花芽他大樹亦然此
　養花之法也花開漸小于舊者葢有蠱蟲損之必尋
　其穴以硫黄簮之其旁又有小穴如鐵孔乃蟲所藏
　處花工謂之氣窓以大針㸃硫黄末針之蟲乃死蟲
　死花復盛此醫花之法也烏賊魚骨以針花樹入其
　膚花輒死此花之忌也入藥以山産紅花單葉之根
　皮為貴盖專精于花者則力不足于根之皮矣修治
　用銅刀劈破去骨剉如大豆好酒拌蒸從已至未日
　乾用畏貝母大黄兎絲子忌蒜胡荽伏砒
　參曰牡門戸樞丹英華色也取象與色當入足少陽
　厥隂以少陽經主樞府主决斷厥隂肝主色主筋主
　藏魂主藏血主謀慮故也牡丹精勝者色辛發者味
　宣氣散生者性合鼓吾身風大以全木德者也故主
　中風寒熱瘈瘲驚癎癰腫瘡痬謂外來風氣使然亦
　可謂吾身風大不及亦可癥堅瘀血留舍腸胃固肝
　主藏血堅瘀留礙則非所應藏物矣所當决而斷之
　安五藏美顔色十一藏皆取决于膽安而后能慮樞
　機其神乎
本經中品
枲耳實氣味甘温有小毒主風頭寒痛風濕周痺四肢
拘攣痛惡肉死肌膝痛久服益氣耳目聰明强志輕身
　覈曰所在有之與麥互相為候麥黄種枲枲黄種麥
　也莖髙四五尺有黑色斑㸃葉如葵四畔寛紐七八
　月開細白花結實如婦女珥璫外殻堅靭刺毛密布
　中列兩仁宛如人腎修治炒熟去外刺取仁酒拌蒸
　晒乾用
　叅曰枲耳麻類也爾雅名卷耳取實如䑕耳其色蒼
　蒼復名蒼耳雒下謂之胡荽江東呼為常枲以葉青
　白似胡荽白花細莖可作茹傖人皆食之滑而少味
　故幽冀謂之襢茹菜又謂之常思菜也離騷單名曰
　葹以譬小人所謂薋菉葹以盈室是矣博物名羊負
　來謂雒人入蜀有枲耳着羊毛蜀人種之曰羊負來
　故枲多叢刺亦好着人衣也圖經名道人頭綱目名
　猪耳又名喝起草記事珠名地葵又名進賢菜名號
　雖多總屬象形取義今遵本經枲耳為正葢耳者聽
　之官腎之竅肺之司故枲形似耳實中兩仁似腎殻
　皮堅靭叢毛剛勁從革作金之肺象也固入肺腎以
　腎為主腎藏志志者腎之神也志强竅斯開竅開耳
　斯聰耳聰聲斯入若以肺為主設腎不司竅雖有其
　聲不與耳接非耳外聲聲無所爾益氣者竅開氣斯
　益設有氣無竅亦填塞不輸何繇宣布亦可入肝色
　蒼故也入肝則肝得其用肝以金為用耳肝固開竅
　于目而目之能視腎所司也即轉撥瞳人需以利金
　又可入脾味甘故也設土實不靈遂致肌死以及肢
　攣敦土德用自然反活回鮮又可入心氣温故也心
　用為水水司液心司血血液充滿乃得筋轉脉摇故
　不獨五藏咸入即筋骨肌肉頭目腦髓靡不周到但
　致疾之因風濕使然風淫偏勝剛以濟之如痺于頭
　則風頭寒痛痺于百骸則周痺痺于四肢則四肢拘
　攣痛痺于肌肉則肌肉死惡痺于膝則膝痛痺于氣
　則氣損痺于耳則耳聾痺于目則目盲痺于志則志
　頽痺于身則身重身木罔覺有觸種種變證皆藉以
　濡潤宣達交互承制者也世但知治療瘡瘍殊失靈
　異備錄名相用廣見聞
本經中品
當歸氣味苦温無毒主欬逆上氣温瘧寒熱洗洗在皮
膚中婦人漏下絶子諸惡瘡瘍金瘡
　覈曰生隴西川谷今當州宕州翼州松州秦州汶州
　多種蒔矣仲春生苖布葉似牡丹葉嫰綠三瓣七八
　月開花似蒔蘿花嬌紅可目根黑黄色肉厚不枯者
　為勝秦州者頭圓尾多色紫氣香肥潤多脂名馬尾
　歸此種最佳他處者頭大尾粗色白枯燥名鑱頭歸
　不堪用也大都川產者力剛而善攻秦產者力柔而
　善補雷公云去蘆頭酒浸一宿止血破血頭尾効各
　不同破宜使頭止宜用尾並服無効單使為貴也元
　素云頭止血尾破血身和血全用則一破一止矣李
　杲云頭止血而上行身養血而中守尾破血而下流
　全活血而不走時珍云雷張兩説功効各異大凡根
　荄身半已上氣脉上行法乎天身半已下氣脉下行
　法乎地而人身法象天地則治上當用頭治中當用
　身治下當用尾通治當全用此一定之理當以張説
　為優以頥論之雷説為當經云藏真髙于肺以行營
　衛陰陽也藏真下于腎腎藏骨髓之氣也唯居上者
　乃能行居下者乃能止所謂欲舉必先按欲按必先
　舉耳而行中有止止中有行此又上下相叅之妙收
　藏須晒乾乘熱裹紙封固甕中則不蛀
　叅曰古人相招以文無文無當歸也葢以功用為名
　矣味苦氣温臭香色紫當入心為心之使藥心之血
　分氣分藥也祗判入血便失當歸本來面目矣何也
　血無氣呴則不能運行經隊灌溉周身彼此依循互
　為關鍵經云藏真通于心心藏血脉之氣也如欬逆
　上氣此即氣不于歸皮膚之中營氣之所舍也温瘧
　寒熱不在皮膚外肌肉内而洗洗在皮膚中此邪不
　于歸營無歸向若漏下即血不歸還絶子即血無歸
　息金瘡即血不歸旋瘡痬即氣不歸攝當歸助氣之
　用益氣之體能使氣血邪氣各歸于所當歸之地煮
　汁飲之宣揚帥氣耳唐詩云胡麻好種無人種正是
　歸時又不歸良有以也
本經中品
芍藥氣味苦平無毒主邪氣腹痛除血痺破堅積寒熱
疝瘕利小便益氣
　覈曰出中嶽川谷及丘陵今出白山蔣山茅山者最
　好處處亦有人家種蒔矣昔稱洛陽牡丹廣陵芍藥
　甲天下今藥中亦取廣陵者為勝十月生芽至春乃
　長赤莖叢生三枝五葉花葉子實都似牡丹第逗芽
　在牡丹之前作花在牡丹之後傳云驚蟄之節後二
　十五日芍藥榮是也花有單葉千葉千葉者俗呼小
　牡丹今羣芳中牡丹昌第一芍藥第二故世謂牡丹
　為華王芍藥為華相又或以為華王之副也花之名
　曰餘容綽約慶雲紅蓮香白醉芙蓉步步嬌玫瑰紫
　綠衣郎同心結西施睡起楊妃吐舌㮣言之曰花婢
　種種幻巧難以縷述根之名曰鋋曰犂食曰白木曰
　餘容入藥只宜白花單瓣之根氣味全厚然根之赤
　白亦隨花之赤白也白者曰金芍藥赤者曰木芍藥
　概根莖花葉統名曰離草一名曰將離修治先别赤
　白白根固白赤根亦白每根切取一片各以法記火
　酒潤之覆葢過宿白根轉白赤根轉赤矣各以竹刀
　刮去皮併頭剉細蜜水拌蒸從己至未晒乾用今市
　肆一種赤芍藥不知為何物草根瘍癭兒醫多用之
　此習焉而不察其為害殊甚也雷丸為之使惡石斛
　芒消畏消石鼈甲小薊反藜蘆
　叅曰爾雅翼云芍藥花之盛者當春暮祓除之時故
　鄭之士女取以相贈董仲舒以為將離贈以芍藥者
　芍藥一名可離猶相招贈以文無文無一名當歸也
　然則相謔之後俞使去爾其根可以和五藏制食毒
　故古之遺法馬肝食之至毒者文成以是死言食之
　毒莫甚于馬肝則制食之毒宜莫良于芍藥故獨得
　藥之名猶食醬掌和庶羞之類而醬又因以為名也
　子虚賦云芍藥之和共而後御之南都賦云歸鴈鳴
　鵽香稲鮮魚以為芍藥氣恬臭酸百種千名是因致
　其滋味也故隱居一名犂食葢袚除不祥制服食毒
　和御衆情則離中有合合中有離一勺之多萬鈞之
　力矣顧其時值閉藏便行甲拆一𣲖生陽絶不以黨
　錮為禁忌則凡藥之所難及力之所難到者靡不駢
　馳翼驅叶直以往故引導最先逗機極早雖牡菌二
　桂先聘通使亦必藉之以為前驅世稱氣味酸歛唯
　堪降入此不識臭味不顧名義者矣觀主邪氣入腹
　遂閉拒成痛芍從中開發逐邪從内以出至滌除血
　痺入破寒熱疝瘕已成堅積唯堪消隕者芍力轉倍
　若小便不利為癃為約禆益肝氣偏行疎泄雖屬在
　下先開在上欲按則舉欲舉則按此必然之勢芍亦
　兩得之矣徧閲别錄方書比量推度盡人之性則能
　盡物之性不致為耳食所縳藥物之幸大矣
本經中品
欵冬花氣味辛温無毒主欬逆上氣善喘喉痺諸驚癎
寒熱邪氣
　覈曰出關中及雍州南山溪水華州山谷水澗間多
　叢生葉似葵葉而大不顧氷雪先春而花去土一二
　寸出蕚如菊色青紫通直而肥開時花黄色花在根
　下也一種花紅者葉如荷而斗直大可容升俗呼蜂
　斗修治須取微見花者如已芬芳則無氣力揀去向
　裏裹花蕋殻併向裏實如栗零殻及枝葉以甘草水
　浸一宿却取欵冬葉相拌蒸一夜晒乾去葉用杏仁
　為之使得紫菀良惡皂莢消石𤣥參畏貝母辛夷麻
　黄黄耆黄芩連翹青葙
　叅曰以堅氷為膏壤吸霜雪以自濡此水裏陽生宜
　當入腎腎之心藥也故出肺腎之邪先肝心之用與
　緼藉幽深者不相侔也驚癎邪氣伏匿于中對待治
　之發越盡淨若欬逆上氣善喘喉痺因腎苦燥及形
　寒飲冷秋傷于濕者始宜或火熱刑金或肺氣焦滿
　恐益消鑠毁傷矣
本經中品
􁁉藭氣味辛温無毒主中風入腦頭痛寒痺筋攣緩急
金瘡婦人血閉無子
　覈曰􁁉藭蘼蕪根也川中者勝胡戎者曰胡芎關中
　者曰京芎蜀中者曰川芎天台者曰台芎江右者曰
　撫芎皆以地得名也清明後宿根生苖即分其枝横
　埋土中節節作根生苖也八月後始結芎藭葉似芹
　微窄有乂又似白芷而細亦似胡荽而壯一種葉似
　蛇床而稍粗莖葉俱香莖細節太纎柔青整繁蕪蘼
　弱也種蒔者根形塊大實而多脂山生者細痩辛苦
　五月采苖十月采根非時則虚惡不堪入藥矣凡用
　其根取川中大塊色白不油嚼之辛甘形如雀腦者
　佳白芷為之使畏黄連伏雌黄得細辛療金瘡止痛
　得牡蠣療頭風吐逆
　叅曰􁁉藭諧聲穹髙也極也窮究竟也言主治作用
　也故主風中頭腦或腦痛或頭腦俱痛者此風氣通
　于肝亦即春氣者病在頭也力能直達肝用從踵徹
　巔正鼓而邪自罷矣風與寒合斯成筋痺或攣或緩
　或急者此屬不直直之使通也併治金瘡者仍轉動
　摇以成執持血閉即血痺逐而通之使巳亥相合以
　結胞胎寅申交會而成種子皆究竟髙逺之義
　　(風氣通于肝物各從其類春氣/者病在頭魚涉負氷之候乎)
　　(巳亥相合厥隂始結胞胎/寅申交會少陽乃作乳字)
本經中品
陽起石氣味鹹微温無毒主崩中漏下破子藏中血癥
瘕結氣寒熱在腹中無子陽痿不起補不足
　覈曰陽起石雲母根也出齊山及雲山泰山瑯琊諸
　山谷今唯齊州采取他處不復識之矣僅一土山石
　出其中彼人謂之陽起山其山嘗有暖氣雖盛冬大
　雪獨無積白盖石氣熏蒸使然也山惟一穴禁閉不
　開每嵗初冬州官監采苐嵗月積久其穴益深鑱鑿
　他石得之甚難以白色明臺雲頭雨脚輕鬆若狼牙
　者為上黄色者亦重其上猶帶雲母者稱絶品也揀
　擇供上剩餘者州人方貨之不爾無繇得也庚辛玉
　册云陽起陽石也齊州揀金山出者為勝其尖似箭
　簇者力强如狗牙者力㣲置雪中倐然沒跡者為真
　寫紙上飄然飛舉者乃佳也桑螵蛸為之使惡澤瀉
　菌桂雷丸石葵蛇蜕皮畏莵絲子忌半血不入湯煎
　用
　叅曰起陽以為量因名陽起石耳盖陰氣流行則為
　陽陽氣凝聚則為陰故主凝聚以為眚流行以為用
　也陽起雲母根髙山陽起母雲母陽起互相叅勘則
　知内守外使之為用矣
　　(陽在外陰之使也陰在内陽之守也陰者藏/精而起亟陽者衛外而為固陽起兩得之矣)
本經中品
雄黄氣味苦平無毒主寒熱䑕瘻惡瘡疽痔死肌殺精
物惡鬼邪氣百蟲毒勝五兵煉食之輕身神仙
　覈曰出武都山谷燉煌山之陽武都氐羌也是為仇
　池宕昌亦有但小劣耳近用石門始興石黄之好者
　純而無雜色如雞冠光明曄曄者最勝階州接西戎
　界出一種水窟黄生山岩有水處其石曰青煙石曰
　白鮮石雄黄出其中有孔竅色深紅微紫體極輕虚
　而功用更勝水經注云黄水出零陵縣西北連巫山
　溪生雄黄頗有神異嘗以冬月祭祀鑿石深數丈方
　采得之但凡雄黄色純黄似雌黄色而無光明或青
　黒而堅者曰熏黄氣臭者曰臭黄並不堪服修治每
　雄黄三兩用甘草紫背天葵地膽碧稜花各五兩細
　剉以東流水入坩鍋中煮三伏時取出搗如粉水飛
　澄去黒者晒乾再研用其内有劫鐵石又號赴矢石
　能劫于鐵並不入藥用
　叅曰雄大也武也以將羣也雄而黄純而健者也千
　金云婦覺有妊作絳囊盛佩易女為男此轉陽精旋
　于地産耳鼠瘻曰寒熱病惡瘡疽痔皆名死肌百骸
　焦府悉屬地大故也隂凝堅而黄中失安能通理雄
　力含𢎞而光大之可稱大黄大黄賦名將軍此足當
　之矣故功勝五兵殺精物惡鬼邪氣百蟲毒為害也
　煉食之輕身神仙地仙類耳
本經中品
雌黄氣味辛平有毒主惡瘡頭秃痂疥殺毒蟲虱身痒
邪氣諸毒充四肢通谿骨錬之乆服輕身増年不老
　覈曰出武都仇池者曰仇池黄色小赤出扶南林邑
　者曰崑崙黄色如金舶上來如噀血者為上湘南者
　次之似雲母甲錯層層可拆軟如爛金者尤佳雌雄
　二品同生山之陽生雄山之陰生雌雌者金精所熏
　一曰金之苖也雷公云修治勿令婦女與新犯婬人
　及不男女非形人或雞犬刑獄臭穢之地犯之色變
　如鐵損人壽不堪用矣每雌黄四兩用天碧枝和陽
　草粟遂子草各五兩入瓷堝中煮三伏時其色如花
　一朶在堝底中遂用東流水猛投于中如此淘三度
　去水拭乾搗研如塵用雌得芹花立便成庾芹花一
　名立起草形如芍藥煮雌能住火也又云造化黄金
　非此不成亦能柔五金乾澒轉硫黄伏粉霜土宿真
　君云芎藭地黄獨帚益母草羊不食草地榆五加皮
　瓦松冬𤓰汁皆可制之雌見鈆及胡粉則色黒
　叅曰雌羽母地類也黄中通理暢發以為體用者也
　老子云知其雄守其雌為天下谿故達谿骨暢四肢
　發肌腠勝五兵與雄等也咸屬金精之所鍾唯雌雄
　之有别耳
本經中品
牛角腮氣味苦平無毒主下閉血瘀血疼痛女子帶下
血燔之酒服髓氣味甘平主補中填骨髓久服增年膽
氣味苦寒可丸藥
　覈曰古者牛唯服車易云服牛乘馬書云肇牽車牛
　其力在肩其用以角抱朴子云牛結陣以却虎環其
　角外觸虎雖猛巧不能制也其類有三沈牛􁀙牛㹄
　牛也沈牛大􁀙牛小㹄牛尤其卑小者爾雅謂之􁀙
　牛會編謂之紈牛廣南謂之果下牛者是也􁀙牛色
　黄黒赤白駁雜數種沈牛喜沒水中其狀如豕大腹
　鋭角角若擔矛色青蒼亦有白色者俗謂之水牛鬱
　林人謂之洲留牛者是也牝曰牸曰㸺牡曰特曰犅
　曰牯曰㹍曰􁀙子曰犢曰犝曰􁀙三歲曰㸬四歲曰
　牭五歲曰􁀙六歲曰􁀙察其齒以知其歲其齒有下
　而無上也三歲者二齒四歲者四齒五歲者六齒六
　歲以後者歲接骨節一節也牛之形色白曰㹊黑曰
　􁀙赤曰􁀙駁曰犂曰犖純色曰牷純黒曰犧白黑雜
　毛曰□㹁黄白曰犥駁如星曰􁀙黄牛虎文曰􁀙黄
　牛黒唇曰犉黑眥曰牰黑耳曰犚黑腹曰牧黑脚曰
　犈體長曰牬脊長曰􁀙白脊曰􁀙曰將領如槖駝曰
　犦髀膝尾皆有長毛曰犣角一俯一仰曰觭角長二
　尺有五寸三色不失曰載重千觔出巴中曰犘重數
　千觔出岷山曰犩曰□去勢曰犍曰犗無子曰㹗絶
　有力曰欣犌項埀曰胡蹏肉曰􁁉百葉曰□角胎曰
　腮鼻木曰牶嚼草復出曰齝腹草未化曰聖虀相牛
　者璧堂欲闇膺廷欲廣豪筋欲就雋骨欲埀揷頸欲
　髙排骨欲密尾不用至地頭不用多肉角欲得細身
　欲得圓眼欲得太口方易飼鼻廣易牽倚欲如絆馬
　行欲如麟趾蹏欲如八字形欲如卷懸亂睫好觸龍
　頸突目善跳毛拳角冷有疾毛少骨多有力岐胡有
　壽嘗鳴有黄目脉且赤而體痩也牛之為物病則耳
　燥安則温潤而澤故古之視牛者以耳詩云爾牛來
　思其耳濕濕濕濕言潤澤也牛耳無竅以角聽也易
　林云牛龍耳聵龍亦聾者矣牛畜之有力而順者但
　有豎瞳而無横瞳見一物輒長造天故童子得而制
　之聲曰牟音曰宫管子云凡聽宫如牛鳴窌中牛含
　宫聲故柳子以為黄鐘在脰也牛夜鳴則􁁜􁁜久屋
　朽木也古稱牛膏曰香故其臭朽則不可食矣造化
　權輿云乾為馬坤為牛乾陽物也馬故蹏圓坤陰物
　也牛故蹏坼陽病則陰勝故馬疾則卧陰病則陽勝
　故牛疾則立馬陽物也故起先前足卧先後足牛陰
　物也故起先後足卧先前足馬嘗立馬病則卧牛嘗
　卧牛病則立牛走風順馬走風逆牛馬風逸往往不
　相及也山海經云稷後曰叔均是始耕郭氏云用牛
　犂也許叔重以為牛者所植榖榖者民之命是以王
　法禁殺牛民犯禁殺之者誅周官牛人掌國之公牛
　以待政令祭祀供享牛求牛賔客供㹄牛膳牛饗食
　供膳羞牛軍士供犒牛䘮事供奠牛軍旅供兵軍之
　牛祭禮云一元大武祭天地之牛角繭栗宗廟之牛
　角握賔客之牛角尺帝牛不吉以為㹄牛帝牛必在
　滌三月稷牛唯具也又云天子以犧牛諸侯以肥牛
　大夫以索牛周禮云牧人掌六牲凡陽祀用􁀙牲陰
　祀用黝牲望祀各以其方之色外祭毁事用□可也
　周禮疏云牛宜稌稌土榖牛土畜故牛宜稌藏器云
　牛自死者血脉已絶骨髓已竭不可食病死者令人
　痃癖洞下白首者獨肝者有大毒噉蛇者殺人仲景
　云噉蛇牛毛髪白而後順者是也時珍云角腮角内
　堅骨也角為筋之精骨之餘腮為角之粹也故腮在
　角中一名角胎
　叅曰牛者稼穡之資五畜之土脾藏之畜也律書冬
　至日牽牛言陽氣牽同萬物出之也故本經取用在
　角腮則又為角木之胚兆耳葢土爰稼穡稼穡作甘
　所以俾全土化之體用者也經云脾統血閉瘀則具
　體失用帶血則顯用無體咸忘所統而體用分之燔
　之以火轉藉母氣功力始備髓填髓者為象形膽丸
　藥者為十一藏皆取决于膽也
本經中品
鼈甲氣味鹹平無毒主心腹癥瘕堅積寒熱去痞疾息
肉陰蝕痔核惡肉
　覈曰鼈介蟲也水居陸生穹脊連脇與龜同類四緣
　有肉如裙故曰龜甲褁肉鼈甲褁骨無耳以目為聽
　與蛇黿為匹夏月孕乳其抱以影陸佃云魚滿三千
　六百則蛟龍引之而飛納鼈守之則免故一名守神
　亦名河伯從事修治取綠色九肋重七兩者為上用
　六一泥固瓶子底待乾置甲于中欲治癥塊及寒心
　用頭醋三升入瓶内大火煎盡去裙留骨炙乾用欲
　治勞熱以童便一斗二升煎盡去裙留骨焙乾石臼
　中搗成粉以雞䏶皮褁之取東流水三斗以盆盛水
　閣于盆上一宿取用力有萬倍也惡礬石理石
　叅曰鼈無耳以眼聽故其目不可瞥識精于明復識
　精于聰也不唯精専肝竅膽亦異衆而味大辛穹脊
　連脇脇亦少陽膽府所屬此木金交互故得聲色疊
　用而肝為膽藏取决更相親耳以余叅之若以膽開
　聾瞽必色斯明聲斯聰彼施諸房術者風斯下矣味
　鹹走血軟堅為厥陰肝少陽膽血分之氣藥也盖肝
　藏血設所藏非精所守非神致陰凝至堅為癥瘕痞
　積息肉惡肉隂蝕痔核者軟之決之亦藉膽斷使去
　者也
本經中品
白殭蠶氣味鹹辛平無毒主小兒驚癎夜啼去三蟲滅
黑黯令人面好男子陰癢病
　覈曰白殭蠶蠶病風死其色自白死且不朽也今市
　肆多用中温死蠶以石灰淹拌令白服之為害最深
　若痘疹必燥裂黒陷若瘡毒必黒爛内攻不可不慎
　也修治用糯米泔浸一日俟桑涎吐出浮水上者即
　掠去之洗淨漉起微火焙乾淨布拭去黄肉毛并黑
　口甲搗篩如粉
　叅曰蠶昆蟲也見明則食食而不飲三十日乃化有
　引日多與少者此寒温飢飽之為修短耳三眠三起
　起如衛氣之出行陽道眠如衛氣之入行陰道三十
　日大眠則衛道已周周則變而化吐絲為經矣不化
　者風白為殭故象形從治内逆而為驚癎夜啼伏匿
　而為三蟲鬼疰外顯黒黯而不明囊殻欲蜕而作癢
　者此皆不能從蒸及變順之使出以從化也淮南子
　云蟬飲不食蠶食不飲飲滋經氣食益經隧咸從任
　督四布經絡變化相同功能亦一也
　
　
　
　
　
　
　
　
　本草乘雅半偈卷四
欽定四庫全書
　本草乗雅半偈卷五
　　　　　　　　　　　　明　盧之頤　撰
　　本經中品三
　　　石膏　　　　　　　慈石
　　　石韋　　　　　　　藁本
　　　茜草　　　　　　　紫葳
　　　白芷　　　　　　　防已
　　　狗脊　　　　　　　通草
　　　秦艽　　　　　　　栝樓
　　　百合　　　　　　　巵子
　　　秦皮　　　　　　　蕪荑
　　　枳實(枳殻同/)　　　　牛黃
　　本經中品四
　　　丹雄雞　　　　　　羖羊角
　　　白茅　　　　　　　紫菀
　　　瞿麥　　　　　　　貝母
　　　女菀(即葳㽔/)　　　　黄芩
　　　萆薢　　　　　　　猪苓
　　　茈胡　　　　　　　地榆
　　　合歡　　　　　　　秦椒
　　　蘗木　　　　　　　厚朴
　　　梅實　　　　　　　呉茱萸
本經中品
石膏氣味辛㣲寒無毒主中風寒熱心下逆氣驚喘口
乾舌焦不能息腹中堅痛除邪鬼産乳金瘡
　覈曰出齊盧山及魯蒙山剡州彭城錢唐亦有之生
　石中大塊作層細文短宻宛若束針潔白如膏鬆軟
　易碎燒之白爛如粉也一種硬者生地中枚塊作稜
　直理堅白擊之叚叚橫解牆壁光亮燒之易散不作
　粉也别有一種細文長宻宛若束絲者理石也一種
　作塊無稜橫理堅白擊之方解燒之姹散作粉者方
　解石也昔人所謂長石即石膏之硬者所謂寒水石
　即石膏之軟者而理石方解石氣味都辛寒但不若
　石膏之軟者能解肌發汗為異耳修治石臼中搗研
　成粉羅過生甘草水飛兩遍澄清去水晒乾再研雞
　子為之使惡莽草巴豆馬目毒公及鐵
　㕘曰石以止為體膏以釋為用質之寧謐氣之㣲寒
　即體之止文之理腠味之辛解即用之釋體用互顯
　者也但止釋有時故體用各有先後爾或因似體之
　止則顯用以釋之或因似用之釋則顯體以止之此
　即從而逆逆而從反佐以取之之法也如風性動搖
　從之以用逆之以體寒性勁歛從之以體逆之以用
　此從逆寒風定動之本性非從逆寒風寒化之本氣
　也以性無遷變氣有反從反從者反乎本氣之寒從
　乎標象之陽則為病熱之熱也則凡結而欲解者宜
　矣結而欲下者非所宜也與麻黄桂枝葛根解發之
　用相同寒熱從逆之氣為别異耳主治諸證悉以體
　止用釋逆熱從寒反復分疏莫不迎刃而解併可推
　暑性之欲降火性之欲炎燥性之欲濡濕性之欲流
　與府藏形骸血氣竅穴欲止欲釋者詳審合宜為効
　頗捷否則災害並至慎之慎之
　　(暑性之欲降轉炎𫾣為清肅火性之/欲炎火空則發以張夏大之出令也)
本經中品
慈石氣味辛寒無毒主周痺風濕肢節中痛不可持物
洗洗痠消除大熱煩滿及耳聾
　覈曰生太山山谷及慈山山陰有鐵處則生其陽今
　徐州及南海傍山中亦有慈州者嵗貢最佳能吸鐵
　虚連數十鐵或一二斤刀器回轉不落者尤良采無
　時石中有孔孔中有黄赤色其上有細毛功用更勝
　南川異物志云漲海﨑頭水淺而多慈石徼外大舟
　用鐵葉固之者至此皆不得過以此言之海南所出
　尤多也凡使勿誤用𤣥中石并中麻石二石俱似慈
　石只是吸鐵不得而中麻石心更有赤皮且粗是鐵
　山石也誤食令人生惡瘡不可療真慈石一片四面
　吸鐵一斤者曰延年沙只吸八兩者曰續采石五兩
　者曰慈石慈磨鐵峰則指南其法取新纊中獨縷以
　半芥子許蠟綴於鐵腰無風處垂之鐵嘗指南以鐵
　橫貫燈心浮水上亦嘗指南物理相感如此土宿真
　君云鐵受太陽之氣始生之初鹵石産焉百五十年
　而成慈石又二百年孕而成鐵修治一斤用五花皮
　地榆各一鎰取綿十五兩二件並剉於石上搥作二
　三十塊將石入瓷瓶中下草藥以東流水煮三日夜
　取出拭乾布褁再搥細乃碾如塵水飛過再碾用茈
　胡為之使殺鐵毒消金惡牡丹莽草畏黃石脂
　㕘曰始生之初鹵石産焉久之孕而成鐵慈母鐵子
　也慈之㶸鐵互為嘘吸無情之情氣相感召故周痺
　風濕及濕流肢節致肢節中痛洗洗痠消也不能持
　物此手不㶸物不能聴聲此耳不㶸聲併可治目不
　㶸色鼻不㶸香舌不㶸味與癰腫䑕瘻頸核㗋痛之
　身不(闕/)
　
　
　
本經中品
石韋氣味苦平無毒主勞熱五癃閉不通利小便水道
　覈曰出華陰山谷今晉絳滁海福州江寧亦有之叢
　生石旁及陰崖險罅不聞水聲人聲處凌冬不凋葉
　長近尺濶寸許背有黃毛柔靭斑㸃如皮一種葉背
　有金星者曰金星草葉如杏葉者曰杏葉韋同生石
　上功用亦相同也修治去黃毛極淨否則射人肺令
　欬逆難療也滑石杏仁射干為之使得菖蒲良制丹
　砂礬石
　㕘曰石者山骨韋為之皮秉坎剛之水用離麗之火
　體從堅凝閉宻中暢達敷布故主勞熱邪氣致五癃
　閉假石性之慓悍宣通水道㨗於影響有金星者曰
　金星草嘉祐用治發背癰瘡葢艮為背背發癰瘡止
　非止矣金星功能上下敵應時行則行時止則止也
　解丹石陽毒者以艮止之寧謐對待治之大生毛髮
　者腎主骨主髓髮者腎之榮肺主皮主膚毛者肺之
　華耳
本經中品
藁本氣味辛温無毒主婦人疝瘕隂中寒腫痛腹中急
除風頭痛長肌膚恱顔色
　覈曰旵西川及河東兖州杭州諸處多生山中苗葉
　都似白芷又似芎藭而稍細五月開白花七八月結
　子根色紫苗下根上似禾之藁也惡䕡茹畏青葙子
　㕘曰藁本芳草也為藁悴之本故恱顔色長肌膚與
　白芷功用相符宣發藏隂精明形色潔齊生物者也
　如一陽之上氣濁及血濁而致風頭痛一隂之下血
　濁及氣濁而致疝瘕隂中寒腫痛腹中急者咸可齊
　之以潔也
　　(精明形色非藁悴之本乎葢形色之藁悴/繇隂不使陽以榮外陽亦失守於中藏耳)
本經中品
茜草根氣味苦寒無毒主寒濕風痺黃疸補中
　覈曰出喬山山谷今圃人作畦種蒔矣史記云千畆
　巵茜其人與千户侯等言其利溥厚也季冬生苗蔓
　延數丈方莖中空外有細刺數寸作節每節五葉似
　棗葉頭尖下濶七月開花結實如小椒中有細子修
　治用銅刀於槐砧上剉細日乾勿犯鉛鐵器勿用赤
　栁草根形狀相似只是味酸濇誤服令人患内瘴速
　服甘草水其毒即散畏鼠粘汁制雄黃
　㕘曰茜即蒨毛詩所謂茹藘蜀本所謂染緋草也肝
　主色茜色勝當入肝心主赤茜色赤當入心具春升
　夏出之機故主補中俾通寒濕風痺及色變于色而
　致疸黃也周官庶氏掌除蠱毒以嘉草攻之蘘荷之
　與茜也而茜功最勝故别錄用治蠱毒耳一名地血
　一名茅蒐能入陰分止内崩吐衂一名風車草一名
　過山龍先人云風龍肝屬血乃所藏西金青木為用
　是臧
本經中品
紫葳氣味酸㣲寒無毒主婦人産乳餘疾崩中癥瘕血
閉寒熱羸瘦養胎
　覈曰紫葳即凌霄花也多生山中人家亦種初作蔓
　生依大木上漸延至巔年深者藤大如杯一枝數葉
　尖長有齒深青色自夏至秋一枝開花數十朶如萱
　花赭黃五瓣有細㸃深秋更赤八月結莢長三寸許
　子輕薄如榆莢仁
　㕘曰紫葳一名武葳一名凌霄謂從底徹頂秉木徳
　自下而上之體用合入少陽膽厥隂肝肝者將軍之
　官膽者中正之官原具武威之政令故也故主厥隂
　所司之胞胎少陽所司之乳字若寒熱羸瘦即樞病
　癥瘕崩閉即闔病與𤣥參功力似同而異𤣥正子半
　紫合寅申及巳亥之各半巳亥即厥隂水火之胞胎
　寅申即少陽金木之乳字㕘勘越人十有九難則知
　太極判兩儀而作胞胎兩儀生四象而成乳字意矣
　　(將軍之官具威武中正之官具政/令二官能勝其用能盡其職矣)
本經中品
白芷氣味辛温無毒主女人漏下赤白血閉隂腫寒熱
風頭侵目淚出長肌膚潤澤顔色可作面脂
　覈曰所在有之呉地尤多近錢唐筧橋亦種蒔矣春
　生苗葉葉對生花白㣲黃入伏後結子立秋後苗枯
　根長尺餘粗細不等黃澤者為佳修治勿使四條一
　處生者名喪公藤又勿用馬蘭根采得刮去皮細剉
　以黃精片等分同蒸一伏時晒乾去黃精用近時用
　石灰蒸煮及拌石灰暴晒為不易蛀并欲色白不特
　失其本性而燥烈之毒最深用之無忽也當歸為之
　使惡旋覆花制雄黃硫黃
　㕘曰楚辭以芳草比君子而言茝為多茝白芷也一
　物多名茝也芷也芳也葯也䖀也苻蘺也澤芬也其
　取象於草木之芳澤者無所不備矣王逸云行清潔
　者佩芳白茝之屬是也具春生發陳之氣潔齊生物
　者也合從青陽髙明之上一隂隠僻之下對待汚濁
　者齊之以潔如女子漏下赤白血閉隂腫寒熱此一
　隂之下血濁及氣濁也如風頭侵目淚出此青陽之
　上氣濁及血濁也長肌膚即潔肌膚濁以氣潔則氣
　精於肌也澤顔色即潔顔色濁以血潔則血華於色
　也可作面脂此不獨餌可激濁即膚受亦可表潔矣
本經中品
防已氣味辛平無毒主風寒温瘧熱氣諸癎除邪利大
小便
　覈曰出黔中宜都建平不及漢中者良故方書多稱
　漢防已也其莖如葛蔓延莖梗甚嫩苗葉小類牽牛
　折其莖一頭吹之氣從中貫如木通根外白内黃中
　心有黃黒紋作車輻解若黒㸃木強者不堪入藥别
　有一種根作腥氣而皮皺上有丁足子者木防已功
　用逈别修治細剉用車前草根相對蒸半日晒乾取
　用殷孽為之使殺雄黄毒惡細辛畏萆薢女菀鹵鹹
　伏消石
　先人云防防禦已已土此得水用不令土有少犯然
　性流離解散當善馭之則為通劑之巨擘
　㕘曰防者障也已者我也我立則畛畦分矣故績平
　水土為獨著一曰解離一曰石解謂根文作車輻解
　當以離麗解散為己任七方之急方十劑之通劑也
　然具氣平故風寒濕熱四氣咸宜若温瘧諸癎乃陰
　陽舛錯嚴禦其防陰陽仍兩間矣
本經中品
狗脊氣味苦平無毒主腰背強闗機緩急周痺寒濕膝
痛頗利老人
　覈曰出常山川谷及太行山淄温眉州山野間莖細
　葉花兩兩相對似大葉蕨及貫衆葉邊有鋸齒面背
　皆光根形如狗脊骨凸凹巃嵸金毛宻布者是也勿
　用透山根其形狀相似只入頂苦不可餌修治火燎
　去毛細剉酒浸一夜蒸之從已至申取出晒乾
　先人云狗脊綿靭如筋如骨味苦性堅而葉對生猶
　脊分兩脇也能強闗機者唯精與氣體用俱備故也
　㕘曰此以功用立名亦因形相類也狗叩也聲有節
　若叩物也脊積也積續骨節筋脈上下也主肝腎體
　用權衡形藏之闗機者也故治寒濕周痺致闗機緩
　急為腰背強及膝痛頗利老人者利老人之筋骨闗
　機也别錄甄權廣闗機不利於目為目闇不利於膀
　胱失溺不節及淋露寒濕痺及風虚毒風腰強及腰
　痛膝痛及脚弱軟脚傷中及闗節重筋骨絶若堅脊
　即所以強肝腎健筋骨以利俛仰少氣即闗機失利
　之故也濟生方治衝任寒熱室女白帶此又廣闗機
　不利衝任與帶并可廣陽維隂維陽喬陰喬以及督
　與十二經脈經絡之失利闗機則凡闗機為病與病
　及闗機者咸可因勢而利導之呉綬方病後足腫狗
　脊煎湯漬洗此法金匱要略治百合病百合煎湯洗
　之百合病者百脈之宗主為病此筋骨脈絡之闗機
　為病也以此推廣真不勝其用唯在專司佐使者何
　如耳
本經中品
通草氣味辛平無毒主除脾胃寒熱通利九竅血脈闗
節令人不忘去惡蟲
　覈曰通草即木通澤潞漢中江淮湖南州郡皆有之
　遶樹蔓藤大者經三五寸每節二三枝枝頭五葉夏
　末開花紫色亦有白色者實如木𤓰而小長三四寸
　瓤白核黑食之甘美枝即通草通理細孔兩頭皆通
　含取一頭吹之氣出彼頭色黃白者良黑褐色者此
　商賈因其質輕易得多置舡篷上為雨𤾉所侵以致
　形色腐黑用之無力也
　㕘曰黃中通理故名通草類藤蔓仍名草枝頭五葉
　長夏作花味辛氣平脾之用藥通劑也故除脾胃寒
　熱塞而不通并九竅血脈闗節悉為脾土所攝故也
　去惡蟲令不忘即通九竅血脈闗節之徵經云通因
　塞用正此類也
　　(具此神通則八萬四千毛竅有所閉塞莫不令之/開通舉九竅者九竅為竅穴之總持耳若闗節血)
　　(脈又屬身内之/闗津河道矣)
本經中品
秦艽氣味苦平無毒主寒熱邪氣寒濕風痺肢節痛下
水利小便
　覈曰出飛鳥山谷及甘松龍洞涇州鄜州岐州諸處
　枝幹高五六寸葉婆娑如萵苣葉莖梗俱青六月開
　花紫色似葛花當月結子根黃色長尺許作羅紋交
　斜其文左列者佳右列者不堪入藥令人發脚氣病
　也修治認取脚文左列者拭去黃白毛還元湯浸一
　宿日乾用菖蒲為之使惡牛乳
　先人云人身直者為經橫者為絡絡之下注者為係
　肌腠之邪多從係入次薄於絡復溜於經漸傳府藏
　秦艽羅紋錯綜如織象形從治法也
　㕘曰根有羅紋左旋者入藥葢天道左旋而人生氣
　從之經云自古通天者生之本天地之間六合之内
　其氣九州九竅五藏十二節皆通乎天氣數犯此者
　則邪氣傷人内閉九竅外壅肌肉衛氣散解是以本
　經用治寒熱邪氣或風寒濕痺致骨節水道反從地
　道右旋者使順天運以轉玉璣别錄諸家用治轉胞
　口噤目闇耳鳴即九竅内閉用治癰疽黃疸傳屍骨
　蒸即肌肉外壅用治手足不遂通身攣急即衛氣散
　解設左右無别天道逆矣
本經中品
括樓根實氣味苦寒無毒主消渇身熱煩滿大熱補虚
安中續絶傷
　覈曰别名瑞雪根即天花粉出𢎞農陜州者最勝所
　在亦有之三月生苗引藤蔓葉如甜𤓰葉而窄作乂
　背面俱有白毛六月開花似壺蘆花而淺黃色結實
　在花下大如拳生時青碧如𤓰九月黃熟如柿形有
　正圓長銳功用並同内有扁子殻色褐仁色綠多脂
　作青氣根直下生年久者長數尺秋後采者結實有
　粉他時便多筋絡矣修治其實須分二種圓黃皮厚
　蒂小者宜陽人服形長皮赤蒂粗者宜陰人服並去
　殻皮革膜及脂根亦取大二三圍者去皮搗爛以水
　澄粉
　先人云本經主治不分根實别錄廣實主胸痺恱澤
　人面似有根實之分故圖經另出根名天花粉主煩
　滿及消渇煩滿胸痺皆胸部病釋名云消渇腎氣不
　周於胸也經云煩滿胸痛引背胸痺也病名雖異因
　證則同但所施略分輕重耳即能周腎氣於胸亦屬
　補虚安中續絶傷功力耳
　㕘曰形如包括之囊實列重樓之象舉實該根猶枸
　杞也氣味苦寒逆治火熱體質濡潤逆治燥涸或液
　燥涸致熱結聚或熱結聚致液燥涸遂成消渇煩滿
　者悉宜用安中者熱却則中安亦即所以補液之虚
　耳故筋脈燥涸則絶傷濡潤則連續矣根實功力稍
　有異同實主鬱遏不能分解根主散漫失於容平靡
　不以熱為因以燥為證顧天花瑞雪之名則思過半
　矣
本經中品
百合氣味甘平無毒主邪氣腹脹心痛利大小便補中
益氣
　覈曰近道雖有唯荆州山谷者良二月生苗一幹特
　起百葉環列無旁枝至杪作花有二種一丹黃色間
　紫黑㸃初開内拱如掬次早外列如毬而不結子别
　著葉蒂間赤碧如貝根㣲苦頃亦轉甜一純白如巵
　連莖傾側花瓣六出夜分作香葉蒂間不著子根肥
　而甘此非異類宜别雌雄有子者雌無子者雄
　㕘曰百合百瓣合成也雌雄二種雄主藏用雌主藏
　體俱入心主包絡心主百脈故也腹滿心痛便不利
　此夏氣病藏之邪百合力能益氣以補中虚則邪無
　所容從内以出即夏大張布於外者亦無内顧之虞
　矣金匱云百合病者百脈一宗悉致其病也即假藥
　象以著病形爾葢心主為病則時間時甚故無嘗證
　可擬象形從治法也客曰别錄主入肺藏恱皮毛安
　藏府定權衡此亦象形乎頤曰經云肺朝百脈輪精
　皮毛毛脈合精行氣於府府精神明留於四藏氣歸
　權衡權衡以平氣口成寸一線穿成不煩造作此正
　象形也
本經中品
巵子氣味苦寒無毒主五内邪氣胃中熱氣面赤酒皰
皶鼻白癩赤癩瘡瘍
　覈曰南方西蜀皆有木有髙下葉似李而硬厚五月
　生花芬香六出即西域之薝蔔也夏秋結實如訶子
　生青熟黃中仁紅色修治須如雀腦并長鬚九路赤
　色者為上去皮取仁同甘草水浸一宿漉出焙乾搗
　篩為末勿用大而長者謂之伏尸入藥無力
　先人云巵子有色故主色變凡苦寒之物能下能堅
　唯巵子反使堅結者解而上出火空則發之義也故
　并作湧洩之劑
　㕘曰白英六出色香俱勝體性輕浮稜殻似介合入
　手太陰宣氣四達者也故主陽氣鬱結致色變於色
　而標見於皮及浸淫膚肉而瘡瘍癩㿗此皆火熱爍
　金非此不能轉熱惱為清涼耳五内邪氣胃中熱氣
　結而未實者易於分解已成燥堅者非所宜矣
　　(素馨瀰漫即麗澤之化工輕揚六出/宛滕六之飛舞轉炎敲為清肅者也)
本經中品
秦皮氣味苦㣲寒無毒主風寒濕痺洗洗寒氣除熱目
中青瞖白膜久服頭不白輕身
　覈曰出陜西州郡及河陽其木似檀枝榦皆青綠葉
　細如匙虚大不光並無花實皮上有白㸃取皮漬水
　色便青碧作字亦青碧可觀不易落也大㦸為之使
　惡呉茱萸
　㕘曰木小岑髙木皮翠碧甲木少陽膽乙木厥陰肝
　藥也主俾通痺閉寒熱洗洗此少陽之樞象目中青
　瞖白膜此厥陰之闔象緣肝開竅於目其華在髮其
　榮在筋故久服輕身頭不白耳
　　(亦可作少陽之用藥厥陰之體/藥也具體及用府藏之全徳耳)
本經中品
蕪荑氣味辛平無毒主五内邪氣散皮膚骨節中淫淫
温行毒去三蟲化食
　覈曰出晉山川谷及髙麗太原河東河西延州同州
　近道亦有生山中似榆而小葉圓而厚其實早成亦
　似榆莢但氣臭如犱作醬則香美能殺蟲置物中亦
　辟蛀有大小兩種小蕪荑醖醬氣味尤辛入藥宜大
　蕪荑陳久者最良
　㕘曰蕪荑臭羶山榆仁也春取榆栁之火謂先百木
　青用逗春生之端耳當入肝以宣肝用故主五内邪
　氣皮膚骨節中淫淫温行毒此不從春生宣散故也
　蕪荑宣逗端倪自下而上使從外而内者復自内而
　外焉風入蟲生風宣蟲去矣設榖入不宣安能開發
　上焦宣五榖味熏膚充身澤毛若霧露之溉歟故不
　獨宣化榖味且宣布水液者矣
本經中品
枳實氣味苦寒無毒主大風在皮膚中如麻豆苦痒除
寒熱結止痢長肌肉利五藏益氣輕身
　覈曰橘踰淮而枳故江北有枳無橘江南雖有枳不
　及江北者氣全而力厚也樹如橘而小葉如橙而刺
　春作白花至秋成實九十月采者曰枳殻修治用小
　麥麩拌炒至麥麩黑色去麩乃用
　㕘曰枳以氣勝為劑之宣劑而枳从只只起語辭亦
　語已辭宣揚且宣攝矣但枳實瓤核未判性勇而速
　枳殻瓤核已分性詳而疎咸從居中之胃署橫徧身
　半已内已外之形層者也故主大風在身半已外之
　皮膚如麻豆苦痒及寒熱結在身半已内之腹腸而
　滯下成利若主南北之畫界分經以殊方域也長肌
　肉輕身者即宣揚榖味以充形藏利五藏益氣者即
　宣攝榖精以安神藏顧榖之精與味莫不起於胃而
　已於胃㫖哉只乎
　　(只具揚攝方界南北實性勇殻性疎中央分形層/部署揚攝别穀味穀精經隧定起胃已胃此靈素)
　　(法/也)
本經中品
牛黃氣味苦平有小毒主驚癎寒熱熱盛狂痙除邪逐
鬼
　覈曰出隴西及晉地今萊宻淄青嶲戎諸州皆有凡
　牛生黃夜或有光眼如血色時復鳴吼恐懼以盆水
　置牛前伺其吐出乃喝迫之即墮水中取得者陰乾
　百日無令見日月光便如雞子黄大重疊可揭若百
　千層輕虚氣香色光明者佳揩摩手甲透甲者真雷
　斆云黄有四種一喝迫而得者曰生神黄一殺死從
　牛角得者曰角中黄一牛病死後從心中剝得者曰
　心黄初在心中如黄漿汁取得便投水中沾水乃硬
　如碎蒺藜及豆瓣與帝珠子者是也一從肝膽中得
　者曰肝黄膽黄皆不及生黄為貴犛牛黄堅而不香
　又駱駝黄極易得亦能相亂不可不審也修治單搗
　細研如塵絹褁定更以黄牛嫩皮褁懸井中一宿去
　水三四尺明早取用人參為之使得牡丹菖蒲利耳
　目惡龍骨龍膽地黄常山蜚蠊牛膝乾漆
　繆仲淳先生云牛為土畜得氣血之精明凝結為黄
　猶人身之有内丹也故牛生黄則其身夜視有光為
　世神物諸藥莫能及也
　先人云坤為牛黃為土則黃是牛之本命元辰矣其
　入肝膽似雲之從龍風之從虎不期然而然者
　㕘曰牛土畜在卦為坤其色正黄其理層疉所謂黄
　中通理厚徳載物者也故能敦土徳用資生草木葢
　木必基土以土為命如驚癎寒熱狂痙邪鬼雖從脾
　土轉屬久則肝木體虚反欲傳尅脾土矣葢五行之
　理失制則亢亢則為害害所勝耳法當益土輔火黄
　可入脾苦可入心心為肝子子能助母實也與金匱
　要略之治肝虚傳脾先補肝木次及心脾之義相合
　先因於肝故先補肝此則唯從脾土轉屬故祇益脾
　土次及心火非從肝始勿治肝耳
　　(金匱要略云上工治未病夫治未病者見肝之病/知肝傳脾當先入脾四季脾王不受邪即勿補之)
　　(中工不曉相傳見肝之病不解實脾唯治肝也夫/肝之病補用酸助用焦苦益用甘味之藥調之酸)
　　(入肝焦苦入心甘入脾脾能傷腎腎氣㣲弱則水/不行水不行則心火氣或則傷肺肺被傷則金氣)
　　(不行金氣不行則肝氣盛而肝自愈此治肝補脾/之要妙也肝虚則用此法實則不任用之詳錄以)
　　(備㕘/考)
本經中品
丹雄雞氣味甘㣲温無毒主女子崩中漏下赤白沃補
虚温中止血頭主殺鬼東門上者良
　覈曰五方所産種類甚多大小形色各各殊異日中
　有雞西方物也大明生東故雞入之卵生思抱伏而
　未孚謂之曰涅故曰雞伏無雄亦卵以卵告竈伏亦
　出之俗曰竈雞破卵而出毛羽遂具無外腎虧小腸
　好睨視跑而食之每有所擇故曰雞廉呼曰朱朱相
　傳雞本朱氏翁化為之者按漢祝雞翁居尸鄉山下
　養雞百餘載皆有名字呼名則種别而至則朱乃祝
　之轉也其栖也知陰晴其鳴也知時刻鳴必三度又
　能自守不為風雨止詩云風雨凄凄雞鳴喈喈風雨
　蕭蕭雞鳴膠膠風雨如晦雞鳴不已喈喈鳴而不失
　其和膠膠鳴而不失其固也雞老嵗晏至曉方鳴持
　寒也或乙丙夜輒獨鳴行旦有赦謂之盜啼無故羣
　鳴謂之荒雞牝雞雄鳴雄雞乳卵老雞人言謂之不
　祥古稱雞之徳五戴冠文也傅距武也敢鬭勇也得
　食相告仁也守夜不失時信也有此五徳猶日瀹而
　食之何也以其所從來近也埤雅云蜀魯荆越諸雞
　越雞小蜀雞大魯雞尤其大者莊子云一越雞不能
　伏鵠卵魯雞固能矣成𤣥英云越雞荆雞也魯雞今
　之蜀雞也按韓子云魯雞之不期蜀雞之不支則𤣥
　英所謂魯雞今之蜀雞者非是矣爾雅翼云荆與越
　為小蜀與魯為大荆越相近蜀非巴蜀魯成公㑹於
　蜀者亦魯地云爾時珍云蜀中鶤雞楚中獊雞並高
　三四尺江南矮雞脚僅二寸許南越長鳴雞晝夜啼
　呌南海石雞潮至則鳴遼陽食雞角雞味俱肥美大
　勝諸雞朝鮮長尾雞尾長四尺丹赤者入藥最良近
　道唯太和者稱第一具五色者𤣥身白首者六指者
　四距者死不足申者並不可食閹而能鳴者有毒四
　月食抱雞肉令男女虚乏作癰成漏合葫蒜并李食
　合犬肝犬腎食並令人洩痢合兔食成滯下合獺食
　成遁屍合生葱食成蟲痔合糯米食成蚘厥其羽焚
　之可以致風蓄蠱之家雞輒飛走亦靈禽也不獨充
　庖而已
　㕘曰東方肝木其音角也其竅目也其畜雞也其主
　巽也故雞鳴日出於寅雞伏日入於酉通晝夜之闔
　闢木秉金為用也葢營行脈中衛行脈外晝出於陽
　夜入於陰人卧則血歸於肝而中藏實其有失於歸
　者則為崩為漏為赤白沃頭為陽首大明東生鬼魅
　不祥莫之敢膺
本經中品
羖羊角氣味鹹溫無毒主青盲明目殺疥蟲止寒洩辟
惡鬼走虎狼止驚悸久服安心益氣輕身
　覈曰羖本夏羊生河西色青黑頭小身大毛長而柔
　可以為羢一名綿羊其角為用最大詩云由醉之言
　俾出重羖葢羖之美在角也羖為角音又為古音詩
　以古與語叶韻是矣而音通於牯故本草羖羊條注
　稱為羊之牯猶兕音通於牸稱為犀之牸也羖羭也
　羭色黑為黑羝為黑䍽粉色白為白羝為白䍽各有
　牝牡但當以色為别葢羊之有羒羭亦猶木之有枌
　榆也枌亦白榆不能白色白有辨之義故皆從分色
　黒有不辨之義故皆從俞又今榆者北方有之故古
　稱榆塞而江南有刺榆無大榆是南方于羊也則有
　羒而無羭於木也則無榆而有枌色相類義相同也
　羝抵也羝性好觝故以羝省字从抵省音以低者以
　羝先低其角然後能觝突故也羊總名羔羊子四月
　而乳一嵗三生母既生子子復生孫孫又生子易繁
　速計莫捷於羊其别有四曰羜者五月生羔也曰􁊊
　者六月生羔也曰羍者七月生羔也曰䍮者羊未卒
　嵗也釋畜但載未成羊者為羜郭氏云俗呼五月羔
　為羜葢謂羔已生及五月者爾而說文稱五月生羔
　則似謂仲夏所生者矣按齊民要術稱正月生羔為
　上種十一月十二月生者次之母視含重膚軀充滿
　草雖枯亦不羸痩母乳適盡即得春草是以極佳八
　月九月十月生者雖值秋肥然比至冬暮母乳已竭
　春草未生是故不佳三月四月生者草雖茂美而羔
　小未食嘗飲熱乳所以亦惡五月六月七月生者兩
　熱相仍惡中之甚然則五月生者乃是不美故古稱
　肥羜以速諸父當是生及五月者爾繁露云凡贄卿
　用羔羔有角而不用類仁者執之不鳴殺之不嘷類
　死義者飲乳必跪其母類知禮者故以為贄禮云飾
　羔雁者以饋以言其徳足以衣被而又有文章也字
　說云羔从羊从火羊火畜也羔火在下若火始然可
　進而大也故羔大曰羊三嵗曰牂牂小狠也牂以乗
　而不隨為臧犅以乗而不逆為剛葢牛之性順犅雖
　牡而猶有順性故為乗而不逆也羊之性狠牂雖牝
　而猶有狠性故為乗而不隨也羊前逆牛前順故羊
　宜驅而牛宜牽羊善羣每成羣必以一羣為主舉羣
　聴之謂之壓羣羊善鬭鬭羊表云臣聞勇士冠雞武
　夫戴鶡推羣舉類獲此鬭羊逺主越嶲蓄情剛決敵
　不避強戰不顧死雖為㣲物志不可剉効竒靈囿角
　力天場却鼓怒以作氣前躑躅以奮擊趹若奔雲之
　交觸碎如轉石之相叩裂骨賭勝濺血爭雄敢毅見
　而衝冠鷙狠聞而擊節冀將少助明主市駿骨揖怒
　蛙之意也若使羊能言必將曰苦鬭不解立有死者
　所賴至仁無殘量力取勸焉羊畏露牧之者宜晩出
　而早歸也羊惡濕喜燥食鉤吻而肥食仙茅而肪食
　仙靈脾而淫食羊躑躅而死羊宜黍黍火穀羊火畜
　故羊宜黍也其目無神其腸九縈其力在尾其角下
　蹏角之不齊者曰䍯角有三􁁉者曰羷絶有徤力者
　曰奮種類甚多入藥只以青色羖羊為勝次則烏羊
　其䍲羺羊及虜中無角羊止可啖食乳髓則肥好也
　羖羊亦有褐色黒色白色者毛長尺餘亦謂之羖䍽
　羊北人驅引大羊則以此羊為首名曰羊頭河東亦
　有羖䍽羊性尤狠健毛長而厚入藥亦佳如羖䍽驅
　至南方則筋力自勞損安能補益於人今南方諸羊
　多食野草毒草故味薄而易發疾惟淮南州郡或有
　佳者可亞北羊北羊至南日久尚不中食水土使然
　耳生江南者為呉羊頭身相等毛短肉痩供饌猶易
　發疾入藥更無效矣羖羊之角可以占灼契丹謂之
　羊卜其皮極薄南番以書字呉人以畫彩為燈毛可
　製筆角作琉璃蹏骨鬚涎咸成藥用獨美在角專精
　者牝羖之角也葢兌為羊兌少女也以柔色剛物各
　從類功力始備耳兔絲為之使焚角走虎狼角灰能
　縮賀賀錫也
　㕘曰羊性好觝羊力在尾此交任於閭㑹督於巔是
　以觝突用角精專之美在角也離為火為羊為目在
　天為熱在藏為心心藏血脈之氣也故羊為火畜功
　主青盲諸脈屬目目得血而能視也寒洩為對待驚
　悸為體虚痛痒瘡瘍咸歸心火耳辟惡鬼為生陽死
　陰走虎狼為火行爍金獸久服者體用俱備絶有力
　奮矣
本經中品
白茅氣味甘寒無毒主勞傷虚羸補中益氣除瘀血血
閉寒熱利小便
　覈曰出楚地山谷及田野所在亦有春生苗布地如
　針俗呼茅針三四月開花作穗茸白如絮隨結細子
　至秋乃枯根名茹易曰㧞茅連茹以其彚故其根牽
　連長冗經寸成節柔白如筋甘甜如蔗用以造飴清
　滑可口也根荄至秋夜分時有青光腐則化螢火茅
　可苫葢及供祭祀苞苴之用名曰茅絲詩云晝爾于
　茅宵爾索綯言農人日力不足取茅于晝而夜以繼
　之故以為絲事方息而麻事尋興野功既訖而宫功
　隨至藏蔬於其秋以助不給之冬索綯於其夜以補
　不足之晝列子云因以為波流因以為茅靡茅靡稊
　也稊茅之始生也詩云手如柔荑荑稊一也相經云
　筋不束體血不華色手無春荑之柔髮有寒蓬之悴
　此葢形之下矣故勁強短促者另成他類别有只生
　山谷入秋放花如荻實尖黑長分許粘衣刺人者菅
　也又有莖端開葉莖上有粉根頭有毛者黄菅也又
　有生湖南及江淮間葉脊三稜臭如蒲草可以包藉
　縮酒者菁也又有叢生如蘆葉大如蒲高六七尺者
　芒也根都勁促不堪藥用
　㕘曰茅之為物薄而用可重也體柔而性直故先王
　用之以藉易曰藉用白毛无咎象曰柔在下也葢兌
　金在上㢲柔在下而柔麗乎中慎斯術也以徃其無
　所失矣誠陽中之隂入手太陰肺中見陽明中治法
　以行營衛陰陽者也葢太陰肺其始從中焦明麗於
　内慎斯於中布氣以徃斯無所失是以補中氣乃益
　勞乃復傷乃續虚乃實羸乃充以及除瘀血閉寒熱
　便利咸成布徃之功力休徵爾别錄廣利便及五淋
　瘀血及崩中勞傷虚羸及強筋堅骨肥肌緻腠大明
　廣血閉及月水不勻血脈淋瀝肘後咀嚼茅根辟穀
　不死亦廣補中益氣爾龎安常主温病伏熱在内令
　胸滿嘔噦屬大下協熱所致茅根建立中央葛根起
　亟陰氣更廣仲景先生葛根湯法從中布氣從肌解
　散爾肘後療虚後水腫為命門火衰腎虚水泛赤小
　豆主腎水之心糓藉茅根之明麗釜底燃薪吸呼肺
　氣營衛乃將水道乃行也若黃膽糓膽勞疸黃汗石
　水色變於色標見於皮者猪為水畜君以茅根亦廣
　肘後治水方法但前方偏於向右此更兼於從左若
　千金解中酒毒恐爛藏府者飲茅根汁以滌中焦還
　須佐以葛花想更神異若卒中五尸致損生陽之屬
　為腹痛脹急不得息上衝心胸旁攻兩脇若磈礧然
　牽引湧動尸鬼為害者利以堅金燒以茅火追窮尋
　逐令生陽以生死陰壯百骸以轉中氣助中氣以起
　百骸餌食膚受罔不有功藉用白茅何咎之有慎之
　至也
本經中品
紫菀氣味苦温無毒主欬逆上氣胸中寒熱結氣去蠱
毒痿躄安五藏
　覈曰出漢中房陵山谷及真定邯鄲近道亦有三四
　月布地生苗其葉二四相連五六月開黃白紫花根
　極柔潤色紫作節宛若㽔纓之下垂也白色者即女
　菀一名白菀今人多以車前及旋覆根赤土染過偽
　充不可不慎修治去鬚頭及土東流水洗浄蜜浸一
　宿至明拴火上焙乾欵冬為之使惡天雄瞿麥藁本
　雷丸逺志畏茵蔯
　先人博議云菀古鬱字故治鬱結當有五色取色紫
　味苦者以治胸中寒熱結氣胸中肺部也肺中有火
　外發而為痿躄内鬱而為欬喘及肺熱葉焦致五藏
　不安者用其色以行肺用用其氣以散肺結用其味
　以順火性倘無結氣而用之未免過洩肺氣矣
　㕘曰菀鬱也解肺金鬱以成名也胸為肺部寒熱氣
　結在中致蠱毒藏不安上見欬逆下見痿躄菀從結
　心解即分散表解便利為外徵經云金鬱則泄之解
　表利小水也觀息奔及小便卒不得出其義自見設
　中虚或肺金體衰者宜斟酌投之
　　(解從結心如表解為上為下之分㪚便利為下為/内之分散息奔為上為外之結象小便卒不得出)
　　(為下為内之結象也/當虚其實毋虚其虚)
　　(赤火刑金紫則水火合璧故轉行金用火金水三/縁交㑹同一支派矣然太隂開結則闔非含火大)
　　(種子者亦不/轉闔仍開耳)
本經中品
瞿麥氣味苦寒無毒主闗格諸癃結小便不通出刺決
癰腫明目去瞖破胎墮子下閉血
　覈曰瞿麥即洛陽花蕚云石竹及剪秋羅者謬矣所
　在有之莖細有節高一二尺葉似石竹又似地膚稍
　巔開花有紅紫粉藍斑斕數色結實如燕麥内子紫
　黑而扁只用蕚殻不用莖葉一時同使令人氣噎及
　小便不禁也修治以苦竹瀝浸一伏時取出晒乾用
　蘘草牡丹為之使惡螵蛸伏丹砂
　㕘曰瞿㦸屬四矛為瞿又四達為瞿亦鷹隼之視為
　瞿也麥者實囊形相似爾主明目去瞖者取鷹隼之
　能視去刺決癰腫破胎墮子者取戈矛之四出治闗
　格諸癃結小便不利下閉血者取四達之通瞿通因
　塞用急方之通劑也但氣味苦寒設非火熱為本因
　反成簞瓢之臞耳
本經中品
貝母氣味辛平無毒主傷寒煩熱淋瀝邪氣疝瘕㗋痺
乳難金瘡風痙
　覈曰貝母一名勤母空草苦菜苦花出晉地潤州者
　最佳今河中江陵郢夀隨鄭蔡滁諸州亦有之二月
　生苗葉隨苗出如蕎麥狀莖葉並青七月開花碧綠
　色形如百合斜懸向下上有紅脈若似人肺八月采
　根根有瓣子黄白色如聚貝子一種葉如栝樓而細
　小子在根下如芋子正白色連累相著而可分解一
　種葉如韭而花色白根子亦作兩瓣也修治先於栁
　木灰中炮黃擘去口中米許大心再拌糯米同炒俟
　米黃去米用勿用獨粒不作兩瓣者號丹龍精誤服
　令人筋脈永不收唯黄精小藍汁服之可立解厚朴
　白薇為之使惡桃花畏秦艽莽草礬石反烏頭
　先人云形如聚貝獨貴其母若用空解肺肝可施
　㕘曰雖有多種但苗葉别異蕚悉上昻花悉下垂此
　開機互闔闔機互開少陽膽之樞藥也根形如貝色
　白味辛以金為用肝之肺藥肺之肝藥也以太隂肺
　主開厥陰肝主闔靡不取決於少陽膽主樞者如傷
　寒煩熱喉痺風痙乃開機反闔不能轉開如淋瀝乃
　開機反折不能互闔如乳難乃不能為開如金瘡乃
　不能為闔如疝瘕乃不能為開為闔也貝母功力能
　使闔者開開者闔闔折不能互開者能使之互開開
　折不能互闔者能使之互闔不能闔者能順其闔不
　能開者能順其開不能為開為闔者能順其為開為
　闔也葢開與闔莫不取決於樞以為開闔故爾
　　(蕚主垂而昻花主昻而垂此隂陽顛倒象金木/互交機也其使之互交令之顛倒者誰主之耶)
本經中品
女菀氣味辛温無毒主風寒洗洗霍亂洩痢腸鳴上下
無常處驚癎寒熱百疾
　覈曰女菀即白菀與紫菀同類紫白雖異生成則一
　也畏鹵鹹
　㕘曰白菀與紫菀功用似同而異紫主寒熱氣結在
　中致病上中及下白主風寒寒熱氣結在樞亦病上
　中及下兼見内外開闔之象故上下無常内外不定
　菀從結樞解即分散則嘔逆自開洩痢自闔驚癎自
　平寒熱自除矣併偏於從樞解表從樞利小水也雖
　非金鬱設舍假洩金鬱之法亦難以從樞分解耳
本經中品
黄芩氣味苦平無毒主諸熱黄疸腸澼洩痢逐水下血
閉惡瘡疽蝕火瘍
　覈曰出川蜀及河東陜西近道亦有二月生苗莖幹
　粗如筋子中空外方葉色黄赤四四作叢而起花色
　紫實色黑根色黄一種獨莖者其葉細長而青兩兩
　相對花實根色則一也曰子芩根圓曰條芩即小根
　之内實者破者曰宿芩曰片芩即大根之内虚者其
　腹皆爛故有腐腸妬婦諸名謂妬婦心黯芩腹心黑
　也山茱萸龍骨為之使惡葱實畏丹砂牡丹藜蘆得
　厚朴黄連止腹痛得五味子牡蠣令人有子得黄耆
　白斂赤小豆療䑕瘻
　先人云病從内實為證諸熱為因者對待能空之芩
　則内無實内無實則無諸熱之因矣
　㕘曰黄芩一曰腐腸一曰内虚有黄離之象柔得乎
　中體虚而用實也荄中腐乃腐化耳故主腹腸諸熱
　實滿於中為黄疸澼痢水停血閉失於腐化反現腐
　敗者對待治之惡瘡疽蝕火瘍實者虚之熱者平之
　若厚腸腹併厚肌肉矣
本經中品
萆薢氣味苦平無毒主腰脊痛強骨節風寒濕周痺惡
瘡不瘳熱氣
　覈曰萆薢一名赤節一名百枝出真定山谷及河峽
　汴東荆蜀諸郡作蔓生苗葉俱青葉有三乂似山薯
　葉又似綠豆葉花有紅黄白數種亦有無花結白子
　者根黄白多節三指許大大者如商陸莖有刺者根
　白實無刺者根虚軟軟者入藥最勝一種葉似蕎麥
　子作三稜根如山薯而體硬市肆皆以土茯苓為萆
　薢又以萆薢為狗脊者誤矣薏苡為之使畏葵根大
　黃茈胡前胡
　先人云根多枝節故一名赤節主闗節之疾甚相當
　也顧萆薢之名更宜於身之下矣
　㕘曰萆覆蔽也薢解脫也風寒濕相合成周痺覆蔽
　經脈骨節之外致腰脊骨節强痛及惡瘡不瘳熱氣
　力可使之解脫與狗脊功力似同而異狗脊主闗機
　失利於内致筋脈勁強於外萆薢主經脈勁強於外
　致闗機失利於内雖咸從脾生内外之情逈别耳
　　(天地解而雷雨作雷雨作而百果草/木皆甲拆萌蘖自内解孚從外也)
　　(雷公炮炙論序一名竹木亦以其有節也主治漩/多漩多即白濁此風痺客脬下焦失於決瀆耳力)
　　(能通而解之宜身/之下於此可見)
本經中品
豬苓氣味甘平無毒主痎瘧解毒蠱疰不祥利水道久
服輕身耐老
　覈曰所在有之楓樹苓也皮黑肉白堅實者佳修治
　銅刀刮去粗黒皮東流水浸一夜至明取出細切再
　以升麻葉對蒸一日去葉晒乾用
　先人云通利水道原當先開𤣥府斯上下通調水始
　有用
　㕘曰木之有餘於氣與脂者唯松與楓焉松則兼氣
　與脂而咸有餘楓則餘氣為苓不復餘脂為香矣餘
　脂為香不復餘氣為苓矣顧苓與香各禀氣與脂之
　體與用也苓曰豬苓形相似耳豬為水畜苓即木令
　自上而下者使之自下而上自下而上者使之自上
　而下痎瘧則金鬱蠱疰則土鬱癃閉則水鬱水鬱則
　折之土鬱則奪之金鬱則泄之苓則兼而有之轉氣
　化之機衡故爾
　　(世知行水未知折/水併奪土泄金)
本經中品
茈胡氣味苦平無毒主心腹腸胃中結氣飲食積聚寒
熱邪氣推陳致新久服輕身明目益精
　覈曰出𢎞農川谷及寃句今闗陜江湖近道皆有以
　銀州者為勝銀州今寧夏衛也十一月根生白蒻香
　美可食二月苗長莖青紫㣲有白線頗堅硬葉似竹
　葉而稍𦂳小亦有似邪蒿者亦有似麥門冬葉而短
　者七月開黄花根淡紫色似前胡而强唯丹州者結
　青子與他不同其根似蘆頭有赤毛如䑕尾獨窠而
　長者佳銀州者根長尺許㣲白而軟不易得也修治
　去鬚及頭銀刀削去赤色薄皮少許粗布拭淨勿令
　犯火力便無効
　先人云茈胡稟少陽之氣動於子而發於寅故得從
　堅凝閉宻之地正中直達萬化為之一新
　㕘曰凝極陽復之時而香孕柔茁體用之元始具矣
　根即茈胡一曰地熏雷公云銀州生處多有綠鶴白
　鶴於此飛翔謂香氣直上雲霄故曰地熏葢生值一
　陽元始及氣用功力當入少陽宣甲膽氣用自下而
　上以奉春升之發陳發陳即所以致新也是以能升
　則具出能出則具平矣故味稟夏火之苦氣兼長夏
　之平雖曰一陽實含全體不獨自下而上且可自内
　而外如不能自下而上則不得從内而外者宜矣如
　已能自下而上不能從内而外者非所宜也如寒熱
　邪氣及飲食結積心腹腸胃中者此陳也若胡之囊
　物而非所以成醖釀宣布轉輸決瀆之府器也茈諧
　此此為彼對亦即對待法也㑹此樞機種種功力可
　類推矣
　　(胃府曰器三焦曰名寄臨於此受盛/腐化決瀆三者三焦所司之職乎)
本經中品
地榆氣味辛苦㣲寒無毒主婦人乳産痓痛七傷帶下
五漏止痛止汗除惡肉療金瘡
　覈曰生平原川澤三月宿根布地作苗獨莖直上高
　三四尺對分出青色葉似榆葉稍狹細而長邊有鋸
　齒七月開花如椹根似栁外黑内紅根可釀酒道方
　以之燒灰煮石得髮良惡麥門冬伏丹砂雄硫
　㕘曰地坤道也至柔而動也剛煮石成糜足徵剛而
　動矣榆从俞俞者空中木若舟楫之利以濟不通故
　主脈道壅塞致營血不能分流經隧而為帶下五漏
　乳産汗出種種證形若乗木之有功也
　　(不但作舟楫亦可作車/乗咸乗木之有功也)
本經中品
合歡氣味甘平無毒主安五藏和心志令人歡樂無憂
久服輕身明目得所欲
　覈曰生豫州山谷及益州汴雒所在山谷亦有植之
　庭除令人不忿嵇康養生論云合歡蠲忿萱草忘憂
　古今注云欲蠲人忿贈以青裳青裳合歡也越人謂
　之烏賴樹金光明經謂之尸利灑樹俗謂之萌葛樹
　也幹似梧桐枝甚柔弱葉如皂角細而繁宻互相交
　結每一風來輒自相解了不相牽五月發花紅白上
　有絲茸秋實作莢子極纎薄收采皮葉不拘時月修
　治其皮削去粗皮緩火焙炒
　先人云陽動而開陰靜而合此至和此至安也動而
　能靜開而必合此方至和此方至安也若動不能開
　靜不能合與動不能靜開不能合斯不和斯不安矣
　合歡晝而陽舒夜而陰合靜時交結動不相牽開合
　動静咸得所欲是得陰陽之正既安且和人心如此
　何忿不蠲
　㕘曰晝開夜合以晝夜為呼吸者也當安心肺之陽
　腎肝之陰并安中州滋培後天者歟和心志歡樂無
　憂者以藏安則神安神安則志溢志溢則無恐懼憂
　悲矣儼似衛氣之出入亦可安衛氣之晝出於陽夜
　入於隂更安營氣之周行經隧鎮定中州故也息同
　天地故久服輕身明目皆得所欲
　　(呼出心與肺吸入腎與肝呼吸之間/脾受榖味其脈在中脾者中州也)
　　(惟藏安心和故歡樂無憂惟歡樂無憂久之自身/輕目明而欲得矣葢氣鬱悶則重滯樂則飛揚而)
　　(輕也肝屈抑則目昏樂則開爽而明也心愁/慮則不能如意樂則從心所欲無弗得也)
本經中品
秦椒氣味辛温無毒主除風邪氣温中去寒痺堅齒髮
明目久服輕身好顔色耐老増年通神
　覈曰秦椒花椒也始産於秦今處處有之極易繁衍
　其葉對生尖而有刺四月生細花五月結青實熟則
　紅赤大於蜀椒其目不及蜀椒之光且黒也惡括簍
　防葵畏雄黃
　㕘曰椒分秦蜀者不惟方域異大小牝牡有别也秦
　地者開花結實實大於牡蜀地者無花作實實小於
　牝其色馨氣味精勝實膚與温中通痺主司形氣則
　一也但無花者性深邃力從内骨横徧膚表主益氣
　而歸肺有花者性舒徐力從中藏横徧皮毛明目竅
　堅骨餘主通神而歸心為别異耳葢中藏通乎神故
　久服輕身好顔色耐老増年通神也
本經中品
蘗木氣味苦寒無毒主五藏腸胃中積熱黄疸腸痔止
洩痢女子漏下赤白陰傷蝕瘡
　覈曰出漢中山谷及永昌邵陵山東諸處今唯蜀中
　者皮厚色深為佳樹高數丈葉似呉茱萸又似紫椿
　經冬不凋皮外黄白其裏正黄其根結塊如松下茯
　苓故根名桓檀修治削去粗皮生蜜浸半日取出晒
　乾再以蜜塗文武火炙令蜜盡為度每蘗皮五兩用
　蜜三兩惡乾漆伏硫黄
　先人云黄本土色可及五藏腸胃之科苦寒根結能
　解熱結致疾之本故本經主治熱結兩字為因疸痔
　諸疾為證五藏腸胃皆部署也
　㕘曰樹高根結經冬不凋味大苦氣大寒稟太陽高
　廣之象得太陽寒水之化以待極隂中見之熱此秉
　土制為用所以防水也如是則氣專力備解五藏腸
　胃中縁熱為因致疸痔洩漏隂傷蝕瘡種種證形熱
　解則清而愈矣設散漫流注之火熱所當避忌如火
　實類結亦可假用火空則發之義耳
　　(蘗木高蘗根結而専精者皮/則皮具全木之體與用矣)
本經中品
厚朴氣味苦温無毒主中風傷寒頭痛寒熱驚悸氣血
痺死肌去三蟲
　覈曰出交趾寃句及雒陽陜西江淮湖南川蜀山谷
　亦有之近以建平宜都及梓州龍州者為上木髙三
　四丈徑一二尺葉似槲葉四季不凋五六月開花紅
　色結實如冬青子生青熟紅實中有核味頗甘美木
　皮鱗皺以肉厚色紫多液者入藥最良修治刮去粗
　皮每觔用生薑汁八兩炙盡為度若入丸散用乳酥
　四兩炙之乾薑為之使惡澤瀉消石寒水石忌豆食
　之動氣
　先人云厚為坤土之徳赤有離明之象名之曰朴猶
　未離乎木也又云苦是心火之味温是心火之性紫
　是心火之色使之以薑通神明也
　㕘曰朴皮也以皮表木者謂專精在皮若所愛在外
　敦厚以從朴也氣味苦温色性赤烈備火木之體與
　用者葢火自木襲從内而外以司夏出横徧之令故
　主寒風勁斂向内而為頭痛寒熱若驚則風揚致令
　氣上悸則寒抑致令氣沖或寒風合痺氣血外現死
　肌内伏三蟲者俾之使通即從内而外以行夏出橫
　徧之令耳
本經中品
梅實氣味酸平無毒主下氣除熱煩滿安心止肢體痛
偏枯不仁死肌去黑痣惡肉
　覈曰梅葉皆似杏葉端有尖先春而花凌霜傲雪清
　芬襲人其子青赤者其材堅其子青白者其材脆品
　類極繁江梅遺核野生不經栽接者名直脚梅凡山
　谷水濵及荒涼逈絶之處皆此本也花小而疎瘦有
　韻香烈實小而硬早梅冬至前開故得早名要非風
　土之正消梅其實圓小多液惟堪青噉古梅枝幹樛
　曲蒼蘚鱗封苔鬚綴枝幾長數寸綠絲風颺飄飄拂
　人重葉梅花瓣數層如小白蓮花房獨出結實多雙
　尤為瑰異又綠蕚梅朱梅百葉緗梅鴛鴦梅檀香玉
　蝶諸品皆堪清玩若大庾嶺梅南枝已落北枝方開
　寒燠異土遲早頓殊入藥以野生及未經就接者為
　貴修治烏梅取青梅藍盛置於突上熏黑若以稻灰
　淋汁潤蒸則肥澤不蠧白梅取青梅鹽汁漬之日晒
　夜浸十日成矣久乃生霜
　㕘曰梅昧也爽旦㣲明春生之象也先春而華吸氷
　雪以自濡色青味酸入厥陰肝肝色青肝味酸故也
　故主吮泄腎液以潤筋膜經云味過於酸肝氣已津
　譚說酢梅口中酸出吮泄之力可徵矣是以對待水
　液焦涸致熱煩滿悶及上氣令心不安與偏枯不仁
　致肢體痛及死肌惡肉青黑痣者咸可濡以潤之藉
　子母更相生耳
本經中品
呉茱萸氣味辛温有小毒主温中下氣止痛除濕血痺
逐風邪開腠理欬逆寒熱殺三蟲
　覈曰所在有之江浙蜀漢尤多閩中者最勝木髙丈
　許皮色青綠枝柔而肥葉長而皺似椿葉濶厚色紫
　三月梢頭開紅紫色花七八月結實纍纍成簇而無
　核嫩時㣲黄熟則深赤一種粒大一種粒小小者入
　藥修治去葉梗每十兩用鹽二兩投四斗東流水中
　分作百度洗之自然無涎日乾之入丸散者每十兩
　用醋一鎰煮三十沸後入茱萸熬乾用蓼實為之使
　惡丹參消石白堊畏紫石英
　㕘曰茱者火胎於木萸者乙胎於甲呉其産也故主
　寒中其進甚銳除逐痺閉其退甚速開發上焦宣五
　榖味熏膚充身澤毛若霧露之溉陽生氣分之良劑
　也故氣下者自上欬逆者自平痺閉成蟲者自殺矣
　設中熱人所當避忌形寒飲冷者為効頗捷佐以黄
　連用治淡隂兩得之矣
　
　
　
　
　
　
　
　
　
　
　
　
　
　
　本草乗雅半偈卷五
欽定四庫全書
　本草乗雅半偈卷六
　　　　　　　　　　　　明　盧之頤　撰
　　本經中品五
　　　海螵蛸　　　　　　　海藻
　　　淫羊藿　　　　　　　青蒿
　　　乾薑　　　　　　　　苦參
　　　知母　　　　　　　　白薇
　　　紫草　　　　　　　　葱莖白
　　　澤蘭葉　　　　　　　白鮮皮
　　　山茱萸　　　　　　　赤小豆
　　　大豆黄卷　　　　　　水銀
　　　石硫黄　　　　　　　白馬隂莖
　　　牡狗隂莖
　　本經下品一
　　　代赭石　　　　　　　戎鹽
　　　貫衆　　　　　　　白芨
　　　連翹　　　　　　　白斂
　　　烏頭　　　　　　　附子
　　　天雄　　　　　　　半夏
　　　虎掌　　　　　　　常山
　　　芫花　　　　　　　大黄
　　　蚤休　　　　　　　鬼臼
　　　巴豆　　　　　　　大㦸
本經中品
海螵蛸氣味鹹微温無毒主女子赤白漏下經汁血閉
隂蝕腫痛寒熱癥瘕無子
　覈曰近海州郡皆有九月寒烏入水所化越小滿則
　形小矣形若革囊口在腹下八足聚生口旁無鱗有
　鬚兩鬚如帶甚長設遇風波即以鬚下矴或粘作䌫
　故名䌫魚能吸波噀墨令水溷黒以自衛也南越志
　云性反嗜烏每自浮水上飛烏見之以為死而啄之
　乃卷取入水而食之因名烏賊轉為烏之賊害也故
　腹中血及膽正黒如墨可以書字但逾年則迹滅惟
　存空紙爾世言烏鰂懐墨而知禮謂之海若白事小
　吏也外皮亦黒内肉則白背上只有一骨形如樗蒱
　子而稍長兩頭尖色潔白質輕脆重重有紋宛如通
　草紋順者為真紋横者沙魚骨也修治以血滷作水
　浸之并煑一伏時取出掘一土坑燒通紅色入螵蛸
　在内經宿取出其効加倍也惡白芨白歛附子能淡
　鹽伏硇縮銀
　叅曰背骨竒而無枝節名曰螵蛸形相似耳上表堅
　薄如介裏理輕脆而通葢維持者督闔闢者任也其
　口以腹則其息以胎矣吸波噀墨以自衛者此即藏
　精起亟陽以陰為用衛轉營為衛耳主女子赤白漏
　下經汁者闢者闔之也血閉隂蝕腫痛寒熱癥瘕無
　子者闔者闢之也别録諸家用治男子驚癎痎瘧吐
　衂熱中瘡膿痘疹内經用治血枯得之少年時有所
　大脫血或醉以入房致中氣竭肝血傷月事衰少不
　以時至者當病胸脇支滿妨於食病至則先聞腥臊
　臭出清液先唾血四肢清目眩時時前後血病名曰
　血枯佐以蘆茹和以雀卵飲以鮑魚汁所以利膓中
　及益肝血也悉屬營任之變𤯝故相宜耳
　　(月事衰少在女子即月事不以時/下在男子即精氣不以時溢瀉矣)
本經中品
海藻氣味苦鹹寒無毒主癭瘤結氣散頸下硬核痛癰
腫癥瘕堅氣腹中上下雷鳴下十二水腫
　覈曰出東海海島有大小二種小者名馬尾藻生淺
　水中宛如馬尾大者名大葉藻生深水中葉大如藻
　海人以繩繫腰投水取之五月後不可取恐大魚傷
　人也修治用生烏豆紫背天葵同煑一伏時日乾用
　反甘草
　參曰海藻生海中横陳於水若藻濯然一名􁓌海中
　之水藻也一名羅水草之有文也一名綸生淺水而
　葉細一名組生深水而葉大爾雅云綸似綸組似組
　東海有之正謂二藻也葢海晦也主承穢濁水黒如
　晦也藻善條暢不以晦濁礙衍漾故主經絡肉理有
　失次第淺深致氣結成癭瘤及頸下硬核或氣堅成
　癥瘕癰腫及腹中上下雷鳴亦鹹以軟之堅結自釋
　矣十二經水皆止而盈海納百川止而不盈尾閭泄
　之是也
本經中品
淫羊藿氣味辛寒無毒主陰痿絶陽莖中痛利小便益
氣力强志
　覈曰出上郡陽山山谷江東陜西泰山漢中湖湘間
　皆有一根數莖莖細頗堅髙二三尺一莖三椏一椏
　三葉長二三寸如豆藿葉如杏葉面光背淡邊有細
　齒薄而有刺四月開花白色亦有紫色者碎小獨頭
　經冬不凋根似黄連色紫多鬚即仙靈脾也景曰西
　川北部有獸曰淫羊與山羊無異日羣百遍葢食此
　藿所致也羊食之而淫故曰淫羊若以為川北有淫
　羊似乎曲為之解矣又名仙靈脾當是取其益氣力
　强志而名之耳修治取生處不聞水聲者乃良以夾
　刀夾去葉之四畔花枝每觔用羊脂四兩拌炒待脂
　盡為度薯蕷紫芝為之使得酒良
　參曰羊性善羣淫羊功力相似藿則以形舉也莖髙
　二三尺細𦂳勁直經冬不凋可想見其作用矣一莖
　三椏一椏三葉具巽木生成之數助長厥隂之用堅
　固淫業者也但不可久服以有餘於用不足於體令
　人無子故也
本經中品
青蒿氣味苦寒無毒主疥瘙痂痒惡瘡殺蝨治留熱在
骨節間明目
　覈曰生華陰川澤所在有之得春最早望春便發莖
　如指肥葉極纎細色並青翠似茵蔯蒿而背不白至
　夏漸髙五六尺許秋深開細淡黄花花下結子如粟
　米莖柔靭根白硬苖葉花實並芬芳特勝功力亦相
　若也筆譚云青蒿一類自有二種一黄色一青色青
　者入藥即本經所指青蒿亦有所别陜西銀綏間見
　青蒿叢中時有一兩窠逈然特青如松檜翠碧可觀
　至秋餘蒿轉黄此蒿翠碧更倍古人取深青者為勝
　恐即此蒿獨得蒿力之專精者也不然諸蒿何嘗不
　青但青而色淡雷公云凡使惟中為妙到膝即仰到
　腰即俛使子勿使葉使根勿使莖四件若同使翻然
　成痼疾修治其葉或莖實用七嵗兒七個溺浸七日
　七夜取出晒乾用
　參曰蒿青而髙纎柔整宻望春便發少陽膽藥發陳
　致新之宣劑也其味苦已出乎陽其氣寒未離乎陰
　隂中之陽陽中之樞象也葢少陽膽主骨故對待骨
　節間留熱若皮膚分理間疥瘙痂痒惡瘡亦屬留熱
　所致皆陳也宣發發陳陳發則新至矣主明目者以
　肝膽開竅於目不唯發陳且拂塵矣君子蒿目其斯
　之謂歟
本經中品
乾薑氣味辛温無毒主胸滿欬逆上氣温中止血出汗
逐風濕痺腸澼下痢生者尤良乆服主臭氣通神明
　覈曰出漢温池州江西浙江諸處宜原隰沙地四月
　種種五月生苖如嫩蘆而葉稍濶兩兩相對惡濕洳
　而畏日故秋熱則無薑設一莖稍黴則根病矣社前
　後新芽頓長如列指狀一種可生百指皆分岐而上
　即宜取出種薑否則子母俱敗秋分采芽柔嫩可口
　霜後則老而多筋乾之即曰乾生薑乾薑者即所取
　薑種水淹三日去皮置流水中漂浸六日更刮去皮
　然後晒乾入瓷缸中覆釀三日乃成以白淨結實者
　為良故人呼為白薑入藥則宜炮用
　先人云辛温夏長色相微紅具火大之力通心王之
　令若降下之陰不及醖藉之德稍遜者所當避忌又
　云血病有二陽乗陰而血溢者其治在陽以寒待之
　陰乗陽而血溢者其治在陰以温待之
　參曰薑疆也界也如營衛氣血陰陽表裏踰越疆界
　者能使之各各旋歸有如捍禦外侮之侵犯邊疆者
　味辛氣温宣發生陽之氣充益火大之源以消隂翳
　冷氣寒酸木僵設火毒熾盛豈堪僭服故治胸滿欬
　逆之因肺氣浮越血衂妄行之因陰氣乗陽常自汗
　出之因營弱衛强風濕成痺之因氣不宣通腸澼下
　痢之因脾胃虚寒致水穀失於遊溢生者宣發乾者
　温中去臭氣者生陽能辟濁陰也生陽宣發即通神
　明之驗耳
　　(金曰從革從革作辛薑以辛勝禀庚辛之味獨専/新秋前後三庚日三伏正所以緩火刑也秋熱則)
　　(爍金殆甚金且難於從革從革更難作辛/矣故秋熱則無薑薑之畏日亦此意也)
本經中品
苦參氣味苦寒無毒主心腹結氣癥瘕積聚黄疸溺有
餘瀝逐水除癰腫補中明目止淚
　覈曰生汝南山谷及田野間近道處處有之苗髙三
　四尺葉青色細碎極似槐葉春生冬凋花色黄白七
　月結角如萊菔莢内有細子二三粒如小豆而堅根
　三五料並生長五七寸兩指許大色黄褐味極苦生
　河北者無花無子苖莖根葉皆相若也五六十月采
　根暴乾修治用糯米濃泔汁浸一宿有腥穢氣浮在
　水面上者須重重淘過即蒸之從已至申晒乾用𤣥
　參為之使惡貝母兎絲子漏蘆反藜蘆
　叅曰苦者言其味參者言其功力相參上下内外也
　炎上作苦故一名陵節一名岑莖苦性走下故一名
　地槐一名野槐苦能入骨故一名苦骨一名虎林復
　名水槐菟槐苦􁁉者禀水曰潤下之寒化爾合從至
　陰對待火熱為因積聚為證者也更觀根生三五並
　立亦若三相參伍相伍故得自參以上明目止淚自
　參以下逐水餘瀝自參以外除癰腫黄疸自參以内
　破結氣癥瘕葢心腹居中積聚火熱斯成衆𤯝對待
　火熱所以補中方能參乗上下以及内外參之功用
　大矣
本經中品
知母氣味苦寒無毒主消渴熱中除邪氣肢體浮腫下
水補不足益氣
　覈曰出瀕河懐衛彰德解州滁州彭城諸處二月宿
　根再發四月開花色青如韭八月結實根至難死掘
　出隨生修治槐砧上剉細木臼搗爛勿犯鐡器
　參曰知母天一所生水德體用具備者也故主濡潤
　燥涸對待熱中除邪氣肢體浮腫潤下水道者也設
　舍肺金之母氣難以游溢轉輸矣何也母氣之藏真
　髙於肺以行營衛陰陽乃能游溢通調轉輸决瀆耳
　蓋益氣者亦母益子氣補不足者亦母能令子實也
　原夫金為水母知母者如子知有母也别名蝭母蚳
　母者依母彰名也兒草兒踵昌支者繇母命名也水
　浚水參水須者離母立名也連母者正顯子連母義
　貨母者即子母遞遷以成變化也知此則立名之義
　或逺取物近取身可深長思矣
本經中品
白薇氣味苦鹹平無毒主暴中風身熱支滿忽忽不知
人狂惑邪氣寒熱痠疼温瘧洗洗發作有時
　覈曰出陜西及舒滁潤遼諸州近以山東沂濮莒萊
　諸州者稱勝莖葉俱青頗類栁葉六七月開紅色花
　遂結實根似牛膝而細長尺許色黄微白芳香襲人
　者白薇也色白微黄折之易斷者白前也修治用糯
　米泔浸一宿去髭槐砧上剉細蒸之從申至已晒乾
　用惡黄耆大黄大㦸乾薑大棗乾漆山茱茰
　參曰白薇别名白幕白者金色堅剛之體也微者隠
　也隠身而行幕者軍行之幕以隠身也此指能治因
　所治證以詮名耳氣平味苦鹹平則不上不下敦土
　德化禦所不勝也炎上作苦苦性走下苦能入骨潤
　下作鹹鹹性走血鹹能耎堅從巔及踵淪膚徹髓靡
　不周到者也謂所勝因善行數變亦靡不周徧故也
　故主因於暴風隠身而為身熱肢滿忽忽不知人狂
　惑邪氣寒熱痠疼此風氣留其處故隠身而常在也
　或隠身而行而為温瘧洒洒發作有時此風併衛居
　隨衛氣之晝行於陽夜行於陰沉以内薄故發有期
　而時作時休也此皆暴風數變之證金以制之制所
　勝也别録主淋露遺尿即風隠膀胱也若水氣精損
　即風隠於腎致令腎虚精涸腎虚水泛也若忽如死
　人即風隠於血致令血厥也若温病多眠即風隠於
　脉道致令衛氣不得晝行於陽也若痙則風隠於筋
　驚則風行致令氣上也咸以暴風為因寒則非所宜
　矣
本經中品
紫草氣味苦寒無毒主心腹邪氣五疸補中益氣利九
竅
　覈曰出碭山山谷及楚地今出襄陽多從南陽新野
　来二月逐壟下子苖似蘭香赤莖青節紫花白實其
　實秋月乃熟也春社前後采根頭有白毛如茸以石
　壓扁暴乾收時忌人溺及驢馬糞并烟氣能令根黄
　如未花時采取根色鮮明如已作花根色黯惡染色
　亦不堪用也修治每觔用蠟二兩鎔水拌蒸水盡為
　度去頭并兩畔髭細剉用
　先人云紫草色勝葢肝主色而肝之色又從風化凡
　病變於色者相宜然肝疏二便餌之大小便利為外
　徵也
　參曰紫間色水乗火色也氣寒味苦臭芳性潔稟水
　氣澄湛之體捍格之用主心腹濁邪熱氣鬰作五黄
　損氣閉竅者力能捍格而澄湛之别録廣心腹邪氣
　及腫脹滿痛利九竅及通水道若兒瘡即熱濁於血
　面皶即熱濁於氣於色耳蘄陽廣兒瘡及斑疹豆毒
　活血涼血以利大腸經驗方云痘瘡三日隠隠將出
　色赤便閉者相宜曽世榮云脾實協熱者可用脾虚
　協寒者不可用慎之慎之
　　(兒醫用藥尚新無暇察色問證詳確病因致死生/存亡莫之能測曽世榮及經驗方言簡意盡徳庇)
　　(後/世)
本經中品
葱莖白氣味辛平無毒作湯主傷寒寒熱中風面目浮
腫能出汗
　覈曰所在有之凡四種山谷者曰茖葱陸地者曰胡
　葱凍葱漢葱漢葱一名木葱莖薄味淡春時開花作
　子卒黑而三瓣凍葱一名冬葱又名慈葱或名大官
　葱莖柔而香不結子分莖栽蒔夏衰而冬盛胡葱莖
　葉粗硬茖葱似胡葱而稍細茖葱療病凍葱入藥最
　美也
　參曰白根層理緑莖空中上達横徧陽氣前通之象
　也方之竒方急方劑之宣劑通劑也故主陽氣閉塞
　致寒風外侮作湯蕩滌之前通陽氣揚液為汗也先
　人云葱葉離白轉大去根氣味更勝故從根柢直徹
　巔頂仲景云少陰病面赤者四逆湯加葱白主之先
　人云陰經面赤謂之戴陽葱白不離於陰以通陰中
　之陽也蘄陽云葱管吹鹽入玉莖内治小便不通及
　轉胞先人云雖是吹入實是透出雖是下通實是上
　達活人書云頭痛如破者連根葱白半斤佐生薑二
　兩水煮温服先人云病頭用根欲從甲乙直作丙丁
　邪始淨盡深師方云胎動下血痛極搶心葱白煮濃
　汁飲之未死即安已死即出先人云葱白雖通隂分
　之陽其機輕捷使邪遽出無容留礙故中氣無損姙
　娠為宜宗奭云葱主發散多食昏神先人云發散心
　王之邪其機數數寧免自傷又云其氣開出當入太
　隂其性通明當入陽明倘陽明闔機不及者投之為
　害不淺又云卒中悶絶多屬陽氣閉塞葱力内開骨
　節外達毫竅下及趺踵上徹巔頂可使生陽徧周四
　大若出入之神機廢弛無能為矣
本經中品
澤蘭氣味苦微温無毒主乳婦内衂中風餘疾大腹水
氣四肢浮腫骨節中水金瘡癰腫瘡膿
　覈曰所在有之多生水中二月生苖莖方節赤四葉
　相值葉似蘭草但不甚香枝葉間微有白毛為異七
　月作蕚色純紫開時色紫白根色青紫與蘭草亦相
　類也修治細剉以絹囊盛之懸於屋之南畔角上隂
　乾取用
　參曰澤蘭生水中乃水氣所聚澄潔水體宣通水用
　者也故主乳婦内衂大腹水腫四肢浮腫骨節中水
　及金瘡癰腫瘡膿悉屬體失澄潔用失宣通其辟不
　祥與中風餘疾皆體用功力耳
本經中品
白鮮根皮氣味苦寒無毒主頭風黄疸欬逆淋瀝女子
陰中腫痛濕痺死肌不可屈伸起止行步
　覈曰出河中江寧滁州潤州而蜀中者為勝苖莖都
　青葉色稍白如槐葉亦如茱茰葉四月開花淡紫色
　似小蜀葵花根似小蔓青皮黄白而中實氣臭正似
　羊羶也春采者堅白夏采者虚惡惡螵蛸桔梗茯苓
　萆薢
　先人云羶者肝之臭當入肝為肝之用藥從治風氣
　者也亦可入脾除濕脾以肝為用耳
　參曰白曰金鮮曰腥金之色與臭也又不以夀終者
　曰鮮故唯春采者堅白夏采者虚惡以方生則力銳
　形腐則氣萎而力不専矣味苦氣寒對待以熱為病
　以風為本如風中頭而標頭風鬱肌層而標黄疸入
　毫竅而標欬逆客膀胱而標淋瀝侵陰中而標腫痛
　更合濕曰痺如痺肌而標死肌痺筋而標不可屈伸
　及起止行步不正也設合寒本氣味不相投矣
本經中品
山茱茰氣味酸平無毒主心下邪氣寒熱温中逐寒濕
痺去三蟲乆服輕身
　覈曰生漢中山谷及瑯琊寃句今海州兖州近道諸
　山中亦有木髙一二丈葉如梅而有刺二月開花如
　杏四月結實如酸棗深赤色一種葉榦花實俱相似
　但核有八稜名雀兒蘇别是一種不堪入藥修治以
　酒潤去核緩火熬乾勿誤食核令人滑精蓼實為之
　使惡桔梗防風防已
　先人云酸温津潤合從水藏之精液亦非自力所能
　致必欲待人待時而興者
　參曰茱諧朱謂木胎火含陽於内也茰諧㬰謂寃曲
　從乙木之性也春半開花夏半結實色赤味酸入肝
　之體肝之心藥也心下為寒熱所薄則火失煖熱性
　茱茰温中對待治之痺逐蟲去而身輕矣客曰肝主
　疎泄癃閉者當用茱茰别録止小便利者何也頤曰
　此肝用太過茱茰補體使體用均平耳
本經中品
赤小豆氣味甘酸平無毒主下水腫排癰腫膿血
　覈曰赤小豆廣雅稱答蘇恭單稱赤豆葉曰藿近世
　咸用赤黑相間之草實為赤小豆者謬甚矣此豆以
　𦂳小而赤黯色者入藥最良稍大而鮮紅及淡紅色
　者僅堪供食并不療疾俱於夏至後下種苖科髙尺
　許枝葉似豇豆葉微圓峭而小至秋開花亦似豇豆
　花淡銀褐色而有腐氣莢長二三寸似菉豆莢而稍
　大皮色微白帶紅三青二黄時收之可食入藥用者
　必須老赤也
　參曰豆為腎水之主穀赤小者又為腎之心物水之
　用藥矣故主水用不行致作水腫及癰膿爾别録廣
　之治寒熱熱中消渴者以寒本之氣入通於腎而病
　熱標之亦腎氣不周於胸消渴引飲也洩利癃閉正
　水無用腹滿為樞機轉闔吐逆卒澼為開闔兩持仲
　景先生赤小湯療傷寒瘀熱在裏身必發黄之義可
　黙悟矣
本經中品
大豆黄卷氣味甘平無毒主濕痺筋攣膝痛不可屈伸
　覈曰造黄卷法壬癸日以井華水浸黑大豆候芽長
　五寸乾之即為黄卷用時熬過服食所需也
　參曰大豆作黄卷比之區萌而達蘖者長十數倍矣
　從艮而震震而巽矣自癸而甲甲而乙矣始生之曰
　黄黄而卷曲直之木性備矣木為肝藏藏真通於肝
　肝藏筋膜之氣也大筋聚於膝膝屬谿谷之府也故
　主濕痺筋攣膝痛不可屈伸屈伸為曲直象形從治
　法也
别録中品
水銀氣味辛寒有毒主疹瘻痂瘍白秃殺皮膚中蝨墮
胎除熱伏金銀銅錫毒鎔化還復為丹久服神仙不死
　覈曰原名澒一名汞汞與澒同剛目名靈液藥性名
　姹女此丹竈家言也古采符陵平土今采秦州商州
　道州邵武軍者淮南子言弱土之氣御於白天生白
　礜白礜生白澒陶𢎞景言是出硃砂腹中者佳亦有
　别出沙地色青白者為之生澒或硃砂粗末或山石
　折裂采其砂石燒煆成者色小白而濁皆不及生澒
　之能應化無方也陳霆墨談云拂林國當日沒處有
　澒海周匝七八十里國人取之近海十數里掘坑塹
　數十方乃使健夫駿馬徧體粘貼金箔行近海隅日
　光晃耀澒則滚沸如潮湧逐而至若琥珀之遇芥磁
　石之見鐵葢澒以金為食也遂回馬疾馳俟湧逐之
　勢漸緩遇坑塹則澑積於中否則人馬亦為之褁沒
　矣取得此品合香草煎製便成白金為丹家至寶世
　用熟澒燒煉經數十百世曽未成丹者以熟澒氣去
　形存名曰陰符又曰死尸徒消年嵗終不可得也一
　種草澒法用細葉馬齒莧先以槐木槌熟向日東作
　架暴二三日經乆更善乃燒灰存性置瓦甕中封固
　甕口埋土内四十九日則澒成矣每莧百觔可得澒
　三兩或十兩胡演丹藥祕訣云取硃砂澒法用瓷瓶
　盛硃砂不拘多寡以紙封瓶口香草湯煮一伏時先
　於地上掘一土坑置一鐵盤於坑内次以瓷瓶倒覆
　盤内遂用鹽泥封固近盤瓶口更築實以土露瓶下
　節之半於土上圍以栗炭煆二炷香火息氣冷澒自
　流溢盤中矣每硃砂末一觔可得澒十兩舊坑明透
　好砂可得澒十五兩邕州溪洞燒取極易以百兩為
　一銚銚之制似豬脬外糊厚紙數重貯之即不走漏
　若散失在地以川椒末或茶末收之或真金及鍮石
　引之即止嘉謨云去澒之砂魄名曰天琉丹竈家用
　之修治勿用草澒并硃漆中燒出者或經别藥制過
　者或死尸中流者誤服為毒甚深不可不辨必取生
　澒但不易得唯砂末燒取者乃可用之用紫背天葵
　夜交藤汁同煮一伏時以去其毒修治十兩二汁合
　用七鎰宗奭云澒得鉛則凝得硫黄則結銅得之則
　明灌尸中則後腐以五金置其上則浮得紫背天葵
　紫河車則伏得川椒則收可以勾金可以湧泉匱葢
　藉死澒氣也並棗肉研乳則散别法制之則成膩粉
　粉霜吐唾研之可死蟲蝨也土宿真君云荷葉松葉
　松脂榖精草萱草金星草瓦松夏枯草忍冬莨菪子
　鴈来紅馬蹄香獨枝蓮水慈姑萬年青蒼耳草陸六
　藤白花充蔚皆能制汞
　參曰水銀似水如銀也原名澒澒從水項聲音為水
　銀澒俗作水銀汞者謬矣澒者天地鴻洞未分之象
　也故澒舍水而流含風而動含火而鎔含地而堅顯
　諸木而色華青顯諸火而還丹赤顯諸土而峭粉黄
　顯諸金而凝霜白顯諸水而結砂𤣥隨合仍分隨分
　仍合徧周四大攢簇五行神仙不死藥也顧注留九
　竅死且不朽況餌服者乎故對待生欲速朽者為疹
　瘻為痂瘍白秃殺皮膚中蝨其功特著有言氣寒為
　隂金之屬者恐失體用相盪之為性矣
本經中品
石硫黄氣味酸温無毒主婦人隂蝕疽痔惡血堅筋骨
除頭秃能化金銀銅鐵奇物
　覈曰出東海牧羊山谷及太行河西山今南海諸畨
　嶺外州郡亦有不及崑崙雅州舶上来者此火石之
　精礬石之液也所在之處必有温泉作石硫黄氣以
　顆塊瑩淨光膩色黄嚼之無聲者彌佳夾土及石者
　不堪入藥一種赤色者曰石亭脂青色者曰冬結石
　鵞黄色者曰崑崙黄半白半黒者曰神驚石並不堪
　用又有一種水流黄出廣南及資州從溪澗水中流
　出以茅收取熬出者曰真珠黄氣極腥臭堪入瘡藥
　一種土硫黄出閩漳對海有山名雞籠頭刮取山邊
　砂土日中暴乾和牛脂煎研去砂土漉出清汁乾之
　即土硫黄也入藥亦佳修治先以萊菔剜空置硫黄
　於萊菔空内合定用稻糠火煨熟去其臭氣再以紫
　背浮萍同煮一日消其火毒更以皂莢煎湯淘之去
　其黒漿曽青為之使畏細辛飛廉朴消鐵錯
　參曰石硫黄偏得山石慓悍之性陽燧為體動流為
　用者也氣禀火温味兼木酸葢木從火得風自火出
　故爾合入厥陰從乎中治故主隂蝕疽痔及惡血為
　𤯝無以奉髮美毛正骨柔筋者悉屬隂凝至堅對待
　治之陽生陰長陽殺隂藏矣化金銀銅鐵竒物此火
　之精礬之液耳
　　(厥陰之上風氣主之中/見少陽少陽相火也)
本經中品
白馬陰莖氣味甘鹹平無毒主傷中絶脈陰痿不起强
志益氣長肌肉肥徤生子
　覈曰馬生雲中白者入藥最良雲中今大同府東南
　者弱劣不堪用耳孕十有二月而生應陰以紀陽也
　葢陰合於八八合陽九八九七十二二主地地主月
　月精為馬月數十二故十有二月而生月度疾故善
　走也一嵗曰䭴二嵗曰駒三嵗曰駣八嵗曰􁊎八嵗
　一變故從八也欲知其嵗以齒别耳種類雖多咸以
　色取如爾雅云小領盜驪絶有力駥膝上皆白惟馵
　四骹皆白驓四蹢皆白首前足皆白騱後足皆白􁀙
　前右足白啟左白踦後右足白驤左白䭴駵馬白腹
　騵驪馬白跨驈白州驠尾本白騴尾白駺馰顙白顛
　白達素縣面顙皆白惟駹回毛在膺宜乗在肘後減
　陽在幹茀方在背闋黄逆毛居馻騋牝驪牡𤣥駒褭
　驂牡曰騭牝曰騇駵白駁黄白騜駵馬黄脊騝驪馬
　黄脊騽青驪駽青驪驎驒青驪繁鬛騥驪白雜毛駂
　黄白雜毛駓隂白雜毛駰蒼白雜毛騅彤白雜毛□
　白馬黑鬛駱白馬黑唇駩黑喙騧一目白瞷二目白
　魚如宗廟齊毫戎事齊力田獵齊足此言所尚如騊
　駼野馬駮如倨牙食虎豹騉蹏趼善陞甗騉䟻枝蹏
　趼善陞甗此屬異品凡相馬者先除三羸五駑乃相
　其餘肝欲得小耳小則肝小肺欲得大鼻大則肺大
　脾欲得小膁小則脾小心欲得大目大則心大又云
　眼欲得有紫艶口欲得有紅光上唇欲得緩下唇欲
　得急上齒欲鈎鈎則夀下齒欲鋸鋸則怒脊欲大而
　抗額欲方而平喉欲曲而深胸欲直而出免間欲啟
　虎口欲開升肉欲大而明輔肉欲大而朗耳欲如劈
　竹睛欲如懸鈴頭欲髙如剥兎項欲起如飛龍又云
　人眼鳥目鹿背麟腹虎胸龜尾擎頭如鷹垂尾如篲
　又云望之大就之小筋馬也望之小就之大肉馬也
　前視見目旁視見腹後視見足駿馬也毛束皮皮束
　筋筋束肉肉束骨五者兼備天下之馬也又云口中
　紅白間色者夀鼻中紅色如朱㸃書者夀眼中赤色
　如字形者夀動則逸靜則殃起先前足臥先後足常
　臥則病常立則安有肝無膽者畜生於午禀火氣而
　生者馬火不能生木故有肝無膽膽者木之精木藏
　不足故食其肝者死修治取銀色無病白馬春月游
　牝時力勢正强者生取隂乾百日用時以銅刀破作
　七片將生羊血拌蒸半日晒乾粗布拭去皮及乾血
　剉碎用
　參曰本經取馬以白為良故五畜以馬為金也葢十
　二辰午為馬謂隂始生於午六陽之化太陰之屬也
　是主手太陰肺足太陰脾藏真濡於脾脾藏肌肉之
　氣也故主長肌肉而肥徤藏真髙於肺以行營衛陰
　陽也故主傷中絶脈而益氣若强志有子為水藏事
　水以金為母土為制制則化生耳若主陰痿不起正
　陰始生於午自强而不息應陰以陽紀也
本經中品
牡狗隂莖氣味鹹平無毒主傷中陰痿不起令强熱大
生子女子帶下十二疾
　覈曰狗有三守狗獵狗豢狗也在禽為婁卦為艮五
　行為木十二子為戍斗精所生也七九六十三陽氣
　生故狗三月而生也三子曰猣二子曰獅一子曰玂
　末成曰毫爾雅云狣厖狗也厖犬多毛也㺌犬吠不
　止也獒犬知人心所使也㹞徤犬也狄赤犬也􁀙白
　犬也狡小犬也獹黒色韓良犬㹱黑白宋良犬也􁈼
　逐虎犬也窮奇驅妖神狗也長喙曰獫短喙曰猲去
　勢曰猗髙四尺曰獒狂犬曰猘善守者喙長善獵者
　喙短供饌者體肥入藥者守狗也獵者搏食守者苟
　食性險而出警吠止禦故艮為狗艮陽在上故也豺
　見之跪虎食之醉食木鱉則死遼東有鷹産必三卵
　一鷹一鵰一犬以禽乳獸類化生也又老木之精狀
　如狗色黒無尾烹之可食無情之感精靈之變也荆
　楚記云雞寒狗熱畏杏仁反商陸合蒜食損人同菱
　食生癲犬不炙食令人消渴妊婦食之其子無聲熱
　病後食之卒殺人也病犬狂犬自死犬有大毒懸蹄
　之犬赤股而躁者其氣臊犬目赤者有屍毒不則欲
　狂而尾垂矣
　參曰犬象形孔子曰視犬字如畫韓子云蠅營狗苟
　狗苟故從苟也埤雅云犬獵狗狩狩以守之獵以逐
　之孔子曰狗叩也叩氣吠以守也其羣以時言能守
　也對待不知持滿以欲竭精致傷中陰痿不起者功
　能警禦嚴守令强熱大必持其精氣滿溢而寫則生
　子矣女子帶下十二疾可默㑹矣
本經下品
代赭石氣味苦寒無毒主鬼疰賊風蠱毒殺精物惡鬼
腹中毒邪氣女子赤沃漏下
　覈曰出代郡及姑幕北山經云少陽之山中多美赭
　西山經云石脆之山灌水出焉中有流赭管子云其
　山有赭其下有鐵處處山中亦有之西北者為良也
　生山峡中者赤紅青色而有澤上紋如浮漚俗呼丁
　頭赭修治細研以臘水重重飛過水上有赤色如薄
　雲者去之澄淨去水再以茗汁煮一伏時取出研萬
　餘匝用鐵鐺燒赤下白蠟一兩待化投新汲水衝之
　再煮一二十沸取出晒乾用
　先人云去浮赤奪其先聲烹白蠟培其根本肝與血
　大獲保任矣
　參曰靈樞稱衛氣為帥氣隠居稱大赭為血師則大
　赭當為營氣之司命矣經云命曰營氣以奉生身莫
　貴乎此先人云鬼疰三證大為生氣之害然必伏匿
　陰血中乃肆毒惡赭色丹青承宣君相火為血師保
　任仍令就規矩㑹尺寸以合五十營奉身生氣如常
　營血安堵如故矣
本經下品
戎鹽氣味鹹寒無毒主明目目痛益氣堅筋骨去毒蠱
　覈曰戎鹽即青鹽亦赤鹽也史書言虜中鹽有九種
　曰白鹽食鹽黑鹽胡鹽柔鹽赤鹽駁鹽臭鹽馬齒鹽
　而戎鹽即胡鹽日華一名羌鹽唐本一名秃登鹽大
　明一名隂土鹽生沙崖山坂之陰土石間也大小不
　常形作塊片間有方稜或如雞卵或如菱米堅結似
　石色𤣥紫白味不甚鹹臭若􁍄鷄之氣燒之不鳴烢
　者是也京州異物志云姜賴之墟今稱龍城剛鹵千
　里蒺藜之形其下有鹽累碁而生又云鹽山二岳二
　色為質赤者如丹黒者如漆小大從意鏤之為物作
　獸辟惡佩之為吉咸稱戎鹽可以療疾張果云赤戎
　鹽生西戎禀自然水土之氣結而成質其地水土之
　氣黄赤故鹽亦隨土氣而生味淡於石鹽力伏陽精
　火中燒之汁仍紅赤凝定時色益赤者為真再燒之
　最乆赤轉為青矣故一名絳鹽西京記云有青鹽池
　出青鹽正方寸半其形如石味甚甘美真臘記云山
　間有石味勝於鹽可琢為器梁杰公傳云交河之間
　掘磧下數尺有紫鹽如紅如紫色鮮而甘其下丈許
　必有瑿珀北戸録云張掖池中生桃花鹽色如桃花
　隨月盈縮今寧夏近涼州地鹽井所出青鹽四方皎
　潔如石山丹衛即張掖地有池産鹽紅色此二鹽者
　即戎鹽之青赤二鹽也今方書但用青鹽不用赤鹽
　并目赤鹽為異物矣本草云北海産青鹽南海産赤
　鹽總從西戎来所謂南北者指西海之南北耳嶺南
　一種紅鹽用色染成非真赤鹽也燒之出白汁凝定
　仍轉白色矣丹房鑑源云蠻鹽可伏雌雄唯赤鹽為
　上獨狐滔云戎鹽累卵乾􁕻制土砂
　參曰煮海為鹽若戎鹽者鍾海水自然之精氣不假
　人力為也生海北者黒如漆海南者赤如丹赤則水
　劣火勢黒則火勢劣水燒之最乆黑者赤赤者黑矣
　以縁水火為性不越水火為色遞以水火為勝劣亦
　遞以水火為功用也故主精明眼識為縁生於眼識
　葢識精縁水為根縁明為塵塵為火用根為火體故
　爾若益氣堅筋骨去毒蠱此寶明澄湛之休徴耳
　　(寶明即火澄湛即水經云/寶明生潤水從火出矣)
本經下品
貫衆氣味苦微寒有毒主腹中邪熱氣諸毒殺三蟲
　覈曰出𤣥山山谷及寃句少室山今陜西河東州郡
　及荆襄間多有之生山隂近水處冬夏不死數根叢
　生每根必有多莖貫之莖作三稜如蕨狀有黒色汁
　頗涎滑也其葉兩兩對生如雞翎及鳳尾又似狗脊
　葉而無鋸齒色青黄面深背淡四月花白七月實黒
　相聚連卷而旁生其根曲而有尖觜黒鬚叢族亦似
　狗脊根狀及伏鴟皮黒肉赤直而多枝若百頭也雚
　菌赤小豆為之使伏石鍾乳
　先人云百頭而以一貫故名貫衆連卷有夏脈如鈎
　之象是心物無疑矣腹中邪熱是夏氣在藏之病從
　血脈流入心腹之部者當須此品
　參曰根具百頭獨莖葉兩兩相對若偶貫羣陰也因
　名貫衆多生山陰近水處故禀苦寒氣味對待陽不
　貫陰而成邪熱理不貫經而成諸毒生陽不貫四大
　而成三蟲亦地以陽殺陰藏之象歟
　　(既連巻有夏脈如鈎之象則百頭一貫有心主百/脈宗主之象矣假以治百合病者頗象形百合病)
　　(者百脈一宗悉/致其病故也)
本經下品
白芨氣味苦平無毒主癰腫惡瘡敗疽傷陰死肌胃中
邪氣賊風鬼撃痱緩不收
　覈曰出北山山谷及寃句越山江淮河陜漢黔諸州
　春生苖長尺許葉如初生㯶苖及藜蘆兩指許大色
　青翠三四月葉中出條開紫花宛如草蘭即箬蘭也
　結黄黒實根色白似菱有三角角頭生芽節間有毛
　質極粘膩可作糊也紫石英為之使惡理石畏李核
　仁杏核仁反烏頭
　參曰白金及至也金至斯堅故主癰腫瘡疽死肌痱
　緩不但堅形亦可堅藏填肺生葉填脈生血堅固歸
　金金歸地大故也
　　(杭郡獄中有犯大辟者生肺癰膿成欲死得单方/服白芨末遂獲生全越十年臨刑其肺已損三葉)
　　(所損處皆白芨末填補/其間形色猶未變也)
本經下品
連翹氣味苦平無毒主寒熱鼠瘻瘰癧癰腫惡瘡癭瘤
結熱蠱毒
　覈曰出太山山谷今汴京及河中江寧潤淄澤兖鼎
　岳利諸州皆有之獨蜀中者為勝有大翹小翹兩種
　大翹生下濕地或山岡上葉青翠如榆葉水蘇軰莖
　髙三四尺而色稍赤獨莖梢開花黄色可愛三秋着
　子似蓮實之房亦若椿實之未開者翹出衆草殻小
　堅外完無附蕚剖之中解氣甚芳馥實纔乾振之即
　落若不着莖根如青蒿之白硬也小翹生岡原之上
　莖葉花實皆似大翹但細小耳古者莖葉花實並用
　今惟用實未見莖葉也南方一種莖短葉小惟實黄
　黒子如粟粒乃旱蓮又一種如菡萏殻柔軟外有附
　蕚抱之且無解脈亦不芳香乾之不落乆着莖上功
　用殊别也
　參曰内經常以車葢喻脈狀曰藹藹如車葢者陽結
　也亦陽盛也本經乃以連翹名藥左傳云翹翹車乗
　連連翹翹如車乗爾此形相似亦病相類也其主熱
　結儼若陽結陽盛乎一名連軺軺亦小車也葢車者
　引重致逺以濟不通周禮云車有天地之象是合隂
　陽内外而言誠開闔之樞鍵也故主熱結在中為寒
　熱䑕瘻瘰癧其本在藏其末在頸腋間也若蠱毒此
　但沈於藏癭瘤癰腫此但浮於脈咸屬寒熱為病因
　熱結為形證者也其功力與夏枯相等但夏枯偏於
　從本秉寒水化令故上徹巔頂下及趺踵連翹偏於
　從末秉容平氣味故外彌膚腠内偏五中至於解從
　結心理則一矣先人云連翹治䑕瘻癰腫瘡瘤咸從
　結氣所生取其象形易落而能自散也綱目謂狀似
　人心故入心以痛痒瘡瘍皆屬心火也東垣謂十二
　經瘡藥中不可無此何必似人心狀乎顧獨莖赤色
　及結實在上原具心象又云散血結氣聚此以結治
　結當用上聲之散不當用去聲之散散則自散而省
　力散則分散而有為此先人備言所治之證頤但略
　言能治之因合能所生成則命名之義了然矣
本經下品
白歛氣味苦平無毒主癰腫疸瘡散結氣止痛除熱目
中赤小兒驚癎温瘧女子陰中腫痛帶下赤白
　覈曰生衡山山谷及江淮荆襄懐孟商齊諸州二月
　生苖多在林中作蔓赤節葉小如桑五月開花七月
　結實根如雞鴨卵而稍長三五同窠皮黒肉白一種
　赤斂花實功用少别表裏都赤也代赭為之使反烏
　頭
　參曰歛從欠音酣平聲與斂從攴音廉上聲者逈别
　有以歛訓聚斂之斂謬矣葢歛欲也遂也金也潔也
　堅潔遂欲以功用證名也故與白芨相參古方多並
　用之但白芨因風致動而金至斯堅白歛因熱致結
　而金遂斯解良繇金壊為形證此更堅形堅藏平定
　隂陽内外上下以及血氣之傾移者也
　　(四大地大曰金與五行金行少有異同五行之金/在藏歸肺在形歸皮毛四大之金凡屬堅固有形)
　　(統歸地大合五行/中土金而言也)
本經下品
烏頭氣味辛温有大毒主中風惡風洗洗汗出除寒濕
痺欬逆上氣破積聚寒熱其汁煎之名射罔殺禽獸
　覈曰烏頭與附子同種葢初化之形物也近取野生
　者别無釀造之法唯多歴年月則氣力勇悍其毒轉
　甚處處有之苖葉花實並類川烏根外黒内白皺而
　枯燥酉陽雜俎云雀芋狀如雀頭置乾地地反濕濕
　地地反乾飛鳥觸之墮走獸遇之僵一曰烏草即烏
　頭之野生者修治用文武火中炮令皺折劈破用莽
　草為之使反半夏括樓貝母白歛白芨惡藜蘆
　參曰烏日魄也兼天雄附側之陽而首出之命曰烏
　頭經云陽氣者若天與日是故陽因而上衛外者也
　故主中風惡風汗出洗洗致衛氣散解者力堪衛外
　而為固者也寒濕合痺致欬逆上氣積聚寒熱致内
　閉不通外壅肌肉者力主俾通而起亟之先人云人
　病有四曰痺風痿厥烏力唯宣痺風陽行有四曰升
　降出入烏力唯從升出但陽喜獨行而専操殺業在
　剛愎人所當禁忌又云有家蒔有野生野生無人氣
　無理法與生人反鳥獸不可與同羣一味草烏而已
本經下品
附子氣味辛温有大毒主風寒欬逆邪氣寒濕踒躄拘
攣膝痛不能行步破癥堅積聚血瘕金瘡
　覈曰出犍為山谷及少室近以蜀道綿州龍州者良
　他處雖有力薄不堪用也綿州即故廣漢領縣凡八
　唯彰明出附子彰明領鄉凡二十唯赤水亷水昌明
　㑹昌出附子而赤水為多每嵗以上田熟耕作壟取
　種於龍安龍州齊歸木門青塠小坪諸處十一月播
　種春月生苖莖類野艾而澤葉類地麻而厚花則瓣
　紫㽔黄苞長而圓實類桑椹子細且黒七月采根謂
　之早水拳縮而小葢未長成耳九月采者佳其品凡
　七本同而末異也初種之化者為烏頭少有旁尖身
　長而烏附烏頭而旁生雖相須實不相連者曰附子
　左右附而偶生者曰鬲子種而獨生無附長三四寸
　者曰天雄附而尖者曰天錐附而上出者曰側子附
　而散生者曰漏藍子皆脈絡連貫如子附母而附子
　以貴故専附名也凡種一而子六七以上則皆小種
　一而子二三則稍大種一而子特生則特大而附子
　之形以蹲坐正節角少者為上有節多鼠乳者次之
　形不正而傷缺風皺者為下矣又附子之色花白者
　為上鐵色者次之青緑者為下天雄烏頭天錐皆以
　豐實盈握者為勝漏藍側子如園人乞役卑卑不數
　也漏藍即雷公所謂木鼈子大明所謂虎掌鬲子即
　烏喙天錐即天雄類方書並無此名功用當相同爾
　然而易植難成功疎質變或種美而苖不茂或苖秀
　而根不充或已釀而腐或已曝而攣原屬氣化又復
　化氣成消若有神物陰為之者故園人嘗禱於神目
　為藥妖者以此修治入栁木灰火中炮令皺折竹刀
　刮去孕子并底劈破於屋下平地掘一土坑安之至
　明取出焙乾若陰製者生去皮尖及底薄切作片用
　東流水及黒豆浸五日夜取出日中晒乾地膽為之
　使惡蜈蚣畏防風黒豆甘草人參黄耆
　參曰附子天雄側子即烏頭種子竒生無偶者曰天
　雄偶生旁立者曰附子旁生支出者曰側子側子青
　陽附子顯明天雄巨陽耳故附子司顯明主潤宗筋
　束骨而利機闗也顯明陽虚則宗筋縱致踒躄拘攣
　膝痛不能行步矣併司宗氣不㑹呼吸為欬逆及血
　失氣呴為癥堅積聚者莫不繇風寒寒濕為痺因不
　能則為病為熱為形證者也設肺熱葉焦發為踒躄
　者所當避忌先人云欬逆邪深寒濕氣死機闗已弛
　堅凝固結者匪此真火㸃化未易開通耳
　　(青陽少陽也顯明陽明也巨陽太陽也顯明陽虚/之踒躄太隂隂虚之踒躄差之毫釐謬則千里)
本經下品
天雄氣味辛温有大毒主大風寒濕痺歴節痛拘攣緩
急破積聚邪氣金瘡强筋骨輕身健行
　覈曰不生附側經年獨長而大者天雄也生成已具
　附子條内修治如附子法逺志為之使惡腐婢忌䜴
　汁
　先人云合名與形當屬陽中之陽秪能助長不能化
　育命門之用藥也
　參曰天以體言雄以用言不雜於隂柔不惑於邪亂
　者也一名白幕幕者軍旅行舎喻天行健自强不息
　之象也主輕身健行望見其雄武矣若大風寒濕痺
　證及積聚邪氣金瘡嫌於無陽者乃得行險而不失
　其正
本經下品
半夏氣味辛平有毒主傷寒寒熱心下堅胸脹欬逆頭
眩咽喉腫痛腸鳴下氣止汗
　覈曰出槐里川谷槐里屬扶風今青州齊州吴中浙
　中亦有之生丘澤田野間二月發苖一莖或三莖髙
　八九寸莖端葉三淺緑色夏至半夏生連綴莖下也
　形似羊眼圓白者為勝江南一種大徑寸南人特重
　之乃繇跋誤作半夏也又一種絶似半夏但咬着微
　酸者名白傍􁁉子並不入藥用修治每半夏四兩用
　白芥子末三兩以釅醋先調芥子末次將半夏投入
　洗之涎盡為度否則令人氣逆怒滿也射干為之使
　惡皂莢畏雄黄生薑乾薑秦皮龜甲烏頭
　參曰月令半夏生葢當夏之半也天地相遇品物咸
　章之時矣以純乾决盡至垢而一陰見故主陰陽開
　闔之半闗鍵之樞如半欲開半欲闔半欲開闔者莫
　不從令訓釋主治先人詳悉題藥矣
　　(從半欲開處居多如傷寒寒熱頭眩少陽之樞半/欲開也咽喉腫痛少隂之樞半欲開也心下堅胸)
　　(滿欬逆身形之半欲開也腸鳴亦身形之半欲開/半欲闔也下氣及汗出此則身形之中欲闔外欲)
　　(闔/也)
本經下品
虎掌氣味苦温有大毒主心腹寒熱結氣積聚伏梁傷
筋痿拘攣利水道
　覈曰出漢中山谷及寃句安東河北州郡近道亦有
　之四月生苖髙尺餘獨莖上有葉如爪一窠生八九
　莖時出一莖作穗直上如䑕尾中生一葉如匙褁莖
　作房旁開一口上下尖中有花青褐色結實如麻子
　熟便白色自落布地一子只一窠九月葉殘取根但
　初孕之根僅如豆大漸長者似半夏而扁年乆者始
　圓及寸大如雞卵周匝生芽三四枝或五六枝圓如
　指頂宛若虎掌冀州一種呼天南星二月生苗髙一
　二尺莖似荷梗葉似蒟蒻兩枝相抱五月開花黄色
　似蛇首七月結實作穗似石榴子二八月采根似芋
　而扁與蒟蒻相類人多誤采了不可辨但蒟蒻莖斑
　花紫南星根小肌膩炮之易製為别然南星即虎掌
　同類而異種其根大者周匝亦有圓芽但不若虎掌
　莖葉似爪五出分列也江州一種草虎掌葉大如掌
　面青背紫三四葉為一本經冬不凋不結花實根之
　四畔亦有圓芽名象雖同治療逈别修治取重一兩
　者氣専力倍用治風痰生用須温湯洗淨再以白礬
　作湯或皂角煎汁浸二三日每日一換浸足暴乾熟
　用擇黄土地上掘一小坑深五六寸先以炭火燒紅
　次用好酒沃之乃安虎掌於坑内上以瓦盆覆定灰
　泥固濟過夜取用設急用用濕紙包褁埋糠灰火中
　周匝綻裂便可用矣一法以酒浸一宿用桑柴火蒸
　之常令洒酒入甑内令氣猛一伏時取出竹刀剖開
　味不麻舌為度一法以生薑杵碎和黄泥包虎掌煨
　熟去泥焙用若造麴用生薑汁及礬作湯和虎掌末
　作小餅子安籃内楮葉包葢俟上有黄衣生取晒收
　之造膽星法將虎掌研末臘月取黄牯牛膽汁和匀
　納膽囊内懸係有風處乾之年乆彌佳蜀漆為之使
　惡莽草
　先人云名色性氣合屬燥金味苦氣温又得火化為
　肺金之用藥也與易稱熯萬物令燥者合其德當治
　風苐可平諸疾生風不可平風生諸疾以非真實燥
　故其治諸暴强直支痛裏急筋縮緛戾平以虎掌風
　從燥已矣
　參曰命名虎掌不獨莖葉根荄形相似也虎力在掌
　故主寒熱氣結積聚伏梁以及心腹若探囊耳葢掌
　用在筋且風生從虎故主厥隂風木變生筋主為病
　以致筋痿攣拘也風行水渙故并利水道
　　(厥陰變𤯝則風木之化不行焉虎嘯風生/從其類也風感水受木道乃行故利水道)
本經下品
常山氣味苦寒有毒主傷寒寒熱發熱温瘧鬼毒胸中
痰結吐逆
蜀漆氣味辛平有毒主瘧及欬逆寒熱腹中癥堅積聚
邪氣蠱毒鬼疰
　覈曰出益州川谷及漢中今宜都建平海州汴西淮
　浙湖南並有之生山谷間莖圓有節髙三四尺葉似
　茗兩兩相當二月作白花青蕚五月結實青圓三子
　為房根似荆根色黄而皺苖即蜀漆也采時須連根
　苗收用氣力始備性頗惡濕采即暴燥青白堪用否
　則黒爛鬱壊矣宜都建平者根形細實宛如雞骨取
　用最勝海州者葉似楸葉八月開花紅白似山楝而
　小又天台一種土常山苖葉並甘而涼頗適口非同
　類也修治如用蜀漆臨時去根同甘草相拌水潤蒸
　之去甘草細剉再以甘草汁拌蒸晒乾取用如用常
　山臨時去苖用酒浸一宿取出晒乾熬搗用常山畏
　玉札蜀漆惡貫衆括樓為之使
　參曰經乆不遷之謂常宣氣散生之謂山葢以止行
　行止為體用故一名互草從治傷寒温瘧之體似止
　顯寒熱往来之用似行及鬼毒與胸中結痰吐逆之
　似止而行似行而止者苖曰蜀漆山獨之謂蜀水瀉
　欲留之謂漆故功用相同略分内外上下之異耳
　　(合石膏參看便知彼此功力差别石膏之止止有/凝義行有散義常山之止止有停義行有流義)
本經下品
芫花氣味辛温有小毒主欬逆上氣喉鳴喘咽腫短氣
蠱毒鬼瘧疝瘕癰腫殺蟲魚
　覈曰出邯鄲及絳州所在亦有莖幹不全類木亦非
　草本草中木木中草也本髙二三尺正二月舊枝抽
　苖作花有紫赤黄白四種紫赤者多白色者時有黄
　色者絳州所産也三月花落盡葉乃生葉似白前及
　栁葉而青漸加厚則轉黑矣根似桑三月采花五月
　采葉八九月采根有爭鬭者以葉挼擦皮膚輒作赤
　腫和鹽擦卵則染外若赭色也修治取陳乆者佳用
　米醋煮十餘沸去醋水浸一宿晒乾則毒減决明為
　之使反甘草
　參曰芫諧元元首也山海經云首山多芫亦苖首出
　蕚即隨之花落盡葉乃茁也形色氣味具火大虚中
　之體從内而外以張横徧之用者也是主蠱毒鬼瘧
　疝瘕為隂凝之屬滿實在中致令氣短用失横徧遂
　上逆而欬氣喉鳴喘及咽腫者對待治之若癰腫亦
　中氣不逹不能横徧肉理故也若殺蟲魚以功能徹
　水則魚失所天矣故一名去水一名毒魚行水之功
　於此可見
本經下品
大黄氣味苦寒無毒主下瘀血血閉寒熱破癥瘕積聚
留飲宿食蕩滌腸胃推陳致新通利水榖調中化食安
和五臟
　覈曰出河西山谷及隴西者為勝益州北部汶山西
　山者次之二月卷生黄赤放葉時四四相當宛似羊
　蹄葉粗長而厚莖髙三尺許味酸而脆頗堪啖也三
　月花黄五月實黑八月采根根形亦似羊蹄根大者
　如盌長二尺許切片隂乾理文如錦質色深紫修治
　切作薄片以文如縠紋𦂳厚者佳剉細蒸之從已至
　未取出晒乾又以臘水潤透蒸之從未至亥凡七徧
　晒乾更以淡蜜水拌蒸一伏時色如烏膏為度乃晒
　乾收用黄芩為之使
　先人云大黄稱將軍將軍者所以行君令戡禍亂拓
　土地者也味大苦氣大寒似得寒水正化而炎上作
　苦苦性走下不與炎上者反乎參同云五行相尅更
　為父母素問云承迺制制則生化是故五行之體以
　尅為用其潤下者正炎上之用乎則凡心用有所不
　行變生灾難者舎同類之苦巽以入之不能彰其用
　矣葢心主夏主熱火主神主血脈主病在五藏主心
　腹部位若腸胃之間心腹之分夏氣熱火之鬱神情
　血脈之結瘀閉宿留致成癥瘕積聚變生寒熱脹滿
　者皆心用不行大黄能蕩滌之是謂推陳推陳者正
　所以行君之令闢土地安人民阜生物是謂致新致
　新者即所以調中化食安和五藏者也客曰開土地
　滌腸胃利水榖皆脾所司何為行火用也曰火有用
　而靈正當生土火無用而息正當瀉土顧其名自得
　之矣
　參曰大黄稱將軍轉危為安亡為存故也具地體用
　大其用黄其體故其動也闢應地無疆含𢎞光大也
　其為方也為大方為急方其為劑也為通劑為瀉劑
　積着留礙者極物之情通乎理而已
本經下品
蚤休氣味苦微寒有毒主驚癎摇頭弄舌熱氣在腹中
　覈曰出山陽川谷及寃句今河中河陽華鳯文州及
　江淮間亦有之生深山隂濕地即紫河車重樓金線
　七葉一枝花也一莖獨上莖當葉心似王孫鬼臼芍
　藥蓖麻輩葉凡一莖三層獨王屋山産者至五七層
　每層七葉葉色碧緑夏月莖頭作花一花七瓣上有
　金絲下垂蘂長三四寸秋結紅子根如鬼臼及紫參
　蒼术菖蒲等狀外紫中白理細質脆有秔糯兩種修
　治洗切焙用丹家采製三黄砂汞
　參曰蚤休陽草也以生成功用詮名禮記云發揚蹈厲
　之已蚤使之休止休息爾一莖獨上莖當葉心葉必七
　花瓣亦七重臺或一或三或五或七正陽數之生火數
　之成也味苦氣寒生深山隂濕處是陽以隂為用矣對
　待隂以陽用致熱在中若風自火出而弄舌摇頭及陽
　蹈隂中而癎隂越陽中而驚此皆隂陽舛錯越動靜之
　常故爾所謂發揚蹈厲之已蚤使之休止休息也
　　(頭為諸陽之首舌乃心火之苖/葢動摇名風若風之自火出也)
本經下品
鬼臼氣味辛温有毒主殺蠱毒鬼疰精物辟惡氣不祥
逐邪解百毒
　覈曰出九真山谷及寃句荆州峽州襄州近以錢唐
　餘杭徑山者為上生深山巖石之隂即獨脚蓮唐婆
　鏡馬目毒公羞天花八角盤也二三月挺生一莖中
　空獨上莖當葉心葉居莖上如初生荷葉邊出八角
　面青背紫叢生細毛揉之作𤓰李香旦則東向暮則
　西傾猶葵之衛足也花開葉下連綴莖間未嘗見日
　故曰羞天風来不動風去自摇能不為風力所轉矣
　其葉或二三層疊總一莖當心直上或旁生岐出必
　另貫葉心不與本莖相連絡也年生一莖莖枯根作
　一臼新臼次年另生則舊臼中腐此陳新相易九年
　乃作九臼九臼者有神根形如蒼术及黄精之岐曲
　以連生臼竅為别也辟榖伏汞畏垣衣
　參曰獨莖八角獨根九臼陽以隂為體隂以陽為用
　也莖生葉心花蔽葉下隂陽互為根蒂也花如鈴鐸
　風来不動風去自摇見隂陽之體能立用能行也旦
　則東向暮則西傾與隂陽浮沉於升降也伏汞成丹
　辟榖不饑操隂陽造化之權衡也此盡隂陽造化之
　變鬼物唯隂寧不歛掬許氏云望之歛掬曰臼臼音
　匊與掬同兩手曰掬與下畫相連之去聲者不同
本經下品
巴豆氣味辛温有毒主傷寒温瘧寒熱破癥瘕結聚堅
積留飲痰癖大腹蕩練五藏六腑開通閉塞利水榖道
去惡肉除鬼毒蠱疰邪物殺蟲魚
　覈曰出巴郡川谷今嘉州眉州戎州皆有之木髙一
　二丈葉如櫻桃而厚大初生青色乆漸黄赤季冬漸
　凋仲春漸發仲夏舊葉落盡新葉齊生即開花成穗
　其色微黄五六月結實作房七八月成熟漸漸自落
　一房二瓣一瓣一子或三子子仍有殻獨戎州出者
　殻上有縱文隠起如線或一道或兩道三道土人呼
　為金線巴豆最為上品他處鮮有修治去殻敲碎每
　兩用麻油并酒各七合煮乾研膏用芫花為之使畏
　大黄黄連蘆笋菰笋藜蘆醬豉冷水得火良惡蘘草
　與牽牛相反中其毒者冷水黄連大豆汁解之
　參曰巴蛇名許氏云巴蛇吞象捷取巧嗜糜潰有形
　性之至毒者也謂巴豆之蕩練藏腑開通閉塞毒烈
　之性相類爾故可對待隂凝至堅結聚留癖先人博
　議云蕩則齠齔不存練則瑕疵盡淨苟非陽氣消沮
　形如死灰者未免流毒不辜慎之
本經下品
大㦸氣味苦寒有小毒主蠱毒十二水腹滿急痛積聚
中風皮膚疼痛吐逆
　覈曰出常山近道亦有多生平澤二三月抽芽紅色
　漸長叢髙莖直中空折之有白漿葉狹長似栁梢頭
　葉攅宻而上三四月開黄紫色花如杏及蕪荑根如
　苦參而細出淮甸者苗似百合而葉黄江南者葉似
　芍藥而苖短杭州一種色紫而柔為上品江南一種
　土大㦸為下品北方一種緜大㦸皮靭如緜而色白
　氣味峻利弱人誤服吐血修治勿用附生者誤服令
　人氣洩不禁即煎薺薴湯解之采得即於槐砧上細
　剉與海芋葉拌蒸從已至申去芋葉晒乾用反甘草
　菖蒲能解之
　先人云雙枝為㦸所用為門我軍彼敵咽喉之地疆
　界之域也出入生死莫不繇之其為用大矣葢蠱毒
　唯入十二水唯不出風中欲入吐逆欲出四者之門
　能無樞要乎然人身樞要主心猶三軍之命在將大
　㦸花苗色味悉屬心象誠急方之宣劑通劑上下表
　裏誰能不繇其門以為出入者今人唯知逐水尚可
　擴充治痘澄飲以其咸從水類也客曰人身以九竅
　為門越人别立七衝為衢大㦸惟堪下泄何有疆界
　門戸答曰九竅者身形之門戸七衝者六府之衢路
　如五藏十二經及骨空腠理亦莫不有疆界衢路門
　戸者經云八萬四千毛孔孔孔作大壑流非寓言也
　大㦸苦寒行心之用於時為夏設人身有一毛孔於
　時不大便非靈活之身唯其莫不夏大乃成至大之
　用大㦸張大夏令為門為衢則邪去有路自外自中
　而汗而下矣且心之表氣為陽而苦寒又得太陽寒
　水之化故為心之用宣發太陽之開藥也以太陽經
　主開開處為衢為門可無惑矣
　參曰大以用言㦸者支兵也周禮掌舎棘門注云以
　㦸為門主持開闔且禦侮也如治吐逆此但從開如
　治蠱毒十二水以及腹滿急痛積聚與中風皮膚疼
　痛此但從闔闔者持以開開者持以闔亦若㧞㦸以
　逐之以滅不格也
　
　
　
　
　
　
　
　本草乗雅半偈卷六
欽定四庫全書
　本草乗雅半偈卷七
　　　　　　　　　　　　明　盧之頤　撰
　　本經下品二
　　　商陸　　　　　　　甘遂
　　　狼毒　　　　　　　葶藶
　　　桔梗　　　　　　　夏枯草
　　　旋覆花　　　　　　青葙
　　　𤓰蒂　　　　　　　羊蹄
　　　藜蘆　　　　　　　射干
　　　扁蓄　　　　　　　雷丸
　　　郁李仁　　　　　　楝實
　　　蜀椒　　　　　　　皂角
　　　夜明砂　　　　　　豬懸蹄
　　　豚卵
　　神農食經
　　　茗
本經下品
商陸氣味辛平有毒主水腫疝瘕痺熨除癰腫殺鬼精
物
　覈曰出咸陽山谷所在亦有春生苗髙三四尺莖青
　赤極柔脆枝枝相值葉葉相當葉如牛舌而長夏秋
　白花作朶亦有赤花者赤者根赤白者根白白者入
　藥赤者見鬼神甚有毒也根如萊菔似人形者有神
　爾雅謂之蓫􁍒廣雅謂之馬尾周易謂之莧陸修治
　取白花之根銅刀刮去皮薄切作片東流水浸兩宿
　取出以黑豆葉重重間隔入甑蒸之從午至亥俟冷
　去豆葉暴乾剉用無豆葉以黑豆代之
　叅曰金音曰商從外知内以内知外也髙平曰陸四
　時日月所行之路也葢天有四陸人有四街營衛血
　氣所行之道也故主水停為腫氣痺為疝為瘕失其
　常陸之唯内無外更假火力熨除癰腫之唯外無内
　也若殺鬼精物以金氣遒勁彫落非其類爾
本經下品
甘遂氣味苦寒有毒主大腹疝瘕腹滿面目浮腫留飲
宿食破癥堅積聚利水榖道
　覈曰出中山山谷唯太山江東者良比來用京口者
　為勝江東者稱次矣苗似澤漆莖短小而葉有汁根
　皮色赤肉色白作連珠狀實重者方堪入藥修治去
　莖槐砧上剉細用生甘草湯及薺苨自然汁攪浸三
　日水如黑汁乃漉出用東流水淘六七次水清為度
　取出晒乾納土器中熬脆用𤓰蒂為之使惡逺志反
　甘草
　叅曰味大苦而名甘遂者左氏所謂請受而甘心快
　意焉以甘於遂其力用也其為方也為大為急其為
　劑也為通為洩甘屬中土惟其能遂土欲也故為癥
　堅積聚疝瘕及留飲宿食致無能利水榖道外溢而
　成大腹滿脹及面目浮腫者皆通之洩之所以從其
　欲也但氣味苦寒偏於以熱為因寒則非所宜矣
本經下品
狼毒氣味辛平有大毒主欬逆上氣破積聚飲食寒熱
水氣惡瘡䑕瘻疽蝕鬼精蠱毒殺飛鳥走獸
　覈曰出秦亭山谷及奉高宕昌建平諸處今陜西州
　郡及遼石州亦有之莖葉並似商陸及大黃莖葉之
　上都有白毛根皮色黃肉色白形似防葵沈重者為
　貴但蝮蛇喜食其根最為難得今人多以草䕡茹偽
　之不可不辨大豆為之使宜醋惡麥句薑畏占斯蜜
　陀僧
　叅曰取狼為名者謂狼善逐也爾雅翼云狼之將逺
　逐食必先倒地以卜所向故獵師遇狼輒喜葢狼之
　所向即獸之所在也故主殺飛鳥走獸并主水榖積
　聚而為欬逆上氣以及寒熱蠱毒與水榖無以轉輸
　皮毛致生惡瘡䑕瘻疽蝕者狼毒逐而輸之此但似
　狼性之貪饕非若狼腸之直而輒出也先人云非我
　族類鮮不滅除不存諸有不害諸無
本經下品
葶藶氣味辛寒無毒主癥瘕積聚結氣飲食寒熱破堅
逐邪通利水道
　覈曰出藁城平澤田野間汴東陜西河北州郡亦有
　之近以彭城曹州者為勝他處者不堪用也春生苗
　葉髙六七寸似薺根而色白枝莖俱青三月開花㣲
　黃色遂結角列子亭亭扁小如黍粒㣲長而黃味苦
　入頂㣲甘者狗薺也月令孟夏靡草死注云狗薺葶
　藶之屬是也一種單莖向上葉端出角其實肥大而
　短一種葉近根下作竒生如芥葉其角細長者此皆
　異種不可不辨修治以糯米合置燠上㣲焙俟米熟
　去米搗碎用榆皮為之使得酒良惡白殭蠶石龍苪
　㕘曰水止曰亭行止曰歴史記云決河亭水而注之
　海葢以功用為名故決瀆水道誠急方之洩劑也若
　氣結為癥瘕為積聚為飲食寒熱皆止固不遷決而
　洩之十劑云洩可去閉葶藶之屬是矣
本經下品
桔梗氣味辛㣲温有小毒主胸脇痛如刀刺腹滿腸鳴
幽幽驚恐悸氣
　覈曰出嵩山山谷及寃句今在處有之二三月生苗
　莖如筆管髙尺餘紫赤色葉如杏及人參薺苨輩但
　杏葉圓桔梗葉長人參葉兩兩相對桔梗葉三四相
　對亦有不對者薺苨葉下光明滑澤無毛桔梗葉下
　暗濇有毛為異夏開小花紫碧色頗似牽牛花秋後
　結實根外白中黃有心味苦若無心味甜者薺苨也
　闗中一種莖細色青葉小似菊根黄似蜀葵根者亦
　可入藥又一種木桔梗根形真相似只是咬之腥濇
　不堪啖不為藥用修治去頭上硬尖二三分并兩畔
　附枝槐砧上細剉用生百合搗膏投水中浸一伏時
　取出緩火熬乾每桔梗四兩用百合二兩五錢節皮
　為之使畏白及龍膽草忌猪肉得牡蠣逺志療恚怒
　得消石石膏解傷寒其薟味白粥解之但節皮不知
　為何物也
　叅曰桔梗如桔橰之梗傾則仆滿則立載上載下其
　馮以樞合入少陽少陰樞藥也雷公製以百合此築
　梗基玉涵佐以甘草此鍊梗已基築已鍊上下乃察
　也胸脇為少陽部署故主胸脇痛如刀刺若腹滿腸
　鳴幽幽悸氣此上下不察驚則載上不下恐則載下
　不上皆樞象也千金用治喉痺咽痛此則少陰部署
　亦少隂樞象耳
本經下品
夏枯草氣味辛寒無毒主寒熱瘰癧䑕瘻頭瘡破癥散
癭結氣脚腫濕痺輕身
　覈曰出蜀郡川谷所在亦有生平澤原野間冬至後
　生苗漸髙至一二尺許莖㣲方葉對節生似旋覆葉
　而長大邊有細齒而背白三四月莖端作穗長一二
　寸穗中開淡紫碎花似丹參花結子亦作穗一穗四
　子五月便枯宜四月收采土𤓰為之使伏汞砂
　叅曰冬至生夏至枯具三陽之正體寒水之正化故
　從内達外自下徹上以去寒熱氣結及合濕成痺也
　瘰癧曰寒熱病經云瘰癧者皆䑕瘻寒熱毒氣留於
　脈而不去也其本在於藏其末出於頸腋之間浮於
　脈中而未内與著於肌肉而外為膿血者易去也治
　之奈何請從其本引其末可使衰去而絶其寒熱審
　按其道以予之徐往徐來以去之決其死生反其目
　視之中有赤脈上下貫瞳子者見一脈一嵗死見一
　脈半嵗半死見二脈二嵗死見二脈半二嵗半死見
　三脈三嵗而死見赤脈不下貫瞳子者可治也若癭
　則但浮於脉癥則但著於藏脚腫唯下頭瘡唯上雖
　非本末統名寒熱病也樓全善用治目珠疼簡要濟
　衆方用治目睛痛此得靈樞意㫖有赤脈貫瞳子者
　相宜否則涉寒非對待法也
　　(具寒水之正化可從在内之藏本具三陽之正體/可從在外脈中之支末瘰􁡩曰寒熱病者以本於)
　　(藏其末出於頸腋之間内外/相從故名寒熱言鍼法也)
　　(浮脈著藏唯上唯/下盡寒熱之變)
本經下品
旋覆花氣味鹹温有小毒主結氣脇下滿驚悸除水去
五藏間寒熱補中下氣
　覈曰所在有之生平澤川谷及下濕地二月生苗長
　一二尺莖柔細似紅蘭而無刺葉如大菊及水蘇蒿
　艾輩花亦如菊六月開黄金色香亦勝菊故别名夏
　菊盜庚滴滴金金錢花也根細而白極易繁衍修治
　去蕋并殻皮及蔕子蒸之從已至午熬乾用
　叅曰旋者周旋旌旗之指麾覆者伏兵奉旌旗之指
　麾者也故主氣無師帥則搏結不行致形層之脇滿
　閉從闔矣若驚惶悸動即君主位次有失奠安并可
　定神藏往來之寒熱與主決瀆水液之向道設非補
　中氣司命安能使諸氣下伏從令乎顧氣味鹹温亦
　可為營血之師帥鹹能走血温行經隧故也
本經下品
青葙氣味苦㣲寒無毒主邪氣皮膚中熱風瘙身痒殺
三蟲
　覈曰出江淮州郡近道亦有之生平谷道旁及田野
　下濕處二月抽青色苗漸長至三四尺莖色青紅若
　蒿狀葉濶似栁而軟六七月生花上紅下白作實有
　角子黑而扁大於莧實而光根似莨菪根而白直下
　獨莖生根襄人呼為崑崙草近時指雞冠子為青葙
　者誤矣修治先燒鐵杵臼乃搗用之
　叅曰青東方色也從生從丹木生火象也葙從相相
　亦木相火行也味苦氣寒逆從以風為因以熱為證
　不能升出賴宣揚橫徧之令者相宜顧皮膚部署正
　木火升出授受之境耳故主皮膚中標見邪熱熱氣
　為因證而作風瘙身痒及伏匿身中而作三蟲與痔
　蝕䘌痛者皆木不授火反乗脾土致外見唇口青色
　者亦相宜也然則青葙功力形氣咸調叅合諸家附
　列形證自得之矣
　　(不曰皮膚間而曰皮膚中/即此可見木火授受之地)
　　(木生火象木相火行内經所謂神轉不迴乃得其/機言四時之序順行之道也如木不授火反乗脾)
　　(土即所謂迴則不轉乃失其機言四時之序逆行/之次也而授受之機真莫之為而為莫之致而至)
本經下品
𤓰蒂氣味苦寒有毒主大水身面四肢浮腫下水殺蠱
毒欬逆上氣及食諸果病在胸腹中皆吐下之
　覈曰所在有之生嵩髙平澤間即甜𤓰之蒂也三月
　下種延蔓而生葉大數寸五六月開花黃色六七月
　𤓰熟有圓有長有尖有扁大或徑尺小或一捻或有
　稜或無稜其色或青或綠或黃而斑或糝而斑或白
　路或黃路其瓤或白或紅其子或黃或赤或白或黑
　農書云𤓰品甚多不可枚舉以狀得名者有龍肝虎
　掌兔頭狸首羊髓蜜筒之稱以色得名者有烏𤓰白
　團黃㼐白㼐小青大斑之别然其味不出乎濃淡甘
　香而已廣志云惟以遼東燉煌廬江之𤓰為勝然𤓰
　州之大𤓰揚州之御𤓰西蜀之温𤓰永嘉之寒𤓰未
　可以優劣論也甘肅甜𤓰皮瓤皆甘甘勝糖蜜即𤓰
　皮暴乾猶甘美可口浙中一種隂𤓰種植陰處熟則
　色黃如金膚皮稍厚藏至來春食之如新此皆種藝
　之巧不必拘以土地也修治勿用白𤓰蒂取青綠色
　𤓰氣足時其蔕自落在蔓上者采得繫屋東角有風
　處吹乾用
　叅曰𤓰象形象實在鬚蔓間也當曰蔕蔕𤓰之綴蔓
　處也性偏延蔓末繁於本故少延輒腐爾雅云其紹
　瓞疏云繼本曰紹形小曰瓞故近本之𤓰嘗小近末
　之𤓰轉大也凡實之吮抽水液唯𤓰稱最而吮抽之
　樞抵當唯蔕而已是以蔕具徹下炎上之用故蔕味
　苦而𤓰本甘以見中樞之别於上下内外誠湧洩之
　宣劑通劑也故主大水在胸腹中外溢而為身面四
　肢浮腫或蠱毒或欬逆上氣或食諸果病在胸腹中
　者皆可湧而吐之洩而下之湧者近中以上洩者近
　中以下謂其從樞故湧洩咸宜經云酸苦湧洩為陰
　故其氣寒其味苦
　　(世知𤓰蔕作吐劑不知𤓰蔕作下劑以吐劑中有/𤓰蔕散下劑中方書少有用𤓰蔕者遂致减却洩)
　　(下功力亦并將洩字訓作上洩之湧轉展/傳訛而諸書引用洩字者亦無暇分别矣)
本經下品
羊蹄氣味苦寒無毒主秃瘡疥瘙除熱女子陰蝕
　覈曰出陳留川澤所在亦有秋深始生凌冬不死春
　生苗髙三四尺莖節紫赤葉長尺許狀如牛舌及萵
　苣葉而青碧入夏起臺花青白成穗結實有三稜夏
　至而枯根長近尺赤黄色似大黃及牛蒡胡蘿蔔輩
　叅曰秋分始生夏至乃枯以降入為升出升出為降
　入者也具兊金麗澤之用故名羊即以形似表功力
　也廣八卦云兊為羊為毁折為附決所謂商兊未寧
　介疾有喜者也味苦氣寒故主火熱刑金為疥瘙秃
　瘡女子陰蝕經云痛痒瘡瘍皆屬心火浸淫肺金形
　藏故爾
本經下品
藜蘆氣味辛寒有毒主蠱毒欬逆洩利腸澼頭瘍疥瘙
惡瘡殺諸蟲毒去死肌
　覈曰出太山山谷高山者乃佳今陜西遼州均州解
　州亦有之四月生苗髙五六寸莖似葱白色青紫多
　毛外有黑皮褁莖宛似㯶櫚故初生之葉亦若㯶心
　經久漸放與鬱金秦艽蘘荷等葉相類也六七月開
　花肉紅色立冬便凋根似龍膽及馬腸根長四五寸
　一本二三十科若百餘科者水藜蘆也水藜蘆生近
　水溪澗石上莖葉都相同獨不為藥用修治去頭用
　糯米泔汁煮之從已至未晒乾用黃連為之使反細
　辛芍藥人參沙參紫參苦參惡大黃
　先人云辛生在夏猶金生在已也故入肺及大腸而
　治欬逆腸澼葢腸澼雖屬下焦其因有干上焦與肺
　受火鬱者用此辛散可使上焦開發宣五榖味則心
　肺之陽自舒腸澼之痰自愈矣
　叅曰藜茨屬亦利器也蘆葦屬亦食器也然其形兩
　相似矣合入太陰肺陽明大腸以互相循屬盤絡而
　為雌雄腑藏者也故主肺為是動則病欬逆之藏氣
　與肺為所生則病頭瘍疥瘙惡瘡死肌之藏形若洩
　利腸澼蠱毒蟲毒此病大腸腑氣之與形也氣味辛
　寒施之風熱頗相宜耳
　　(手太隂肺藏之經脈下絡大腸上膈屬肺手陽明/大腸腑之經脈絡肺下膈屬大腸彼此互相盤絡)
　　(以為腑藏雌雄内外表裏則手與手為府藏之雌/雄足與足為府藏之雌雄非其府藏雌雄則彼此)
　　(不相盤絡人多習而不察竟/不知手足腑藏雌雄之故)
本經下品
射干氣味苦平無毒主欬逆上氣喉痺咽痛不得消息
散結氣腹中邪逆食飲大熱
　覈曰出南陽山谷及田野間今在處皆有園圃庭臺
　多種之冬至後宿根生芽至二三月始抽苗髙二三
　尺近根之莖有節若竹離根三四寸橫鋪翠葉狹長
　疎整宛如翅羽故名烏翣又名鳳翼六七月葉中抽
　莖似萱而強硬出淡紅蕚開紅赭花亦有蜜色者瓣
　有細文間黃紫黑斑㸃次蚤互相交紐如結結落作
　房中子黑褐另有一種名鳶尾者葉濶而短根宻而
　稠花小者即蝴蝶草花大色紫者即紫羅襕俱春末
　作花與射干迥别也修治以米泔水浸一宿取出再
　同䈽竹葉煮之從午至亥日乾用
　叅曰冬至射干生為陽氣始生律名射出也藥對云
　立春射干木蘭先生為茈胡半夏使合入足少陰少
　陽樞機之氣分藥也故主欬逆上氣喉痺咽痛及不
　得消息此少隂不能轉闔與開也主結氣腹中邪逆
　及食飲大熱此少陽不能轉開與闔也但氣味苦平
　君相二火為化者莫不相宜以苦待化以平從樞故
　也
　　(立春射干先生為茈胡半夏使謂茈胡生當冬半/半夏生當夏半咸從樞象以從其類但射干為始)
　　(生之首易於興/起而為介紹)
　　(少陰樞化曰君火少陽樞化/曰相火平固從樞苦則待化)
本經下品
扁蓄氣味苦平無毒主浸淫疥瘙疽痔殺三蟲
　覈曰出東萊山谷所在有之春仲蔓延布地好生道
　旁苗似瞿麥弱莖促節節紫赤似釵股葉細綠似䈽
　竹節間出花甚細㣲青黄或淡紅色似蓼藍花狀遂
　結細實根似蒿爾雅所謂王芻也
　叅曰景福殿賦云爰有禁扁徐云門户封署也以所
　治形證詮名耳盖八萬四千毛孔孔孔應開闔為門
　户如浸淫疥瘙諸形證此毛孔唯封扁蓄引蔓促節
　節節開花若封而闢闢而封雖象形從治法亦象形
　對待法也
　　(火熱刑金成浸淫疥瘙者相宜若痘疹痤疿隱顯/欲出者與毛孔閉實欲揚液為汗者亦宜但氣味)
　　(苦平施之嚴寒為本氣者功力少遜若病反其本/得標之陽或已成則為病熱表邪尚未入裏仍欲)
　　(從樞解散者/為効頗速)
本經下品
雷丸氣味苦寒有小毒主殺三蟲逐毒氣胃中熱利丈
夫不利女子
　覈曰出石城山谷及漢中建平宜都房州金州諸處
　生竹林土中乃竹之餘氣零落所成也無苗蔓不相
　連狀如粟又如猪苓而圓皮黒肉白甚堅實修治用
　甘草水浸一宿取出蒸之從已至未日乾酒拌潤再
　蒸之日乾用荔實厚朴蒿根芫花為之使惡葛根
　叅曰雷丸竹苓也具節候之靈氣零落復震故名雷
　丸葢雷之發聲物無不同時而應故與三蟲毒氣嚮
　晦者反其味苦其氣寒對待胃熱為因諸熱若伏若
　匿者亦相宜矣利丈夫不利女子者震為雷長男也
　所謂方以類聚物以羣分剛柔㫁而吉㓙生矣
　　(丸物有質成有氣結如茯苓之本乎松雷丸之因/乎竹是也木之耐嵗寒實而堅多節者唯松性善)
　　(隱伏故遺苓名之草之能冬生虚而篬筤色者唯/竹象切震雷故轉丸名之其氣類所感一靜一動)
　　(一秉大夫貞潔之操一展君子/奮揚之力其功用各有致也)
本經下品
郁李仁氣味酸平無毒主大腹水腫頭面四肢浮腫利
小便水道
　覈曰郁李即棠棣詩云唐棣常棣山海經作栯所在
　有之樹髙六七尺花葉枝幹並似李惟子小若櫻桃
　味甘酸臭香而少濇一種赤郁李葉如刺榆其子正
　赤而小五月始熟闗西天水隴西多有之汴雒一種
　枝莖作長條花極繁宻而多葉亦謂之郁李不堪入
　藥也修治湯浸去皮尖用生蜜浸一宿取出陰乾研
　如膏用
　叅曰郁李花極繁文之盛者似之其香頗醲故芬芳
　之氣通稱馥郁也凡木之華既開不闔此獨不然詩
　云唐棣之華偏其反而反而從闔也又常棣之華鄂
　不韡韡鄂蕚不附也蕚附相承最相親爾故又曰彼
　爾維何維常之華其義見矣詩疏云唐棣薁李也一
　名雀梅一名夫移又云車下李其葉或赤或白六月
　中熟大如李子花品序云雒陽人不甚惜謂之果子
　華大略俗情以少貴不足較也
　郁李味酸氣平其華反而後闔此闔用仍開呈開仍
　闔之象也當入厥陰肝葢肝主疎泄前後陰如失疎
　泄則闔用之開機廢以致水腫大腹及面目四肢浮
　腫郁李功利水道小便使闔用呈開則疎泄仍如令
　矣
本經下品
楝實氣味苦寒有小毒主温病傷寒大熱煩狂殺三蟲
疥瘍利小便水道
　覈曰出荆山山谷及蜀中所在有之蜀中者勝木髙
　數丈向長甚速葉宻如槐而長三四月開花紅紫色
　芬芳滿境實如金丸生青熟黃葉可浣衣蛟龍畏之
　獬豸食之修治熬乾酒拌令透蒸之俟實皮軟去皮
　取肉凡使核不使肉使肉不使核如使核搥碎漿水
　煮一伏時晒乾用
　叅曰楝可浣衣具清肅之金用氣寒味苦具澄湛之
　水體獬豸食之火獸也喜其潔蛟龍畏之木蟲也激
　其怒怒則飛雲弄雨以消溽暑此其功力如三蟲疝
　瘕從蟄伏中激之殺之反其性耳
本經下品
蜀椒氣味辛温有毒主邪氣欬逆温中逐骨節皮膚死
肌寒熱痺痛下氣久服頭不白輕身増年
　覈曰出武都山谷及巴郡近以全州西域者稱最江
　陽及晉康建平者次之木髙五六尺似茱萸而小有
　針刺葉堅滑無花結實但生於枝葉間顆如小豆而
　圓實子光黒宛如人瞳謂之椒目八月采實肉肥皮
　皺氣味濃厚芳烈也修治去目及閉口者好酒拌潤
　蒸之從已至午以盆覆葢俟冷無氣乃可取出即入
　磁器中封固無傷風也杏仁為之使得鹽味佳畏欵
　冬花防風附子雄黃可收水銀有中椒毒者涼水麻
　仁漿水解之
　叅曰色香氣味精勝在膚獨無花而實所含蓄力幽
　且深矣故主温中自下而上從内而外宣達橫徧者
　也對待寒中致令形氣受病也氣則欬逆上氣之因
　邪薄形則骨節肌膚之因痺閉久服形氣咸調故頭
　不白輕身増年耳
本經下品
皂莢氣味辛鹹温有小毒主風痺死肌邪氣風頭淚出
利九竅殺精物
　覈曰出雍州山谷及魯鄒縣近以懐孟者為勝所在
　有之樹極髙大葉似槐痩長而尖枝間多刺夏作細
　花黃色結實有三種一種短小形似猪牙一種長大
　肥厚多脂而粘手一種細長痩薄枯燥而不粘手入
　藥肥厚多脂者佳但樹多叢刺難於采取用竹篾篐
　樹本其莢過夜盡落亦一異也有不結實者將樹本
　鑿一大孔入生鐵三五斤遂用泥封孔口次年即結
　實且倍往昔有人以鐵砧搥皂莢砧即自損或以鐵
　碾之碾即成孔或以鐵鍋爨之鍋即暴片自落豈皂
　莢與鐵有感召之情耶修治取赤色脂厚不蛀者新
　汲水浸一宿銅刀刮去粗皮用乳酥反復炙透搥去
　子弦每莢一兩用酥五錢栢實為之使惡麥門冬畏
　空青人參苦參
　叅曰皂水色鹹水味當為五木之水矣灌鐵木中皂
　莢始茂不為金所刑轉以鐵為生者即母令子實遞
　成生化木藉金為用也獨辛金味勝故主風痺死肌
　風頭淚出以辛瀉之瀉之者瀉外身之外風也亦以
　辛補之補之者補内身之風大也若竅閉即風大不
　及精物即外風太過咸可補之瀉之顧補瀉在病主
　之苦欲隨病主之苦欲因名藥物之補瀉耳
本經下品
夜明砂氣味鹹平無毒主目瞑癢痛明目夜視有精光
久服令人喜樂媚好無憂
　覈曰夜明砂伏翼糞也伏翼形似䑕灰黒色脇間肉
　翅連合四足及尾伏則倒懸食則蚊蚋多處深山崖
　穴中及僻暗處乃鼉虱與䑕所化而復轉化魁蛤冬
　蟄夏出日伏夜翼避庚申日一種食鍾乳者壽千嵗
　純白如雪首有冠大如鳩鵲此品所遺之糞功力殊
　勝修治先以大眼篩篩過數次次用水澄去沙土入
　苧布囊内溪水中提濯約减十之七易細苧囊再濯
　毎斗可兩許光芒煥耀質圓成粒者乃佳扁薄者蚊
　蚋膚也若得食鍾乳者亦如前法取光明如寶珠者
　最佳用緩火隔紙焙燥研極細入藥莧實雲實為之
　使
　叅曰𤣥暉不夜因名夜明以蚊蚋為食蚊蚋伏翼夏
　出冬蟄順時序為浮沈夜翼晝伏互晝夜為吸呼伏
　則倒懸具陰陽顛倒之象耳食石鍾乳者朱冠雪體
　即肉芝類故功用與鍾乳六芝等芝以夏現乳以夏
　溢化相感性相近也
　　(唯能順時序為浮沈者乃得互呼吸之出入/入出與㑹陰陽之陽陰陰陽方成顛倒倒顛)
本經下品
豬懸蹄甲氣味鹹平無毒主五痔伏熱在腹中腸癰内
蝕
　覈曰前後四足各有懸蹄懸蹄之甲尖而小踐蹄之
　甲大而圓修治酒浸半日栁木火炙鬆脆用
　叅曰觀豕蹢之黑白見豕性之躁甚黑固躁白尤躁
　之甚者則知豕力在蹢精專在甲矣懸蹄甲者豕蹄
　似鹿而爪四二踐地二上懸上懸之甲懸蹄甲也有
　以左蹄後蹄為懸蹄甲者謬矣葢豕行不舉足而曳
　踵象水性之趨下為水畜也四足皆垂未見左後懸
　者玉藻云圏豚行不舉足齊如流端行頤霤如矢弁
　行剡剡起屨執圭玉舉前曳踵蹜蹜如也埤雅云畜
　養之閑曰圏豕子曰豚端讀端弁之端弁讀弁冕之
　弁則行不舉足齊如流冕行之容也頤霤如矢端行
　之容也剡剡起屨弁行之容也禮之以物以服記其
　行容者互相挾也是故水畜性偏趨下對待伏熱之
　在腹中為腸癰為内蝕為五痔經云熱氣所聚則為
　癰膿必擇精專之所在乃得内外敵應爾
本經下品
豚卵氣味甘温無毒主驚癎癲疾鬼疰蠱毒除寒熱賁
豚五癃邪氣攣縮
　覈曰豚卵牡豬之卵子也小豬多犗去卵故曰豚卵
　陰乾藏之勿令敗
　叅曰豚豕子豕總名易繫坎為豕性趨下故俯首喜
　卑穢天將雨則進涉水波為水畜也詩云有豕白蹢
　烝涉波矣月離于畢俾滂沱矣爾雅翼云白蹢者􁇤
　􁇤豕之躁者豕進而涉水波白蹢尤其躁進者故先
　進焉然則純黒者豕之少馴者矣說文云十二子亥
　為豕故亥象豕形以一陰生於午至亥而六陰備謂
　其嫌於無陽也是以􁇤之在物以從豕在氣以從亥
　其應水也為能充其類焉牝曰豝曰彘詩云一發五
　豝牡曰豵曰豭詩云一發五豵禮云釁之以豭豚然
　則豚卵即豭豚卵囊之卵豭豚去卵斯外肉内好否
　則顛亂眈羣一名豚顛者以此世棄勿用指豕子之
　豚兒膀胱之脬胞兩腎之腰子外腎之陰莖為豚卵
　者謬矣卵者陰器厥陰經脈之所聚抵小腹繫舌本
　正腎水之宫位耳設腎躁則從流而上協厥陰厥逆
　而衝心病名曰賁豚賁豚者腎之積肝之逆也甚則
　重陰者癲畨陰者癎陰陽厥者寒熱或腎不司陰竅
　肝不洩前陰者五癃或失主潤宗筋而攣失主利闗
　機而縮咸屬腎肝先為是動而後所生猶未離其類
　者以輔之其唯豚卵乎
神農食經
茗氣味苦甘㣲寒無毒主悅志有力令人少睡止渇利
小便去痰熱治瘻瘡
華佗食論
苦茗久食益意思
陸羽茶傳
茶之為用味至寒為飲最宜精行儉徳之人若熱渇凝
悶腦痛目澁四肢煩百節不舒聊四五啜與醍醐甘露
抗衡也
　覈曰茗為世所稱尚頤雖未能知味然亦未能忘情
　每讀治茗諸書不啻數十種俱各載稿集卒難彚考
　不揣條錄覈左以備博采云神農氏前有食經遵之
　為首陸羽茶經例應為傳後代諸書遞相為疏為注
　矣傳本不妄去取餘則採其雋永者人各為政不相
　沿襲彼創一義而此釋之甲送一難而乙駁之竒竒
　正正靡所不有政如春秋為經而案之左氏公穀為
　傳而㫁之是非末則間有所評小子不敏奚敢多讓
　矣然書以筆札簡當為工詞華麗則為尚而器用之
　精良賞鑒之貴重我則未之或暇也葢有含英吐華
　收竒覔秘者在編凡十有六而茶事盡矣
　　一遡源
　茶者南方之嘉木其樹如𤓰蘆葉如巵子花如白薔
　薇實如栟櫚蕋如丁香根如胡桃其名一曰茶二曰
　檟三曰蔎四曰茗五曰荈山南以陜州上襄州荆州
　次衡州下全州梁州又下淮南以光州上義陽郡舒
　州次壽州下蘄州黃州又下浙西以湖州上常州次
　宣州又次歙州下潤州蘇州又下劍南以彭州上綿
　州蜀州卭州次雅州瀘州下眉州漢州又下浙東以
　越州上明州婺州次台州下黔中生恩州播州費州
　夷州江南生鄂州袁州吉州嶺南生建州福州韶州
　象州其恩播費夷鄂袁吉建福韶象十一州未詳徃
　徃得之其味極佳(茶傳陸羽字鴻漸一名/疾字季疵號桑苧翁著)
　按唐時産茶地僅僅如季疵所稱而今之虎邱羅岕
　天池顧渚松蘿龍井鴈宕武夷靈山大盤日鑄朱溪
　諸名茶無一與焉乃知靈草在在有之但培植不嘉
　或疏採製耳(茶解羅廩/字髙君著)
　呉楚山谷間氣清地靈草木穎挺多孕茶荈大率右
　於武夷者為白乳甲於呉興者為紫筍産禹穴者以
　天章顯茂錢唐者以徑山稀至於續廬之巖雲衡之
　麓雅山著於無歙蒙頂傳於岷蜀角立差勝毛舉實
　繁(煮茶泉品/葉清臣著)
　唐人首稱陽羨宋人最重建州於今貢茶兩地獨多
　陽羨僅有其名建州亦非上品唯武夷雨前最勝近
　日所尚者為長興之羅岕疑即古顧渚紫筍然岕有
　數處今唯洞山最重姚伯道云明月之峽厥有佳茗
　韻致清逺滋味甘香足稱仙品其在顧渚亦有佳者
　今但以水口茶名之全與岕别矣若歙之松蘿呉之
　虎邱杭之龍井並可與岕頡頏郭次甫極稱黃山黃
　山亦在歙去松蘿逺甚徃時士人皆重天池然飲之
　略多令人脹滿浙之産曰鴈宕大盤金華日鑄皆與
　武夷相伯仲錢唐諸山産茶甚多南山盡佳北山稍
　劣武夷之外有泉州之清源倘以好手製之亦是武
　夷亞匹惜多焦枯令人意盡楚之産曰寶慶滇之産
　曰五華皆表表有名在鴈茶之上其他名山所産當
　不止此或余未知或名未著故不及論(茶疏許次杼/字然明著)
　評曰昔人以陸羽飲茶比於后稷樹糓然哉及觀韓
　翃謝賜茶啟云呉主禮賢方聞置茗晉人愛客纔有
　分茶則知開創之功雖不始於桑苧而製茶自出至
　季疵而始備矣嗣後名山之産靈草漸繁人工之巧
　佳茗日著皆以季疵為墨守即謂開山之祖可也其
　蔡君謨而下為傳燈之士又曰茶係生人後天隨身
　依報葢地靈鍾香或古之所産今無取焉者謂世諦
　頻遷山川失怙靈從何來秀從何起生人依報寧復
　居恒人苦不思本耳以上遡其源也
　　二得地
　上者生爛石中者生礫壤下者生黃土野者上園者
　次陰山坡谷者不堪採啜(茶/傳)
　産茶處山之夕陽勝於朝陽廟後山西向故稱佳總
　不如洞山南向受陽氣特專稱仙品(岕山茶記/熊明道著)
　茶地南向為佳向陰者遂劣故一山之中美惡相懸
　(茶/解)
　茶産平地受土氣多故其質濁􁥙茶産於髙山渾是
　風露清虚之氣故可尚(岕山/茶記)
　茶固不宜雜以惡木唯桂梅辛夷玉蘭玫瑰蒼松翠
　竹與之間植足以蔽覆霜雪掩映秋陽其下可植芳
　蘭幽菊清芳之物最忌菜畦相逼不免滲漉滓厥清
　真(茶/解)
　評曰疆理天下物其土宜廣谷大川異制人居其間
　異形瘠土民癯沃土民厚堅土民剛坉土民醜城市
　民囂而漓山鄉民朴而陋齒居晉而黃項處齊而癭
　皆象其氣悉效其形知其利害達其志欲定其山川
　分其圻界條其物産辨其貢賦斯為得地人猶如此
　奚惟茗乎
　　三乗時
　採茶在二月三月四月之間茶之筍者生爛石沃土
　長四五寸若薇蕨始抽凌露採焉茶之芽者發於叢
　薄之上有三枝四枝五枝者選其中枝穎㧞者採焉
　(茶/傳)
　清明太早去夏太遲糓雨前後其時適中若再遲一
　二日待其氣力完足香烈猶倍易於收藏(茶/疏)
　茶以初出雨前者佳唯羅􁥙立夏開園呉中所貴梗
　桷葉厚便有蕭箬之氣還是夏前六七日如雀舌者
　佳􁥙片亦好(岕茶/記)
　􁥙非夏前不摘初試摘者謂之開園採自正夏謂之
　春茶其地稍寒故須得此又不當以太遲病之徃時
　無秋日摘者近乃有之七八月重摘一畨謂之早春
　其品甚佳不嫌少薄他山射利多摘梅茶梅茶苦濇
　且傷秋摘佳産戒之(茶/疏)
　雙徑兩天目茶立夏後小滿前僅摘一次㫁不復採
　唯飡雨露絶禁肥壤故收藏嵗久色香味轉勝凌露
　無雲採候之上霽日融和採候之次積雨重陰不知
　其可(茶說邢士襄/字三若著)
　評曰時不可違候不可失桑苧翁時中之聖者歟千
　載而下採製之期無能踰其時日羅髙君少有更變
　者更體山川之寒暄察草木之含吐待時而興應時
　而起不妄作勞不傷物力
　　四揆制
　其日有雨不採晴有雲不採晴採之蒸之擣之拍之
　焙之穿之封之茶之乾矣(茶/傳)
　㫁茶以甲不以指以甲則速㫁不柔以指則多濕易
　損(東坡試茶録/宋子安著)
　其茶初摘香氣未透必借火力以發其香然茶性不
　耐勞炒不宜久多取入鐺則手力不匀久於鐺中過
　熟而香散矣炒茶之鐺最嫌新鐵須預取一鐺毋得
　别作他用炒茶之薪僅可樹枝不用幹葉幹則火力
　猛熾葉則易焰易滅鐺必磨洗瑩潔旋摘旋炒一鐺
　之内僅用四兩先用文火炒次加武火催之手加木
　指急急抄轉以半熟為度㣲俟香發是其候也(茶/疏)
　茶初摘時須揀去枝梗老葉惟取嫩葉又須去尖與
　柄與筋恐其易焦此松蘿法也炒時須一人從旁扇
　之以祛熱氣否則黃色香味俱減余所親試扇者色
　翠不扇色黃炒起出鐺時置大磁盤中仍須急扇令
　熱氣消退以手重揉之再散入鐺文火炒乾入焙葢
　揉則其津上浮㸃時香味易出田子萟以生晒不炒
　不揉者為佳偶試之但作熱湯并日腥草氣殊無佳
　韻也(茶箋聞龍字隱/鱗初字仲達著)
　火烈香清鐺寒神倦火烈生焦柴疎失翠久延則過
　熟速起却還生熟則犯黃生則著黑帶白㸃者無妨
　絶焦㸃者最勝(茶錄張源/字伯淵著)
　經云焙鑿池深二尺濶一尺五寸長一丈上作短牆
　髙二尺泥之以木搆於焙上編木兩層髙一尺以焙
　茶茶之半乾昇下棚全乾昇上棚愚謂今人不必全
　用此法予嘗搆小焙室髙不踰尋方不及丈縱廣正
　等四圍及頂綿紙宻糊無小罅隙置三四火缸於中
　安新竹篩於缸内預先洗新麻布一片以襯之散所
　炒茶於篩上闔户而焙上向不可覆葢葢茶葉尚潤
　一覆則氣悶罨黃須焙二三時俟潤氣盡方覆以竹
　箕焙極乾出缸待冷入器收藏後再焙亦用此法色
　香與味不致太減(茶/箋)
　茶之妙在乎始造之精藏之得法㸃之得宜優劣定
　乎始鐺清濁係乎末火(茶/錄)
　諸名茶法多用炒唯羅􁥙專於蒸焙味真藴藉世競
　珍之即顧渚陽羨宻邇洞山不復倣此想此法偏宜
　於􁥙未可㮣施他茗而經已云蒸之焙之則所從來
　逺矣(茶/箋)
　必得色全唯須用扇必全香味當時焙炒此製茶之
　準繩傳茶之衣鉢(茗/笈)
　評曰遡源得地乗時盡物之性矣揆制失節仍同草
　芥能盡人之性則能盡物之性
　　五藏茗
　育以木制之以竹編之以紙糊之中有槅上有覆下
　有床傍有門掩一扇一器貯煻煨火令煴煴然江南
　梅雨焚之以火(茶/傳)
　藏茶宜箬葉而畏香茶喜温燥而忌冷濕收藏時先
　用青箬以竹絲編之置罌四週焙茶俟泠貯器中以
　生炭火煆過烈日中曝之令滅亂揷茶中封固罌口
　覆以新磚置髙爽近人處霉天雨候切忌發覆取用
　須於晴明時取少許别貯小跰空缺處即以箬填滿
　封置如故方為可久或夏至後一焙或秋分後一焙
　(􁥙山/茶記)
　切勿臨風近火臨風易泠近火先黃(茶/録)
　凡貯茶之器始終貯茶不得移為他用(茶/解)
　呉人絶重􁥙茶徃徃雜以黃黑箬大是缺事余毎藏
　茶必令樵青入山採竹箭箬拭淨烘乾䕶罌四週半
　用剪碎拌入茶中經年發覆青翠如新(茶/箋)
　置頓之所須在時時坐卧之處逼近人氣則常温不
　寒必在板房不宜土室板房煴燥土室易蒸又要透
　風勿置幽隱之處尤易蒸濕(茶/錄)
　羅生言茶酒二事至今日可稱精絶前無古人止可
　與深知者道耳夫茶酒超前代希有之精品羅生創
　前人未發之𤣥談吾尤詫夫巵談名酒者十九清談
　佳茗者十一(茗/笈)
　評曰治茗如創業藏茗如守業創業易守業難守之
　難又不如用之者更難如保赤子幾㣲是防
　　六品泉
　山水上江水中井水下山水擇乳泉石池漫流者上
　其瀑湧湍潄勿食久食令人有頸疾又多别流於山
　谷者澄浸不洩自火天至霜郊以前或?龍蓄毒於
　其間飲者可決之以流其惡使新泉涓涓然酌之其
　江水取去人逺者(茶/傳)
　山宣氣以養萬物氣宣則脈長故曰山水上泉不難
　於清而難於寒其瀬峻流駛而清嵓奥積隂而寒者
　亦非佳品(煮泉小品田崇/衡字子萟著)
　江公也衆水共入其中也水共則味雜故曰江水次
　之其水取去人逺者葢去人逺則澄深而無蕩漾之
　漓耳(小/品)
　余少得温氏所著茶說嘗試其水泉之目有二十焉
　㑹西走巴峽經蝦蟆窟北憩蕪城汲蜀岡井東遊故
　都絶揚子江留丹陽酌觀音泉過無錫㪺惠山泉水
　粉槍末旂蘇蘭薪桂且鼎且缶以飲以啜莫不瀹氣
　滌慮蠲病折醒祛鄙吝之生心招神明而還觀信乎
　物類之得宜臭味之所感幽人之嘉尚前賢之精鑒
　不可及矣(煮茶/泉品)
　山頂泉清而輕山下泉清而重石中泉清而甘砂中
　泉清而冽土中泉清而白流於黃石紫石為佳瀉出
　青石黑石無用流動愈於安靜負陰勝於向陽(茶/錄)
　山厚者泉厚山竒者泉竒山清者泉清山幽者泉幽
　皆佳品也不厚則薄不竒則蠢不清則濁不幽則喧
　必無用矣(小/品)
　泉不甘則損茶味前代之論水品者以此(茶譜蔡襄/字君謨著)
　吾鄉四陲皆山泉水在在有之然皆淡而不甘獨所
　謂它泉者其源出自四明潺湲洞歴大蘭小皎諸名
　岫迴溪百折幽澗千支沿洄漫衍不舍晝夜唐鄞令
　王公元偉築埭它山以分注江河自洞抵埭不下三
　數里水色蔚藍素砂白石𥻘粼見底清寒甘滑甲於
　郡中余愧不能為浮家泛宅送老於斯毎一臨泛浹
　旬忘返攜茗就烹珍鮮特甚洵源泉之最勝甌犠之
　上味矣以僻在海陬圖經是漏故又新之記罔聞季
　疵之杓莫及遂不得與谷簾諸泉齒譬猶飛遁吉人
　滅影貞士直將逃名世外亦且永托知稀矣(茶/箋)
　山泉稍逺接竹引之承之以竒石貯之以淨釭其聲
　琮琮可愛移水取石子雖養其味亦可澄水(小/品)
　甘泉旋汲用之斯良丙舍在城夫豈易得故宜多汲
　貯以大甕但忌新器為其火氣未退易於敗水亦易
　生蟲久用則善最嫌他用水性忌木松杉為甚木桶
　貯水其害滋甚挈瓶為佳耳(茶/疏)
　烹茶須甘泉次梅水梅雨如膏萬物賴以滋養其味
　獨甘梅後便不堪飲大甕滿貯投伏龍肝一塊即竈
　中心赤土也乗熱收之(茶/解)
　烹茶水之功居六無泉則用天水秋雨為上梅雨次
　之秋雨冽而白梅雨醇而白雪水五谷之精也但色
　不能白養水須置石子於甕不唯益水而白石清泉
　㑹心亦不在逺
　壬寅臘八過南屏僧碧婆煮茶不拘老嫩皆可人口
　又不在茶具雖飯鑊中亦稱其㫖時與之遊遂成茶
　癖毎令長鬚逺汲虎跑泉葛仙翁井或索友人攜來
　惠山泉水以茶之妙在水發也每值梅雨托布承接
　或荷葉或磁盤或以錫作板溜積甕中試烹都有霧
　氣逺不及泉水之清且潔也一日偶取所蓄梅雨見
　孑孑烏蟲數十百跳躍盌内遂棄之擬傾未果月餘
　後好水喫盡奴子誤取前水就烹色味俱全氣香特
　盛乃知天水都好但未可就用須置器日久俟其色
　變蟲去色香味始妙不似山泉但可留數日久即味
　變也此後不煩逺役奴子亦不顓取梅雨唯待久雨
　時向急溜中大缸承貯月餘後另移甕内百日始佳
　半年更妙四時皆用此法春雨味更鮮厚雪色尤為
　潔白居鹵斥之地闤闠之東日日天泉作供不但自
　受用亦不但供賔客併及其妻孥真無量快活也(芷/園)
　(日/記)
　天氣上為雲地氣下為雨雨出天氣雲出地氣色變
　蟲生正所以攘地濁以現天清也諸泉日久作變變
　則化化則去泥純水本色本味和盤托出毋自傾棄
　以失性真(月樞/筆記)
　貯水甕須置陰庭覆以紗帛使承星露則英華不散
　靈氣常存假令壓以木石封以紙箬暴以日中則外
　耗其神内閉其氣水神敝矣(茶/解)
　茶記言養水置石子於甕不惟益水而白石清泉㑹
　心不逺然石子須取深溪水中表裏瑩徹者佳要白
　如截肪赤石雞冠青如螺黛黃如蒸栗黑如重漆錦
　紋五彩輝映甕中徙倚其側應接不暇非但益水亦
　且娯神(茗/笈)
　仁智者性山水樂深載㪺清泚以滌煩襟(茗/笈)
　評曰得泉尋茗得茗尋泉如選儔覔偶事主相夫兩
　家仔細萬一失所此身已矣
　　七候火
　其火用炭曽經燔炙為膩脂所及及膏木敗器不用
　古人識勞薪之味信哉(茶/傳)
　火必以堅木炭為上然本性未盡尚有餘烟烟氣入
　湯湯必無用故先燒令紅去其烟焰兼取性力猛熾
　水乃易沸既紅之後方授水器乃急扇之愈速愈妙
　毋令手停停過之湯寧棄而再烹也(茶/疏)
　爐火通紅茶銚始上扇起要輕疾待湯有聲稍稍疾
　重斯則文武火候也若過乎文則水性柔柔則水為
　茶降若過於武則水性烈烈則茶為水制皆不足於
　中和非茶家之要㫖(茶/錄)
　蘇􁁜仙芽傳載湯十六云調茶在湯之淑慝而湯最
　忌烟燃柴一枝濃烟滿室安有湯耶又安有茶耶可
　謂確論田子萟以松實松枝為雅者乃一時興到之
　語不知大謬茶政(茗/笈)
　評曰好茶好水固不容易火候一着更是煩難如媒
　妁一般謀合二姓濟則皆同其利敗則咸受其害李
　陵傳云媒糵其短孟康曰媒酒酵也糵酒麴也謂釀
　成其罪也師古曰齊人名麴餅亦曰媒妁君子司火
　有要有倫得心應手存乎其人
　　八定湯
　其沸如魚目㣲有聲為一沸緣邊如湧泉連珠為二
　沸騰波皷浪為三沸已上水老不可食也凡酌置諸
　碗令沫餑沫餑湯之華也華之薄者為沫厚者為餑
　細輕者為華如棗花漂漂然於環池之上又如迴潭
　曲渚青萍之始生又如晴天爽朗有浮雲鱗然其沬
　者若綠錢浮於渭水又如菊英墮於尊俎之中餑者
　以滓煮之及沸則重華累沫皓皓然若積雪耳(茶/傳)
　水入銚便須急煮候有松聲即去葢以消息其老嫩
　蟹眼之後水有㣲濤是為當時大濤鼎沸旋至無聲
　是為過時過時老湯決不堪用(茶/疏)
　沸速則鮮嫩風逸沸遲即老熟昏鈍(茶/疏)
　湯有三大辯一曰形辯二曰聲辯三曰捷辯形為内
　辯聲為外辯氣為捷辯如蝦眼蟹眼魚目連珠皆為
　萌湯直至湧沸如騰波鼓浪水氣全消方是純熟如
　初聲轉聲振聲駭聲皆為萌湯直至無聲方為純熟
　如氣浮一縷二縷三縷及縷亂不分氤氲亂繞皆為
　萌湯直至氣直沖貫方是純熟蔡君謨因古人製茶
　碾磨作餅則見沸而茶神便發此用嫩而不用老也
　今時製茶不暇羅碾仍俱全體湯須純熟元神始發
　也(茶/錄)
　余友李南金云茶經以魚目湧泉連珠為煮水之節
　然近世瀹茶鮮以鼎鍑用瓶煮水難以候視則當以
　聲辯一沸二沸三沸之節又陸氏之法以未就茶鍑
　故以第二沸為合量而下未若以令湯就茶甌瀹之
　則當用背二涉三之際為合量乃為聲辯之詩云砌
　蟲唧唧萬蟬催忽有千車捆載來聴得松風并澗水
　急呼縹色綠磁杯其論固已精矣然瀹茶之法湯欲
　嫩而不欲老葢湯嫩則茶味甘老則過苦矣若聲如
　松風澗水而遽瀹之豈不過於老而苦哉惟移瓶去
　火少待其沸止而瀹之然後湯適中而茶味甘此南
　金之所以未講者也因補一詩云松風桂雨到來初
　急引銅瓶離竹爐待得聲聞俱寂後一瓶春雪勝醍
　醐(鶴林玉露羅/碩字大經著)
　李南金謂當用背二涉三之際為合量此真賞鑒家
　言而羅鶴林懼湯老欲於松風澗水後移瓶去火少
　待沸止而瀹之此語亦未中窽殊不知湯既老矣去
　火何救哉(茶/解)
　評曰茶經定湯三沸茶錄酌沸三辯通人尚嫩伯淵
　貴老寉林别出手眼高君因以駁之各有同異各取
　當機三沸而往三辯隨之老去嫩來無有終時
　又評定湯談說似易措制便難急即鼎沸怠則瓦解
　須具燮陰陽調鼎鼐山中宰相始得三至七教待湯
　建勛誰其秉衡跂石眠雲
　　九㸃瀹
　未曽汲水先備茶具必潔必燥瀹時壺葢必仰置磁
　盂勿覆案上漆氣食氣皆能敗茶(茶/疏)
　茶注宜小不宜大小則香氣氤氲大則易於散漫若
　自斟酌愈小愈佳容水半升者量投茶五分其餘以
　是増減(茶/疏)
　投茶有序無失其宜先茶後湯曰下投湯半下茶復
　以湯滿曰中投先湯後茶曰上投春秋中投夏上投
　冬下投(茶/錄)
　握茶手中俟湯入壺隨手投茶定其浮沈然後瀉以
　供客則乳嫩清滑馥郁鼻端病可令起疲可令爽(茶/疏)
　釃不宜早飲不宜遲釃早則茶神未發飲遲則妙馥
　先消(茶/錄)
　一壺之茶只堪再巡初巡鮮美再巡甘醇三巡意欲
　盡矣余嘗與客戲論初巡為婷婷嬝嬝十三餘再巡
　為碧玉破𤓰年三巡以來綠葉成陰矣所以茶注宜
　小小則再巡已終寧使餘芬剰馥尚留葉中猶堪飯
　後供啜嗽之用(茶/錄)
　終南僧亮公從天池來餉余佳茗授余烹㸃法甚細
　余嘗受法於陽羨士人大率先火候次湯候所謂蟹
　眼魚目參沸沫浮沈法皆同而僧所烹㸃絶味清乳
　是具入清淨味中三昧者要之此一味非眠雲跂石
　人未易領略余方避俗雅意棲禪安知不因是悟入
　趙州耶(茶寮記陸樹/聲字與吉著)
　凡事俱可委人第責成効而已惟瀹茗須躬自執勞
　瀹茗而不躬執欲湯之良無有是處(茗/笈)
　評曰法四氣三投度衆寡器宇此㸃瀹之常則因人
　以節緩急隨時而制適宜此又㸃瀹之變通還得具
　有獨聞之聰獨見之㫁乃可以盡人之性盡茗之性
　盡水火之性正不在守已陳之蹟而膠不變之柱
　　十辯器
　鍑以生鐵為之洪州以磁萊州以石瓷與石皆雅器
　也性非堅實難可持久用銀為之至潔但涉於侈麗
　雅則雅矣潔亦潔矣若用之恒而卒歸於銀也(茶/傳)
　山林逸士水銚用銀尚不易得何况鍑乎若用之恒
　而卒歸於鐵也(茶/箋)
　貴則金銀賤惡銅鐵則磁瓶有足取焉幽人逸士品
　色尤宜然慎勿與誇珍衒豪者道(仙芽𫝊/蘇􁁜)
　金乃水母錫備剛柔味不鹹濇作銚最良製必穿心
　令火易透(茶/錄)
　茶壺往時尚龔春近日時大彬所製大為世人所重
　葢是觕砂正取砂無土氣耳(茶/疏)
　茶注茶銚茶甌最宜蕩滌燥潔修事甫畢餘瀝殘葉
　必盡去之如或少存奪香敗味毎日晨興必以沸湯
　滌過用極熱麻布向内拭乾以竹編架覆而庋之燥
　處烹時取用(茶/疏)
　茶具滌畢覆於竹架俟其自乾為佳其拭巾只宜拭
　外切忌拭内葢布帨雖潔一經人手極易作氣縱器
　不乾亦無大害(茶/錄)
　茶甌以白磁為上藍者次之(茶/錄)
　人各手執一甌毋勞傳送再巡之後清水滌之(茶/疏)
　茶盒以貯茶用錫為之從大罈中分出若用盡時再
　取(茶/錄)
　茶爐或瓦或竹大小與湯銚稱(茶/解)
　鍑宜鐵爐宜銅瓦竹易壊湯銚宜錫與砂甌則但取
　圓潔白磁而已然宜小必用柴汝宣成貧士何所取
　辦哉(茶/笈)
　評曰付授當器區别得宜各稱其用各適其性而已
　亦不必強以務飾亦不必矯以異俗
　　十一申忌
　採茶制茶最忌手汙膻氣口臭涕唾及婦女月信癡
　蠢酒徒葢酒與茶性不相入故製茶時少有沾染便
　無用矣(茶/解)
　茶之性淫易於染著無論腥穢及有氣息之物不宜
　近即名花異香亦不宜近
　茶性畏紙紙於水中成受水氣多紙裹一夕隨紙作
　氣盡矣雖再焙之少頃即潤鴈宕諸山首坐此病紙
　帖貽逺安得復佳(茶/疏)
　呉興姚叔度言茶葉多焙一次則香味隨減一次余
　騐之良然但於始焙極燥多用炭箬如法封固即梅
　雨連旬燥固自若唯開罈頻取所以生潤不得不再
　焙耳自四五月至八月極宜致謹九月以後天氣漸
　肅便可解嚴矣雖然能不弛懈尤妙尤妙(茶/箋)
　不宜用惡木敝器銅匙銅銚木桶柴薪麩炭觕童惡
　婢不潔巾帨及各色果實香藥(茶/錄)
　不宜近陰室厨房市喧小子啼野性人童奴相鬨酷
　熱齋頭(茶/疏)
　評曰茗猶人也超然物外者不為習所染否則習於
　善則善習於惡則惡矣聖人致嚴於習染者有以也
　墨子悲絲在所染之
　　十二防濫
　茶性儉不宜廣則其味黯淡且如一滿碗啜半而味
　寡况其廣乎夫珍鮮馥烈者其碗數三次之者盌數
　五若坐客數至五行三碗至七行五盌若六人以下
　不約碗數但闕一人而已其雋永補所闕人(茶/傳)
　按經云第二沸留熱以貯之以備育華救沸之用者
　名曰雋永五人則行三盌七人則行五盌若遇六人
　但闕其一正得五人即行三盌以雋永補所闕人故
　不必别約盌數也(茶/箋)
　飲茶以客少為貴客衆則喧喧則雅趣乏矣獨啜曰
　幽二客曰勝三四曰趣五六曰汎七八曰施(茶/錄)
　煎茶燒香總是清事不妨躬自執勞對客談諧豈能
　親蒞宜兩童司之器必晨滌手令時盥爪須淨剔火
　宜常宿(茶/疏)
　三人以上止爇一爐如五六人便當兩鼎爐用一童
　湯方調適若令兼作恐有參差(茶/疏)
　煮茶而飲非其人猶汲乳泉以灌蒿蕕飲者一吸而
　盡不暇辯味俗莫甚焉(小/品)
　若巨器屢巡滿中瀉飲待停少温或求濃苦何異農
　匠作勞但資口腹何論品賞何知風味乎(茶/疏)
　評曰客有霞氣人如玉姿不泛不施我輩是宜其或
　客乍傾葢朋偶消煩賔待解醒則𤣥賞之外别有攸
　施此皆排當於閫政請勿弁髦乎茶榜
　　十三戒淆
　茶有九難一曰造二曰别三曰器四曰火五曰水六
　曰炙七曰末八曰煑九曰飲陰采夜焙非造也嚼味
　嗅香非别也膻鼎腥甌非器也膏薪庖炭非火也飛
　湍壅潦非水也外熟内生非炙也碧粉漂塵非末也
　操艱擾遽非煮也夏興冬廢非飲也(茶/傳)
　茶用葱薑棗橘皮茱萸薄荷等煑之百沸或揚令滑
　或煮去沫斯溝瀆間棄水耳(茶/傳)
　茶有真香而入貢者㣲以龍腦和膏欲助其香建安
　民間試茶皆不入香恐奪其真若烹㸃之際又雜珍
　果香草其奪益甚正當不用更雜蔗霜椒桂麰麳酥
　酪真不啻一鼔而牛飲矣(茶/譜)
　茶中著料碗中著果譬如玉貌加脂蛾眉著黛翻累
　本色(茶/說)
　花之拌茶也果之投茗也為累已久唯其相沿似須
　斟酌有難㮣施矣今署約曰不解㸃茶之儔而缺花
　果之供者厥咎慳久參𤣥賞之科而瞶老嫩之沸者
　厥咎怠慳與怠於汝乎有譴(茗/笈)
　評曰茗猶目也一些子塵砂著不得卽掌中珍果眼
　底名花終非族伴亟宜屏置敢告司存
　　十四相宜
　煎茶非漫浪要須人品與茶相得故其法往往傳於
　高流隱逸有烟霞泉石磊塊胸次者(煎茶七類/陸樹聲著)
　茶候涼臺淨室曲几名窗僧寮道院松風竹月晏坐
　行吟清談把卷(七/類)
　山堂夜坐汲泉煮茗至水火相戰如聴松濤傾瀉入
　杯雲光灧㶑此時幽趣故難與俗人言矣(茶/解)
　凡士人登臨山水必命壺觴若茗碗薫爐置而不問
　是徒豪舉耳余特置遊裝精茗名香同行異室茶罌
　銚鉒甌洗盆巾附以香奩小爐香囊匙筯(茶/疏)
　茶熟香清有客到門可喜鳥啼花落無人亦自悠然
　可想其致(茗/笈)
　宜寒宜暑既游既處伴我獨醒為君數舉(茗/笈)
　評曰人繇意合物以類從同異之門絶偏倚之形化
　矣大凡攻守依乎區域向背視其盛衰若無畛可分
　誰附堅瑕之敵無羶可逐誰開去就之場任曲直於
　飄瓦虚舟藩籬何妨孔道等愛憎於浮烟飛沫渣滓
　不礙太虚轉從前執滯之樞於人何所不容留尺寸
　安閒之地於力何所不有吾寧降心以循物物或適
　理以從類矣
　　十五衡鑒
　茶有千萬狀如胡人鞾者蹙縮然幇牛臆者廉襜然
　浮雲出山者輪菌然輕颷出水者涵澹然有如陶家
　之子羅膏土以水澄泚之又如新治地者遇暴雨流
　潦之所經此皆茶之精腴有如竹籜者枝幹堅實艱
　於蒸擣故其形籭簁然有如霜荷者莖葉凋阻易其
　狀貌故厥狀萎萃然此皆茶之瘠老者也陽崖陰林
　紫者上綠者次筍者上芽者次葉卷者上葉舒者次
　(茶/傳)
　茶通仙靈然有妙理(茶/解)
　其㫖歸於色香味其道歸於精燥潔(茶/錄)
　茶之色重香重味重者俱非上品松蘿香重六安味
　苦而香與松蘿同天池亦有草萊氣龍井如之至雲
　霧則色重而味濃矣常啜虎邱茶色白而香似嬰兒
　肉真精絶(􁥙茶/記)
　茶色白味甘鮮香氣撲鼻乃為精品茶之精者淡亦
　白濃亦白久貯亦白味甘色白其香自溢三者得則
　俱得矣近來好事者或慮其色重一注之水投茶數
　片味固不足香亦窅然終不免水厄之誚雖然尤貴
　擇水香似蘭花上蠶豆花次(茶/解)
　茶色貴白然白亦不難泉清瓶潔葉少水洗旋烹旋
　啜其色自白然真味抑鬱徒為目食耳若取青綠則
　天池松蘿及􁥙之最下者雖冬月色亦如苔衣何足
　為妙莫若余所收洞山茶自糓雨後五日者以湯薄
　澣貯壺良久其色如玉至冬則嫩綠味甘色淡韻清
　氣醇亦作嬰兒肉香而芝芬浮蕩則虎邱所無也(􁥙/山)
　(記/)
　熊君品茶㫖在言外如釋氏所謂水中鹽味非無非
　有非深於茶者不能道當今非但能言人不可得正
　索解人亦不可得(茗/笈)
　肉食者鄙藿食者躁色味香品衡鑒三妙
　評曰蹙縮者鞾牛臆者幇昔之精腴今之瘠老矣寧
　復能禮明月當空覩芝芬浮蕩者哉
　　十六𤣥賞
　其色緗也其馨□也其味甘檟也啜苦咽甘茶也(茶/傳)
　試茶歌云木蘭墜露香㣲似瑤草臨波色不如又云
　欲知花乳清泠味須是眠雲跂石人(謝禹/錫)
　飲茶覺爽啜茗忘喧謂非膏粱紈袴可語爰著煮泉
　小品與枕石潄流者商焉(小/品)
　茶似翰卿墨客緇衣羽士逸老散人或軒冕中超軼
　世味者(七/類)
　茶如佳人此論甚妙但恐不宜山林間耳蘇子瞻詩
　云從來佳茗是佳人是也若欲稱之山林當如毛女
　麻姑自然仙丰道骨不凂烟霞若夫桃臉栁腰亟宜
　屏諸銷金帳中毋令汚我泉石(小/品)
　竟陵大師積公嗜茶非羽供事不鄉口羽出遊江湖
　四五載師絶於茶味代宗聞之召入内供奉命宫人
　善茶者烹以餉師師一啜而罷帝疑其詐私訪羽召
　入翼日賜師齋宻令羽供茶師捧甌喜動顔色且賞
　且啜曰此茶有若漸兒所為者帝由是嘆師知茶出
　羽相見(董逌跋陸/羽㸃茶圖)
　建安能仁院有茶生石縫間僧采造得八餅號石嵓
　白以四餅遺蔡君謨以四餅遣人走京師遺王禹玉
　嵗餘蔡被召還闕訪禹玉禹玉命子弟於茶笥中選
　精品餉蔡蔡持杯未嘗輒曰此絶似能仁石嵓白公
　何以得之禹玉未信索貼騐之始服(類/林)
　東坡云蔡君謨嗜茶老病不能飲日烹而玩之可發
　來者之一笑也孰知千載之下有同病焉余嘗有詩
　云年老躭彌甚脾寒量不勝去烹而玩之幾希矣因
　憶老友周文甫自少至老茗碗薰爐無時蹔廢飲茶
　日有定期旦明晏食禺中餔時下下黄昏凡六舉而
　客至烹㸃不與焉壽八十五無疾而卒非宿植清福
　者烏能畢世安享視好而不能飲者所得不既多乎
　常畜一龔春壺摩挱寶愛不啻掌珠用之既久外類
　紫玉内如碧雲真竒物也(茶/箋)
　人知茶葉之香未識茶花之香余往嵗過友大雷山
　中正值花開童子摘以為供幽香馥郁絶自可人惜
　非瓶中物耳乃余著瓶史月表揷茗花為齋頭清供
　而高廉瓶史亦載茗花足以助吾𤣥賞(茗/笈)
　茗花㸃茶絶有風致人未之試耳(茗/笈)
　評曰人莫不飲食鮮能知味矣詩云人生幾見月當
　頭不在愁中即病中明月非無佳茗時有但少閒情
　領此真味公案云喫茶去唯味道者乃能味茗
　叅曰茗諧名名自命也从夕从口夕者㝠也㝠行無
　見從口自名失自明矣茗晳而癯與熱腦肥羶反故
　常食令人痩去人脂倍人力悅人志益人意思開人
　聾瞽暢人四肢舒人百節消人煩悶使人能誦無忘
　不寐而惺寂也聊四五啜真堪與醍醐抗衡矣神農
　氏主瘻瘡瘻瘡本在藏末在胡腋間膏粱味肥羶變
　也亟返其本逐其末滌其肥羶消其疣贅顧諟其名
　義克明其茗徳明行有見從口自名皆自明也
　茗譜題辭
　僕少而習茗亦止謂滌煩止渇醒睡明目非此君不
　能策勛耳至天台所記乃云服之可生羽翰則又未
　敢輕信也今讀子繇覈叅評語而以六義之比體求
　之則台記所云與陶𢎞景輕身换骨之說大相符合
　葢人方在大夢中令旁一人沃以佳茗果能清其神
　魂否故知子繇之意正欲先使人滌淨煩惱蠲除心
　渇掃却黒暗逺離顛倒然後如法㸃瀹領略甌犧兩
　腋生風豈非羽翰實以形骸中既空一切原是輕身
　換骨之人茗椀䇿勛理實可信讀子繇茶譜者當作如
　是觀
　
　
　
　
　
　
　
　
　
　
　
　
　
　
　本草乗雅半偈卷七
欽定四庫全書
　本草乘雅半偈卷八
　　　　　　　　　　　　明　盧之頤　撰
　　别錄上品
　　　黄精　　　　　　　升麻
　　　豆蔲　　　　　　　忍冬
　　　芥莖葉(芥子子附/白芥)　　飴餹
　　　沈香　　　　　　　雞舌香(丁香附/)
　　　熏陸　　　　　　　龍腦
　　　枇杷　　　　　　　琥珀
　　　珍珠　　　　　　　酥
　　别錄中品一
　　　莎草　　　　　　　香薷
　　　糱米(麥糱/稻糱)　(穬麥糱/菽糱)　(黍糱/)　(稷糱/)
　　　大豆豉　　　　　　龍眼
　　　柿　　　　　　　　楮實
　　别錄中品二
　　　大青　　　　　　　高良薑
　　　黍　　　　　　　　稷
　　　大麥　　　　　　　小麥
　　　粱　　　　　　　　粟
　　　艾　　　　　　　　㯽榔
　　　乳汁　　　　　　　虎骨
别錄上品
黄精氣味甘平無毒主補中益氣除風濕安五藏久服
輕身延年不饑
　覈曰隋羊公云黄精芝草之精也五符經云黄精獲
　天地之純精故一名戊巳芝南北皆有以嵩山茅山
　者佳三月生苗高一二尺一根只一莖莖梗柔脆本
　黄末赤葉如竹不尖而短或兩葉三葉四五六葉俱
　兩兩相對若偏生不對者偏精也四月開花青白狀
　如小豆花結子白色如黍粒即名垂珠言象形也根
　如嫰薑而色黄亦如鬼臼黄連輩一年一節節大不
　平大者如拳小者如拇指一種莖葉根形俱相似但
　莖不紫赤葉尖有毛鈎二枚者鈎吻也誤服殺人博
　物志云黄帝問于天老曰天地所生有食之令人不
　死者乎對曰太陽之草名黄精食之可以長生太隂
　之精名鈎吻不可食令人立死今人但信鈎吻殺人
　不信黄精益夀不亦惑乎修治以溪水洗淨蒸之從
　已至子薄切暴乾可入藥用服食宜生初時只可食
　一寸半多則刺人咽喉漸漸增之十日不食服止三
　尺五寸三百日後盡見鬼神久則輕身飛行矣忌梅
　實
　叅曰無緣自生獨得土大之體用故名黄精一名戊
　巳芝也土位乎中故補中而益中氣為風所侵而土
　體失濡濕泥濘而土用廢者黄精補土之體充土之
　用即居中府藏亦藉以咸安矣形骸軀殻悉土所攝
　輕身延年不飢總屬土事耳
别錄上品
升麻氣味苦平微寒無毒主解百毒殺百精老物殃鬼
辟瘟疫瘴氣邪氣蠱毒入口皆吐出中惡腹痛時氣毒
癘頭痛寒熱風腫諸毒喉痛口痛久服不夭輕身長年
　覈曰出蜀漢陜西淮南州郡蜀川者佳春生苗高三
　尺葉似麻並青色四月著花似粟穗白色六月結實
　黑色根如蒿多鬚紫黑色細小極堅削去皮青綠色
　者謂之鷄骨升麻功力殊勝也虚大黄白色者不堪
　用一種外黑裏白質雖緊實謂之鬼臉升麻嵩高一
　種純青色質亦堅功力俱不如蜀川青綠色者為重
　也一種落新婦根形似色非今人呼為小升麻亦能
　解毒取其葉挼作小兒浴湯主驚忤其他用力則殊
　大小亦别不可不辨也修治刮去粗皮黄精自然汁
　浸一宿暴乾剉蒸再暴用
　先人云人身氣機升出降入謂之一周能升則氣機
　無不周矣又云生陽之氣發揚邪僻之隂自死入口
　皆吐出此其外徵又云長升即是長生下者舉之此
　為要藥從混濁散漫之中拔其精微之妙的是樞機
　之劑但上行須有真氣在否則是煮無米粥矣又云
　雷公炮製用黄精自然汁浸一宿即煉已築基大裨
　體用上行者有根可據矣
　叅曰升即四氣之先機時令之首兆也經云春三月
　此謂發陳者是矣設無成功之藏之入亦無將來之
　生之升矣所謂柔以時升積小以高大實非決驟之
　比故十龠曰升登合之量也大鼗曰麻羣隂之長也
　是以允升天地俱生萬物以榮生勿殺予勿奪賞勿
　罰此春氣之應養生之道也主治百疾以及變遷皆
　嚮晦入宴息而㝠升功能用晦而明仍利于不息之
　貞
　　(世以頓為升此以升為漸頓漸殊途各宜體認隂/升麻稟天地清陽之氣以生故能升陽氣于至)
　　(之下顯明滅暗致新/推陳升麻兩得之矣)
别錄上品
豆蔲氣味辛温濇無毒主温中心腹痛嘔吐去口臭氣
　覈曰豆䓻生南海及交阯今嶺南八閩亦有生成已
　詳叅内南人采花作果尤貴嫰者并穗入鹽淹治疊
　疊作朶不散更以木槿花合浸之欲其色紅耳廣中
　人入梅鹽汁浸令紅暴乾薦酒名紅鹽草果初結小
　者名鸚哥舌元朝飲膳皆以草果為上供南人用火
　楊梅偽充豆蔲形圓而粗氣辛而猛山薑也入藥不
　可不辨修治須去蔕取向裏子及皮用茱萸同于𨫼
　上緩炒待茱萸色微黄黒即去茱萸取豆蔲皮及子
　用之
　叅曰草實之中名豆蔲者凡三形色功能各有同異
　入足太隂陽明府藏手少陽三焦則一也形似芭蕉
　葉似杜若高八九尺冬夏不凋開花淺黄色綴實作
　朶似葡萄初生微青熟則轉白孚圓似白牽牛仁粒
　似縮砂蔤氣味辛大温充腎間生陽鼓肺氣呼吸宣
　五穀味主納主出者白豆䓻也初春抽苗入夏作莖
　開花結實似豆蔲實圓微長表有皺紋裏肉斑纈似
　檳榔無仁有肉氣味辛温秉剛燖之用温中化食宣
　五穀五畜味為養為充者肉豆蔲也苗似荻蘆葉似
　杜若根似髙良薑二月開花作穗房綴莖下嫰葉卷
　之初出似芙蓉微紅色穗頭色深其葉漸開花漸出
　色漸淡矣亦有黄白二色者實似龍眼而鋭皮色黄
　白表無鱗甲殻薄有稜峭仁粒似縮砂蔤而稍壯氣
　味辛濇温宣攝中氣温中益上焦受納水穀治心腹
　痛嘔吐去臭氣宣五穀五果五菜味為養為助為益
　者豆䓻也開寶名草豆蔲草物志名漏蔲金光明經
　名蘇乞迷羅細鄭樵通志名草果雖非果類用充茶
　食故有草果之稱
　　(豆蔲輔中益上以宣為體以攝為用綴實在莖下/亦具有密義雖與縮砂蔤同歸于退藏至體用則)
　　(逈别矣縮砂蔤以攝為體以宣為用順時序之升/沈故用舎自由豆蔲効降肅之聚斂終屬勉强設)
　　(久服盡劑恐反亟奪其生陽有餘于用不足于體/故爾唯白豆䓻三緣合和體用平均堪為匹配但)
　　(縮砂蔤専司于下徧及上中白豆蔲専司于中徧/及上下用之者果能各加料簡不唯四種功力判)
　　(然即五穀糱及飴麴櫨蘹之屬亦/可比量條分不致溷亂妄投矣)
别錄上品
忍冬氣味甘温無毒主寒熱身腫久服輕身長年益夀
　覈曰在處有之藤蔓左纒繞覆草木上或籬落間莖
　色微紫對節生葉葉似薜茘而青有濇毛三四月開
　花長寸許垂鬚倍之一蒂二花兩瓣大小不齊若半
　朶狀初開蘂瓣俱白經三日漸變金黄新舊交叅黄
　白掩映幽香襲人燥濕不變花名金銀花金釵股老
　翁鬚藤名鴛鴦鷺鷥左纒蜜桶統名忍冬通靈草功
　相並形相肖色相同也夏采花秋采葉冬采藤
　叅曰藤蔓左旋兩花一蒂兩瓣一花効一陽始于二
　隂下震象也惟能忍冬乃得震􁀉故主飛尸遁尸風
　尸沈尸尸疰坏我形藏者振肅而啓若寒熱身腫以
　及風濕痺氣鬼擊癰瘍失承左道者使之仍順乎天
　施所謂神轉不迴迴則不轉乃得其機此蓋益其夀
　命而强者也
别錄上品
芥莖葉氣味辛温無毒主歸鼻除腎經邪氣利九竅明
耳目安中久食温中
芥子氣味辛温無毒主歸鼻去一切邪惡疰氣喉痺
白芥子氣味辛温無毒主發汗胸膈痰冷上氣面目黄
赤醋研傅射工毒
　覈曰南地多芥相傳嶺南無蕪菁土人移種種之盡
　變為芥地土使然耳今北地亦多芥南地亦有蕪菁
　矣八月布種冬茂者曰冬芥春茂者曰春芥夏尤可
　食者曰夏芥春末抽薹謂之芥藍瀹食脆美頃則作
　花正黄四出莢長一二寸子粒如蘇子色紫褐味極
　辛研調作漿以侑蔬品香辣爽人白芥子稍肥大色
　黄白入藥充啖臭味轉勝也種類亦多有青芥似菘
　而毛色青綠一名刺芥味極辛有大芥葉大而皺色
　深綠味更辣俱為藥用有馬芥葉如青芥而無毛有
　花芥葉多缺刻而如菘有紫芥莖葉俱紫而如蘇有
　石芥莖繁細碎而低小有旋芥葉紋旋繞如大芥有
　南芥高五六尺子大如雞卵劉恂異物志云出嶺南
　多此芥此又芥之特異者白芥一名胡芥原從大原
　河東來今近道亦有但種蒔者少六八月布種冬月
　可食春末起薹髙三四尺葉花有义如花芥色青白
　莖中虛質極脆疾風大雪須謹䕶之否則易于損折
　三月黄花香郁可愛角子亦如芥但少肥壯色黄白
　耳又有一種莖大而中實子粒更大雖屬芥類形色
　逈别入藥則勝于諸芥也孫思邈曰同兔食發惡疾
　同鯽魚食發水腫大葉者良細葉有毛者食之有損
　無益耳
　叅曰農書云氣味辛烈菜中之介然者食之令人剛
　介故字從介説文云芥者界也發汗散氣畍我者也
　左傳曰介人之寵楚辭云悲江介之遺風蓋人身一
　皮二膚三肌四脇五胸六腹七胃各有定界邪氣入
　經漫然難以分裂者芥義可以界矣顧食芥墮淚望
　梅生津此五液之自外至也愧而汗發慕而涎垂此
　五液之自内至也是以芥氣歸鼻涕淚交注經言諸
　陽走上竅濁隂歸下竅芥則兩得之矣主治證形正
　諸陽之不走上竅致濁隂之不歸下竅耳所謂陽無
　界然我不立而畛畦失矣
　　(激朗清厲隨光之介也牢刺拂戾諸賁之氣也為/此春酒以介眉夀神之聽之介爾景福軸轤千里)
　　(名卒億計運兹威以/赫怒清海隅之葉芥)
别錄上品
飴糖氣味甘大温無毒主補虚乏止渴去血
　覈曰飴軟糖也稻秔秫粟蜀秫大麻子枳椇子黄精
　白术並堪熬造惟以稻作者入藥秫粟者次之餘供
　食物耳稻即糯秔即粳秫即粟之糯而黄者近世用
　麥糱穀牙及諸米煎熬而成醫方亦有采用者
　先人云糱米造飴宛似水穀入胃醖釀作汁出入未
　定之時也可以澄飲可以成血然甘能緩中投之不
　當反致濡滯
　叅曰稻秔粟麥秫皆可萌糱造飴釋名云糖之濡弱
　者飴其形怡怡然餌之怡怡和悦也蓋物之成終而
　成始者艮帝之所出物即乘氣以出者震由微而著
　鮮潔均齊者㢲嚮明而治形色並昭者離受前此之
　火生後此之金致役者坤理氣充足懽然交適者兑
　也然則稻秔粟麥秫之為艮其始乎震及悦乎兌而
　怡怡然不惟具土之體復具土之用矣誠土爰稼穡
　藉離麗之火而稼穡甘成坤之至兊之悦矣緣土以
　能生為用稼穡即所生之形物耳是以穀入于胃賴
　土用以宣五行五氣之與味乃得奉火歸赤獨行經
　隧溉灌形藏以成化育若物戰乎乾慰勞乎坎為形
　氣寧定歸宿之所也復若至此自有而無從前生意
　此成其終亦自無而有嗣後生意此成其始此則帝
　氣之成言乎艮者自震而逓相化育者也設土大頑
　頽則體用廢致物不能乘帝氣以出而逓相化育者
　不致役乎坤故爾别錄主補虚乏即補土大體用之
　虚乏也致失于溉灌而消渴失行經隧而血溢穀府
　上竅不納而咽痛下竅不決而腸鳴與遊溢轉輸無
　以上注于肺而為嗽為涸者飴糖輔土之體宣土之
　用且也自震而兌穀味因之以化育何患其不戰乎
　乾勞乎坎成言乎艮其所以致役者坤亦即土體之
　與用歟
　　(麥糱功力不能成始者始而終之飴糖功力/不能成終者終而始之始終終始大須體認)
别錄上品
沈香氣味辛微温無毒主風水毒腫去惡氣
　覈曰出天竺及海南諸國今嶺南州郡悉有傍海處
　尤多竒幹連枝岡嶺相接材理虚柔凌冬不凋皮膜
　作紙沾水易爛小者拱抱大者數圍體如白楊葉如
　橘柚花如㽔穗實如小檳未經斧斤者雖百嵗之本
　亦不孕香若半老之木其斜枝曲幹斫鑿成坎雨露
　浸漬斯膏脈凝聚漸積成香凡三等其一即斫鑿之
　坎氣聚色變木端棕透切而取之入水輕浮者為黄
　熟其二津沫營注木理堅實剝而取之入水或浮或
　半浮者為棧香棧香速香也其三脂液所鍾醖結成
　魄或自脱或解取入水沈底者為沈香品亦凡四曰
　熟結曰生結曰脱落曰蟲漏蟲漏者因蠧􁀙而結也
　脱落者因木朽而結也生結者因所鑿而結也熟結
　者因自腐而結也故熟結一名死結死結則全體膏
　脈凝聚成香此等之至上品之至貴者也顧四結總
　屬一木竒狀甚多凡四十有二如角沈革沈黄沈烏
　沈水盌承露青桂黄蠟蠒栗菌芝金絡葉子麻葉竹
　􁁉機梭附子馬蹄牛頭燕口蝟刺龍鱗烏刺虎脛鷄
　骨蓬萊虎班弄水鷓鴣斑仙人杖及為杵為臼為肘
　為拳為山石為槎枿為鳳雀龜蛇雲氣人物種種肖
　象既所稟不侔亦復優劣有異各俟其形全氣足而
　後采取功力始備今嶺南人不耐其成每多趨利伐
　賊之害惟璚管黎人非時不妄翦鑿故屢獲異香雖
　纎薄如紙入水亦沈萬安黎母山東峒者更冠絶天
　下一片嘗值萬錢以東峒日鍾朝陽之氣其香更幽
　醖于他産耳若舶上來者臭多腥烈尾烟必焦交阯
　海北者更甚故南人不甚重之此皆沈香等品竒狀
　也而竒南一香原屬同類因樹分牝牡則隂陽形質
　臭味情性各各差别其成沈之本為牝為隂故味苦
　厚性通利臭含藏燃之臭轉勝隂體而陽用藏精而
　起亟也成南之本為牡為陽故味辛辣臭顯發性禁
　止繫之閉二便陽體而隂用衛外而為固也至若等
　分黄棧品成四結狀肖四十有二則一矣第牝多牡
　少獨竒南世稱至貴即黄棧二等亦得因之以淪髙
　下沈本黄熟固坎端棕透淺而材白臭亦易散竒本
　黄熟不惟棕透而黄質邃理猶如熟色逺勝生香爇
　炙經旬尚襲襲難過也棧即竒南液重者曰金絲其
　熟結生結蟲漏脫落四品雖統稱竒南結而四品之
　中又各分别油結糖結蜜結綠結金絲結為熟為生
　為漏為落井然成秩耳大都沈香所重在質故通體
　作香入水便沈竒南雖結同四品不惟味極辛辣著
　舌便木顧四結之中每必抱木曰油曰糖曰蜜曰綠
　曰金絲色相生成亦迥别也凡使沈香須要不枯如
　觜角硬重沈沒水下者為上用紙裹懐中候煖乳研
　易於成粉
　叅曰沈質香臭也蓋土爰稼穡稼穡作甘黍甘而香
　故香从甘黍宜入脾脾味甘脾臭香脾穀黍故也設
　土失黄中體通理用者咸可奪之誠脾土之陽分藥
　方劑之對待法也上列證名不待詮釋當判然矣主
　清人喉益人心即子令母實若上實下虚下寒上熱
　又當顧名思義如骨節不任便淋腸閉亦屬具體亡
　用苐加一轉語耳其竒南一品本草失載後人僅施
　房術及佩圍繫握之供取其氣臭尚爾希竒用其形
　味想更特異沈以力行行止為用竒以力行止行為
　體體中設用用中具體牝牡隂陽互呈先後可黙㑹
　矣
别錄上品
雞舌香氣味辛温無毒主風水毒腫霍亂心痛去惡熱
宋開寶
丁香氣味辛温無毒主温脾胃止霍亂擁脹風毒諸腫
齒疳䘌能發諸香
　覈曰出東海及崑崙國交廣南番亦有其樹並髙丈
　餘凌冬不凋似栗似桂葉似櫟花似梅實似山茱萸
　者雞舌也一名母丁其實出枝實蓋如丁長三四分
　者丁香也一名子丁並紫色既實稱母子當遵别錄
　開寶為正安可妄别雌雄不知另有雄樹開花不實
　花釀成粉香馥之臭經久不散出崑崙交愛以南修
　治惟母丁力大入藥最勝用子丁須去實蓋乳子否
　則發人癰背忌火畏鬱金
　先人云雞舌雖象形然舌乃心苗内藏丁火暗相合
　也又云辛温即心火氣味主臭亦心所攝持香即脾
　之臭也有火土相襲之機丁幹就戊之道
　叅曰雞羽禽徵之音丙幹也丁位丙次舌者心苗心
　亦火藏也故丁香曰丁雞舌曰母蓋丙為辛之剛丁
　為壬之柔是知丙合辛而水潤下丁合壬而木曲直
　也設木忘水源者應病風水毒腫為悖逆隂陽而霍
　亂作自反而縮而心卒痛皆惡熱所釀非朝夕之故
　繇之不早辨也要知辛當歸丙壬當歸丁丙丁植而
　火炎上火炎上而稼穡甘隂凝至而至堅氷者泮然
　釋矣開寶主温脾胃正所謂虚則補其母而土體充
　宣五穀味而土用足也
别錄上品
熏陸香氣味苦辛微温無毒主風水毒腫去惡氣伏尸
癮疹痒毒乳香同功
　覈曰熏陸香西出天竺南出波斯等國生沙磧中樹
　類古松葉類棠梨盛夏脂溢皮表併皮鱗甲剝之為
　熏陸溢脂之處垂滴乳頭為乳香斫鑿其樹脂流成
　塊為揀香用缾接貯為缾香淋瀝根底雜砂石為乳
　塌色黑為黑塌水浸色敗氣變為水濕塌斫削雜屑
　為雜末播揚成塵為纒末熏陸一種近不易得得原
　采垂滴乳頭圓明潤澤者為貴故内典謂之天澤香
　言其温潤麗澤也天竺國者色黄白波斯國者色紫
　赤日久者溢脂重疊纍纍然不成乳頭者即揀香也
　修治置繒囊内掛窻隙良久取研則不粘易碾或同
　酒研如泥水飛晒乾或糯米數粒或燈心草數莖或
　人指爪甲二三片並研之亦易細
　叅曰火烟上出曰熏四時日月經行之地曰陸合生
　成功用命名熏陸顧盛夏脂溢皮表効機衡之夏日
　在膚泛泛乎若萬物之有餘所愛在外也故主逆機
　衡之自下而上從内而外致交通不表惡氣不發風
　雨不節菀槀不榮者仍使與萬物順浮沈於生長之
　門功用頗捷
别錄上品
龍腦香氣味苦微寒無毒主婦人産難研末少許新汲
水服立下
　覈曰龍腦香即俗稱氷片梅花腦出婆律抹羅短叱
　諸國南海深山窮谷亦有之樹名波律又名固不婆
　律高七八丈大六七圍如積年杉木狀但旁挺勁枝
　葉正圓面青背白作花結實外皮甲錯仁粒如縮砂
　蔤者其木肥肥者生脂為婆律膏㫁其樹脂流根下
　截其上脂溢木端其枝幹未經損動則有否則氣洩
　無之矣無花實者其木痩痩者生香為龍腦香多歴
　年嵗者風清月朗或噴香若霏雪繽紛木上先其時
　布帛樹底驚之令墮形如蜂蝶此屬無上乘頃則仍
　吸香入木理不易得也斷其樹濕時無香乾之循理
　而析狀類雲母瑩若氷霜或解木作板香溢縫間劈
　而取之大者成片如花瓣小者成粒為米腦為速腦
　為瑞腦為金脚腦為蒼龍腦因其形色以名總不及
　成片者氣全力備也濕者為腦油清者為腦漿南唐
　保大中貢龍腦漿貯之縑囊懸琉璃缾内少頃滴瀝
　成水香氣馥烈大有益也近時多用火煏成片更以
　樟腦昇打亂之不可不辨收貯燒杉木炭合養之或
　糯米炭相思子並貯之則不耗修治入舊瓷鉢輕展
　徐研務令塵細展急則捶鉢生熱便隨香竄耗欲藉
　透肌走竅用平底小鐺以青布翦如底式一面噴潤
　淨水拈貼鐺底置龍腦于布上覆以盌盌沿外餘布
　數分水攪麥麵固濟盌布周沿毋使氣洩隔鐺底寸
　許燃燒文火候麥麵色熟略覺焦黄即便住火候冷
　開視火法合宜龍腦盡昇盌上輕盈潔白香馥百倍
　于昔
　先人云宋史熈寧九年英州雷震一山梓木盡枯中
　皆化為龍腦樹王震絶尚有遺馨
　叅曰時乘御天曰龍首出庶物曰腦故資胚胎之首
　出迅速立下唐本諸家陳列證形亦屬失于飛?惕
　躍之宜安望黄中通理應地無疆者哉多服立殂者
　盈不可久也知進而不知退知存而不知亡知得而
　不知喪矣
别錄上品
枇杷葉氣味甘苦平無毒主卒啘不止下氣煮汁服
　覈曰襄漢吳蜀閩浙江右南北皆産木高丈許四時
　不凋肥枝長葉隂密青整葉底白毛如茸盛冬作花
　白色仲夏綴實如彈楊萬里詩云大葉聳長耳一枝
　堪滿盤茘枝分與核金橘却無酸頗盡其狀修治每
　葉濕時重一兩者堪用粗布拭去白毛務令極淨否
　則射人肺令人欬以甘草湯洗一遍用綿再拭俟乾
　每一兩用酥二錢半塗上炙過用治胃以薑汁塗炙
　治肺以蜜水塗炙亦良
　先人云枇杷核下地即生亦易長近十年開花結果
　性喜髙疎最便山土秋英冬花春實夏熟核多于肉
　葉盛于枝花繁成蓓一叢約三五十枚春半刪除十
　之七則果大肉肥否則無肉且小矣青時有毛而酸
　發白轉黄甘滑可口望夏布葉末倍于本雖並列園
　林同登樽薦而生榮成美迥異時芳處天地閉藏獨
　露英華值萬物蕃茂隂森肥遯世知葉充藥物未知
　核仁兩瓣即將成兩葉木之胞閬也然核與葉較尤
　多醖畜枝莖皮肉各有所施統體専精他果所不及
　也
　叅曰收麥之器曰枇杷倉廩之官曰胃府象其能入
　能出也麥冬茂夏實枇杷亦冬花夏果與璣衡冬入
　夏出反謂其能闔能闢也故入胃府主卒啘嘔噦不
　止兼走肺療欬唾氣窒者此即啘嘔噦濁之飲從肺
　脈上至于肺則肺嗔肺脹上下合邪相擊成欬而為
　唾為窒矣固受盛屬胃其腐化敷布必藉肺氣之吸
　呼互為闗鍵終始故也力主脚氣即飲濁下流瘡瘍
　即飲濁外溢種種因證咸從胃生至若肅肺金資腎
　水益脾土清心鎮肝此即轉出為入解暑暍消熱煩
　止消渴除温辟疫此即轉入為出總不出者使之出
　不入者使之入不開闔者使之開闔形氣咸調之良
　品也經云隂之五宫生在五味隂之五宫傷在五味
　然則枇杷不獨入胃與肺并入心肝脾腎五腑矣以
　胃為五藏六腑經氣之始復為五藏六腑經氣之終
　故爾
别錄上品
琥珀氣味甘平無毒主安五藏定䰟魄殺精魅邪鬼消
瘀血通五淋
　覈曰出永昌舶上西戎高麗倭國者良即松樹榮盛
　時流脂入土千嵗後淪結所成也一種象物珀内有
　物形一種血珀殷紅如血色一種赤松脂形如琥珀
　濁大而脆文理皆横一種水珀淺黄色多皺文一種
　石珀深黄色重如砂石一種花珀文如馬尾松而黄
　白相間者次之别有一種蜜蠟珀臭之作蜜蠟香色
　黄白即蜂蜜所化一種楓脂珀燒之不作松脂臭即
　楓脂所化也入藥惟松脂血珀最良修治用水調側
　栢子末安瓷堝中置琥珀于内煑之從已至申當有
　異光研粉篩用
　叅曰虎魄入土化石松脂入土化珀同成堅固因名
　琥珀況膏釋脂凝則松脂原具堅固相矣入土淪結
　自然瑩光特異雖與松脂偕安五藏不若琥珀之能
　奠安神室也䰟遊于天對待治之魄降于地想更親
　切故定䰟魄之功昭著特甚瘀血五淋腐穢所成松
　脂琥珀精英所聚殺精魅邪鬼者以異光璧照則鬼
　魅遁形如神明在躬死隂自當?消黙化矣
　　(猛虎非夀獸其魄入土化石者嗔業所致也/松木耐嵗寒其脂入土化珀者淨業所成也)
别錄上品
珍珠氣味甘温無毒主鎮心安魂魄去膚翳障膜塗面
令人潤澤好顔色塗手足去皮膚逆臚綿裹塞耳主聾
　覈曰禹貢淮夷蠙珠後世乃出南北海川蜀西路女
　瓜河北溏濼江南湖泖間亦時有之嶺表錄異云廉
　州邊海中有洲島島上有大池池水淡潔謂之珠池
　每嵗刺史親監珠戸入池採老蚌剝珠以充貢廉州
　志云合浦縣海中有梅青嬰三池蜑人每以長繩繫
　腰攜籃入水拾珠母納其中即振繩令舟人急起之
　設有線血浮水上其人即葬魚腹矣熊太古冀越集
　云余嘗見蜑人入海取得珠子樹數擔狀如栁枝蚌
　生于樹樹生于石鑿石得樹以求蚌甚可異也李珣
　云南海之珠多産石決明女瓜者則蚌蛤耳錄異云
　北海之蚌種類小别其中一種似江珧者腹亦有珠
　咸不及海南者竒幻且多也宗奭云河北溏濼中珠
　圍及寸色微紅其珠母亦與廉州者不相類但清流
　水處者色光白止濁水處者色黒暗南珠色紅西洋
　珠色白北海珠色微青各隨方色也格古論云南畨
　珠色白圓耀者為上廣以西者次之北海珠色微青
　者為上粉白油黄者下矣西畨馬價珠為上色青如
　翠老色夾石粉青油烟者下矣南越志云珠品之上
　者有九以五分至寸八分者為大品有光彩一邊似
　度金者名璫珠次則走珠滑珠琭珠肖象珠子母珠
　浮屠珠北帝子珠等品也埤雅云鱉孚乳以夏蚌孚
　乳以秋聞雷聲則㾭其孕珠若懐妊然故謂之珠胎
　與月盈肭淮南子所謂日至而麋角解月死而螺蚌
　膲蚌一名蜃墨子云周之靈珪出于土石楚之明月
　生于蚌蜃由是觀之士之賢不肖豈有種哉蓋物有
　非其類而化者若牡蠣蚌蛤無隂陽牝牡須雀鴿以
　化故蚌之久者能生珠焉一于隂也易曰離為蚌為
　螺蓋螺之形鋭蚌之形剡且皆外剛内柔而性又善
　麗故也荀子云鳥無胃肺蛤蜃無藏蛭以空中而生
　蠶以無胃而育陸佃云龍珠在頷蛇珠在口魚珠在
　眼鮫珠在皮鱉珠在足蚌珠在腹抱朴子云真珠徑
　寸以上服之令人長生以酪漿漬之皆化如水以浮
　石蜂巢蛇黄等物合之可引長三四尺為丸以啖之
　雷斆云凡用以新采未經鑚綴者絹囊盛之置牡蠣
　四兩于平底鐺中將物四向支稳然後著珠于上乃
　下地榆五花皮五方草各四兩籠住用漿水不住火
　煮三日夜取出甘草湯淘淨石臼中搗細重篩復研
　二萬下時珍云一法用人乳浸三日煮過如上搗研
　又法貯之繒袋入豆腐腹裏煮一炷香云不傷珠忌
　用曾作首飾及見尸氣者
　叅曰真者仙化通乎天珠者木一在中胞胎之象指
　生成功行為名耳故中秋月滿海蚌食其光而孕珠
　蓋月各有望惟中秋主維四氣之樞鍵處三秋之正
　中交兩弦之嘘􁀙烹金水之華藏時也食其光而柔
　麗乎中者此以坎填離神丹金液耳是故神室根身
　因形而易㸃餌塗塞咸歸化成所謂神用無方不與
　覺時同也
别錄上品
酥氣味甘微寒無毒主補五藏利大小腸治口瘡
　覈曰酥出外國虜名馬思哥者是也隨地亦可為其
　法用牛乳生汁一斗入砂堝内煎五七沸濾去滓傾
　磁盆内次早汁面有凝衣遂撇取之熬去水氣酥成
　矣宜臘月造他時者色味易變有用馬羊乳造者功
　用有别不可不辨也
　先人云乳分五味從乳生酪從酪生酥鑚搖取者曰
　生酥經火取者曰熟酥酥中之精曰醍醐乳一斤可
　得酥一兩酥十斤可得醍醐一兩得醍醐則酥不可
　食得酥則酪不可食謂精粹已出餘皆渣魄耳
　叅曰牛土畜也土緩而和故易坤為牛牛胃也地雖
　凍能胃而生也詩云爾牛來斯其耳濕濕濕濕言潤
　澤也蓋牛之為物病則耳燥安則温潤而澤故古之
　視牛者以耳乳者胃腑之别汁水食之精粹乳而酪
　酪而酥酥又乳酪之純粹精也故可待腑藏之決而
　躁形氣之瘁而臞經云腑藏形氣皆稟氣于胃胃者
　腑藏形氣之本也若客熱欬逆以及諸疾咸從燥生
　其耳濕濕力能温潤而澤也坤隂物也牛故蹄拆病
　隂則陽勝故牛病則立足太隂病有強立一條宜為
　對證順其性耳牛隂物也故起先後足卧先前足又
　不獨治强立併可治四肢拘攣膝痛不可屈伸矣顧
　草本之荄尚假牛膝為名功力較之牛酥若合符節
　比量推度則得之矣
　　(牛常卧牛病則立馬常立馬病則卧是以牛走喜/風順馬走喜風逆則凡形骸氣血經脈支絡㴑流)
　　(而上與不得順流而/下者當百倍其力)
别錄中品
莎草氣味甘微寒無毒主胷中熱充皮毛久服令人益
氣長鬚眉
　覈曰别錄莎草不别根苗後世僅用其根名香附子
　併不知莎草名矣生田野下濕地所在都有惟隴西
　涪都兩浙最饒苗似草蘭而柔又似細萱而勁葉心
　有脊似劍又似菖蒲吉祥草輩光澤亦同嫰綠蕭疎
　小别異耳五六月中抽一莖三稜中空莖端復出數
　葉開青色花成穗似黍中有細子似葶藶車前子狀
　根多白鬚鬚下另結子一二枚轉相延生外裹細黑
　茸毛大者似羊棗兩頭尖耐水旱雖分劈亦不知死
　先人云多屬螻蟈化生土人每從沙地荒圃或麥門
　冬地上鋤得香附半存螻蟈形者兩足為根頭作苗
　葉身成香附子緣緣而生延蔓可厭土人患之其地
　即改種絡麻麻盛不得雨露方纔悶絶呼為狗薑或
　麥冬餘氣幻結所成或螻蟈嗜啖麥冬化生所致故
　香附子氣臭頗似麥冬其非麥冬地者則不可知然
　的是螻蟈化生為始楞嚴經云化以離應即此類也
　修治隂乾石臼搗之忌鐵器
　先人云胸為肺金之部分氣為肺金之所司皮毛為
　肺金之所主香附子功能解表利水所以泄金之鬱
　經云金鬱則泄之解表利小水也
　叅曰莎品凡三臺薠薃也爾雅載薃埤雅載臺子虚
　賦載薠爾雅翼載臺薃而兼言薠本草混臺薠薃為
　一物由辨之當早辨也薠即青薠一名大莎説文以
　為青薠似薃但大小有異生江湖為鴈所食臺即夫
　須一名莎草子虚賦所為嶭漢書音義所謂藾可以
　為衣疎而無温編之若甲狀毶毶而垂使雨順流而
　下匹夫所須也薃即鎬侯一名侯莎爾雅翼所謂莎
　廣成頌所謂綠莎顔師古所謂青莎晏元獻公有庭
　莎記言此草耐水旱樂延蔓雖枝心隕葉亦弗之絶
　莖葉都似三稜圖經所謂水香稜又名水莎水巴㦸
　廣雅所謂地毛記事珠所謂抱靈居士此皆指薃苗
　莖葉為名也根若附子相附連續周匝有毛大者如
　羊棗乃子也另有細根如白髪根上結子二三枚或
　有或無有則轉相延蔓者為牝别錄所謂香附子圖
　經所謂草附子又名莎結續草根金光明經所謂日
　萃哆唐本所謂雀頭香魏文帝于吳求雀頭香即薃
　根香附子也用合衆香能發衆香臭是以性専捭闔
　開發上焦宣五穀味熏膚充身澤毛若霧露之溉中
　焦亦得藉之以宣化下焦亦得藉之以宣瀆又不獨
　僅宣五穀味併宣諸藥味而為諸藥之先聘通使如
　上焦􁁜闔則諸陽之氣逆于胸中致胸中熱嘗日憂
　愁不樂心忪少氣者捭闔從開既順迺宣矣則胸熱
　自除憂愁自釋心忪自平少氣自益充皮毛長鬚眉
　誠若霧若露灌溉之休徵也若食飲積痞滿堅或霍
　亂嘔逆或月事不以時下者此正中焦失于宣化若
　膀胱氣妨或崩漏帶下或下血尿血者此正下焦失
　于宣瀆若肌肉消削或癮疹瘙痒或皮聚毛拆者此
　正上焦失于宣發不熏膚不充身不澤毛不若霧露
　之溉耳觀天寶方煮汁熏浴令汗出五七度除癮疹
　止瘙痒則知若霧露熏充灌溉之為用矣頻湖云得
　鹽入血得青鹽入腎得酒行經絡得苦酒消積聚得
　薑化痰飲得參术益氣得歸芐補營得木香流滯得
　檀香醒脾得沈香升降諸氣得芎术總解六鬱得茯
　苓交心腎得茴香補骨脂引氣歸元得厚朴半夏決
　癰消脹得葱蘇發越六淫得稜莪釋磨瘕癖得艾調
　煖子宫及作種種藥石之聘使捭闔揣摩之為用大
　矣
别錄中品
香薷氣味辛微温無毒主霍亂腹痛吐下散水腫
　覈曰生山野間荆湖南北二川皆有中州人作圃種
　之呼為香菜用充蔬品四月生苗葉似茵蔯穗似荆
　芥花似水蘇氣味則逈别也一種葉大莖方似牡荆
　葉而尖小一種葉最細僅高數寸葉似落帚芬芳轉
　勝乃石香薷也九月開花著穗時采之彌佳去根取
　莖葉暴乾修治各隨方製勿令犯火服至十兩一生
　不得食白仙桃矣
　叅曰香臭也薷柔也亦工于區别解釋也以言其臭
　香其質柔其功力工于區别解釋也世固熟知其功
　力工于治暑苐未暇詰其能治之因所治之證謹守
　水中頓冷飲法亦未暇詰其飲法之宜忌失却香薷
　幾多功績矣蓋暑氣流行曰暑淫肺金受邪曰金鬱
　暑淫則勝已所勝之金金鬱則必待已所生之水為
　母復所不勝之暑暑自降心而退舎焉然則香薷功
　力既屬解釋肺金之助品宜乎全具區别水大之體
　用者也是故别水之體區水之用其功獨著經云飲
　入于胃遊溢精氣上輸于肺通調水道下輸膀胱顧
　精氣之不遊不溢水道之不通不調亦令金受其鬱
　則鬱金之因不獨暑氣而已香薷功力亦不獨僅逆
　暑氣而已即遊溢精氣通調水道亦即所以蘇金之
　鬱設舍遊溢其精氣上輸于肺亦無由通調其水道
　下輸于膀胱香薷功力又屬精氣之助品矣經云金
　鬱則泄之疏云解表利小水也顧𤣥府閉則表氣拒
　幽門闔則膀胱癃亦令金受其鬱即開提𤣥府啟闢
　幽門亦即所以穌金之鬱設舍開提其𤣥府亦無由
　啟闢其幽門香薷功力又屬𤣥府之助品矣經云藏
　真髙于肺以行營衛隂陽也顧營泣脈中衛弛脈外
　陽失衛固隂亡起亟亦令金受其鬱即整營于脈中
　肅衛于脈外固陽之守起隂之使亦即所以穌金之
　鬱設舍髙源之藏真營衛隂陽亦無由將行其形藏
　香薷功力又屬藏真之助品矣至于肺主氣氣壅亦
　令金鬱肺竅鼻鼻窒亦令金鬱肺為開開折亦令金
　鬱肺司聲聲嘶聲瘖亦令金鬱肺通朝使朝使廢亦
　令金鬱肺行呼吸呼吸賁呼吸弛亦令金鬱肺華皮
　毛毛落皮聚亦令金鬱乃若悲傷肺憂愁亦傷肺魄
　失奠安亦傷肺形寒飲冷亦傷肺治節不出亦傷肺
　與逆秋氣則太隂不收肺氣焦滿均名之曰金鬱以
　及種種鬱金之因變生種種金鬱之證咸可穌之穌
　之即所以泄之經言金鬱則泄之泄之之義又不獨
　疏言解表利小水而已矣别錄主治霍亂霍亂者隂
　陽舛錯固屬藏真失于將行苐水穀不泌亦失于區
　别率爾吐下寧非土鬱乎土鬱則奪之香薷功力又
　工于奪土之鬱矣即治五水暴聚成腫固屬精氣失
　于遊溢轉輸苐水以潤為體溉為用聚則具體無用
　寧非水鬱乎水鬱則折之香薷功力原工于折水之
　鬱今更昭然顯著矣諦觀致病霍亂五水之因又寧
　獨暑氣為本本風亦可本寒亦可本濕亦可本虚亦
　可本實亦可本營衛不調亦可本飲食失節亦可香
　薷功力不獨僅逆暑氣亦昭然顯著矣簡易方主四
　時傷寒不正之氣斯足徵矣即局方香薷飲陳列因
　證治暑月卧濕當風生冷不禁以致真邪相干遂成
　吐逆或發熱頭痛體痛或心腹痛或轉筋乾嘔或四
　肢逆冷煩悶欲死者佐以藊豆厚朴剉末作散以酒
　以水煮之成飲更足徵矣設僅逆暑氣大明亦胡以
　主療嘔逆冷氣而反從治其本寒與標隂之因證者
　乎瀕湖有云夏月之用香薷猶若冬月之用麻黄又
　足徵矣肘後方治舌上出血如鑚孔聖惠方治鼻中
　衂血不止外臺秘要方治吐血如湧泉永類鈐方治
　小兒髮遲髮即血之餘也誦此四方則知藏真髙于
　肺以行營衛隂陽之機彀矣局方煎之以酒以水水
　中頓冷飲胡洽居士水熬作圓深師方取汁煉膏簡
　易方搗篩成末酒調熱服取汗此各因其勢而利導
　之又寧獨水中頓冷飲反佐以取之之一法乎更觀
　古人稱香薷曰膳膏則得之矣頤偶有所得不避譏
　嫌推廣如此或藉此尋求五鬱之因證比量藥石之
　功力不致為耳食所束縳則草木疾疚之幸大矣
别錄中品
糱米穬麥糱氣味鹹温無毒主消食和中粟糱氣味苦
温無毒主寒中下氣除熱
　覈曰諸糱米各以其穀日用水潤候其芽生曝乾去
　鬚取其中米研麫用
　叅曰稻黍稷麥菽曰五穀皆可區萌達糱也糱者生
　不以時人力可為耳此從艮而震自癸而甲由終而
　始矣經云五穀為養各有専司當别五穀糱合五藏
　神物各從其類也别錄秖列穬麥糱旁收粟糱時珍
　續補稻糱失采黍糱稷糱菽糱粟即黍類爾雅翼云
　古不以粟為穀之名但米之有孚殻者皆稱粟今人
　以穀之最細而圓者為粟孔子曰粟之為言續也為
　陸種之首此指細圓者之為粟矣既以粟為糱不若
　黍為糱黍承帝氣南火之正令専司心藏故也近世
　僅用穬麥糱併黍稷稻菽四糱而棄置之更稱穬麥
　糱曰麥芽穬麥糱名號世亦不復見聞矣麥者東南
　木藏之穀也接絶續乏之曰麥雖承帝氣出而達糱
　為五行五氣之先蓋即所以成其始亦即所以成其
　終苐各有専司不無各有専向之為性矣然穀府之
　受盛五穀本具木火土金水之五行升出中降入之
　五氣乃能敷布化育宣五穀味開發上焦與上焦開
　發宣五穀味事同而理則異矣然則木火金水當建
　土為本土者行之長也升出降入當標中為樞中者
　氣之機也其所以為本為樞主宰陽出隂入者吾身
　中黄之生氣也與天樞八方之帝氣揆度萬物之出
　為震入為艮同一機衡耳諸家易釋僅解萬物之生
　曰帝出乎震未解帝出乎震萬物承帝氣以生之為
　震也東垣脾胃論僅解胃具木火金水之四行升出
　降入之四氣未解四行之以土為本四氣之以中為
　樞及所以為本為樞主宰陽出隂入者即吾身中黄
　之生氣也是以中黄之生氣出則穀味宣宣則開發
　上焦熏膚充身澤毛若霧露之溉矣中黄之生氣入
　則穀味成成則淫氣于五藏而五藏安散精于五形
　而五形駐斯府精神明留于四藏氣歸權衡權衡以
　平氣口成寸矣蓋中黄生氣固為五行五氣之主亦
　須行氣均平始得承生氣之出以出生氣之入以入
　互為闗鍵爾設行氣有少廢生氣亦即為之少息是
　必察何行何氣之缺陷而以専司之穀糱養之充之
　即以成其所自始亦即以成其所自終也如麥實有
　孚甲肝之穀也黍莠善舒散心之穀也稷為五穀長
　脾之穀也稻粒如秋霜肺之穀也菽實孚甲堅腎之
　穀也故五穀為五藏養五糱為形氣充充之養之所
　以承吾身中黄之生氣以出以入効天樞八方之帝
　氣揆度萬物之出為震入為艮耳至于主療疾疚此
　其末務詳主治形證則得之矣更能推廣五穀五糱
　之功力為用真無盡藏矣設少陽不生肝氣内變者
　生之逆之則傷肝夏為寒變者順之生之順之宜麥
　糱也太陽不長心氣内洞者長之逆之則傷心秋為
　痎瘧者順之長之順之宜黍糱也至隂不平張精乃
　絶者續之逆之則傷脾四維相代者順之續之順之
　宜稷糱也太隂不收肺氣焦滿者收之逆之則傷肺
　冬為飱泄者順之收之順之宜稻糱也少隂不藏腎
　氣獨沈者藏之逆之則傷腎春為痿厥者順之藏之
　順之宜菽糱也然則五穀功力豈獨快脾健胃消食
　化積而已别錄以粟糱主寒中寒中即内洞此得五
　行之火五氣之出之機矣粟即黍類南方火藏之穀
　故也時珍以稻糱主下氣氣下即容平此得五行之
　金五氣之降之機矣稻者西方金藏之穀故也别錄
　以穬麥糱主和中和中即發陳此得五行之木五氣
　之升之機矣麥者東方木藏之穀故也菽稷二糱理
　可類推若五穀糱舍充養吾身中黄之生氣亦不能
　具五行具五氣安望其為本為樞為本之長為樞之
　機者乎
别錄中品
大豆敊氣味苦寒無毒主寒熱傷寒頭痛瘴氣惡毒煩
躁滿悶虚勞喘吸兩脚疼冷殺六畜胎子諸毒
　覈曰諸大豆皆可造敊以黑大豆者入藥有鹹敊淡
　敊兩種入藥只宜淡敊其法六月内用黑大豆二三
　斗水淘淨浸一宿瀝乾蒸熟取出攤席上俟微温即
　以蒿覆之每三日一看候黄衣上徧即取曝乾篩簸
　極淨再以水拌乾濕得所以汁出指間為準即置甕
　中築極實乾桑葉覆蓋厚三寸許泥封甕口勿令泄
　氣晒七日取出曝一時又以水拌入甕凡七次取出
　蒸過攤去氣甕收之封築日久則敊成矣
　先人云菽者水藏之主穀也用蒸罯黴晒之法使之
　變水作火故可從治温暑萬端原從寒本作始者莫
　不精良
　㕘曰腎穀曰菽菽者衆豆之總名色黑者曰大豆稟
　潤下水大之専精為腎水藏之主穀也嵇康養生論
　云豆令人重説者以為啖豆三年則身重而行止難
　故五穀形大而質重者惟豆鬱之成敊曰淡敊配鹽
　者曰鹽敊敊者幽敊幽謂造之幽暗也鹽敊食品淡
　敊藥物也其質輕揚而臭香美其味濃厚而性爽朗
　此以潤下沈重之水體轉作炎上輕揚之火用復為
　腎火藏之主穀也故秉火味之苦水氣之寒從治冬
　氣傷寒之寒氣轉以火味之苦佐治傷寒標陽之陽
　化者也以冬氣通于腎腎主冬三月此謂閉藏設冬
　氣化薄或寒威凜烈以致中傷天氣者如寒本専令
　則火滅標陽熾盛則水消故必從之以水佐之以火
　火炎水下本寒自却標陽自息矣始于氣傷化者藉
　氣勝之藥物從標以逆本揚心液而為汗後為氣傷
　形者仗味勝之主穀從本以佐標揚穀精而為汗所
　謂汗生于穀穀生于精精勝則邪却矣蓋藏真通于
　腎腎藏精血之氣也敊者腎之穀大豆鬱之以成敊
　故從佐兩腎水火以堅形乃得驅冬氣之寒風從外
　而内者還復自内而外若寒本専令與氣傷氣化或
　標陽熾盛雖氣傷形層而已成痞滿燥實堅者皆當
　遜而謝之否則轉致陷入變生不測矣讀仲景先生
　梔子敊湯則知雖涉形層之胸而未成陷入之實其
　證曰虚煩心中懊憹反復顛倒不得眠身熱不去者
　主之則得之矣顧俾重從輕重為輕根故也用藥施
　治全藉使佐之指揮乃可下之上上之下内之外外
　之内隂之陽陽之隂附諸方之為義亦得之矣
　　(天氣為本隂陽為標因標始識本因本始病標也/本與標合則互有勝負故有從本而得者有從標)
　　(而得者有從標本而得者有病反其本得標之病/治反其本得標之方者惟太陽少隂從本從標少)
　　(陽太隂從本陽明厥隂不從標本從乎中治中者/標之下中之見也在三陽宜從標而忌本在三隂)
　　(忌本亦忌標標/本之㫖難言矣)
别錄中品
龍眼氣味甘平無毒主五藏邪氣安志厭食除蠱毒去
三蟲久服强䰟聰明輕身不老通神明
　覈曰龍眼别名益志又名龍目比目驪珠燕卵鮫淚
　蜜脾川彈子亞茘枝茘枝奴俗名圓眼皆形相似也
　生海南山谷今閩廣蜀道出茘枝處皆有性畏寒故
　與茘枝並生煖地蜀都賦云旁挺龍目側生茘枝蘇
　頌云茘枝纔過龍眼即熟木髙一二丈似茘枝而枝
　葉微小凌冬不凋春末夏初開花細白似林檎七月
　果熟果極繁每枝三四十顆作穗類蔔萄殻色青黄
　文成鱗甲形如彈丸核若木梡子而不堅内白有漿
　味甘如蜜白露采摘晒焙令乾黄土拌挹鮮黄可觀
　也
　叅曰鱗蟲木屬為龍肝木根竅為眼久服强䰟䰟者
　肝藏之神識也䰟强肝木之體具體具肝木之用行
　用行升出中降入之五氣行各有次而五志安五邪
　治三蟲去蠱毒除身輕根淨皆得所欲
　　(心藏神脾藏意與志志為脾土之専藏矣四氣謂/神春三月以使志生夏三月無怒其志秋三月無)
　　(外其志冬三月使志若伏若匿若有私意若/已有得則藏各有志神亦不専心所藏矣)
别錄中品
柿氣味甘濇寒無毒主安五藏通耳鼻氣治腸胃不足
解酒毒壓胃間熱止口乾乾者尤良蒂主噦逆久欬
　覈曰南北皆有樹極髙大亦有小株者接則易茂本
　生者果稀味濇惟堪造漆葉圓光澤花小黄白五月
　綴實八月果熟生時青綠熟則丹紅種類亦多惟紅
　柿所在皆有黄柿出汴雒朱柿出華山珍椑柿色青
　可生啖著蓋柿蒂下别有一重如覆瓶之蓋更有鹿
　心牛奶雞卵猴棗蒸餅鏡面丁香福孫多寶團花及
　白柿烏柿琭柿莊柿碧柿火柿水柿之别其蒂有方
　有元有薄有厚有覆有仰其核有正有側有圓有扁
　有長有短有軟有堅有本尖有末鋭有有稜有無稜
　有有核有無核核少者佳無核者食之至美而益人
　者也初采頗濇或灰或米或温水覆養旬日濇味去
　甘滑可口矣或置木𤓰酥梨橘葉于中更易熟而臭
　香惟水浸可以久藏謂之醂柿乗半熟去皮先熏後
　暴或懸有風處俟乾納器中久之徧體生霜均名曰
　柿餅更有柿切柿心及禽魚鳥獸之名此各隨賦形
　之小大造製之相肖耳事類合璧云柿朱果也大者
　如楪八稜稍扁其次如拳如卵如心一種小而如折
　二錢者謂之猴棗其根甚固謂之柿盤世傳柿有七
　絶一多夀二多隂三無鳥窠四無蟲蠧五霜葉可玩
　六嘉實七落葉肥滑可以臨書也柿同蟹食令人腹
　痛飲酒食柿令人易醉
　先人云多肉多絡具經脈之形味甘性滑有養竅之
　利晚熟稟秋金之化落葉得肥火之暄又云蒂有主
　義吸義降義轉輸義順行義故可對待逆上之氣呼
　出不得自主亦非専主于降力能専主于不逆也
　叅曰柿赤實果也青黑者椑所謂梁侯烏椑之柿是
　也爾雅翼云柿于經乃復罕見惟内則所加庶羞三
　十一物中有之其實利以作漆蟹化之成水也蟹以
　膏勝漆以脂勝膏釋脂凝昭然可徵矣柿本濇而熟
　則甘蒂則仍含本有之濇而不遷濇者酸收之甚耳
　宜入太隂肺為肺經之體用藥也如肺所生病為上
　氣欬逆煩心胷滿其不足則病啘噦諸氣緣體失從
　革之堅致用失敵應之變濇本從體滑本從用柿則
　兩得之矣
　　(柿本甘而蒂濇如𤓰本甘而蒂苦吮抽水液抵當/惟蒂所以見中樞之别于開闔也苦則涌洩以待)
　　(濇自下而上還復自上而下以從開濇則降肅以/待脱從上而下更復從下而上以從闔濇開脱闔)
　　(各宜體㑹不獨盡二蒂之/主治并盡方劑之作用矣)
别錄中品
楮實氣味甘寒無毒主隂痿水腫益氣充肌明目久服
不饑不老輕身
　覈曰生少室山所在亦有之雌雄兩種雄者皮有斑
　文葉無乂椏三月開花成穗若栁絮狀遂謝不實雌
　者皮無斑㸃葉有椏乂四月開花成穗若楊梅半熟
　時狀初夏色青緑六七月漸深紅乃熟也水操去子
　蜜煎充果葉茁花㽔並堪作茹皮膜為冠造紙練布
　撚毡咸有用也修治水浸三日攪旋投水浮者即揀
　去之漉出晒乾酒潤一伏時蒸之從己至亥焙燥用
　叅曰惡木之中有名曰楮曰穀曰構葉無瓣者構有
　瓣者楮皮白者穀皮斑者楮也相感志云楮漿可以
　團丹砂語云楮膠作金石之漆者是也江南人績其
　皮為布搗其皮為紙楮則専精于皮于漿矣故營衛
　隂陽咸相宜耳何則陽者衛外而為固隂者營精而
　起亟隂陽者營衛外内之體用故主隂痿水腫者起
　亟之功用爾不饑不老輕身者衛固之休徵爾明目
　者亦衛從目出協營上注識精根識爾實則包醖全
　體葉惟偏向于衛故専司身熱若食不生肌肥肌充
　腠亦屬衛所司爾
别錄中品
大青氣味苦大寒有毒主時氣頭痛大熱口瘡
　覈曰出東境邊道及江東州郡今荆南眉蜀濠州所
　在亦有之矣春生青紫莖髙二三尺對節作葉長三
　四寸面青背淡放花如蓼色紅紫亦似芫花狀結實
　青碧大若椒粒霜降則紅三四月采莖葉隂乾用
　叅曰東方生風入通于肝其主木也其色青也言能
　宣大風木之用因名大青味大苦氣大寒雖待陽為
　標熱為本亦非隂凝走下之比力使自外而内者仍
　從自内而外也讀仲景先生大青龍湯兩法一主標
　陽本風之從化一發標陽本寒之將陷則得之矣
别錄中品
髙良薑氣味辛大温無毒主暴冷胃中冷逆霍亂腹痛
　覈曰唐詩云豆蔲稍頭二月初桂海虞衡志云紅豆
　蔲花叢生葉痩如碧蘆春末始發未開花時先抽一
　幹有大籜包之籜解花見一穗數十蕊淡紅鮮妍如
　桃杏蕊重則垂如葡萄又如火齊瓔珞及翦彩鸞枝
　之狀有花無實不與草豆蔲同種每蕊心有兩瓣相
　並詞人託興如比目連理云資暇集云豆有圓而紅
　其首烏者舉世呼為相思子即紅豆蔲之異名其木
　斜斫之則有文可為彈博局及琵琶槽其樹大株而
　白枝葉似槐其花與皂莢花無殊其子若􁀙豆處于
　甲中通體皆紅李善云其實赤如珊瑚徐氏筆精云
　嶺南閩中有相思木歲久結子色紅如大豆故名相
　思子每一樹結子數斛非紅豆也筆叢謂温廷筠詩
　玲瓏骰子安紅豆入骨相思知也無相思子即紅豆
　者亦謬矣方物略記云紅豆花白色實若大豆而紅
　以似得名葉如冬青
　㕘曰髙崇也倉舍同良善也薑界也氣味辛大温對
　待暴冷為因胃中冷逆霍亂腹痛為證經云脾胃者
　倉廩之官使道閉塞而不通形乃大傷閔閔之當孰
　者為良
　　(具豆蔲之宣攝肉䓻之剛燖白蔲之開發三皆草/實此獨草荄下焦亦得藉此以成決瀆矣㝠㝠之)
　　(當舎此/孰良)
别錄中品
黍氣味甘平無毒主補中益氣
　覈曰出荆郢州及汴雒河陜間待暑而種與植穀同
　時覆土鋤治皆如禾法但早登為别異也月令仲夏
　之月農既登黍矣天子以雛嘗黍羞與含桃先薦寢
　廟其晩種而晩熟者庶人始薦故庶人秋乃薦黍若
　天子之禮自重其所先熟者而嘗薦之耳其苗大體
　似稷故詩云彼黍離離彼稷之苗其秀成枝而舒散
　一稃二米兩粒並均雖地有肥瘠嵗有凶穰大小輕
　重略無差等色𤣥者秬色黄者秠故累秠定律秬鬱
　成鬯此嘉穀也
　叅曰黍者百穀之精稟天地中和之氣以生故一桴
　二米均無差等象太極之兩儀是以之定律為隂陽
　衡量之始他穀所不及也主補中益氣者蓋音始于
　宫宫土音也其數八十一其聲最大而中聲出于脾
　合口而通之四體百骸動皆中節
别錄中品
稷氣味甘寒無毒主益氣補不足
　覈曰稷與黍同類而異種故其苗俱似粟而低小有
　毛秀特舒散米粒悦澤一稃一米米粒稍肥者稷也
　一稃二米米粒稍細者黍也但稷刈欲早植黍欲晚
　故古者號稷為首種成熟亦早作飯則疎爽而香貴
　而為五穀之長尊而配大社之神陶唐之世名農官
　為后稷者以此吕氏春秋云飯之美者有陽山之穄
　髙誘註云關西謂之􁌖冀州謂之䵖廣雅云䵖穄也
　禮記云稷曰明粢爾雅云粢稷也故本草有稷不載
　穄耳
　叅曰稷為脾穀五穀之長也五行土為尊故五穀稷
　為長徧歴四氣土大季旺故爾是能宜脾利胃安中
　益氣補諸不足也至若解暑以將來者進成功者退
　涼血故宜
别錄中品
大麥氣味鹹微温無毒主消渴除熱解煩益氣和中久
服頭不白
　覈曰詩云貽我來牟牟大麥來小麥也麳生於桃二
　百四十日秀秀後六十日成麰生杏二百日秀秀後
　五十日成孟子曰麰麥播種而耰之其地同樹之時
　又同勃然而生至于日至之時皆熟矣麰有孚甲麰
　大于麳因名大麥
　叅曰麳麰之始自天降皆以和致和貽我形藏者也
　麳輔肝體為營血之守麰宣肝用為藏隂之使故和
　中益氣奉髮美毛有諸内而形諸外也至若解厥隂
　風動之成煩除少陽標盛之為熱從逆反佐兩無異
　矣
别錄中品
小麥氣味甘微寒無毒主除客熱止煩渴咽燥利小便
養肝氣止漏血唾血令女子易孕
　覈曰小麥即天所降瑞麥之麳也秋種冬長春秀夏
　實方夏之時舊穀已絶新穀未登民于時乏食而麥
　熟最先故春秋他穀不書至麥禾不成則書之以此
　見聖人于五穀最重麥禾也按武帝勸關中種麥明
　堂月令亦有仲秋勸種麥文其有失時者行罪無疑
　凡以接絶所賴懼民不以為意耳每本根科一十有
　二月閏之歲科増其一麥秋將至根藁一科本黄一
　節根本皆黄藁則實成矣性惡濕江北地燥天常晴
　皮薄麪多為上品江南地濕天常雨皮厚麪少為下
　品故久雨水潦即色黑而砂甚則朽敗不實春種者
　夏亦熟中含有毒萊菔制之
　叅曰麥先五穀成肝木府藏之主穀也徧歴四氣者
　開闔互呈體用始備乃能養育肝氣令女子易孕為
　接絶之所賴縁厥隂為胚胎之本少陽為甲拆之樞
　身前身後靡不以肝膽為終始經云留愛為種納想
　成胎夢有青氣入母腹而母思酸此亦肝木之色與
　味也至若體失藏血之守為漏為唾用失疎洩之令
　為約為癃及厥隂風動而煩少陽火熾而燥取效頗
　捷人莫不飲食鮮能知此功行矣春種夏實者僅歴
　四氣之半全缺降入之終致樞機促發適所以逢肝
　之怒耳
别錄中品
粱氣味甘平無毒主益氣和中止洩
　覈曰粱似粟大莖葉皆香芽頭色異為别也出荆揚
　青冀之間其類有三青粱殻穗有毛粒青米亦微青
　而細于黄白米也夏月食之極為清涼但以味短色
　惡不如黄白粱故人少種之亦早熟而收少作餳青
　白則勝餘米耳黄粱穗大毛長殻米俱麤于白粱而
　收子少不耐水旱食之香味逾于諸粱人號竹根黄
　也白粱穗亦大毛多而長殻粗扁長不似粟圓米亦
　白而大其香美為黄粱之亞
　㕘曰青粱夏月食之極為清涼黄粱香味逾于諸粱
　白粱香美為黄粱之亞古天子之飯有白粱黄粱者
　明取黄白二種則青粱當是藥物矣故諸粱比之他
　穀最為益胃但氣微寒其聲為涼蓋是亦借涼音如
　黍大暑而種則以黍從暑粱從涼其義一也清涼對
　待熱惱更為親切暑傷氣氣損中虚中虚洞洩以暑
　為本者相宜或夏暑未盡秋涼驟斂者在所當忌
别錄中品
粟氣味鹹微寒無毒主養腎氣去脾胃中熱益氣陳者
苦寒治胃熱消渴利小便
　覈曰粟字本義作􁎓象穗在禾之上春秋題辭云粟
　乃金所立米為陽之精西叶米而粟成矣古者粟為
　黍稷粱秫之總稱即今之粟在古但稱為粱粱與粟
　亦有别穗大毛長粒粗者粱也穗小毛短粒細者粟
　也南北皆有北田尤多苗都似茅色有青赤黄白黑
　褐之殊或因姓氏地名或因形似時令隨義賦名不
　啻十數種矣如早有趕麥黄百日糧之類中有八月
　黄老軍頭之類晚有鴈頭青寒露粟之類齊民要術
　云粟之成熟有早晚苗稈有髙下山澤有宜異收實
　有息耗質性有强弱氣味有美惡順天時量地利則
　用力少而成功多任性返道勞而無穫大抵早粟皮
　薄而米充晚粟皮厚而米稀大而粘者粱細而秔者
　粟故一名秈粟
　叅曰粱粟不獨大小有别粱之味甘粟之味鹹甘入
　脾鹹入腎亦自有辨也故粟益腎氣開竅于二隂設
　腎苦燥致脾胃中熱則消渴引飲以自救矣陳者尤
　良謂以鹹轉苦則自下者上從内者外輔水之體復
　具水之用矣
别錄中品
艾葉氣味苦微温無毒主灸百病作煎止吐血下利下
部慝瘡婦人漏血利隂氣生肌肉辟風寒使人有子作
煎勿令見風
　覈曰生山谷田野間蘄州者最貴四明者亦佳春時
　宿根再發布地生苗如蒿作叢莖直上髙四五尺葉
　四布具五尖九尖者勝椏上復有小尖面青背白八
　月葉間復出穗細花結實纍纍盈枝中有細子霜後
　始枯蓍草類也修治揀摘淨葉揚去塵屑入石臼内
　木杵搗熟羅去渣滓再搗如綿則灸火得力如入丸
　散將茯苓作片同碾即時可作細末亦一異也苦酒
　香附為之使
　叅曰蓍艾同類但分老少耳五十曰艾千百曰蓍艾
　即少艾有生息止息二義霜後始枯所謂大勞已艾
　言其止也望春再發所謂更歴美艾言其生也蓍則
　更歴年久氣味和平艾則方生鋭氣氣味宣發灸百
　病者陷下則灸之火鬱則發之也所陳諸證悉屬火
　鬱于下而無散大之令及隂氣承陽致血衂妄行也
　生肌肉者艾以氣勝使有子者亦生息之義也勿令
　見風恐氣散耳
别錄中品
檳榔氣味苦辛温濇無毒主消穀逐水除痰澼殺三蟲
伏尸寸白
　覈曰出南海交州廣州及崑崘今嶺外州郡皆有子
　狀非凡木亦特異初生似笋漸積老成引莖直上旁
　無枝柯本末若一其中虚其外堅皮似青桐而厚節
　似菌竹而概大者三圍髙者九丈葉生木端似甘蕉
　栟櫚輩條分岐破三月葉中起房蝟刺若棘遂自折
　裂擢穗綴實凡數百枚大似桃李至夏乃熟連殻收
　貯入北者灰煮焙乾否則易于腐敗真羅山疏云一
　種山檳榔名蒳子生日南木似栟櫚而小與檳榔同
　狀一叢十餘幹一幹十餘房一房數百子子長寸許
　五月採之味近甘苦一種豬檳榔大而味濇核亦大
　即大腹子也修治用白檳存坐稳正心堅錦文者最
　佳刮去底細切之經火則無力雷公云生用為良熟
　使絶無用矣南方草木狀云交廣人凡貴勝族客必
　先呈此果用扶留藤古賁灰相合嚼之吐去紅水一
　口方滑美不濇言能洗瘴也
　先人云無枝直上此從甲而乙從乙而丙生長炎方
　色白味濇謂有金氣雜之西南偏隅故也故其氣前
　徃有右遷之象焉又云氣勝機速四氣咸宜然于脾
　土為最親切運用迭行尸蟲何地安立耶又云性與
　物反上者能使之下下者能使之上又不是徑上亦
　不是徑下
　叅曰説文云向陽者檳向隂者榔雷公云頭圓矮毗
　者榔形尖紫文者檳則檳與榔各以其形而為向道
　矣蓋檳諧賓書云寅賓日出道陽使麗養萬物也志
　云㽔賓律名道隂使續養萬物也是檳獨為升陽之
　兆升隂之始矣而榔諧郎郎者亭署言華秀房中子
　結房外其擢穗似黍其綴實似穀亭亭若署列之猶
　郎耳顧本大者三圍幹髙者九丈末不小本不大下
　不倚上不傾椆直概節外勁中空葉叢木上房系葉
　下步其林則寥朗芘其隂則蕭疎與竟直上行者不
　同類謂其概節如候漸積而成允升者也故髙者抑
　之如奔豚之上逆脚氣之衝心忽忽眩冒而巔疾也
　下者舉之如瀉利之後重清氣之下沈胸痛引背下
　則兩脇胠滿也有餘者平之如水飲之留癖癥瘕之
　堅積胸腹痞滿燥實也不足者輔之如藏形之勞極
　三焦之􁁜闔脾土萎黄飲食不能為肌膚也闔者開
　之如藏府之壅滯竅節之窒塞五膈反胃水穀不納
　也開者闔之如飱泄之腸澼吐嘔之湧逆霍亂自汗
　煩悶欲死也醉者醒之惺然頓釋也醒者醉之熏然
　頰赤也飢者飽之充然氣盛也飽者飢之豁然氣散
　也乃若殺三蟲驅伏尸滅寸白逐諸蟲伏匿百骸致
　病久不瘥變生驚奇形證者道以麗繼萬物之生陽
　反乎嚮晦幽深之死隂耳
别錄中品
乳汁氣味甘鹹平無毒主補五藏令人肥白悦澤療目
赤痛多淚解獨肝牛肉毒合濃豉汁服之神效
　覈曰乳者化之信故從孚從化省作匕爾方家隠其
　名謂之仙人酒白硃砂乃隂血所成生于脾胃攝于
　衝任未妊則下為月水既妊則留以養胎已産則上
　為乳汁凡入藥用並取首生男兒無病婦之乳色白
　汁稠無臭者佳有孕之乳謂之忌妳小兒飲之或作
　吐瀉或成疳魃最為有毒時珍云人乳無定性其人
　和平食飲有節其乳必純其人躁暴食飲不節其乳
　必熱凡服食須熱飲晒曝成粉入藥尤佳
　㕘曰陽明别汁曰乳水穀之精粹也藏府傾頺者餌
　之奠安百骸槁瘁者餌之悦澤蓋藏府百骸皆稟氣
　于胃胃者水穀之本也水穀尚有神奇况水穀之純
　粹精乎
别錄中品
虎骨氣味辛微熱無毒主邪惡氣殺鬼疰毒止驚悸治
惡瘡䑕瘻頭骨尤良
　覈曰虎百獸之長山獸之君也陳魏謂之李父江淮
　南楚謂之李耳或謂之􁁜或謂之䖚䖘自關東西謂
　之伯都漢書云於檡也淺毛曰虦白曰甝黑曰虪黄
　黑曰蜼蒼白曰貊似虎而五指曰貙似虎而非真曰
　彪似虎而有角曰虒也形如貓巨如牛黄質黑章鋸
　牙鈎𤓰項短鼻齆鬚健而鋭舌大而刺聲吼若雷風
　從以生百獸震恐七月始嘯嘯而風生風生而萬籟
　皆作伏而風止風止而萬籟皆息故止樂用虎爾風
　木也虎金也木受金制故風從虎虎嘯風生自然之
　理也今虎所在麂必鳴以告人死于虎則為倀導虎
　而行也其出有時猶龍見有期也隂物以冬見陽蟲
　以夏出出應其氣氣動其類參伐以冬出心尾以夏
　見參伐則虎星心尾則龍象也奮則衝破行則坼地
　今人畫地觀奇耦者謂之虎卜云性至猛烈雖遭逐
　猶復徘徊顧步其傷重者輒跑踍作聲而去聽其聲
　之多少以知去之逺近率鳴一聲者為一里靠岩而
　坐倚木而死終不僵仆也其搏物不過三躍不中則
　捨之食物值耳則止以為觸其名名耳故也故嘗傷
　人者耳輒有缺若鋸夜視以一目放光一目看物宛
　然燈火獵人候而射之目光墮地得之如白石或曰
　即其魄也仲冬始交交而月暈七月而乳三九二十
　七數其主星星主虎故敔為虎形二十七齟齬也三
　九陽氣成陽主七故首尾長七尺般般文者隂陽雜
　也子生三日即有食牛之氣其不能搏噬者輒殺之
　為墮武也一世一乳一乳必雙三則一子豹豹小于
　虎尾赤而黄花文如錢比比相次而中空質赤文黑
　曰赤豹質白文黑曰白豹懸其鼻于戸令人生子故
　古者胎教欲見虎豹勇擊之物耳食狗則醉聞羊角
　烟則走虎害人獸蝟鼠能制之智無小大也獅駮猶
　耳黄腰渠搜能食虎勢無强弱也古有貙虎變人貙
　人變虎海有鯊亦能變虎自有是理矣修治用虎頭
　及頸骨色黄白者佳前掌腕中之骨形圓扁似棋子
　者力最勝虎力在掌故也凡虎身數物俱用雄虎者
　良藥箭毒死者不堪用其毒侵漬骨血間能傷人也
　並槌碎塗酥或酒或醋各隨方法栁炭火炙黄脆研
　如飛塵否則粘著腸間為痞積也
　先人云氣鍾肅殺天地間隂厲之物也吼則撼物動
　則風生若隨身宫殿然毒死者不可用固各隨法製
　還須用狗肉包裹一夜法雷公炮製投其所嗜以囘
　其靈又云虎之所在風必從之故主風木不及風大
　太過咸相宜耳
　㕘曰一陽剛長而始交純隂厥盡而始生以言武也
　武止戈也莫之敢攖而戈止矣客曰主療諸疾若形
　若藏若腑若經若内所因若外所因轉致變生不測
　而乃咸從肝膽夫西方金獸而反司東方甲膽乙肝
　者何也曰此所謂制則化也無制則亢亢則害矣顧
　其奮衝破畫地卜食爪坼奇耦者不獨専決㫁且専
　謀慮矣是以肝生風其嘯風生肝竅目其目夜光肝
　藏筋其筋獨異于衆類死猶矻立不仆也肝志怒故
　養之者不敢以物之生及全者與之為其殺之決之
　之怒也蓋不處中和勢極則反必然之數耳斯其主
　肝膽失處中和致勢極則反者仍使之決斷出自中
　正謀慮出自將軍也客曰無制則亢敬聞命矣乃厥
　肖惟寅而居艮何也曰天以南為陽北為隂地以北
　為陽南為隂對待之理也故其垣寅而宫尾若艮則
　所以象其止也於以表其神武而不殺也夫是之為
　謀慮是之為決斷客更進曰胎于子而剖于已固矣
　乃紀載稗官所𫝊多屬化生者何也曰此義幽𤣥備
　在釋典情想密移總歸業報凡屬有生事殊理一故
　曰惟心所現誠不可不慎所發也
　
　
　
　
　
　本草乘雅半偈卷八
欽定四庫全書
　本草乘雅半偈卷九
　　　　　　　　　　　　明　盧之頥　撰
　　别録下品
　　　鯪鯉甲　　　　　　五靈脂
　　　人尿　　　　　　　木𤓰
　　　㯶櫚　　　　　　　鈎藤
　　　馬勃　　　　　　　牽牛子
　　　昆布　　　　　　　䑕耳
　　　白前　　　　　　　藊豆
　　　稻　　　　　　　　大薊(小薊夫紅蘭/花泪  蘭附)
　　唐本草
　　　鬱金　　　　　　　薑黄
　　　蘹香　　　　　　　薄荷
　　　三白草　　　　　　劉寄奴草
　　　􁲹麻　　　　　　　萊菔子
　　　薫草　　　　　　　蘇方木
　　　椿(樗/同)　　　　　　　山樝
　　　訶黎勒　　　　　　無食子
　　　騏驎竭　　　　　　紫鉚
　　　阿魏　　　　　　　醍醐
　　　溺白垽　　　　　　硇砂
　　孫思邈
　　　犂酥
　　藥性本草
　　　土茯苓　　　　　　神麴
　　宋嘉祐
　　　藿香　　　　　　　萱草
　　　木賊　　　　　　　山慈姑
　　　胡盧巴　　　　　　海金砂
　　　礞石　　　　　　　花乳石
　　　水銀粉(粉霜/附)　　　　婦人月水
别録下品
鯪鯉甲氣味鹹㣲寒有毒主五邪驚啼悲傷燒灰服方
寸匕
　覈曰鯪鯉卽龍鯉石鯪魚穿山甲也形似鼉而小背
　似鯉而濶首似䑕而大胸腹有毛口中無齒尖喙長
　舌四足五爪尾與身等腑藏俱全其胃獨厚穴陵而
　居以蟻為食日中張甲若死狀漏氣最腥誘蟻入其
　中函甲没水出而啖之肉理美好閩人用以供饌永
　州記云殺之勿近隄岸恐血入土遂令滲漏多能鄙
　事云凡油籠滲漏剥甲裏肉靨投之自至漏處補住
　修治燒灰或炙以酥以醋以便或煎以油或炒以土
　以蛤各隨方製取用尾甲尾甲三稜力最勝也
　叅曰皮表甲胄如蔆脊中介道如鯉因名鯪鯉似獸
　穴居山陵可穿江河可越介甲之有神者别有吞舟
　之鯪爲鱗屬焉肺蟲曰介介者肝之榮筋之餘此木
　秉金制金互木交是以勁毛堅甲專著皮表皮表者
　肺之合也當入手太陰肺足厥陰肝以太陰肺為注
　經之始厥陰肝為環經之終故可出陰入陽穿經絡
　入藏府達病舍之所在閉塞者瀉之滲漏者補之如
　利如泣如漏如崩中滲漏之為患也如痺如癰如瘻
　如乳汁不通閉塞之為患也如五邪驚啼悲傷此屬
　肺輸化薄致金聲妄泄肝無乗制致魂失奠安在形
　藏歸滲漏在五邪屬閉塞瀉之以補之補之以瀉之
　有故而施者交互乗制兩無礙矣
别録下品
五靈脂氣味甘温無毒主心腹冷氣小兒五疳辟疫氣
治腸風通和氣脉療女子血閉
　覈曰五靈脂寒號蟲所遺也寒冬號呼因名寒號説
　文云有足之謂蟲躶毛羽鱗介之總稱故曰五靈脂
　則以形舉也一名鶡鴠生北地極寒處五臺山中最
　多狀似小雞肉翅四足夏月羽毛五采自鳴曰鳳凰
　不如我初冬毛羽脱落躶形如雛忍冬而號夜鳴曰
　來朝造個窠旦鳴曰得過且過日出暖和月令云仲
　冬鶡鴠不鳴夜不號矣故寒號而陰剥號息而陽復
　夜號以待曰出之為旦也餐以栢實先冬噙集穴居
　南向餐已而遺遺已而餐轉展化道形若凝脂氣甚
　臊惡修治取中心黒潤者佳雜砂石及未化者不堪
　入藥用酒研細仍用酒飛去砂土晒乾收用主治功
　力先人博議甚詳頤不更叅謹録于左
　先人博議云陽出陰入夏長冬藏寒號毛羽似之冬
　既無表旋歸于内躶不能飛用遺作食出入數數實
　彼脂膏又云顧毛之有無為鳴之謙傲求明處穢自
　所不知固候時之物實警世之鑑又云躶形可冬腹
　心無冷矣疳是食氣所積疫乃天時所致五靈出入
　化導形與時違唯知通利寧從閉塞乎
别録下品
人尿氣味鹹寒無毒主寒熱頭痛温氣童男者尤良
　覈曰擇無病潔浄童子先飲米飲數盌去其濁穢俟
　清白無臭者取用之自溺亦可乆服形藏大受其益
　故一名還元湯一名輪廻酒
　叅曰飲入于胃遊溢精氣上輸于脾脾氣散精上歸
　于肺通調水道下輸膀胱膀胱者州都之官津液藏
　焉氣化則能出矣固屬遺物仍可本其所自有益其
　所自無也必擇陰平陽秘之童乃得必清必静不則
　難轉清凉地反作熱腦塲矣
别録下品
木𤓰氣味酸温無毒主濕痺脚氣霍亂大吐下轉筋不
止
　覈曰木𤓰處處有之西雒者最勝宣城者亦佳山陰
　蘭亭尤多也可種可接可就亦可枝壓木類之易生
　者狀似柰而材極堅廣志云枝一尺有百二十節可
　爲數號葉厚而光春末開花深紅色入夏綴實如小
　𤓰而有鼻乃花脱處非臍蒂也黄赤薄皮如著脂粉
　香鬆津潤甘酸不濇實中之子向裏頭鋭而面方者
　木𤓰也形圓而小味木酸濇者木桃也大于木桃似
　木𤓰而無鼻蒂粗味苦濇者木李亦曰木梨即榠樝
　及和圓子也一種顆小㣲長味極濇者曰蔓子一種
　實中之子如大麻味絶苦濇者曰土伏子餌之令人
　目赤筋痛不可不辨故宣城人種蒔尤謹始成實時
　剪鏃紙花粘貼其上霜後摘取花紋如生以充土貢
　因有花木𤓰之稱焉修治勿犯鐡器銅刀削去硬皮
　并子切片晒乾黄牛乳汁拌蒸從已至未俟如膏煎
　乃晒用也今唯切片晒乾力少味不全矣按大明㑹
　典宣城歲貢烏爛蟲蛀木𤓰入御藥局或取其陳乆
　無木氣耳
　繆仲淳先生云木𤓰得春生之氣禀曲直之化味酸
　氣温氣薄味厚降多于升陽中之陰為足太陰陽明
　足厥陰肝經之體用藥也通行互斂有並行不悖之
　功焉
　先人云木實曰果草實曰蓏木𤓰類蓏禀草木之全
　氣者也性專甲拆而真氣從之故主諸痺脚氣濕傷
　于下者取效甚㨗
　叅曰木𤓰果蓏也綴本之𤓰曰蓏蓏小𤓰也釋木云
　葉似柰實似蓏其枝可數一尺百二十節味酢善療
　筋轉陶隱居云如轉筋時但呼木𤓰名或指畫作木
　𤓰字病輒愈爾雅翼云枝堅可作杖䇿頗利筋膝根
　莖煎湯淋足脛可以已蹷盖望説酢梅而蠲渴呼濯
　木𤓰而緩筋理固有相感則心之所嚮氣即交通矣
　如磁運鐡珀拾芥雖凌空物障猶互為嘘㶸况無情
　及諸有情者乎經云東方生風風生木木生酸酸生
　肝肝生筋也木𤓰枝節比筋酸津肝木逹春升之自
　下而上行痺閉下脚氣定霍亂□筋轉爲象形從治
　法也繋云艮為山為果蓏其于木也為堅多節
　　(爾雅名楙郭璞云木實如小𤓰酢而可食得木氣/之正者故名楙從林從矛諧聲也繼本之𤓰亦曰)
　　(瓞爾雅云其紹瓞郭墣云繼本曰紹形小曰瓞亦/曰蓏故近本之𤓰常小近末之𤓰轉大也)
别録下品
㯶櫚氣味苦濇平無毒主濇腸止瀉痢腸風崩中帶下
及養血
　覈曰川廣甚多江南亦有初生時葉如白芨髙三四
　尺幹直無枝其端數葉四散岐裂葉色長青不凋毎長
　一節即作一層筋絡絲毛錯綜如織可作索綯及胡
　床之藉經乆不爛然歲必三剥否則不長三月木端
　出黄色重苞此花之孕也俗曰㯶魚亦曰㯶笋五月
　出苞便成花穗色黄白結實纍纍然生青熟黒甚堅
　靭也
　叅曰椶櫚草木之屬而非草非木亦草亦木草中之
　木木中之草也主治功力與菴䕡相反菴䕡能使留
　者泄㯶櫚能使泄者留故名櫚櫚門櫚也櫚門以成
　闔象者也
　　(筋絡絲毛錯綜如織何等整密反使留者泄何也以/所留之物不能條分縷析錯綜如織耳更觀木端)
　　(數葉四散岐裂毎長一層即作一節界域井然支/分得所不與混淆留礙者反乎)
别録下品
釣藤氣味甘㣲寒無毒主小兒寒熱十二驚癎
　覈曰出建平秦中湖南湖北江南江西山中皆有之
　狀似葡萄藤長八九尺或一二丈大如拇指而中空
　折致酒甕中以氣吸之涓涓不㫁莖間有刺宛如釣
　鈎色並紫赤古方多用皮今人多用鈎取其力鋭耳
　叅曰藤棘如鈎中虚而通離明之象借形以指事也
　經云夏脉如鈎南方火也入通于心心藏血脉之氣
　也則凡血脉之氣布隊十二經中或左或右或上或
　下或支别絡屬交循舛錯致十二驚癎為寒熱病者
　咸可通之整之仍轉如環之無端耳更能以法廣之
　釋之功力真無盡藏若僅療小兒是係小子失丈夫
　矣
　　(置酒甕中以氣吸之涓涓不㫁者俗名過山龍不/獨能通十二經氣并行十二經水矣廣之以及支)
　　(别絡屬肉理筋膜/為用真無盡藏)
别録下品
馬勃氣味辛平無毒主㗋痺重舌失聲乆嗽頭面卒腫
崩淋吐衂除侵淫馬疥療癰疽乆敗瘡瘍
　覈曰生濕地及腐木上五六月卒然而發紫褐虚浮
　宛如九鞠大者如斗重不過錢許彈之即有塵出一
　名灰菰修治密室中置筐幃紙如洒金箱式張布襯
　盤緩緩摩擦俟定收取否則揚塵飛去矣
　叅曰馬勃之生也竒甚宛若野馬塵埃生物之以息
　相吹也如闇亂晦蒙之眚孛孛有所妨蔽者卒然怒
　作而旋放之旋放卒旋卷故旋開卒旋闔矣
别録下品
牽牛子氣味苦寒有毒主下氣療脚滿水腫除風毒利
小便
　覈曰處處有之黒白兩種黒多野生白多種蒔二月
　生苖引蔓纒繞籬落髙二三丈黒蔓有白毛㫁之出
　白汁葉作三稜如楓樹葉花不成瓣㣲紅帶碧如旋
　覆鼔子花狀日出則開日西則萎實有蒂褁生青枯
　白核與棠梂子核一様但色深黒耳白蔓無毛有柔
　刺微紅色㫁之出濃汁葉圓無稜有斜尖如薯蕷何
　首烏葉花小於黒淺碧帶紅開萎亦同實蒂長寸許
　生青枯白核大色白耳其實嫩時蜜煎為果呼作天
　茄謂其蒂如茄也多食損人脾泄人氣修治晒乾淘
　去枯浮者再晒乾酒潤蒸之從已至未緩火焙燥舂
　去皮用
　仲淳繆先生云黒白牽牛子自宋以後北人嘗以取
　快李明之著有傳極力闢除若果水氣射肺致喘滿
　大腹及大腸風秘下焦鬱遏者卓有殊功倘屬血分
　或脾胃薄弱雖有痞積切勿取快一時也
　叅曰牽牛子星名也何鼓謂之牽牛何鼓儋荷也故
　楚人呼牽牛曰儋鼓又星紀斗牽牛也牽牛斗者日
　月五星之所終始故曰星紀牽牛子者十二子丑為
　牛牛隱語也盖天開子地闢丑黒白氣分為兩人生
　寅而三才具然則牽牛子者以開以闢以生之為功
　用也故祭星曰布布者取其象之布散也經云陽氣
　者若天與日失其所則因于氣為腫四維相代形氣
　乃絶是以氣上則升不布氣下則布不升牽牛子儋
　荷布散以為功故可待越升以為眚苐性偏隕墮但
　可施于形氣之陽有餘不可加諸藏神之隂不足為
　用不可不慎也
　　(花蕚日出開日西萎即日散為星之爲象晝呼夜/吸之爲用四維相代形氣乃絶爲水爲腫者此以)
　　(風毒為因水亦風水爲水矣仍使之/升而布布而升互爲制節無偏廢矣)
别録下品
昆布氣味鹹寒滑無毒主十二種水腫癭瘤積聚結氣
瘻瘡
　覈曰出南海及髙麗新羅順流而生如手大似薄韋
　紫赤色亁之搓如繩索柔軔可食也修治毎斤用甑
　箄十個同剉細以東流水煑之從已至亥待鹹味去
　晒亁用
　叅曰昆布即海藻之如綸者故一名綸布氣味功能
　與海藻無别稍分淺深者隨所生淺深之異爾
别録下品
大薊氣味甘温無毒主女子赤白沃安胎止吐血鼻衂
令人肥健
　覈曰生山谷卽虎薊也二月生苖髙二三尺葉皺中
　心出花其花如髻
小薊氣味甘温無毒主養精保血
　覈曰生平澤處處有之卽貓薊也俗名青刺薊二月
　生苖僅一二寸作菜甚美四月發髙尺餘而多刺中
　心出花如髻亦如紅蘭花色青紫與大薊根苖相似
　但不若大薊之肥大耳
紅蘭花氣味辛温無毒主産後血暈口禁腹内惡血不
盡絞痛胎死腹中酒煎服主蟲毒多用破留血少用養
新血(開/寳)
　覈曰出漢梁及西域今人家圃種矣冬月雨後布子
　於熟地至春生苖脆嫩可食二月作葉色青緑形如
　小薊五月開花色深紅形如大薊花下作梂彚生多
　刺花出梂上乘露采之采已復出至盡而罷梂中結
　實如橘核搗煎其汁入醋拌蔬極肥而美修治搗揉
　片刻入水再揉用布袋絞去黄汁又搗更以酸粟米
　泔淘絞令亁用青蒿覆一宿陰乾收之
洎夫藍氣味甘平無毒主心憂鬱積氣悶不散活血乆
服令人心喜治驚悸
　覈曰出西番回回國天花國卽番紅花也元時入食
　饌用張騫得種卽此今地性異則形質亦異矣
　叅曰大薊與續㫁同類續㫁生西川大薊生南地形
　質功用因方土而有差别西方金位入通于肺肺主
　氣續主益氣以續經脉筋骨藏真髙于肺以行營衛
　陰陽也南方火位入通于心心藏血薊主益血以續
　經脉肉理藏真通于心心藏血脉之氣也顧續有繼
　義致新推陳薊有解義推陳致新小薊與大薊同種
　小主益精保血功惟致新紅蘭花兼氣與血推陳致
　新氣主嘘之血主濡之故爾洎夫藍偏通心藏以續
　營氣致新推陳故主心憂鬱積氣悶不散以及驚悸
　乆服令人心喜
别録下品
䑕耳氣味甘酸平無毒主痺寒寒熱止喘欬療耳聾明
目
　覈曰䑕耳卽茸母黄蒿香茅米麴無心草綿絮頭䑕
　麴草也生平崗田間熟地二月生苖髙尺餘莖肥葉
　厚柔軟如綿表裏白毛茸蒙如䑕耳搗汁蜜和為粉
　香美可口謂之龍舌䉽以壓時氣北方寒食亦用之
　功勝白茅宋髙宗詩云茸母初生認禁煙三月成穗
　作花碎小黄緑如麴雜攑染衣雖敝猶鮮月令云衣
　麴黄衣之色四月結子如粟楚人呼為米麴修治采
　苖葉陰乾花實亦可用欵冬花爲之使
　叅曰十二子爲䑕性多疑而竊視聽出穴毎不果故
　持兩端者曰首䑕耳者肺之候腎之竅也故主腎不
　司竅為聾或精不貫瞳為瞽或痺閉不通為痺寒或
　肺先是動為喘欬或後所生為寒熱盖所生是動肺
　髙腎下猶持兩端間甚不果不獨以形肖併稱功用
　矣
　　(先為是動是動者氣先病也後為所生所生者血/後病也肺髙象天腎下象水間則乍輕甚則乍重)
别録下品
白前氣味甘微温無毒主胸脇逆氣欬嗽上氣呼吸欲
絶
　覈曰生州渚沙磧上苖髙尺許葉似栁或似芫根似
　白薇或似細辛粗長堅直色白微黄折之易㫁者白
　前也細短柔靱色黄微白折之不㫁者白薇也修治
　用生甘草水浸一伏時漉出去頭鬚了焙乾收用腑
　叅曰在色為白在藏歸肺矣前者坐而至不行而進
　也當入手太陰陽明足陽明為治欬之君主藥經云
　欬𠻳上氣厥在胸中過在乎太陰陽明又云白脉之
　至也喘而浮上虚下實驚有積氣在胸中得之酒使
　内也又云藏真髙于肺以行營衛陰陽也不行焉則
　為厥為積矣大明主奔豚及腎氣亦即下實上虚之
　象乎然則白微功力三因並施藏腑咸入腠理皮毛
　靡不前至盖以功用爲名也
　　(黄帝問曰肺之令人欬何也歧伯對曰五藏六腑/皆令人欬非獨肺也帝曰願聞其狀歧伯曰皮毛)
　　(者肺之合也皮毛先受邪氣邪氣以從其合也其/寒飲食入胃從肺脉上至于肺則肺寒肺寒則内)
　　(外合邪因而客之則為肺欬五藏各以其時受病/非其時各傳以與之人與天地相參故五藏各以)
　　(時治時感于寒則受病微則爲欬甚則為泄為痛/乗秋則肺先受之乗春則肝先受之乗夏則心先)
　　(受之乗至陰則脾先受之乗冬則腎先受之帝曰/何以異之歧伯曰肺欬之狀欬而喘息有音甚則)
　　(唾血心欬之狀欬則心痛㗋中介介如梗甚則咽/腫㗋痺肝欬之狀欬則兩脇下痛甚則不可以轉)
　　(轉則兩胠下滿脾欬之狀欬則右胠下痛陰陰引/肩背甚則不可以動動則欬劇腎欬之狀欬則腰)
　　(背相引而痛甚則欬涎帝曰六府之欬奈何安所/受病歧伯曰五藏之乆欬乃移于六府脾欬不已)
　　(則胃受之胃欬之狀欬而嘔嘔甚則長蟲出肝欬/不已則膽受之膽欬之狀欬嘔膽汁肺欬不已則)
　　(大腸受之大腸欬狀欬而遺矢心欬不已則小腸/受之小腸欬狀欬而失氣氣與欬俱失腎欬不已)
　　(則膀胱受之膀胱欬狀欬而遺溺乆欬不已則三/焦受之三焦欬狀欬而腹滿不欲食飲此皆聚于)
　　(胃關于肺使人多涕唾而面浮/腫氣逆也右録欬論以備叅考)
别録下品
藊豆氣味甘微寒無毒主和中下氣
　覈曰二月下種延纒籬垣間葉大如盃圓而有尖花
　具紫白二色狀如小蛾有翅尾莢生花下凡十餘様
　或長或圓或如龍爪虎爪或如猪耳刀鎌種種不同
　皆纍纍成枝白露後實更繁衍秋熱便不易生故一
　名雪眉同氣一名涼衍豆俗訛爲羊眼豆亦形相似
　也嫰時可充蔬菜茶料老則收子煮食子有黒白赤
　斑四色入藥只取色白者莢殻雖厚子粒粗圓爲勝
　耳
　先人云菽水榖也秋成色白臭味甘芳有土金水貫
　連三藏之義故爲和中下氣之品又云右遷而降自
　然暑息熱消渴除痢止矣
　叅曰藊諧扁門戸之文也若夏日在膚蟄蟲將去坏
　戸之象也諧禾嘉禾之菽水藏之榖也若冬日在骨
　蟄　墐戸君子居室之象也觀永類鈐方立固將墮
　將破之胞胎則坏戸墐戸之義真不待言語形容矣
　至化炎敲成清肅轉摧拉就容平更不待言語形容
　矣若秋傷於濕此即秋金驟歛致中含濡濕耳仍順
　以時降從㣲至著肺氣乃清此秋氣之應養收之道
　别録主和中即和中央長夏之土藉火土授受之際
　斯金火亡刑乃得出而降降而入入復升升復出五
　行均等運迭不竭又不待言語形容矣
　　(轉夏成秋化炎敲成清肅此/即㸃火成金不煩另覓種子)
别録下品
稻氣味苦温無毒主作飰温中令人多熱大便堅
　覈曰爾雅云稻者太陰之精含水沮茹乃能化也故
　米粒如霜性尤宜水是以周人别設稻人之官掌稼
　下地以豬畜水以防止水以溝蕩水以遂均水以列
　舍水以澮寫水以渉揚其芟作田而漢世亦置稻田
　使者以其均水利故也爾雅翼云稻一名稌然有黏
　有不黏者今人以黏者爲糯不黏爲秔然在古則通
　得稻之名説文云稻稌也沛國曰稬秔稻屬或作稉
　是則直以稬為稻耳若鄭康成註周禮云稌稉也則
　稻是稉然要之二者皆稻也故汜勝之云三月種秔
　稻四月種秫稻字林云糯黏稻也秔稻不黏者今人
　亦皆以二榖為稻若詩書之文自依所用而解之如
　論語食夫稻則稻是秔月令秫稻必齊則稻是糯周
　禮牛宐稌則稌是秔豐年多黍多稌為酒為醴則稌
　是糯又稻人之職掌稼下地至澤草所生而種之芒
　種是明稻有芒不芒者今之稉則有芒至糯則無是
　通得稱稌稻之明騐也然説文所謂沛國謂稻曰稬
　至郭氏解雅稌稻乃云今沛國稱稌不知説文亦豈
　謂此稌訛為稬也將與郭自異義也又有一種曰秈
　比于稉小而尤不黏其種甚早今人號秈為早稻稉
　為晩稻蘓氏云稉亦曰秈亦未盡也又今江浙間有
　稻粒稍細耐水旱而成實早作飰更硬土人謂之占
　成稻云始自占城有此種宋真宗聞其耐旱遺以珍
　寳求其種始植于後苑後在處播之按國朝㑹要大
　中祥符五年遣使福建取占城禾分給江淮兩浙漕
　并出種法合擇民田之髙者分給種之則又在前矣
　叅曰稻為肺金之主榖生人之後天也顧性尤宜水
　金胎水母也故五榖外别設稻人之官以掌稼下地
　漢世亦置稻田使者以其均水利也盖稻有二曰稌
　曰秫秫者糯稌者秔秔不黏而糯黏比之秔小而尤
　不黏者秈耳秫糯為酒秔秈為飰秔益殊多秈少遜
　之故古者入藥之以秋秔耳是以秔主肺氣至若止
　煩渴霍亂解毒消暑者盖秔榖秋成已化炎歊為清
　肅成功者寜不降心而退舍焉
唐本草
鬱金氣味辛苦寒無毒主血積下氣生肌止血破惡血
血淋尿血金瘡
　覈曰原從大秦國及西戎來今蜀地廣南江西州郡
　亦有不及蜀中者佳四月生苗莖葉都似薑黄末秋
　復從莖心抽莖黄花紅質不結實根如指頂長寸許
　體圓無枝芳香色黄横紋宛如蟬腹也古者合𤣥秬
　以釀酒名之曰鬯周禮鬱人掌祼器凡祭祀賔客之
　祼事和鬱鬯以實彞而陳之浸水染衣色極鮮麗經
　乆不變炙之微有鬱氣也
　先人云金本尅木反為木用故名鬱金其輕達有金
　象其髙逺似春暄
　叅曰以鬱合秬釀之成鬯則酒色香而黄在器流動
　詩所謂黄流在中者是矣周人尚臭灌用鬯隂達于
　九淵陽徹于九天故曰條暢于上下致氣于髙逺所
　以降神也經云藏真髙于肺以行營衛隂陽也設遏
　逆于中則萎暢于四支爲結為積爲宿爲淋矣與香
　薷合其徳略有異同香薷偏于衛與陽鬱金偏于營
　與陰將形藏彌𤣥府敷幽門則一耳
　　(秬者百榖之本鬱者百草之華合以成鬯上暢于/天下暢于地無所不暢故天子以鬯爲贄)
唐本草
薑黄氣味苦温無毒主心腹結積疰忤下氣破血除風
熱消癰腫功烈于鬱金
　覈曰出西番及海南今江廣川蜀亦有根莖都類鬱
　金其花春生與苖並出即綴根際色紅白入夏即爛
　亦不生子葉如紅蕉長一二尺濶三四寸上有斜文
　色亦青緑枝莖堅硬根盤圓扁似薑而小色黄有節
　味苦臭重爲别異也鬱金根形唯圓無旁枝紋狀蟬
　腹黄赤轉深浸水並堪染色莪蒁色白肉明亦無氣
　臭言與同種者謬矣
　叅曰花茁並出黄流在中宣木火之用奪土大之鬱
　者也盖風爲土所不勝木乗土中則黄中廢諸眚成
　薑黄力行升出之機内風宣而外風息土用行而黄
　中理所謂吐生萬物而土鬱奪矣固功力烈于鬱金
　鬱金洩金鬱薑黄奪土鬱為别異耳
唐本草
蘹香氣味辛平無毒主諸瘻霍亂及蛇傷
　覈曰深冬宿根再發叢生似蒿細葉整密嫰緑似藻
　五六月開花花頭如盖似蛇床花而色黄結子似麥
　粒粒有細稜質頗輕浮俗呼小茴香所在雖有寧夏
　者稱第一番舶者子大似栢實裂成八瓣一瓣一核
　核似豆黄褐色臭轉芳味轉甘俗呼八角茴香廣西
　左右江峒中亦有之形與中原者逈别第氣味相同
　北人得之咀嚼薦酒入藥最良修治隔紙焙燥研極
　細八角者去梗及子修治同
　先人云深冬生苖有來復義葉絲整密有肌腠義合
　入心脾爲心脾用藥也然以冬藏之生物禀辛温之
　氣味并可入腎宜乎偏向于右
　叅曰長至宿根再發効純乾剥落至復而一陽始生
　因名蘹香説文云本有去意回來就已也故主陽消
　而陰剥者歸乎歸乎盈吾懐乎
　　(大海洋洋水所歸/高賢愉愉民所懐)
唐本草
薄荷氣味辛温無毒主賊風傷寒發汗惡風心腹脹滿
霍亂宿食不消下氣煮汁服之發汗大解勞之亦堪生
食
　覈曰薄荷多栽蒔亦有野生者莖葉氣味皆相似也
　經冬根不死二月抽苖清明分株排種方莖赤節緑
　葉對生初則圓長乆則葉端漸鋭似荏蘓薺寧輩夏
　秋采取日曝令乾先期灌以糞壤雨後方可刈收不
　爾氣味亦不辛凉矣吳越川湖以之代茗唯吳地者
　莖小葉細臭勝諸方宛如龍腦即稱龍腦薄荷江右
　者莖肥蜀漢者更肥入藥俱不及吳地者良陳士良
　食性本草稱菝蕳揚雄甘泉賦稱茇葀吕忱字林稱
　茇䒷孫思邈千金方稱蕃荷名雖廣當遵唐本薄荷
　為正綱目言薄荷係俗稱此未解釋名之意耳一種
　葉圓小如錢稱金錢薄荷一種葉微小耐霜雪至冬
　莖葉純紫生江南山石間稱石薄荷一種胡薄荷形
　狀與薄荷無異但味小甜多生江浙俗稱新羅薄荷
　今汴雒僧寺多值之天寳單方稱金錢草者是也同
　薤作虀清爽可口瘦弱人乆食之動消渴新病瘥人
　勿食之令虚汗不止貓食之醉陸農師云薄荷貓酒
　也
　先人云氣温性凉具轉夏成秋為髙爽清明之象則
　氣有餘自與薄弱虚寒隂營不足者不相類也第氣
　象燥金儻陽明之上爲病併在所忌
　叅曰木曰林草曰薄薄者疾驅荷者負荷而驅也詩
　言載驅薄薄顧名思義方之竒方急方也味辛氣温
　禀辛金用驅賊風表汗出開上焦宣榖味于是宿食
　消脹滿解霍亂定煩勞之張精續劑之宣劑輕劑也
　通關格歴關節去憤氣却腎氣徹風涎療隂陽毒破
　血止利利咽㗋口齒頭目治瘰癧瘾疹瘡瘍皆生于
　風者取効甚㨗更詳竒急宣輕之義靡投不善矣
　　(煩勞則張精絶仍使之相續不㫁唐本曰勞乏省/却四字矣晉註破句讀之煩勞則張作句精絶作)
　　(句徒務多聞毎/有立言之失)
唐本草
三白草氣味甘辛寒有小毒主水腫脚氣利大小便消
痰破癖除積聚消疔腫
　覈曰出荆襄所在亦有生田澤池畔間髙數尺六七
　月莖間三葉先白後緑一葉白其旁遂開花成穗如
　蓼花狀色白微香結子細小根長而白虚軟有節根
　間白鬚宛如蒲根根汁洒搜麥麪造麴釀酒已濕消
　暑色香味殊勝也制雄黄伏南鉛乾砂汞
　叅曰𢎞景云葉上有三白㸃因名三白蘓恭云葉上
　有三黒㸃非白也古人秘之隱黒為白耳藏器云初
　生無白入夏葉半白如粉農人候之蒔田三葉皆半
　白則草便莠故謂之三白時珍云八月生苖四月其
　巔三葉靣白三青變三白變餘則仍青而不變也故
　葉初白食小麥再白食梅杏三白食黍子此皆未識
　三白形色者也頤家植此草于庭前者二十餘載每
　見三月生苖葉如薯葉而對生小暑後莖端發葉純
　白如粉背面一如初小漸大大則葉根先青延至葉
　尖則盡青矣如是發葉者三不再葉而三莠花穗亦
　白根鬚亦白為三白也設草未莠而削除之或六七
　月或八九月雖重生苖葉亦必待時而葉始白月令
　小暑後逢三庚則三伏所以避火刑以全容平之金
　徳三白草不三伏白而三顯白轉以火金相襲之際
　化炎歊為清肅此即㸃火成金不煩另覓種子者是
　也故主夏傷于暑而出機未盡秋傷于濕而降令過
　急者兩相宜耳
唐本草
劉寄奴草氣味苦温無毒主破血下脹止痛治産乳餘
疾止金瘡出血極効
　覈曰出河中孟州漢中滁州江南越州所在亦有春
　生苖髙二三尺一莖直上葉似蒼术葉尖長糙濇面
　青背白九月莖端岐分㽔穗每㽔攅簇小花十數朶
　黄包白瓣宛如秋菊經三四日花心折裂如絮隨結
　實絮實都如苦買也修治揀去莖葉只用子粗布拭
　去薄殻酒拌蒸從已至申暴乾用
　叅曰劉寄奴古方罕用唐本草始附隰草部按李延
　壽南史載宋髙祖劉氏小字寄奴少未遇伐荻新州
　見大蛇射中遂返次朝再徃聞榛林中作杵臼聲尋
　之有青衣童子􁀙衆捣藥訊其故曰我主為劉寄奴
　所中搗此以療之曰胡不見殺曰寄奴王者不可殺
　也叱之盡散遂收其藥毎塗金瘡輒愈因稱此草為
　劉寄奴鄭樵通志云江南人因漢時謂劉為卯金刀
　乃呼劉為金又稱此草為金寄奴字説云劉誅殺也
　寄附託也奴執事也顧主治證形似悉假血氣附託
　以為執事者功能剖裂而入破之即所以誅殺之矣
　命名之義或取諸此
唐本草
􁲹麻氣味甘辛平有小毒主治水癥以水研二十枚服
之吐惡沫加至三十枚三日一服瘥即止風虚寒熱身
體瘡痒浮腫尸疰惡氣取油塗之
　覈曰原從胡中來今在處有之北地尤多夏月生苖
　有赤有白一莖直上髙丈餘間節如甘蔗中空如赤
　箭葉似葎草及瓠葉軰肥厚而大一葉五尖夏秋之
　間椏中抽穗黄花纍纍毎穗作子數十顆柔刺如蝟
　凡三四子合成一顆枯時劈開狀類巴豆又類牛螕
　青黄斑褐間雜可觀殻中有仁嬌白如續隨子仁中
　之油可調印色毎用去殻淨仁五升搗極細以水一
　斗煮之有沫撇起沫盡乃止遂用文火煮熬其沫水
　去澄清上無氣升油即成矣傾磁器中冷定則凝結
　如脂經乆不變修治勿用黒天赤利子顆外無刺兩
　頭尖子無斑㸃誤服有大毒凡使􁲹麻子鹽湯煮半
　日去殻及衣取中仁研細用有啖􁲹麻一生不得食
　炒豆者犯之作脹而死豆為腎榖􁲹通胎息天真不
　足者轉致氣泄耳伏丹砂霜粉死鉛汞成金
　紹隆王先生云􁲹麻力長收吸故能拔病氣奪有形
　多從外取不繇餌服良有見也
　先人云􁲹麻胚兆先一隂而始生以隂為内氣之主
　轉陽為形外之固賦形唯二至之間生長在蕃秀之
　季綴子于來復之初故餌之何處非生陽之地何形
　非生陽之物内有陽氣人不湏入腹磕着撞着生陽
　遂聚死陰立消迅速敏㨗如鼓應桴
　叅曰命名之意亦竒主治功力亦異着囟起痔握掌
　催生左風頭置之右右風頭置之左摩頂天柱竪傅
　踵胞孚下至若納舌闢竅解㗋疎肌收子腸消腳氣
　及主剩骨留血物滯水瘕疽瘍䐜腫尸疰丹瘤與夫
　喎斜偏瘓舛錯關機宜餌宜塗宜熏宜窒者莫不如
　鼓應桴㨗于影響故􁲹者人臍上從囟囟取通氣㑹
　竒脉于巔下從比比取輔氣交偶脉于踵麻者大鼗
　羣隂之長也夏有足鼓置鼓于趺殷有楹鼓貫中于
　柱周有縣鼓植簨簴而懸之上皆鼗也顧名思義則
　知聲氣相通左右逢源之為用矣
　　(􁲹者人臍胎兒之息以臍也囟取通氣㑹竒脉于/巔至人之息以囟也比取輔氣交偶脉于踵真人)
　　(之息以踵也楹鼔以喻􁲹縣鼔以喻囟足鼔以喻/踵三息並行三鼗齊擊是真以鼔應桴㨗于影響)
唐本草
萊菔氣味辛甘平無毒主下氣消榖和中去痰癖肥健
人根汁尤良
　覈曰萊菔菘菜也似蔓菁而稍大舊説北種菘萊初
　年半為蔓菁二年菘種都絶蔓菁南種亦然盖菘之
　不宜于北猶橘之不踰于淮今則南北俱有矣爾雅
　云苞突蘆菔孫炎註云紫花菘也南人呼秦菘吳人
　呼楚菘魯人呼菈􁋫秦人呼温菘北人四呼之春曰
　破地錐夏曰夏裏生秋曰蘿蔔冬曰地酥杜詩曰土
　酥蒙古曰篤魯馬唐本曰萊菔萊菔者麳麰之所服
　此亦就文取義耳今遵唐本為正性喜燒土隨地可
　植夏末布種秋末刈苖冬末采根春末抽薹髙五七
　尺開紫碧色花夏初結角子如大麻實圓長不等色
　黄而赤遂可布種葉大者如蔓菁細者如花芥表裏有
　茸毛根色有紅白根形有大小長短圓扁粗滑上鋭
　下尖細腰巨腹岐尾义頭有鬚無鬚之别小者如拇
　指大者滿一秤重者十百觔或因種變或隨水土大
　率沙壤者肥甘而脆瘠地者堅苦而辣可生可熟可
　俎可醬可敊可醋可磄可腊可飰可羔蔬菜之最有
　益者與地黄同食令人髪白多啖動氣薑能制之伏
　硇砂乾鉛汞
　叅曰徧歴四時具備五氣有松之操有芥之烈三焦
　咸輔五液並行氣中之用血中之氣也其根白其味
　辛其皮革禀從革之金象故力服麳麰
　　(前人只説得箇有松之操更叅出箇有芥之烈何/等親切唐本只闡得箇上焦開發宣五榖味熏膚)
　　(充身澤毛若霧露之溉更叅出箇三焦咸轉五液/並行氣中之用血中之氣方纔盡得箇命名氣味)
　　(主治功能的大意古人用汁今/人用實繇此觀之汁勝實矣)
唐本草
薫草氣味甘平無毒主明目止淚療洩精去臭惡氣傷
寒頭痛上氣
　覈曰薰香草一名蕙與蕕反南越人謂之燕草宋開
　寳謂之零陵香出零陵山谷湖廣諸州皆有多生下
　濕地入春宿根再發葉如羅勒又似麻葉兩兩相對
　七月開花八月收刈可挼可佩可薦可熏雖至枯槁
　香猶芬馥山海經云浮山有草麻葉而方莖赤華而
　黒實氣如蘼蕪可以已􁁜爾雅翼云盖能去惡臭令
　身香故古之祓除以此草熏之所以降神也埤雅云
　凡氣熏則惠和暴則酷烈故于文蕙草為惠近世皆
　指菅茅一幹數花者為蕙一幹一花者為蘭即詩書
　家亦多引用竟不知是為何草徒尚其名而迷其實
　皆此類也離騷辨證云古之蘭蕙花葉俱香燥濕不
　變今之蘭蕙花蕚雖香乾則腐臭蘭唐蕙圃受誣乆
　矣
　先人云赤華有通神之徳黒實具幽隱之情腎藥而
　得心用者也乃能交精神散寒風達生氣耳
　叅曰天子鬯諸侯薰鬯用灌薰以香自燒故薫諧熏
　熏者火煙上出也顧藏真之自下而上者肝木春生
　之氣耳是主春氣者病在頭不能積續以升致上下
　失于敵應者相宜觀魚渉負氷則知下上之為義矣
　　(紹隆王先生嘗言少陽之始生如香煙之始發輕/虚而浮端直以長故立春初候曰魚渉負氷魚隨)
　　(陽氣而上渉至/背負氷而乃止)
唐本草
蘇方木氣味甘鹹平無毒主破血産後血脹悶絶欲死
者水煮五兩取濃汁服
　覈曰出南海崑崘樹似青槐材似赤降中心有横紋
　似紫角者號木中尊功力倍常百倍也修治去粗皮
　并節剉極細梅枝搗爛同拌蒸之從已至申陰乾用
　用染絳色見鐵器則色黯不鮮
　先人云蘇有踈暢義方有不動義具厥陰風木之才
　非分崩離坼之比
　叅曰死而更生曰穌賦形有嘗曰方東方之行曰木
　木以色勝當判入肝肝之心藥肝之血分氣藥也肝
　主色自入為青入心為赤肝藏血心藏血脉之氣也
　故主血中諸眚悶絶欲死者功能屠絶鬼氣穌醒人
　魂一名屠穌者以此
唐本草
椿樗氣味苦温無毒主瘡疥風疽疳䘌煑汁飲之樗木
根葉尤良
　覈曰椿樗二樹南北皆有形並相似但椿木皮細肌
　實而赤嫩葉香甘可茹樗木皮粗肌踈而白莖葉臭
　惡不可茹二三月木端作葉嫩紅老緑有花無莢者
　椿有莢無花者樗幹枝端直者椿迂矮者樗莊周所
　謂其木􁀙腫不中繩墨其枝拳曲不中規矩者樗也
　秋深落葉脱處有痕如虎眼樗有小毒椿葉無之修
　治椿根以不近西頭者為上采出拌生葱蒸半日剉
　細盛挂屋角南畔陰乾用
　叅曰椿樗同種材臭異形者牝牡有别耳樗孕莢者
　牝椿無莢者牡故椿體木性之直樗體术性之曲曲
　直仆傴木體之全性現矣故始區芽櫱直拆者萌曲
　生者句枝幹已成曲直仆傴四體始備直無仆傴曲
　則兼有是以椿木體直精專枝葉樗木體曲精專根
　皮誠肝木之體用藥也椿益皮膚毛髪正肝以能生
　為體榮華為用樗益血氣陰竅正肝以藏血為體踈
　洩為用内而腸風已崩帶除滯痢行癃閉利遺濁清
　神安志悦外而瘡瘍淨㿀疹消疔毒解好顔媚色以
　及四體百骸不言而喻至若疳䘌蠱毒傳尸鬼注而
　與物為春殺厲之氣暖然齊春仁之潔椿樗之為用
　溥矣
唐本草
山樝氣味酸苦甘微寒無毒主瘻瘡利小便去痰熱止
渴令人少睡有力悦志
　覈曰出南山髙原所在亦有樹髙數尺古拙可愛枝
　有叢刺葉有五尖三月開花五出碎小色白綴實似
　林擒而小有黄赤二種霜後乃熟核似牽牛子色褐
　而堅一種實大而赤甘酸可口名曰棠捄唯供食料
　修治蒸過晒乾臨用再蒸去核焙燥研細用
　先人云味酸似甲便能下行故得止痢定疝然去發
　陳未逺激之立轉生榮
　叅曰宣氣散生曰山虎之不柔虎食剰殘曰樝危氏
　曰㺅樝唐本曰赤𤓰各以功力形狀為名也瘻瘡疹
　痘痞滿癥瘕血凝結固皆血中痺乃以柔承剛飲澼
　食宿狐㿉疝蠱氣壅留僻皆氣中痺乃以剛承柔皆
　非所據而據之苐木實而酸宜輔肝體宣氣散生則
　偏有餘于用矣用行必氣上而忘返令人不寐而嘗
　惺經云譚説醋梅口中酸出味過于酸肝氣已津需
　渴倍力則志悦矣
唐本草
訶黎勒氣味苦温無毒主冷氣心腹脹滿下食
　覈曰出波斯今嶺南廣州亦有之本似木槵開白花
　作實似巵子橄㰖狀色青黄皮與肉相着七八月成
　熟具六路肉厚者佳修治勿用毗黎勒個個毗頭者
　是也若訶黎勒實稜只有六路或多或少者並是雜
　路勒圓而文露或八路至十二三路號榔精勒濇不
　堪用爲害殊甚也凡使酒浸六時蒸六時刀削去路
　用肉則去核用核則去肉並剉焙用
　叅曰訶譴也黎衆也勒堅柔難㫁也味大苦氣大温
　對待冷氣在心腹致脹滿食卒不得下變生腸澼喘
　急腸風崩帶奔豚霍亂痰涎膠固堅柔難㫁者譴之
　㫁之少陽膽腑决㫁藥也
唐本草
無食子氣味苦温無毒主赤白利腸滑生肌肉充血氣
安神長鬚髪生精長年
　覈曰無食子即沒石子生西戎沙磧間樹似檉波斯
　國呼爲摩澤樹髙六七丈圍八九尺葉似桃而長三
　月開花白色花心㣲紅子如金彈蟲食成孔者入藥
　最良但其樹一年生㧞屢子大如指長三寸中仁如
　栗大食國者一年生蒲盧子圓扁亦如栗大寸許中
　仁俱可食次年生無食子彼國呼爲麻茶澤間歲互
　生一根異産如十千之合化剛柔之往隨也修治毋
　犯鐡器併被火驚用顆小無杴米者炒以漿水砂盆
　研令盡焙乾再研如烏犀色爲度
　叅曰食宿飲留乃成痢滑無其食滑痢已矣味苦氣
　温對待治之推陳致新物也新至氣斯充肌肉滿七
　神安奉髪美毛精生形駐矣所謂有餘而徃不足隨
　之不足而徃有餘隨之太過不及于斯見矣蟲食有
　孔者良具體無竅者所當佩服
唐本草
騏驎竭氣味鹹平無毒主心腹卒痛金瘡血出破積血
止痛生肉去五藏邪氣
　覈曰生西湖大倉諸國今廣州亦有樹名渴留髙數
　丈畧似没藥樹婆娑可愛皮木俱赤而堅葉亦畧似
　櫻桃葉而黄赤木中有液流出如松脂乆則堅凝成
　竭色赤如血一名紅竭以火燒之赤汁涌出灰不色
　變者爲真一種海母血形真相似只是味鹹腥臭騏
　驎味鹹微甘臭似梔子爲别也修治另研如塵篩過
　用若同别藥搗化作塵飛矣
　先人云血乃精專之物竭為迭運之稱有起亟義有
　堅固義有更始不窮義河間稱為血中之聖真不虚
　矣
　叅曰畜生午禀火氣而生者馬其舉負㨗驅運迭不
　竭者騏驎也故良馬之貞比之麒麟麒麟行不越規
　止不踰矩騏驎之行止肖焉有指白馬而脊黒者曰
　騏驎是色取而行止失矣此轉釋假喻以詮名表功
　力耳當入心爲心之體藥用藥心乃火藏也經云藏
　真通于心心藏血脉之氣如環無端終而復始則凡
　血脉之氣失于㨗驅竭于運迭行越規止踰矩者仍
　使之行循規止蹈距猶夫騏驎之舉負㨗驅運迭不
　竭也
　　(木之有脂如人之有血渴留專精惟脂厥色惟赤/燒之灰色尤赤可爲至死不變矣乃得奉心化赤)
　　(獨行經隧/莫貴乎此)
唐本草
紫鉚氣味甘鹹平有小毒主五藏邪氣金瘡帶下破積
血生肌止痛出痘毒與騏驎竭大同小異
　覈曰叚成式酉陽雜俎云紫鉚樹出真蠟國彼人呼
　爲渴禀又名勒佉亦生波斯國樹髙盈丈枝葉鬱茂
　宛如橘柚木液都赤經冬不凋三四月開花白色不
　結實天有霧露及雨沾濡則枝條出鉚狀如糖霜纍
　纍紫赤破則鮮紅用造􁀙􁘎作婦女面飾
　先人云色赤味鹹而如液入血分無疑矣還可堅充
　其類第屬形外物施于痘不作漿或皮薄欲損血溢
　于外者象形從治之
　紹隆王先生嘗與頤言男女媾精婬欲之毒遂舍胞
　胎伏藏兩腎盖痘之始發也如春氣之升行漿也如
　夏氣之出回合也如秋氣之降剥落也如冬氣之入
　舉世但知始發之欲透未知毒化之成漿猶為切要
　何也如去滓純水必清必静全頼此耳否則仍含毒
　種復歸兩腎生死存亡變生不測矣紫鉚固爲解毒
　之要品但可用于化毒之際不可施于始發之期更
　有毒未化而漿不行反舍鉚液之横徧預投保元之
　降藏雖不顧媱毒之不攘獨不念六淫之未散乎願
　言珍重珍重
　叅曰紫鉚渴禀木液也承霧露之陰液液溢葉表而
　鍾鉚若垂枝布葉萬物之所以盛長南方火象耳故
　渴者盡其所需禀者受命自天紫者木液之赤呈陰
　而水色間之鉚者金膚効三陽淪膚而至極三陰膚
　受而容平流于四藏而邪逐五經並行而帶已血積
　破肌生而痘毒出矣盖毛膚者金肺之形藏也因于
　邪使人毫毛畢直皮膚閉而受之以次相傳逓侵四
　形始必繇于膚終必從于膚耳固與麒麟竭大同而
　小異較其所自始小同而大異鉚屬液溢葉表竭屬
　液流趺踵爲逈别也
　　(合麒麟竭叅功力始備竭則行中止/鉚則止中行行止止行大須料簡)
唐本草
阿魏氣味辛平無毒主殺諸小蟲去臭氣破癥積下惡
氣除邪鬼蠱毒
　覈曰出西畨及崑崘今雲南長河中亦有與舶上者
　氣味雖相似只無黄色耳苖葉根莖酷似白芷或如
　草或如木此風土不同禀質則異咸屬草類非有草
　木兩種也同根搗汁暴令乾者次之體氣極臭婆羅
　門謂之薫渠又謂之哈昔泥故西國持咒人則禁食
　戎人則嘗啖謂能止臭猶巴人之重負礬也元時用
　充食料根名穩展用淹羊肉轉更香美盛暑亦不色
　變修治乳研極細熱酒器上裛過用
　叅曰諺云阿魏無真言多偽也雷公驗法有三一以
　半銖置銅器中經宿着處水如銀色一以一銖入五
　斗草自然汁内次早盡作鮮血色以一銖致柚子樹
　上其樹立乾驗此三法不唯真偽判然功能亦昭然
　顯者矣諡法稱克威健行曰魏亦巍然獨立貌也阿
　倚也衡也上倚下以取平權輕重度長短故主諸疾
　倚之各取其平偏于幽獨揜昧者功能㨗如影響苐
　臭惡特甚巍然獨立而世無偶故君子必慎其獨
　　(極臭之物當與極香同㫖故得以臭/止臭如入五濁惡世轉作香積國土)
唐本草
醍醐氣味甘冷利無毒主風邪痺氣通潤骨髓可爲摩
藥功勝于酥
　覈曰用酥一石煉貯器中待凝定穿中至底乆之則
　津津溢出冬不凝夏不融者是也苐性滑易走惟貯
　壺蘆雞子殻内方不透出但不易得一石僅取十合
　耳
　叅曰乳出酪酪出酥酥出醍醐醍醐上味也功力與
　犛酥等用犛酥出醍醐當成無上味醍醐力透貯器
　犛酥追逐風毒發出毛孔間似同而力更勝盖坤為
　牛即此可徴至柔而動也剛主治功力不必更加註
　脚矣
　　(釋典嘗以醍醐喻無上道/服食者當成希有功力矣)
唐本草
溺白垽氣味鹹平無毒主鼻衂湯火灼瘡𫝊尸肺痿
　覈曰滓淀爲垽人溺澄結所成也歲乆之器有厚寸
　餘者取置磁盤内露髙潔處越一二載中外皆白絶
　無氣臭者乃可用研極細水飛數過再研萬匝如仍
　有惡臭隨泡隨飛約數百遍以無臭爲度煆淬者精
　粹盡失轉増火毒不堪用也
　叅曰溺白曰垽藉塵埃没溺所集也故物入陰中色
　剥爲白陰中之陰矣入乎太陰肺足太陰脾縁精與
　氣原從脾肺氣化之中遊溢轉輸是以仍歸脾肺爾
　力倍于溺者白作潤下鹹還可水濟火垽集塵埃土
　復可土承水亢則害承乃制制則化生矣
唐本草
硇砂氣味鹹苦辛温有毒主積聚破結血止痛下氣療
欬𠻳宿冷去惡肉生好肌爛胎亦入驢馬藥用
　覈曰出西戎今西涼夏國及河東陜西近邊州郡亦
　有然西戎來者顆塊光明大者如拳重三五兩小者
　如指靣入藥最𦂳邊界者雜碎如麻豆粒頗夾砂石
　雖可水飛澄去入藥則無力矣修治水飛去塵穢入
　瓷器中重湯煮乾以殺其毒或用黄丹石灰作櫃煆
　赤使用亦無毒矣斆云硇遇赤鬚澒留金鼎權云柔
　五金消八石可作銲藥抱朴子云牡蠣海螵蛸晩蠶
　砂羊􁀙骨河豚魚膠魚腥草萊菔獨帚巻柏羊蹄商
　陸冬𤓰羊躑躅蒼耳烏梅皆可伏硇設中硇毒生菉
　豆研汁飲一二升可立解畏酸及漿水忌羊血
　繆仲淳先生云硇砂禀陰毒之氣陽毒之精腐人腸
　胃化人心血其毒之猛烈如此誠可畏也
　叅曰硇從囟石聲取通氣以爲量一名氣砂其為性
　至透濕即水化滲洩而走矣一名透骨將軍張匡鄴
　行程記云髙昌北庭山常有煙湧而無雲霧夕則光
　焰若炬火炤見禽䑕盡赤謂之火焰山中有硇砂土
　人乗屐采之若屐底爲皮革者即焦敗矣一名火砂
　故性秉火毒對待宿冷糜化有形者也時珍云硇砂
　亦消石之類乃鹵液所結出於青海與月華相射而
　生附鹽而成質者故可投諸藏陰之屬若止痛下氣
　療欬𠻳謂其氣結則痛積聚則氣不下矣經云欬逆
　上氣有積氣在胸中也倘屬虚無為害彌篤慎勿以
　藥試病耳
孫思邈
犛牛酥氣味甘平無毒主去諸風濕痺除熱利大便去
宿食
　覈曰製造之法一同牛酥
　叅曰犛酥功勝牛酥者謂犛毛長而尾尤佳用以作
　纛旌旗奉為指麾也故主氣無師帥致風濕合閉成
　痺與䅽飪滯利之邪留癖腸腹間者非此開闢未易
　隕滌耳亦可作營血司命整肅經隧以禦外侮并可
　定府藏之决躁形氣之臞瘁生生編云主腹内塵垢
　追逐毒氣發出毛孔間此剪滅不格之非我族類也
藥性論
土茯苓氣味甘淡平無毒主食之當糓不饑調中止洩
健行不睡健脾胃強筋骨去風濕利關節止洩瀉治拘
攣骨痛惡瘡癰腫解汞粉銀硃毒
　覈曰生楚蜀閩浙山箐及海畔山谷中蔓生如蓴莖
　有細㸃葉類竹濶大厚滑長五六寸根如菝葜而圓
　小者似卵大者似拳連綴而生遠不及尺皮似茯苓
　色有赤白肉似芋薯味兼甘濇亦可生啖入藥以白
　色者爲良東山經云鼓證之山有草焉名曰榮莫其
　葉如桞如竹其本如卵如拳食之已風恐即此也一
　名禹餘􁀙一名石餘糧冷飯塊忌茗及豆
　叅曰土茯苓者九土之精氣所鍾也一名石石以量
　言一名禹績平水土有如神禹言餘糧者食之當糓
　不饑耳味甘淡氣平和性無毒故主調中止洩黄中
　通理之爲用乎若健行不睡強筋骨治拘攣利關節
　此隂以陽為用應地無疆自強不息矣若婬瘡癰腫
　侵淫筋骨以躭婬人火熾水涸水位之下藉土承之
　承則化化則腎火歸而腎水溢矣
藥性論
神麴氣味甘辛温無毒主化水榖宿食癥結積滯健脾
暖胃
　覈曰葉氏水雲録云五月五日或六月六日或三伏
　日用白麪百觔青蒿汁三觔蒼耳草汁野蓼汁各三
　觔赤豆末杏仁泥各三升用汁和麪豆杏末作餅麻
　葉包罯如造醬黄法布帛宻覆俟冷黄衣生取出日
　晒燥之陳乆者良
　叅曰候八神置㑹之期集七神司生之物鬱之造麴
　使衣生朽敗塵華青黄色也周禮所謂麴衣月令所
　謂衣麴桑黄之服也易通卦驗云八神者樹􁂳于地
　四維四中引繩以正之故欲置八神者冬至陽生之
　日樹八尺之表于地中盖以陽為神隂為鬼亦氣之
　伸者為神氣之屈者為鬼也人身五藏有七神藉中
　黄生陽之氣為奠安乃得神與形俱七情發而皆中
　節斯陰屈遁藏根塵洞徹濟弱扶傾運迭樞機如環
　之無端耳設生陽少息不惟神失奠安且變生不測
　矣神麴藉神木所司之榖曰麥謂木即生陽之首兆
　麥即五氣之先機佐以七神司生之物鬱之成鬯伸
　之暢之鼓中黄之生陽安五藏之七神正所以成其
　始即所以成其終其所以成其始即所以成其終者
　以一神而㑹七神一藏而叶五藏乃得成其始復得
　成其終否則偏廢而離敗矣諸家陳列功力即藉中
　黄生陽之氣敷布化育宣五榖味開發上焦成陽出
　陰入之為體為用耳倪維德以之主療目疾即洞徹六根
　六塵之一塵一根耳又云生用能發其生氣者即肝
　得水而沉熟用能斂其暴氣者即肝得煮而浮以麥
　即肝藏之主榖肝主開竅于目故也顧浮沉互用之
　樞機即生殺敵應之關鍵耳
　　(貽我麳麰帝命率育繼絶續乏之榖也必候八神/置㑹集七神司生誠濟弱扶傾運迭樞機之良劑)
　　(也/)
宋嘉祐
藿香氣味辛微温無毒主風水毒腫去惡氣止霍亂心
腹痛
　覈曰藿香出交阯九真武平興古諸國吏民多種之
　今嶺南頗饒所在亦有二月宿根再發亦可子種苖
　似都梁方莖叢生中虚外節葉似荏蘓邊有鋸齒七
　月擢穗作花似蓼房似假蘇子似茺蔚五六月未擢
　穗時采莖葉曝乾可着衣中用充香草踰時則性緩
　無力矣潔古東垣惟用藿葉為能敷布宣發後世因
　藿葉多偽并枝莖用之今枝莖尤多偽耳唐史云頓
　遜國出藿香揷枝便生葉如都梁范曄云零藿虚燥
　芬芳之氣經乆不變
　先人云氣亂于腸遂作霍亂致亂正氣者惡氣耳藿
　虛燥芬馥具不逆不撓入羣不亂義乃可立定其亂
　因名曰藿方之竒方急方劑之宣劑輕劑燥劑也
　叅曰南嶽曰霍假之標方域表功能也本草列釋典
　名相如楞嚴之兜婁婆香法華之多摩羅跋香金光
　明之鉢怛羅香涅槃之迦算香皆藿分名木本也即
　扶南國所言五香共一木根旃檀節沉香膠熏陸花
　雞舌葉藿香者是矣正旦所湏草本也即南方草木
　狀所載之生成而嶺南尤多有之詩云食我埸藿香
　草也盖草木至南曰任任化育而于時為夏域其方
　者功能更忽霍而迅疾矣是主霍疾亂作于俄頃揮
　霍紛紜其如摇反諸手若去惡氣為對待治風水毒
　腫為達木止心腹痛及壅腫為發火定吐逆穌脾胃
　為奪土土欝奪之火欝發之木欝達之正所以任化
　育而於時為夏為正位四氣主命曰藿香正氣者以
　此
　　(應劭風俗通云南方衡山一名曰霍霍者萬物盛/長垂枝布葉霍然而大誠所謂任化育而于時為)
　　(夏為大○草木至南曰任相見乎離也大/人以繼明炤于四方宜為正位四氣主)
宋嘉祐
萱草氣味甘涼無毒煮食治小便赤澁身體煩熱陰熱
酒疽
　覈曰萱宜下濕地處處田野有之初春叢生可作薦
　俎葉如蒲蒜而柔弱新舊相代四時長青五月抽莖
　開花六出四垂朝放暮蔫秋深乃盡花有紅黄紫三
　色結實三角子如梧子黒而光澤
　叅曰爾雅翼云詩曰焉得諼草言樹之背諼忘也衛
　之君子行役為王前驅過時不及其婦人思之則心
　痗首疾思欲蹔忘之而不可得故願得忘憂之草而
　樹之庶幾漠然而無所思然世豈有此物也哉盖亦
　極言其情耳説者因萱音之與諼同也遂命萱為忘
　憂之草盖以萱合其音以忘合其義耳然忘草可也
　而所謂忘憂憂之一字何從出哉此亦諸儒傅㑹之
　語也頤謂憂出于肺情之所鍾志之所悲神之所傷
　也是以憂悲則魄藏之金鬱經云金鬱則泄之所以
　忘其憂也而萱諧宣宣布也散也通也徧也風回宣
　而所以宣陰陽也宣之即所以泄之泄之即所以暢
　之暢之即所以忘之忘之則既順乃宣而憂可釋矣
　顧煮食主小便赤澁身體煩熱即疏云金鬱則泄之
　解表利小水也然則草木之情布在方䇿人未之思
　爾
宋嘉祐
木賊氣味甘微苦無毒主目疾退翳膜消積塊癥瘕益
肝膽療腸風止痢及婦人月水不㫁崩中赤白
　覈曰出秦隴華成諸郡所在近水地亦有之苖長尺
　許叢生直上一根只一幹無花葉狀似鳬茈苖及粽
　心草寸節中空又似麻黄莖而稍粗凌冬不凋四月
　采之莖幹糙澁治木骨者以之磋擦
　叅曰木以金為賊金淫則木鬱矣木賊草獨幹寸節
　具積龠以成升中虚凌冬合兩明而作離升木南征
　之象也盖火為木子刑所勝之金復母所不勝之讐
　斯木用行肝胆益根竅開目𤯝除前陰踈月水調崩
　𢃄止後陰洩滯利行腸風已矣至若積塊癥瘕此以
　堅固歸金正所以驅木賊也然則翳膜之屬亦即堅
　固之金歟
宋嘉祐
山慈姑氣味甘辛㣲温有小毒主癰腫瘡瘻瘰癧結核
醋摩傅之剥人面皮去皯􁢡
　覈曰生山中濕地唯處州遂昌縣者良冬月生苖如
　秋葉而稍小二月中抽一莖髙尺許莖端作花有白
　色黄色紅色三種瓣上俱有黒㸃間雜衆蕚攅簇成
　朶如絲絨紐結狀甚可愛也三月綴實子有三稜四
　月采根形似慈姑而小又似小蒜而毛遲則苖腐難
　覔矣一種葉如車前草莖幹花實則一也酉陽雜俎
　云花與葉不相見謂之無義草今人多以金燈花老
　鴉蒜根偽充之但此根無毛而光山慈姑茸毛固殻
　為異也采得曝乾修治去毛殻用
　叅曰山慈姑剥人面皮化人疣贅其嚴命威毅而言
　慈者何然皯顔􁢡色癰瘻㾦瘰之人面目可憎厥形
　原無生人理矣此以中藏􁀙􁀙乃復現諸形色山慈
　姑慈憫姑恤亭毒藏陰既欲品成其形色寧惜剥化
　之勞乎一名無義草爰彼無義啟我哀矜宋玉九辯
　云廓落兮覊旅而無友生惆悵兮而私自憐燕翩翩
　其辭歸兮蟬寂寞而無聲
宋嘉祐
胡盧巴氣味苦大温無毒主元藏虛冷氣得附子石硫
黄主腎虚冷腹脇脹滿面色青黒得蘹香子桃核仁主
􁙌胱氣甚効
　覈曰胡盧巴一名腎曹都䕶生海南諸畨今廣州黔
　州俱有不及舶上者佳春生苖夏結實秋采莢淘浄
　酒浸晒乾蒸熟炒過用
　叅曰胡者歛互盧者火器巴者曲折三迴閬白水流
　也言能斂互水火兩腎之元陽盖以功力為名矣故
　主元藏虚冷命門火衰不能斂互歸元者對待治之
　益右腎即所以煖丹田也若腎虚冷面青黧黒不唯
　火衰更屬卒滅必協附子石硫黄陽毒並行廼克有
　濟若􁙌胱氣上秖湏蘹香子桃核仁之廻互引之易
　于歸納耳
　　(具金匱濟生以為體必藉臣使之/佐以為用亦可並行亦堪獨往)
宋嘉祐
海金沙氣味甘寒無毒主通利小腸得巵子馬牙硝蓬
沙療傷寒熱狂或丸或散
　覈曰出黔中江浙湖湘川陜皆有生山林下莖細如
　線引竹而上髙尺許葉如園荽花細而薄面背俱青
　皺紋𦂳簇紋中有沙狀似蒲黄不作花實根細堅強
　沙及莖葉皆入藥用七月采其全料日中暴之小乾
　用紙承襯以杖擊之有沙落紙且暴且擊沙盡為度
　摘葉搗汁煮砂縮汞
　先人云似金而體輕似沙而質滑草氣之生沙猶水
　體之成氷合入足少陰腎足太陽􁙌胱主溺沙石者
　郤當
　叅曰天池以納百川者海止而不盈尾閭泄之盖言
　量也金者色沙者象形似蒲黄蒲黄四布花上黄金
　經乆不變金沙四布葉下垂枝布葉下曲如鈎若夏
　火吐英之榮極時也苐草木綻蕚吐英黄布花心獨
　蒲布花上金沙布葉下者正所以表專精之在黄别
　百花之隨顯隨滅爾宜入心之府小腸經藥也小腸
　者泌糟粕傳大腸泌水道輸􁙌胱止而不盈決瀆以
　為量也
　　(巵子六出之氷花對待熱惱為清涼蓬沙蓬轉如/輪樞機迅㨗牙硝縁水火以為性可從之以水逆)
　　(之以火亦可逆之以水從之以火所謂竒之不去/則偶之偶之不去反佐以取之)
宋嘉祐
礞石氣味甘鹹平無毒主食積不消留滯藏府宿食癥
塊乆不瘥小兒食積羸瘦婦人積年食瘕攻刺心腹
　覈曰出江北諸山有青白赭三色以青色堅細擊開
　有白星㸃㸃者為貴修治以大坩鍋一個用礞石四
　兩杵碎入消石等分拌均炭火十五斤簇定煆至消
　盡星黄如麩金取出研極細水飛數過晒乾再乳萬
　匝
　叅曰石以量言爾雅云日入為大蒙莊周云鴻蒙元
　氣相如云蔑蒙踊躍也盖水糓入胃受盛轉輸者量
　也設僅受不輸致陰凝至堅及營衞陰陽血氣津沫
　咸泣不流矣所謂馨飪之邪從口入者宿食也即驚
　癎欬喘亦從口受經云欬𠻳喘急驚又云白脈之至
　也喘而浮厥癎有積氣在胸中也礞石功力發蒙府
　藏之元氣使之踊躍而出誠竒方急方之中劑通劑
　也
宋嘉祐
花乳石氣味酸濇平無毒主金瘡出血刮末傅之即合
仍不作膿又療婦人血運惡血
　覈曰出陜州閿鄉體堅重色正黄如石硫黄色間有
　淡白㸃一名花蘃石采無時大小間出方圎錯雜大
　者可以為器玉册云陰石也代州山谷有五色者可
　作丹砂匱室蜀中汶山彭縣亦有修治作釜固濟頂
　火煆過埋土中過宿取研如塵水飛三五度晒乾用
　叅曰花者山之英乳者山之液石者山之骨也經云
　水勢劣火結為髙山縁水火為因即縁水火為體用
　矣英即火用液即水體用行而體至之陰因陽為用
　也故主諸血為眚正體雖至而用失先之花乳先之
　以用佐之以體㢲入自中營周經隧自強不息矣
　　(水勢劣火結為髙山是故山石擊則成燄融則成/水勢劣以少言非下劣也血者少陰君火之所主)
　　(少陰者因陰以為體縁陽以為/用是故君火以明非相火以位)
宋嘉祐(附綱目粉霜/)
水銀粉氣味辛冷無毒主通大腸轉小兒疳痺瘰癧殺
疥癬蟲及鼻上酒皶風瘡瘙癢
　覈曰升煉水銀粉法分紅白兩種白者用水銀一兩
　白礬二兩海鹽一兩皂礬一兩熖消二兩同研不見
　星貯罐内先以滑石九兩研極細水飛過晒乾再研
　更以黒鉛四兩分作數塊打成薄片一層滑石一層
　鉛片鋪置藥上築極實上餘空數寸使藥氣易轉以
　盞盖罐口先于灰火中徐煨罐底聽罐裏無聲乃紥
　定之用鹽泥封固罐口先用底火一炷香次用二寸
　火漸加至三寸火二炷香用火時以涼水常擦盞内
　火足去火冷定藥升盞上及空處矣紅者秪用水銀
　一兩㷔消二兩白礬二兩同研極細升煉之法悉與
　白同即釜盌之内亦可升取并不必水擦釜頂為甚
　便也并不必沐浴以損藥力既用滑石黒鉛為匱則
　鹽礬鹹濇之味俱從鉛石㧞盡功力轉更神異但火
　候以緩為貴取藥以少為良此法為丹家不傳之秘
　頤不自私公之海内
綱目
粉霜氣味辛温有毒主下痰涎消積滯利水
　覈曰升鍊之法用真澒粉一兩入瓦罐内以鐡盞仰
　盖罐口鹽泥封固先以小炭火舖罐底及四圍約香
　炷半常用水擦盞勿令間㫁遂漸加火至罐頸約香
　一炷去火冷定霜即成矣
　叅曰嘉祐所謂水銀粉今之所謂粉霜者是也綱目
　所謂粉霜今之所謂輕粉者是也苐輕粉輕盈如雪
　膩滑如粉色純白無間不假外物昇結釜頂所謂清
　秋月轉霜輪也盖龍從火得金向水求正指此耳以
　澒木也龍丹之化也丹即丹砂火澒為習坎水轉作
　西白金離沉重化輕盈所謂顯諸金而凝霜白也故
　可入肺下痰涎消積滯利水道以除肺眚此藉輕盈
　以化沈重耳近世用㸃婬瘡致毒入浸骨髓或骨析
　筋焦肌糜膚剥死不藥救者以婬瘡從骨髓受還從
　骨髓出是轉沉重為輕盈用作㸃餌是轉輕盈為沉
　重仍從外入之内也若水銀粉者合皂白二礬石海
　鹽火消而昇者嫩色黄老色白取用貴黄不貴白也
　僅合白礬消石而昇者嫩色赤老色紫取用貴嫩不
　貴老也顧所升之質即本有能升之澒所顯之色與
　味之醇烈即縁鹽礬消石合化以成黄白紫赤耳故
　味醇則氣清而色黄赤味烈則氣濁而色紫白黄赤
　㸃餌咸宜紫白必藉退却陰符為沐浴不若鉛關寒
　水為匱之純粹精也所謂鴻洞未分之氣顯諸土而
　峭粉黄顯諸火而還丹赤從水覔金金從水得也故
　通肺府之大腸殺肺形皮毛之瘡疥癬蟲及肩項肺
　部之瘰癧鼻根肺竅之酒皶風瘡瘙癢也近世以味
　醇黄嫩者㸃瘡毒頑肉赤嫩者彌諸瘡毒膚皮㨗如
　影響亦可餌服浄潔婬瘡取効固速苐骨髓與形藏
　之至毒從經氣㑹歸于胃循胃上口而出多致口爛舌斷
　人多畏之㒺敢輕試盖毒從口出已達空竅而反口
　舌斷爛者謂人卧氣歸于藏而㑹于胃胃氣上熏毒
　不得洩故併發口舌耳丹家秘訣卧時啣管則毒氣
　從管外洩斯無糜爛之為患矣
宋嘉祐
婦人月水氣味鹹平無毒主解毒箭并女勞復
　覈曰月水素問謂之月經又謂之天癸丹家謂之月
　信又謂之紅鉛采取合法成服食上丹否則非徒無
　益而又害之矣女子二七月事始以時下而有子經
　行三日時日不移者為經為常或先或後或通或塞
　者為病為變三月一行者謂之居經一年一行者謂
　之避年一生不行而孕者謂之暗經受孕仍以時下
　者謂之盛胎受孕數月經忽大下者謂之漏胎毎月
　數至或至無休息或大下崩決者謂之病經十二而
　孕六十尤乳者謂之變生皆非嘉品采取上藥湏擇
　首經一法即收經水綿帛或紙用童溺漂洗即落烏
　梅煮汁㸃之鉛即澄淀于底泌去黄水淡灰裛乾此
　屬下乗一法用黒鉛作偃月槖籥經至繋之滿則傾
　置盤内以上乗秋石少篩經水之上即作薄衣浮結
　于上輕輕取起隨篩隨結以盡為度此屬中乗其最
　上乗者俟女子二七天癸將至眉心先有紅氣光艷
　奪目丹家所謂上應星下應潮者是也其法亦用偃
　月槖籥先以頭生男乳晒取成粉輕抹槖籥之内次
　篩上乗秋石于乳粉之上經至則繋之經下遂結藥
　于槖籥之内矣傾去黄水隨篩隨繫以竟為度首經
　者中結枚子或一或二或三次行者僅有散砂即無
　枚子采得枚子先煉五炁上丹製一金丸徑大九分
　丸分兩開中作子口上下俱實五炁上丹子口處湏
　令均平次以極圓青豆置于金丸之中上下合成則
　中有圓竅即藏枚子于丹竅之内以蜂蠟封固子半
　之後午半之前䕶繫童女臍上午半之後子半之前
　䕶繫童男臍上滿四十九日枚子遂長滿其竅用時
　如法服食不則仍如前法䕶繫此得之異授不敢自
　私用公海内
　先人云瀕湖未見神竒徒自妄詆若得童女首經内
　含至藥如不可得即未經殘破女子者亦堪服食以
　天癸為生身之基兩精相搏便生一人亦竒異矣一
　法用紅鉛三兩先以陽起石四兩乳細置銀釡之底
　次置紅鉛于陽起之上封固温養七日後丹生其中
　色如桃花僅得百釐毎用一釐重綿裹䕶子寅二時
　納左鼻孔行數百息即隨息入腦盡此百釐為反老
　還童長生不死之至寳也欲識神異以死人脛骨鏤
　一小孔置數釐于孔内仍埋土中過宿至明起視枯
　骨如生或置分許于磁盤内覆磁盃于丹上水和麥
　麪封固其口四圍緩火炙之麥麪焦黒俟冷開視其
　丹盡滲盃内擊碎其砭都成丹色仍以盃砭乳細入
　釡温養丹復提出毫末不減此亦異術也
　叅曰服食家擇處子相好端潔生辰在仲秋者禀太
　陰金水之一炁作鼎甚良俟其蒸變已足黄道已歸
　上應星下應潮天癸至任脉通太衝脉盛月事以時
　下矣丹訣云三十時中兩日半二十八九君當算落
　紅滿地是佳期金水過時空涸亂故必三縁㑹合采
　取合宜時中月望乃結枚子如芥粒不假人力為也
　更錬龍虎兩絃退却陰符進添陽火俟七七光生食
　之接延壽命即女子未經破殘或生辰在四季餘月
　者如法采取亦可却病豈小補云乎哉近所尚者先
　天一炁已失僅取糟粕剰餘不唯無補于形神反致
　燎炎其焦府既失授受之源亦且擇非其鼎宜乎見
　者聞者棄之勿顧
　
　
　
　
　
　
　
　
　本草乘雅半偈卷九
欽定四庫全書
　本草乘雅半偈卷十
　　　　　　　　　　　　明　盧之頤　撰
　　蜀本草
　　　金櫻子
　　本草拾遺
　　　人胞
　　日華本草
　　　硼砂
　　宋開寳一
　　　蘆薈　　　　　　　没藥
　　　竹黄　　　　　　　荔枝
　　　何首烏　　　　　　縮砂蔤
　　　骨碎補　　　　　　補骨脂
　　　益智子　　　　　　仙茅
　　　白花蛇
　　宋開寳二
　　　檉柳　　　　　　　使君子
　　　烏藥　　　　　　　五倍子
　　　蓽苃　　　　　　　南燭
　　　馬兠鈴　　　　　　荆三稜
　　　糓精艸　　　　　　延胡索
　　　燈心艸　　　　　　白豆蔲
　　　肉豆蔲　　　　　　山豆根
　　　蔤䝉花　　　　　　葳靈仙
　　　甘松　　　　　　　續隨子
　　　蓬莪荗　　　　　　木鱉子
　　法象
　　　通脱木
　　補遺
　　　紅麴
　　㑹編
　　　蟲白蠟
　　蒙筌
　　　秋石
　　本草綱目
　　　大風子　　　　　　蜀粟
　　　玉粟　　　　　　　三柰
　　　淡竹葉　　　　　　紫花地丁
蜀本草
金櫻子氣味酸濇平無毒主脾洩下痢止小便利濇精
氣乆服令人耐寒輕身
　覈曰叢生郊野山林尤多唯江西劒南嶺外者最勝
　莖葉都似薔薇而多刺四月開花白膩夏秋結實實
　亦有刺大似指頂形如石榴而稍長核似大營子核
　而有毛
　叅曰含桃曰櫻金櫻子色金色而形相肖也氣味酸
　濇平對待以治之經云濇可去脱開腸洞泄便溺遺
　失精氣溢寫以及血液妄行寢汗不禁皆脱也倘濇
　因濇用亦莫之敢攖
　　(滑者濇之脱者收之對待法也濇因濇用為從治/從治則反實其實矣雖然濇可待滑収可待脱還)
　　(須裁其本度其標評其後先定其緩急不/獨可以待諸標本亦可以順諸流行矣)
拾遺
人胞氣味甘鹹温無毒主血氣羸痩婦人勞損靣䵟皮
黑腹中諸病漸痩者治淨以五味和之如䭔􁀙法與食
之勿令婦知
　覈曰古方不分男女近世男用男胞女用女胞物各
　從其類也又云男病用女女病用男欲其以陽與隂
　以隂與陽則解也首胎者正中甲拆解孚之胞胞蒂
　居中次胎者側生旁拆便偏倚不正欲試男女投水
　頻攪頃之水定男覆女仰仰以象地覆以象天亦陽
　抱隂者覆隂抱陽者仰誠隂陽自然之形體也修治
　須擇首胎者佳次則徤壯婦人者亦可先以米泔水
　擺淨貯竹器内注長流水中漂去惡血以近世躭媱
　胎嘗有毒惡血淨毒乃去也再以乳香酒洗過篾籠
　盛之烘乾研末蒸搗尤良第蒸時勿令氣走
　先人云精氣之括囊身形之芻狗同體之别别録之
　首
　叅曰人胞一名混天母留愛為種納想成胎便褁胞
　衣範圍神室所謂天地之先隂陽之祖乾坤之槖籥
　鉛汞之括囊胚胎將兆我則乘而載之胞系系臍中
　有枚子名曰河車主吸呼胎息轆轤任督所謂龍虎
　兩弦噓吹盈望位育嬰兒之一炁也合而言之實先
　天之郛廓主培後天之形藏非草木金石之比盖本
　其所自出以從其類也藏器所陳諸證皆屬形藏化
　薄呉球用治癲癎為表氣逆藏藏氣越表隂陽舛錯
　形神不俱故爾
日華
硼砂氣味辛暖無毒主消痰止嗽破瘕結㗋痺
　覈曰出南畨西戎狀甚光瑩有黃白二種南畨者其
　色褐其味和其效速西戎者其色白其味焦其效緩
　皆是鍊結所成如硇砂類柔物去垢制汞啞銅知母
　鵞不食草蕓薹紫蘇甑帶何首烏皆能伏之同砒石
　煅過大有變化
　叅曰命名曰蓬借喻以比量也蓬艸之不理者遇風
　輒㧞而旋故古者觀轉蓬為車輪之所繇始也而身
　亦有輪㗋即呼吸之輪機廢則為痺咽即水穀之輪
　機廢則為尰舌即發聲之輪機廢則為木為强目即
　根識之輪機廢則為暗為障肺即遊溢朝使之輪機
　廢則為嗽為痿上焦即開發宣味之輪機廢則為噎
　為膈胃府即腐化敷布之輪機廢則為吐為嘔為反
　胃隂器即轉輸决瀆之輪機廢則為癃為閉為諸淋
　為腫㿉雖氣亦有輪機廢則壅而痰結血亦有輪機
　廢則濡而瘕結整之以硼砂使旋轉如輪則形骸氣
　血凡廢弛者無所不運迭而㨗行矣
　　(運迭㨗行即機轉不迴/迴則不轉乃失其機)
宋開寳
蘆薈氣味苦寒無毒主熱風煩悶胸膈間熱氣明目鎮
心小兒癲癎驚風療五疳殺三蟲及痔病瘡瘻解巴豆
毒
　覈曰出波斯國今惟廣州來生山野滴脂成淚狀似
　黑錫木脂也采不拘時一統志曰𤓰哇三佛齊諸國
　者狀似鱟尾艸屬也采得以玉器搗成膏
　先人云有木艸二種或國異形别無定準爾味極苦
　無出其右者對治以熱為因及熱聚所生之蟲類莫
　不精良
　叅曰盧飲區也飯器也腹前也㑹總合也終始大計
　也宜入足陽明胃胃飲府也穀委也行身之前也精
　氣之總合也經脉終始之大計也味大苦氣大寒主
　濡陽明燥化待標盛二陽隕胃家邪實蟲結者也故
　治五疳驚風先因于風也經云風為陽邪又云風者
　百病之始也致陽明失于遊溢遂成穀欝飲留為燥
　為標為實為結耳經云風中于前陽明受之故逐陽
　明之風其力轉勝若小兒驚癎多從胎受胎繫腹前
　故也五痔瘡瘻亦生于風經云勞汗當風䧟脉為瘻
　又云風客淫氣精乃亡邪傷肝也因而飽食筋脉横
　解腸澼為痔至主鎮心黄汗此屬心脾併可絕其上
　源經云二陽之病發心脾有不得隱曲女子不月其
　傳為風消其傳為息賁者死不治
　　(父執沈啟翁庚申仲春同先人結社紫芝禪院誦/華嚴大乘頤往隨喜夜坐與頤曰療小兒諸疳予)
　　(家世授疳非疳乾也燥也宜從潤劑勿輔心脾否/則轉病肺便難治矣越三日讀隂陽别論始解致)
　　(病之因變生之証遂擬方説數十則呈正啓翁與/所藏方强半相合大率諸疳皆本于風内薄心脾)
　　(心脾不受因轉屬二陽二陽陽明也陽明居中土/也無所復轉即病陽明經矣葢陽明行身之前維)
　　(蒸持變為形骸藏腑營衛脉絡之本病則蒸休變/息黄道不歸女月不下男精不寫喜正坐俯卧有)
　　(不得隠几而身曲甚則腑轉傳藏而風消氣轉成/金而㦸肺者死不治也勿輔心脾者當絕其上源)
　　(宜從潤劑者法主乎中治謂陽明之上燥氣主之/不從標本從乎中治中治者中見太隂濕土之化)
　　(令燥化專令濕化待之寒熱温涼則逆也至于氣/運迭遷藏腑乘變其㫖幽𤣥卒難闡發頤念啟翁)
　　(一夕之誨永矢勿諼略言/大端不敢妄泄其祕耳)
宋開寳
没藥氣味苦平無毒主破血止痛療金瘡杖瘡諸惡瘡
痔漏卒下血目中翳暈膚赤痛乆服舒筋膜通血脉固
齒牙長鬚髮
　覈曰出波斯及海南今廣州亦有之其木根株俱似
　橄欖葉青茂宻歳乆者脂溢下地凝結成塊色黑而
　香狀似安息市肆多用松脂瀝清偽造入藥殊為患
　也
　叅曰没藥諧聲也水中有所取曰没屈伸俯仰綴兆
　舒疾之文出于中散于外曰樂葢人身精血膏液涕
　唾汗溺之屬皆歸于水如水中有眚則灌溉之用不
　行致筋不轉脉不摇齒不生髮不長矣亦即屈伸俯
　仰綴兆舒疾之文不出于中不散于外矣没藥功力
　能入水有取若眚翳除而筋轉而脉摇而齒生髮長
　成合自繇豈復有罔發于中失散于外為癥瘕為瘡
　瘍為痔漏為惡血為翳膜膚赤之患
宋開寶
竹黄氣味甘寒無毒主小兒驚風天吊去諸風熱鎮心
明目療金瘡滋養五藏
　覈曰竹黄生天竺國及南海鏞竹中一名天竹其内
　有黄如黄土着竹成片􁤮竹亦有之今大竹内往往
　亦得之矣今人多燒諸骨及葛粉偽造者宜辨也
　先人云植物之靈凝結在中故可入藏以治其結性
　本空達風火自平
　叅曰竹具奇偶候節已言乎䈽竹矣六年而成疃周
　甲而再易若天以六為節因名曰天竹天竹者巨竹
　也津氣鍾而黄中作復若地以五為制五六相感太
　過不及于斯見矣故主風木太過致諸風熱熾驚風
　天吊邪薄癲狂風木不及致肝竅盲瞽失音不語客
　忤癎痓黄中廢矣竹黄功力使氣適至而陽生適應
　而揚聲揆度節制無過不及矣
宋開寶
荔枝氣味甘平無毒主止渇益人顔色
　覈曰荔枝一名離枝丹荔始傳於漢世初出嶺南後
　生巴蜀今稱閩中者為第一廣蜀者早熟而肉薄味
　甘酸不及閩之下等者閩惟四郡有福州最多興化
　最奇漳泉次之延亘原野一家甚至萬株大者子盈
　百斛夏至將中則翕然丹赤可食矣以甘為味雖千
　百樹莫有同者性禀畏寒偏生煖地易植根浮材堅
　理宻自徑尺至合抱經數百年猶結實纍纍結實時
　枝弱而蒂牢不可摘採必以刀斧劙取其枝白樂天
　圖序云形狀團團如帷葢葉如桂冬青花如橘春榮
　實如丹夏熟朶如葡桃核如琹軫殻如紅繒膜如紫
　綃瓤肉潔白如氷雪漿液甘酸如醴酪大略如彼其
　實過之如離本枝一日色變二日香變三日味變四
　五日外色香味盡去也歐陽詞云絳紗囊裏水晶丸
　曾吉甫六言二首其一蕉子定成噲伍梅丸應愧盧
　前金谷危樓䰟斷白州舊井名傳其二紅皺解羅襦
　處清香開玉肌時繡嶺堪憐妃子苧蘿不數西施沐
　繼軒詩云建水夫何如厥土早而熱蠻花開佛桑候
　禽罷鶗鴂莽雲覆溟濛梅雨滋􁁉翳接地茂緗枝遮
　空舒黛葉翠保霞焜煌錦握風掀揭香麝忌經過飛
　鼺防盜竊勁雛赤膚脱肥奢瓊瓤凸明璫怪可餐氷
　丸訝許囓真珠堆緑雲玳瑁乘綵纈鳳爪天下奇龍
　牙衆中傑飽食慙素餐長吟望林樾曾子固荔枝狀
　有中元紅孟家紅法石白釵頭顆一品紅狀元紅陳
　紫方紅緑竹丁香牛心虎皮玳瑁龍牙蚶殻眞珠雙
　髻朱柿葡萄十八娘等凡三十四種十八娘深紅而
　細長以閩王女好食此而得名或云物之少美者為
　十八娘閩人語也故元人詩有青銅三百一斗酒荔
　枝十八誰家娘之句蔡君謨荔枝譜陳紫出興化軍
　秘書省著作佐郎陳琦家于品為第一其樹晚熟其
　實廣上而圓下大可徑寸有五分香氣清逺色澤鮮
　紫殻薄而平瓤厚而瑩膜如桃花紅核如丁香毋剥
　之凝如水晶食之消如絳雪其味之至不可得而狀
　也江綠出福州類陳紫而差大獨香薄而味少淡方
　紅出興化軍尚書屯田郎方蓁家可徑二寸色味俱
　美荔枝之大無出此者歳生一二百顆而已㳺家紅
　種出陳紫實大過之宋公荔枝實如陳紫而小甘美
　無異出興化軍宋氏世傳其木已三百歳藍家紅泉
　州為第一出尚書都官員外郎藍丞家周家紅初于
　興化軍稱第一及陳紫方紅出而周家紅為次何家
　紅出漳州何氏家法石白出泉州法石院色靑白其
　大次於藍家紅緑核出福州頗類江緑色紅而小凡
　荔枝皆紫核此以緑見異圓丁香荔蒂皆旁大而下
　鋭此獨圓而味尤勝虎皮色紅絕大繞腹有青斑如
　虎文牛心以狀名長二寸餘皮厚肉濇玳瑁實間黑
　㸃如玳瑁琉璜色正黄刺㣲紅朱柿色如柿蒲萄穗
　生朶集蚶殻形相似也蜜荔枝味過於甘水荔枝漿
　多而淡雙髻毎朶數十枚並蒂而雙實眞珠剖之純
　瓤圓白如珠故莆田荔枝名品皆出天成雖以其核
　種之終與其本不相肖宋香之後無宋香所存者孫
　枝耳陳紫之後無陳紫過墻則為小陳紫矣筆談謂
　焦核荔枝有言取其根火燔令焦復植于土以石壓
　之令勿生旁根其核自小里人謂不然此果形狀變
　態不可以理求或似龍牙或似鳳爪釵頭紅之可簪
　綠珠子之旁綴是豈人力所能為哉方紅之始作也
　欲重其名以二百顆饋蔡忠惠公詰以常歳所産僅
　此公曰方紅特異宜著于譜此後華實雖極繁迨至
　成熟所存未嘗越二百遂成定讖宋福清翁昭文先
　儒亢從子也圃中非時生荔枝其母曰豈有嘉客踵
　門耶頃之莆田林光朝至因名嘉客紅王十朋為泉
　州守有荔枝詩八章曰陳紫曰江緑曰皺玉曰大將
　軍曰玉堂紅曰奪先紅曰七夕紅曰白蜜福州志稱
　一品紅為極品又有狀元紅顆極大味甘清顆極小
　肉厚核細味極甘亦稱狀元紅桂林皮粗厚大如雞
　卵而味甘中冠體圓核小皮光薄味清甘金鐘形如
　鐘皮略粗厚色如硃砂勝畵皮厚刺尖味甘肉豐雞
　母引子朶數十枚大小錯生鳳池超實圓味甘駝蹏
　長大甘柔金㯶上鋭下方有金線界錯其中鑛玉皮
　粗厚味甘濃紅綉鞋實小而尖形如角黍味極香美
　龍牙色紅長二寸許上下俱方滿林香甘香倍于衆
　品鵞卵皮光無刺色正紅蜜丸味甘肉厚而顆圓白
　蜜皮色粉紅其甘如蜜雞肝實扁味甘色紅無核緑
　珠一名結緑俗呼緑荔枝實如山榛其味至清熟時
　實與葉無辨天柱樹高挺直如柱也其中品有饅頭
　磨盤醋甕馬先白柏葉薷將軍帽星毬紅近時徐興
　公譜復載有洞中紅淨江瓶陳山栗玉勝江萍興化
　有皺玉郎官紅游丁香紫璚百步蘭夀香西紫黄香
　瑞堂紅麝囊紅百步香黄玉玉堂紅緑紗青甜蠟色
　霞墩黄石紅水留松蕾泉州有張官人馬家緑火煙
　柳㯶緑衣郎漳州有大緑小緑余家緑氷團陳紅黑
　葉等名變遷速計因象賦名百果之盛皆不及此
　叅曰實綴枝頭牢不可摘荔力在枝因名荔枝去寒
　就温丹實成夏垂枝布葉離火之象又名離枝又名
　丹荔色力咸勝體隂用陽駐顔乆視之異果也合入
　手足少隂厥隂宣風木輔君火若經若腑若藏體用
　形氣是動所生靡不相應
宋開寶
何首烏氣味苦濇㣲温無毒主瘰癧消癰腫療頭面風
治五痔止心痛益血氣黑髭鬚悦顔色久服長筋骨益
精髓延年不老治婦人産後及帶下諸疾
　覈曰本生順州南河縣今在處有之嶺外江南諸州
　都有以西雒嵩山河南柏城縣者為勝唐元和七年
　僧文象遇茅山老人始傳其事李翺乃著何首烏傳
　云何首烏者順州南河縣人祖名能嗣父名延秀能
　嗣本名田兒生而奄弱年五十有八無妻嗣嘗慕道
　在山一日醉卧山野間忽見有藤二株相隔數武苗
　蔓互相交結久之方解解之又交田兒訝其異至旦
　遂發其根無有識者後有山老來出而示之曰子既
　無嗣其藤乃異或屬仙草何不服之遂杵為末空心
　酒服一錢七日遂思人道數月强健倍常因而常服
　倍至二錢經年夙疾皆痊髮烏容少十年内連舉數
　子更名能嗣子延秀服之皆夀百有六十孫首烏亦
　多子年百有三十髮猶烏也因名首烏有李安期者
　與首烏同里得授其方遂叙其事而傳之春生苗蔓
　延竹木墻壁間如木藁狀雌雄共生其地雄者莖色
　黄白雌者莖色黄赤苗蔓時交結或隠化不見也葉
　似薯蕷葉而不光澤夜合晝疎又似合歡葉之晝開
　夜合也夏秋開黄白色花似葛勒花結子有稜似蕎
　麥雜小如粟粒根有五稜瓣似甜𤓰形似連珠色分
　赤白白雌赤雄也在地五十年者似拳大號山奴服
　之一年髪髭青黑一百年者似盌大號山哥服之一
　年顔色紅悦一百五十年者似盆大號山伯服之一
　年齒落更生二百年者似一斗栲栳大號山翁服之
　一年顔如童子行及奔馬三百年者似三斗栲栳大
　號山精或似鳥獸山岳之狀此純陽之體服之成地
　行仙也修事春末夏中秋初三時候晴明日兼雌雄
　采之布帛拭去泥土生時勿損其皮烈日暴乾密器
　收貯一月一暴臨用去皮杵末酒下最良有疾者茯
　苓湯下以為使也凡服用偶日服訖温覆取㣲似有
　汗不可令如水流漓𨗳引尤良别用他製者無効也
　忌鐵器猪肉羊血無鱗魚萊菔葱蒜觸藥則無力矣
　先人云讀開寳主治屬内益精血經脉外榮鬚眉容
　色者也故根雖絕小藤蔓樂延乃得偏多外向以作
　春花之麗又云取雌雄之交全隂陽之眞成有形之
　識非飛行之神
　叅曰何首烏原名交藤以言象也縁唐李翺有何氏
　首烏傳宋開寳采附蔓草部遂拈何首烏為正據李
　傳此指事兼轉注為名矣葢何即擔荷首上從鬊烏
　為日魄以言擔荷元陽標鬊以表法也觀夫赤白交
　結則金火亡刑火金合璧矣更觀夜合晝疎則通乎
　晝陽之闢則闢夜隂之闔則闔矣故餌食者全純陽
　之體成地行仙修治用大如三斗栲栳形似連珠鳥
　獸山岳者良第近世所采僅大如拳如盌不易獲此
　奇珍者謂此鍾地靈轉鍾人傑必待人傑乃獲地靈
　耳即如拳如盌者雖無若大異功亦可維持四大却
　病延年設地大失其堅固為癰為痔為瘰癧為癘風
　設水大失其潤濕為帶為淋為精竭為髓涸為血液
　枯設火大失其煖熱為冷為厥為卒中為心痛設風
　大失其動摇為攣為痿為身半不遂為行步不正仍
　可使風歸動摇火歸煖熱水歸潤濕地歸堅固而衆
　眚除駐五形充五藏美毛髮悦顔色此葢益其壽命
　而强者也楞嚴經云堅固艸木而不休息名地行仙
　形隨物化矣
宋開寳
縮砂蔤氣味辛温濇無毒主虚勞冷瀉宿食不消赤白
洩痢腹中虚痛下氣
　覈曰生西海西戎波斯諸國今從東安道來嶺南山
　澤亦有苗莖並似高良薑髙三四尺葉長八九寸濶
　半寸許三四月花開在根下五月成實五七十枚作
　一穗似益志而圓皮緊厚而皺有粟紋外刺黃赤一
　團八隔可四五十粒形似黍稷表黑裏白辛香似白
　豆蔲仁八月采取氣味完固也修治去殻焙燥研細
　用
　叅曰花實在根若芙蕖之本歛縮退藏之謂蔤矣固
　甲函孚界列八隔仁粒比砂攅簇實裏可謂至密也
　已踈漏者曰砂鳴則亟奪其氣味而力不充猶夫其
　息以踵孕毓元陽保任沖舉者也是故升出降入靡
　不合宜寧獨對待隂凝開發上焦宣五榖味蘇胃醒
　脾而已即虚可補胎可安崩可塡驚可鎮癎可定滑
　可濇脱可收㵕可彌奔豚可下及秋不能從外而内
　冬不能自上而下與命門火衰不能納氣歸元者亦
　可使之從降從入矣併命門火衰不能生土及春不
　能自下而上夏不能從内而外者亦可使之從入從
　出矣乃若解毒散滯伸筋舒欎化痞却痛徹飲調中
　開噎膈攝吐逆此正開發上焦宣五穀味蘇胃醒脾
　之功力也毋僅瞻其升出失却其降入顧名思義俯
　循垂象則得之矣
宋開寶
骨碎補氣味苦温無毒主破血止血補傷折
　覈曰出嶺南䖍吉州今淮浙陜西䕫路州郡皆有寄
　生石上或木上多在背隂處引根成條上有黄白赤
　毛及短葉附之又抽大葉成枝葉長有缺頗似貫衆
　面色青緑有青黃㸃背色青白有赤紫㸃毎一大葉
　兩旁各有小葉义牙兩兩相對至春作葉冬則乾黃
　無花實根扁而長略似薑形拾遺呼為猴薑江右人
　呼為胡猻薑日華呼為石毛薑皆形相似也修治其
　根用銅刀刮去黃赤毛細切蜜潤栁木甑蒸一日夜
　晒乾急用只焙乾不蒸亦得也
　先人云味苦走骨氣温煖骨有火性者恐生懊憹
　叅曰骨碎可補功勝補骨脂矣不唯勝負有别即頓
　漸有殊形藏亦有宜忌也補骨脂漸而烈骨碎補頓
　而圓左右平均轉無峻暴之失矣故溫歸于右此生
　氣之本也協苦性以走骨自内及外而皮毛皮毛者
　肺之合自外及内而兩腎功力到時莫不森榮互為
　變化則五藏之勞可充五形之極可裨毋慮氣血之
　不流傷折之難續與上熱下冷之藏宛形槀不充不
　裨者矣
宋開寳
補骨脂氣味辛大温無毒主五勞七傷風虛冷骨髓傷
敗腎冷精流及婦人血氣墜胎
　覈曰補骨脂即婆固脂俗訛為破故紙者是也出波
　斯國及嶺南諸州今嶺外山坂間亦有之莖高三四
　尺葉尖小似薄荷花色㣲紫實似麻粒圓扁而黑宜
　九月采修治酒浸一宿漉出再用東流水浸三日夜
　蒸之從已至申日乾用
　叅曰骨者形之一腎之合也葢形之所繇生必先骨
　髓始次及筋肉血脉皮毛曰五形即藏之所繇生亦
　必先腎之肝肝之脾脾之心心之肺曰五藏藏藏神
　形載氣也肝者筋之合脾者肉之合血脉者心之合
　皮毛者肺之合合則神與藏俱氣與形俱矣第腎獨
　有兩左曰水右曰命門火水即髓之源火即生之本本
　於隂陽其氣五藏五形皆通乎生氣失其所則折壽
　而不彰此壽命之本也固色黑從腎宜歸于左辛温
　從火又當偏向于右矣是以兩藏咸交驅水火之精
　氣補裨骨髓髓者骨之脂也復從骨髓淫氣于骨散
　精于腎次第森榮互為變化則凡五藏化薄致五形
　離决而為勞為傷五形化薄致五氣消亡而為極為
　痺仍可使之次第森榮互為變化所謂骨氣以精謹
　道如法長有天命
宋開寳
益智子氣味辛温無毒主遺精虛漏小便餘瀝益氣安
神補不足利三焦調諸氣夜多小便者取二十四枚碎
入鹽同煎服有奇驗
　覈曰出崑崙國及交阯今嶺南州郡往往有之顧㣲
　廣州記云葉似蘘荷長丈餘根上有小枝高七八寸
　無花蕚另作葉如竹箭子從心出一枝有十子叢生
　大如小棗核黑皮白核小者佳含之能攝涎穢或四
　破去核取外皮蜜煮為粽味極辛美晉盧循遺劉裕
　益智粽即此是矣嵇康艸木狀云益智子二月連花
　着實五六月方熟子如筆頭兩頭尖長七八分雜五
　味中飲酒芬芳亦可鹽曝及作粽食顧㣲言無華者
　誤矣今之益智子形如棗核皮及仁皆如艸豆蔲云
　叅曰蘇長公益智子記言海南産益智花實皆長穗
　而分為三節觀其上中下節以候早中晚禾之豐凶
　大豐則皆實大凶皆不實罕有三節並熟者其為藥
　只治水而無益于智其得此名豈其知歳耶頻湖備
　錄其記嫌其終近穿鑿耳葢不知五藏有七神脾土
　舍其兩曰意與智意者脾土之體智者脾土之用益
　智子益脾智之土用因名益智耳顧莖發中央綴子
　十粒具土體之位育土用之成數昭然可徵矣尚書
　曰土爰稼穡緣土以生物為用而爰生稼穡最得土
　氣之眞即拈以徵土體之肥瘠淳暴寒煖優劣之為
　性也是知益智既益土用之智應與上中晚禾互為
　豐凶者以此其為藥以治水亦有故焉葢水體潤濕
　水用動流所賴挾持不致泛濫者維土體用用作隄
　防隄防踈洩則為漏為瀝為遺為滑甚則為崩為潰
　為泛為濫矣味辛氣温功齊火熱者脾以陽為用也
　于是上中下焦亦得藉之以驗豐凶此非益于智奚
　得此名豈唯知歳毋嫌穿鑿
宋開寳
仙茅氣味辛温有毒主心腹冷氣腰脚風冷攣痺不能
行丈夫虛勞老人失溺無子益陽道久服通神强記助
筋骨益肌膚長精神耳目聰明
　覈曰生西域及大庾嶺川蜀兩浙亦有葉青如茅而
　軟略濶于茅面有縱紋似初生棕櫚狀夏抽勁莖秋
　高尺許冬至盡枯春初乃生也三四月開花深黄色
　似巵子瓣不結實根獨豎而直大如小指下有短細
　肉㽔相附外皮稍粗褐内肉只黃白二八月采根暴
　乾衡山者花翠碧結黑子亦有白花似巵子者修治
　東流水洗刮去皮槐砧上以銅刀切作豆粒大烏大
　豆水中浸一宿醇酒拌挹蒸之從已至亥暴晒用勿
　犯鐵及牛乳恐班人髮也
　叅曰仙茅陽艸足厥隂中治足陽明氣化藥也陽明
　之上燥氣主之厥隂之中相火治之設陽明標虛厥
　隂中失者則宗筋縱攣痺不能行及心腹冷氣腰脚
　風冷丈夫虛勞老人失溺無子矣仙茅主益陽道閏
　宗筋束骨而利關機為力甚易隂平陽秘人乆服助
　筋骨益肌膚長精神耳目聰明通神强記誠駐形久
　視所必需物耳倘壯火熾然少火食氣者不堪僣服
　以功齊雄附而雄附但起貞下之元此更長淫業之
　毒愼之愼之
宋開寳
白花蛇氣味甘鹹温有毒主中風濕痺不仁筋脉拘急
口靣喎斜半身不遂骨節疼痛脚弱不能久立暴風瘙
痒大風疥癬
　覈曰原出南地及蜀郡諸山中今唯蘄蛇擅名即蘄
　地亦不易得市肆與官司所取多以江南興國州者
　偽充之蘄產者龍頭虎口黑質白花脇有二十四方
　勝腹有十㸃念珠斑口有四長牙尾上有一佛指甲
　腸形如連珠脊中有兩腎宗奭云諸蛇鼻向下此獨
　鼻向上埤雅云蛇以眼聽捕蛇者言稍大者則易禁
　以其耳目開疾習于禁架也小者瞢然則往往難禁
　矣種類至多唯烏蛇性善不噬物白花者噬人有大
　毒元稹長慶集云白花蛇毒人毛髮竪立飲于溪水
　則泥沙盡沸唯蘄州白花蛇性少善故入藥取蘄産
　者為貴時珍云喜嗜石楠花葉嘗從藤上獲之先撒
　沙土一把則蟠曲不動遂以乂乂其首用繩懸起劙
　刀破腹去其腸肚下置水一盂則反尾自滌其腹葢
　䕶創耳乃以竹枝隨其蟠曲簽定盤紥炕上焙乾爾
　雅翼云蛇死目皆閉唯蘄州者目開如生舒蘄兩界
　者則一開一閉此理之不可曉者土人云欲識眞偽
　懸蛇于酒甕或缸上注酒數斗酒即沸涌流動若磁
　石之㶸鐵琥珀之拾芥然否則形色雖備亦無力也
　土人僅飲此酒亦獲大益得此品用供藥物功力眞
　無限量矣雷公云蛇性竄能引藥至于有風疾處故
　能治風時珍云風善行數變蛇亦善行數變白花蛇
　又喜食石楠所以能透骨捜風截驚定搐為風痺要
　藥取其内定藏府外徹皮膚無處不到也修事去頭
　尾春秋酒浸三宿夏一宿冬五宿炭火焙燥如此三
　次用砂缻盛貯埋地中一宿取出去皮骨取肉用即
　用此修治法密封收貯可經乆不壊若連皮骨或著
　濕黴則易蛀朽敗矣
　叅曰蛇字古但作它耳从虫而長象寃曲埀尾形上
　古艸居患蛇故相問無它乎今之字㫄加虫而變其
　音考工記以為紆行之屬故退食委蛇亦用蛇字蛇
　性竄疾獨居處隱僻稟隨風重㢲之體用風大動靜
　之本性故身形端直而象甲尾甲紆行而象乙雖標
　甲膽乙肝之木行復具時四幹十枝十二節二十四
　之全數者也埤雅言蛇以眼聽爾雅翼言蛇死目皆
　閉蘄産者目開如生舒蘄兩界者一開一閉此理之
　不可曉者然肝開竅于目莊周云蛇憐風風憐目故
　蛇聽以眼精專于目蘄東南也具㢲位之生成故至
　死不變耳埤雅言蛇盤向壬壬北方也又言十二子
　辰為龍已為蛇已六陽具不為龍而為蛇者龍至此
　而亢宜為蛇而已然壬固位北而蛇不歸坎此以丁
　向壬丁壬合而化幹之風木亥向巳巳亥對而待枝
　之風木豈龍至此而亢宜為蛇而已故蛇有兩腎左
　曰水藏亥枝之隂水右曰火藏壬幹之陽水有壬巳
　則有丁亥有流行則有對待有幹木則有枝木矣又
　不獨精專膽竅且精專膽府觀蚺蛇膽隨日轉上旬
　在頭中旬在心下旬在尾更有應膽擊首則應首擊
　尾則應尾擊左右則應左右取而還生者應膽也精
　專肝膽斯足徵矣更觀螣蛇雄鳴上風雌鳴下風而
　化成形遊于霧露乘于風雨行非千里不止禀隨風
　重㢲之體用風大動靜之本性亦足徵矣先人云蛇
　禀風性白花者更秉金制則凡風力有所不逮動摇
　失矣用益風大之力仍相待成摇互持四大中者莫
　良於此是以力主中風微則痺閉不仁或瘙痒或疥
　癬甚則暴風大風或筋脉拘急骨節疼痛或口面喎
　斜半身不遂或脚弱不能乆立此皆風氣通於肝肝
　藏筋膜之氣也大筋聚于節筋骨相親著也所謂㣲
　則侮已所勝之土埃土飄揚丘陵崩潰甚則病已所
　賦之形艸木摇落摧拉傾仆者是也
宋開寳
檉栁氣味鹹温無毒主剝驢馬血入肉毒取木片火炙
熨之并煑汁浸之
　覈曰出河西所在亦有喜生沙地水旁挿之便生幹
　小枝弱皮赤如絳葉整如絲一日三眠起一歲三秀
　實穗長三五寸如蓼花水紅色婀娜可愛爾雅翼云
　檉河栁也郭璞以為河旁赤莖小楊也天之將雨檉
　先起氣以應之故一名雨師字從檉字説云知雨而
　應與于天道木性雖仁聖矣猶未離夫木也小木既
　聖矣仁不足以明之當音赬為赤之貞神降而為赤
　曰檉也非獨知雨亦負霜雪有異餘栁叚成式云赤
　白檉出涼州大者為炭入灰汁中可以煮銅則檉又
　有白色者矣農書云山栁白而明河栁赤而脆南都
　賦注云檉似柏而香檉中有脂稱檉乳云
　先人云檉柳不與生長收藏相流通超五行純二氣
　無殺罰唯生予顧隂陽氣和而雨先知之應可類推
　矣當匹隂陽和平之人啟隂陽自和之汗
　叅曰詩䟽稱檉栁曰雨師謂其具通而先識也故天
　將雨必先起氣以應之經云地氣上為雲天氣下為
　雨雨出地氣雲出天氣亦可稱檉柳曰雲母矣爾雅
　一名西河河者水之源水之伯也一歳三花一日三
　眠三起即其氣三三而三之合為九野九野為九藏
　九藏者神藏五形藏四也然則檉栁功力不獨僅通
　假氣為痞剥驢馬血入肉毒而已繆仲淳先生本艸
　經疏廣之以治沙疹此不獨取其能通又取其象形
　疹亦三顯三隠三而三之合為九烹以應九藏人能
　于此從指事會意假借轉注觀色身無病不可治世
　界無物不是藥矣
　　(詩云啓之辟之其檉其/椐然則檉亦良木矣)
宋開寳
使君子氣味甘温無毒主小兒五疳小便白濁殺蟲療
瀉痢
　覈曰出嶺南今閩之邵武蜀之眉州皆有生山野及
　水岸藤蔓如葛繞樹而上葉青緑如兩指頭長二寸
　許四五月開花一簇一二十葩淡紅輕盈如海棠作
　實先黄老則紫黑大類巵子壳有五稜中仁如榧色
　味如栗七月采取乆則油黑不堪用矣
　叅曰華瓣五出實介五稜中仁軟美甘潤温暄誠脾
　藏之委任具脾府之體用者也故主脾失委任而致
　五疳水無承制而作溺濁胃廢體用而生蟲蠧及瀉
　痢者使君子躬行克盡執揚苦欲綏柔藏府因以命
　名與協味之辛烈而威刑者不相侔也
宋開寳
烏藥氣味辛温無毒主中惡心腹蠱毒疰忤鬼氣宿食
不消天行疫瘴膀胱腎間冷氣攻衝背膂婦人血氣小
兒腹中諸蟲
　覈曰生嶺南邕州容州今台州雷州衡州皆有以天
　台者為勝本似茶而高又似樟而矮皮木亦作樟氣
　葉㣲圓而尖面青背白狀類鰟魮四五月開花細碎
　淡黄灰白六七月結實似冬青子生青熟紫核殻極
　薄仁香㣲苦根似山芍藥及烏蹄根色黑褐中心作
　車轂紋形如連珠者佳
　叅曰烏藥氣秉陽暄中紋似轂而日魄為烏堪天行
　輿地道誠扶輪佳氣也故主根身之中或氣或血或
　内所因或外所因或馨飪之邪或死厲之屬隂凝留
　礙有妨生氣者仗此陽暄以之救藥
宋開寳
五倍子氣味酸平無毒主齒宣疳䘌肺藏風毒流溢皮
膚作風濕癬瘙癢膿水五痔下血不止小兒面鼻疳瘡
　覈曰五倍子在處都有蜀中者為勝樹名膚木生叢
　林中本末俱青六七月無花作子子生葉底初起甚
　小漸大如菱嫰時翠緑老則黃褐介甲中虛堅結頗
　脆内有白膜霜降采子暴乾用染重𤣥遲則殻薄易
　腐
　叅曰木以膚名精專皮外之膚矣經云夏日在膚泛
　泛乎若萬物之有餘又云五六月陽氣在表垂枝布
　葉皆下曲如鈎為太陽淪膚之盡太隂膚受之始効
　象隂陽纍球葉底小則如黍如粟大則如菱如栗名
　五倍子者以此假木氣以賦形中有白膜如蠓蠛緣
　濕以合感而應生木眚自成非關外物耳故主肺藏
　風毒流溢皮膚面鼻正皮膚者肺之合面鼻者肺之
　候也若五痔下血為肺藏之邪出授大腸府器若齒
　宣疳䘌為燥金上病假合清肅以濡之至于清暑止
　渴療欬嗽通喉痺化痰癖逐淡隂主洩痢收肛脫此
　屬肺金府藏之變眚若小兒尿血又屬遊溢精氣通
　調水導下輸膀胱用泄金氣之欎矣
　　(木命在皮各有專精或果或仁或枝葉或根幹各/備全木之體用此獨精專于皮皮復精專于膚膚)
　　(更精專于葉膚之膚子若侵淫膚眚用主侵淫膚/瘡功必勝于胡粉  不屬蟲卵不屬果實此屬假)
　　(木氣以賦形又生成葉膚之/膚子濕生亦可化生亦可)
宋開寳
蓽茇氣味辛大温無毒主温中下氣補腰脚殺腥氣消
食除胃冷隂疝癖
　覈曰蓽茇畨語也陳藏器本艸作畢勃扶南傳作逼
　撥大明㑹典作畢蕟摩伽陀國作蓽撥梨拂菻國作
　阿梨訶陀近世作蓽撥不知蓽茇名矣原出波斯國
　今嶺南特有之多生竹林内二月抽苗作叢高三四
　尺莖如筯葉如蕺色青形圎濶二三寸亦如桑面光
　且厚三月開花白色在表七月結子如小指大長二
　寸許色青黑類椹子而長根如茈葫但黑硬耳九月
　采實曝乾南人愛其辛芳取葉生茹之舶上來者色
　臭更勝也叚成式言青州防風子可亂蓽茇但形短
　耳修治去挺用頭醋浸一宿焙乾刮去皮粟子令淨
　否則傷人肺令人上氣也
　叅曰畢者用以掩兔羽獵賦云荷垂天之畢也犮者
　走犬曵其足則犮矣味大辛氣大温故主温中對待
　冷隂至堅下氣其驗也殺腥氣者秌金氣肺主氣肺
　臭腥故也攻而舉之若網羅之殆盡葢以功力為名
　也
　　(嫌于無陽者乃可攻而舉之否/則略開一面庶不至網羅殆盡)
宋開寳
南燭氣味苦平無毒主止泄除睡强筋益氣力久服輕
身長年令人不飢變白却老
　覈曰生嵩高少室今江左呉楚山中皆有亦可植之
　庭除圖經名南天燭古今詩話云即楊桐也其種似
　木而類艸故又名南燭艸木男續後艸㺅藥維那木
　艸木之王凡六各從邦域所稱正名則南燭也本至
　難長初生似菘菜一紀後漸長成株高三四尺亦有
　盈丈者莖似蒴藋枝節㣲紫質極柔脆易于摧折葉
　似山礬光澤圓厚冬夏嘗靑其味少酢七月開花結
　實生青熟紫得霜則絳赤如丹酸美可食也
　先人云臨水者尤茂寒食采其葉漬水染飯色青而
　光能資陽氣大獲嘉美
　叅曰具木體用而曰南燭者地中有木南征吉也燭
　者庭燎與貞明不息也觀主除睡則得之矣肝主色
　肝色靑筋者肝之合也故主强筋變白却老亦若食
　氣入胃散精于肝淫氣于筋也故久服不飢益氣力
　輕身長年一名男續一名後草又不獨培色身之形
　藏併可令精氣溢寫而有子一名艸木之王王讀旺
　謂其偏于升出各旺百八十日以成歳不彫之義見
　矣
　　(服艸木之王氣與神通食青燭之/精命不復殞豈屬寓言徒供觀聽)
宋開寳
馬兜鈴氣味苦寒無毒主肺熱咳嗽痰結喘促血痔瘻
瘡
　覈曰出關中及河東河北江淮䕫浙諸平澤叢林間
　春時蔓生附木而上葉似羅摩葉圓厚且濇入夏作
　花色青白結實似桃李而長霜降葉脱垂垂似鈴枯
　則四裂中仁似榆筴根色黄赤似防已稍小而扁作
　葛根及木香氣修治采實去葉蔓置絹囊中懸東屋
　角畔俟乾劈開去革膜只取淨子焙乾用
　叅曰形似馬兜之鈴高懸四裂肺金之象也氣味苦
　寒對待肺熱葉焦為欬為喘為痰結或移熱于府為
　痔為漏為腸癰或發于廣顙為瘻為瘡為瘰癧或失
　于游溢為癃為淋為水腫或横乘火位為噦為啘為
　心痛莫不以熱為本以肺為標宜虛其實毋虛其虛
　　(肘後名都淋藤大明名雲南枝蜀本名獨行根事/物異名名玉皇𤓰唐本名土青木香各隨根莖花)
　　(實以肖形也綱目名三百兩/銀藥此理數之不可曉者)
宋開寳
荆三稜氣味苦平無毒主老癖癥瘕積聚結塊産後惡
血血結通月水破胎止痛利氣
　覈曰舊不注所産土地今荆襄江淮河陜皆有之多
　在淺水旁或荒廢陂池濕地間春時叢生夏秋抽莖
　莖端復出數葉開花六七枝色黄紫作穗細碎列子
　如粟莖葉花實俱有三稜並與莎艸一様但極長大
　其本光滑中有白穰剖之織物柔靱如藤本下有魁
　初生成塊如子附子亦有扁形者從旁横貫一根復
　連數魁或作苗葉但都長扁鬚皮黄褐削去鬚皮宛
　如鯽狀體重者荆三稜圓小如梅者黑三稜鉤曲如
　爪者雞爪三稜因狀賦名各適其用本非兩物也
　叅曰固以形地舉亦以功用言李廣傳云威稜憺乎
　鄰國故主老癖積惡匪此破敵不滅不格矣
宋開寳
榖精艸氣味辛温無毒主㗋痺齒風痛諸瘡疥
　覈曰江湖南北都有春時叢生荒榖田中莖葉都似
　穀秧高五七寸柔嫰青緑八九月莖端開花白色㸃
　㸃如亂星餒馬令肥並主蟲顙毛焦之疾一種莖長
　有節根㣲赤者出秦隴亦入藥用
　先人云穀金屬也交艸穀之精而化生輕浮潔白秋
　成得辛清肅之象也喉齒頭目之疾本乎風木標見
　陽明之上者從治其標逆治其本并治小兒諸疳雀
　目佐以禽畜之專藏用開竅穴特易易耳
　叅曰穀之言續精之言神觀而鑿鑿者陽之睛也一
　名戴星文星流星說文云星之言精也陽之榮也故
　白花㸃㸃猶星星也天文志云金之散氣為星其本
　曰人孟康云星石也金石相生人與星氣相應而成
　睛也是故力平肝木之風以通㗋痺布散翳膜之障
　以開盲瞽謂其不穀仍續神觀鑿鑿之以陽為睛也
　若瘡疥淫瘡為火刑金地致金不榖仍可續之若鼻
　衂不止為木用太過而血菀于上亦屬金之不穀無
　以乘氣于木下也穀精艸布散以金氣火自安其位
　木亦退其舍矣
　　(金位之下火氣乘之火位之下隂精乘之亢則害/乘廼制制則化生矣星者散也列位布散也宿者)
　　(宿也星各止/宿其處也)
宋開寳
延胡索氣味辛温無毒主破血婦人經水不調腹中結
塊崩中淋露産後諸血病血運暴血衝上因損下血煑
酒或酒磨服
　覈曰原名𤣥胡索避宋眞宗諱易𤣥為延也出奚國
　從安東來奚即東北夷今茅山上龍洞仁和筧橋亦
　種之寒露前栽種立春後生苗高三四寸延蔓布地
　葉必三之宛如竹葉片片成箇細小嫰緑邊色㣲紅
　作花黄色亦有紫色者根叢生樂蔓延狀似半夏但
　黄色耳立夏掘起隂乾者良石灰煮曝者性烈不堪
　入藥也修治酒潤或醋潤蒸之從已至亥俟冷取出
　焙乾研細用
　先人云名𤣥而色黄醖全氣也氣温而味辛秉金制
　也以一春而備四氣葉必三之具木生數象形對待
　肝血之非其所藏而𤣥為破堅之線索無疑矣
　叅曰𤣥者象幽而入覆之也荀子云周密則下疑𤣥
　矣胡者牛頷垂也狼亦有之豳風云狼跋其胡載㚄
　其尾又云狼㚄其尾載跋其胡索者盡也散也騷云
　慿不厭乎求索檀弓云吾離羣而索居以言疾疚之
　證因以言主治之功力判屬血中之氣藥氣中之用
　藥也葢氣主嘘之血主濡之氣之所不嘘即血之所
　不濡矣如腹中結塊募絡癥瘕之為證即血留營實
　之為因如臚腹氣塊盤繞疝㿗之為證即氣滯衛實
　之為因如崩中淋露運衂衝暴之為證即血菀營泣
　之為因如奔豚逆厥百體疼煩之為證即氣弛衛薄
　之為因𤣥胡立鼔血中之氣震行氣中之用虛則補
　實則平致新推陳推陳致新之良物也雖象幽入覆
　之如胡憑不厭乎求索之殆盡命名𤣥胡索者以此
　　(有是因必有是證因證既顯/常法已具始可與言變矣)
宋開寳
燈心艸氣味甘寒無毒主五淋敗席尤良
　覈曰出江南及陜西澤地他處雖有野生但不多耳
　叢生圓勁與龍鬚艸同類龍鬚艸莖小瓤實燈心艸
　莖肥瓤虚為别也土人選長大者蒸熟待冷劈取白
　瓤為炷短細者唯堪織席用皮作蓑謂之夫需質之
　柔脆性之温涼各隨水土以分優劣修事取生劈者
　良或飲或膏或末或圓各從方制若輾末使每用劈
　白瓤十斤以米粉調煮稀薄漿水拌潤一伏時晒燥
　輾末入水澄去漿粉取浮起者暴乾收用
　先人云外剛内柔表青裏白具乙木之氣稟燥金之
　化體浮用升故能齊通竅穴咸徧府藏奇方之輕劑
　通劑也
　叅曰艸瓤用以然燈與貞明不息之機矣耎弱而滑
　輕虛而浮端直而長象一陽之始生自下而上用行
　體至之發陳物也顧肝之為用疎洩前隂不行焉則
　為癃為淋為水腫又肝之為用從踵徹巔不及焉則
　為急㗋痺為兩脇胠滿太過焉則為眩冒為目不夜
　合此不循倫次而允升一唯迅疾而自上所謂浮沈
　則順之反乎温涼則逆也
　　(木自火出性縁物顯用行體至燈燈續明則柔以/時升積小以高大廢固不行緩則不及急  太過)
　　(矣/)
宋開寶
白豆蔻氣味辛大温無毒主積冷氣止吐逆反胃消榖
下氣
　覈曰出伽古羅國呼為多骨今廣州宜州亦有之不
　及畨舶來者佳本似芭蕉葉似杜若長八九尺光澤
　而厚冬夏不凋開花淺黃色結子作朶似葡萄初出
　㣲青熟則紅白壳白而厚仁似縮砂蔤也修治去皮
　㣲炒用
　叅曰榖府之受盛水榖以成醖醸若鬴中之爢爛有
　形也其所以成醖醸者藉腎間動氣曰先天又若鬴
　底之灼然薪炭耳更藉肺氣吸呼曰後天又若鬴底
　薪炭輪機動扇乃得灼然薪炭耳白者肺色潔白以
　成休德也豆者腎穀受盛膹肉之鬴器也味大辛氣
　大温寧非火然泉達之機乎蔻者冦也當其完聚而
　即冦之也是以醖醸成精氣當其完聚肺即冦之轉
　灌溉朝百脉留四藏歸權衡成休徳矣主治證名能
　以此反復推度便可迎刃而解
　　(三縁和合體用始備宛如□字缺一已/不成三王維詩云三㸃成□猶有想)
宋開寳
肉豆蔲氣味辛温無毒主温中消食止洩治積冷心腹
脹痛霍亂中惡鬼氣冷疰嘔沫冷氣小兒乳霍
　覈曰肉豆蔲即肉果生胡國胡名迦拘勒中國無有
　之今嶺南人得種種蒔矣春生苗夏抽莖開花結實
　都似艸豆蔻皮肉之顆則不同其顆外有皺紋内有
　斑纈紋宛似㯽榔紫白相間也修治用糯米粉熟湯
　和搜褁包其實糠灰火中煨熟去粉用勿犯鐵器
　叅曰樂音曰肉禮記云寛裕肉好之音也方氏云璧
　外謂之肉内謂之好輔氏云肉好猶言美滿樂聲肥
　也肉器曰豆詩云于豆于豋豆薦葅醢豋盛大羮也
　物盛曰蔲說文云從支從完當其完聚而蔲之也葢
　府器之薦登穀者胃其受盛者體轉輸者用也設具
　體無用則穀食不消心腹脹痛霍亂飱洩嘔沬乳霍
　矣此以寒中積冷中惡鬼氣之所致肉豆蔻秉剛燖
　氣味鼓發中黄寇之使出所謂開發上焦宣五榖味
　而為養宣五畜味而為充充則肌肥而美滿養則膚
　潤而媚好命名肉豆蔻者以此
　　(以受為體以輸為用具體無用則能受/不輸中消洞洩之類可比量推度矣)
宋開寳
山豆根氣味甘寒無毒主解諸毒藥止痛消瘡毒腫除
發熱欬嗽治人及馬急黄殺小蟲
　覈曰出劍南宜州果州及廣西忠州萬州莖蔓如大
　豆葉青翠經冬不凋廣南一種如小槐高尺許石䑕
　啖其根捕取者收其腸胃暴乾用以解毒攻熱云甚
　効
　叅曰宣散氣生曰山食肉皿器曰豆葢言受納腐化
　者胃也一名黄結以病狀言一名中藥以功用言種
　種功用種種病狀悉從中樞散宣生氣所謂解從結
　心解即分散
宋開寳
宻䝉花氣味甘平㣲寒無毒主青盲膚翳赤腫多眵淚
消目中赤􁁙及小兒疳氣攻眼
　覈曰出蜀中州郡利州甚多木高丈餘經冬不凋葉
　似冬青而厚柔而不光潔而淺緑背有白毛花細碎
　數十房成一朶冬生春放色㣲紅紫二三月采取暴
　乾用修治酒浸一宿漉出候燥潤蜜令透蒸之從卯
　至酉日乾再潤蒸晒凡三次每花一兩用酒半兩蜜
　半兩為度
　叅曰冬季孕蕚繁宻春仲作花錦簇先君云具冬營
　夏榮之序爾開寳陳列諸證咸屬肝木失序致令目
　𤯝自成妄生節目宻䝉象形對待治之説文云瞳䝉
　曰矇有目無眸也周禮云樂師有瞽矇目不明禮記
　云昭然若發矇矣此以功用為名也
宋開寳
威靈仙氣味苦温無毒主諸風宣通五藏去腹内冷滯
心膈痰水久積癥瘕痃癖氣塊膀胱宿膿惡水腰膝冷
疼療折傷久服無有温疾瘧
　覈曰出商州上洛山及華山平澤今陜西河東河北
　汴東江湖州郡皆有生處不聞水聲者良生先衆艸
　初起作蔓莖如釵股而四稜葉如楊柳而層叠每層
　六七葉環列如車輪七月開花六出淺紫色或碧白
　色作穗似蘭臺子及菊花頭狀實青色根稠密多鬚
　似穀歳必敗朽次年旁引生苗年久轉茂一根叢鬚
　數百條長二尺許九月采根濕時色黄黑乾時色深
　黑俗呼鐵脚威靈别有一種根鬚都一様根色黄或
　白者並不堪用修治隂乾月餘搗末篩過用忌茗及
　麫汁
　叅曰有威可畏有靈可通僊化遷變以為體用者也
　味苦氣温性秉風火風得之而作夏脉得之而流行
　宣發陳通橫徧空所有實所無急方之宣劑通劑也
　先人云威武靈奇仙趣也其性快其効速其力峻其
　禍深如商君之治秦立徙木之命令朝示而夕行者
　也故主久疲宿冷之痼疾元陽委頓猶貫朽粟紅但
　少設施者藉此便成大觀倘兵柔餉乏作此背水陣
　終非萬全策耳
　　(豎窮三際橫徧十方空諸所有實諸所/無方盡得僊化遷變神運無方之妙用)
宋開寳
甘松香氣味甘温無毒主惡氣卒心腹痛滿下氣
　覈曰甘松香金光明經謂之苦彌哆出姑臧凉州諸
　山今黔蜀州郡及遼州亦有葉細如茅引蔓叢生根
　極繁宻八月采根作湯沐浴令人體香用合諸香及
　以裛衣
　叅曰臭味如松香艸也宜入脾脾味甘脾臭香脾之
　陽分用藥也功奪土鬱土鬱則奪之行土用也繇是
　天氣明地氣清土位乎中而暢于四支美之至者也
　　(地氣冒明秖湏降濁濁降則明/體自著若欲升清反致濁矣)
宋開寳
續隨子氣味辛温無毒主婦人血結月閉瘀血癥瘕痃
癖除蠱毒鬼疰心腹痛冷氣脹滿利大小腸下惡滯物
　覈曰續隨即千金子拒冬聯步菩薩豆也所在俱有
　南中尤多入藥以南産者為勝苗如大㦸初生一莖
　葉在莖端葉復生莖莖復生葉轉展叠加宛如十字
　作花亦類大㦸但從葉中抽幹並結實耳修治去殻
　取其色白者綿紙包裹壓去油用
　先人云嘗見半枝蓮葉上生葉儼如十字春分葉中
　抽莖莖必三之葉如蓮瓣裹莖而上入夏開花作實
　實必三稜子必三粒外肉青軟子殻則堅上半黑褐
　下半黄白内仁如玉温潤如脂土人稱半枝蓮用治
　蛇虺螫蠍之毒立有奇驗讀宋開寳始知即續隨子
　也
　叅曰續隨子葉中出莖以莖之一合葉之二奇連偶
　斷其數三也春半葉中抽莖夏半實作三稜列子三
　粒莖只三之葉只二之次第重之生復續續復隨三
　相叅五相伍生道無端唯數可倚而不可違也如營
　衛周行行必有紀行周不息如環無端生氣乃治自
　無血結目閉瘀血癥瘕營行失于隨續之眚矣亦無
　痃癖蠱疰冷氣脹滿衛周失于隨續之眚矣續隨辛
　暢温燖維數可倚周行不息仍不違于常數之紀爾
　　(以莖之一合葉之二為剛來/而下柔動而説隨從之象也)
宋開寳
蓬莪荗氣味苦辛温無毒主心腹痛中惡疰忤鬼氣霍
亂冷氣吐酸水解毒食飲不消酒研服之又療婦人血
氣結積丈夫奔豚
　覈曰生西戎廣南諸州江浙或有之三月生苖在田
　野閒莖如錢大高二三尺葉色青白長一二尺大五
　六寸頗類蘘荷五月黄花作穗花頭㣲紫根如生薑
　而荗在根下狀如雞鴨卵大小不一好惡並生惡者
　有毒西人取之先放羊食不食者棄之陳藏器云一
　名蓬莪黑色二名蒁黄色三名波殺味甘有大毒也
　修治九月采荗削去粗皮蒸熟暴乾臨用時于沙盆
　中醋磨令盡然後火畔㶸乾重篩過用
　叅曰蓬莪荗惡草荄也根形如卵好惡並生惡者大
　毒殺人好者毒藥攻疾諧聲逢我戍若逢君之惡取
　戈自持擊傷以滅之也氣味辛温對待冷惡疰鬼為
　因變遷種種形證非此入破未易剪除耳
宋開寳
木鼈子氣味甘温無毒主折傷消結腫惡瘡生肌止腰
痛除粉刺䵟􁢡婦人乳癰肛門腫痛
　覈曰出朗州及南中今閩廣諸郡杭越全岳亦有蔓
　歳一枯根則不死春復旋生亦可子種種時須雌雄
　相配紅繩紥定排埋土中及其生也則去其雄方結
　有子作藤布葉都似薯蕷但葉作五椏色稍嫰緑四
　月黄華六月結實生時青碧熟則紅黄殻有軟刺纍
　纍如苦𤓰錦荔枝狀每一實有子數十枚長三四分
　圓扁礧砢形狀如鼈一頭尖者雄種也八月采取中
　仁青緑修治去油用
　叅曰蔓艸曰木以用言也實核曰鼈以形舉也言能
　以踈洩為己任根身之結者則疎之壅者則洩之經
　云肝主踈洩寧獨二隂而已乎
　　(藥有雌雄此指枝幹已成别花實之有無或形色/之相肖假喻而言也若何首烏色分赤白兩藤時)
　　(相交解如天上夫妻目視執手以為婬事者也唯/頓遜國有木曰互婚華似牡丹根幹之間實有其)
　　(具晝則分開夜則聨合如人間夫婦實有婬事者/也獨木鼈子胚胎未兆先為匹配而後生生而後)
　　(有子此又雌雄之異類者矣傳云未有/學養子而後嫁此更學養子而後生)
法象
通脱木氣味甘淡寒無毒主利隂竅治五淋除水腫癃
閉明目瀉肺
　覈曰出江南生山側高丈餘如萆麻狀花上有粉莖
　中有瓤輕白而柔女工用以飾物不知起自何世漢
　王符潜夫論固已譏花采之費至梁宗懔記荆楚之
　俗四月八日有染絹為芙蓉捻蠟為菱藕亦未有用
　此物者今則通行于世矣或作蜜煎充果食之甘美
　俗呼通艸
　叅曰艸類木狀白瓤理通而輕脫也木乘金制曰倚
　金體用行曰商受前此之木生後此之金離南而轉
　西矣葢通因塞用脫因濇用木司隂竅肝所主也故
　主利隂竅治五淋除水腫下乳催生解諸毒蟲痛耳
　明目者上通其木竅瀉肺者洩肺之金鬱金鬱則洩
　之解表利小水也然則洩金之用正所以輔金之體
　行木之用耳别名倚商離南者以此
補遺
紅麴氣味甘温無毒主消食活血健脾燥胃治赤白痢
下水榖
　覈曰用白秔米一石五斗水淘浸一宿蒸之成飯分
　作十五處入麴母三斤搓揉令勻復併作一處遂以
　帛宻覆之熱即去帛攤開覺微温遂復堆起又以帛
　密覆之次日日中又分作三堆越一時分作五堆再
　一時復合作一堆過一時又分作十五堆俟稍温又
　復合作一堆如此數次乃止至第三日用大桶盛新
　汲水於桶内以竹籮盛麴分作五六分水中蘸之完
　時又作一堆仍如前法作一次第四日如前又蘸若
　米半浮半沉仍如前法作一次復蘸之米盡浮則麴
　成矣取出日乾收之其米過心赤者謂之生黄未過
　心者不堪入藥陳久者良
　叅曰稻之不黏者為秔米粒如霜性尤宜水溉種之
　穀也鬱之使塵華為赤過心者赤心為大赤法出近
　世亦奇術也金穀曰秔性宜水者即金向水求胎藏
　水母中也易以坎為水為赤乾為金為大赤顧穀之
　能為赤為大赤者其唯稻之秔乎藉金水以相資亦
　非本有之形色假人力而成者也故女工曰紅紡績
　織紝功力之謂也鬱秔造麴使之衣生令之心赤亦
　孰非功力之使然乎是故榖入于胃乘中黄之生氣
　升出之降入之奉心化赤乃得流溢於中布散於外
　精專者獨行其經隧嘗營無已終而復始也設中黄
　生氣息則升出降入廢上焦亦不為之開發五穀亦
　不為之宣味水食亦不消血凝亦不流胃濡脾憊停
　而成飲矣留于中則為蠱溢于外則為腫注于下則
　為淋為𢃄為痢矣稻秔鬱之為赤為大赤已若奉心
　化赤矣則從前生意已成其終餌之以赤以大赤嗣
　後生意寕不以成其始乎誠金胎水中為先天木藏
　火裏為後天孕育之基中黄戊巳也合物我為互交
　分成兩象者復還圓相矣
　　(致飲之因變生之證從來未經發覆能于此比量/推廣法不可勝用矣若祇作紅麴叅失却許多看)
　　(書法門先生為人處方毎脾胃疾必多用紅麴又/仲淳繆)
　　(嘗見中先生酒後次早單以此種作丸必大啖之/庚申  秋曾與頤言白秔蒸罨變赤而成麴如水)
　　(穀醖醸化赤而為血其主脾胃/營血之功有同氣相求之感)
會編
蟲白蠟氣味甘温無毒主安五藏美毛髮生肌止血續
筋接骨補虚定痛
　覈曰蟲白蠟蠟蟲營造女貞木上者也出川滇衡永
　者力勝土人多種之即名蠟樹狀似凍青負霜葱翠
　振柯凌風因名女貞其蟲嫰則色白造蠟秋深老則
　紫赤遺卵作房營結枝畔形如黍粟入春則漸大如
　豆如芡纍纍盈枝若雀甕螵蛸之類即名蠟種亦曰
　蠟子内有白卵如虮一包數十百立夏後逐枝摘取
　分繫各樹越芒種接夏至包拆蟲生延縁枝莖間吮
　液吐涎狀如凝霜處暑剥取名曰蠟渣過白露粘牢
　難落矣采得煉化濾清或甑蒸滴瀝磁器中俟冷作
　塊蠟成矣辛巳五月常州郡邑栽蒔豆類盡為青蠱
　所啖八月掘地毎株根底獲蟲數十條長四五寸重
　三四兩殭白如脂燒之都成白蠟父執周湛翁目擊
　其異囑筆以紀之
　先人云女貞之液蟲腹醖釀復從口吐秋成色白宛
　如肌腠肉理之脂膏則凡風毒流溢于外者莫良於
　此
　叅曰乳卵于女貞造蠟于枝上成始于隂姤成終于
　大觀稟女貞木氣之專精㢲入在中速于敷化故主
　居中之神室散精于五藏淫氣于五形五形者五藏
　之所合也自外合内繇内合外維中不息之生機功
　勝女貞實矣
　　(羽毛躶鱗介總呼為蟲物入隂中色剥為白退藏/合密敷化為蠟精神䰟魄意為五神心腎肝肺脾)
　　(為五藏皮毛血肉筋骨為五形腎藏精骨者腎之/合也肝藏䰟筋者肝之合也脾藏意肌肉者脾之)
　　(合也心藏神血脉者心之合也肺藏魄皮/毛者肺之合也五月為隂剥八月為大觀)
蒙荃
秋石氣味鹹溫無毒主滋腎水養丹田返本還元歸根
復命安五藏潤三焦消痰欬退骨蒸軟堅塊明目清心
延年益壽
　覈曰製煉秋石為丹家秘法世所鍊者皆渣魄不堪
　用也其法宜秋月取用人尿二三石入鍋内桑薪緩
　緩煎收勿使鍋岸生垽有則竹刀掠下或沸滚泛溢
　亦以竹枝頻攪遂定俟乾成滓即去薪緩火焙燥分
　置陽城罐上餘空二寸許葢覆磁盞封固罐口養火
　一周其藥漸生輕盈如雪瑩潔可愛或成五色或象
　物形此屬上乗宜宻貯銀瓶藏隂静處不則風化成
　水復須升養仍結如霜但少堅實爾又製既濟𤣥黍
　秘法選端潔童男女各認溺器各陸續取溺煎煉成
　滓各升取上乗秋石各取溺器白垽晒焙令乾先置
　女垽于銀釡之底次置男秋石于女垽之上次置女
　秋石于男秋石之上次置男垽于女秋石之上次第
　安置上餘二寸六一泥封固三方火温養七日則粒
　粒丹紅交結釡頂此更屬無上乘藏貯亦如秋石法
　叅曰物熟曰秋石言量也溺縁潤下水藉火大既濟
　而允升培後天之形藏副先天之神藏者也故諸證
　咸從形藏生力轉神藏仍與形藏俱若𤣥黍為隂陽
　合璧復還圓象使得盡終其天年度百歳乃去
綱目
大風子氣味辛熱有毒主風癬疥癩楊梅諸瘡攻毒殺
蟲
　覈曰出海南諸畨國眞臘記云大風大樹之子也狀
　如椰子而圓包核數十枚形如雷丸去其衣中仁白
　色久則黄敗而油不堪入藥矣
　叅曰風從几從蟲風入八日而成蟲也陳列諸疾皆
　風動蟲生之患縁因風動仍因風化大風子秉金剛
　之味辛煖熱之火化釋典云太末蟲無界不到能延
　于太虚之際不能延于火焰之上
　　(風者百病之長也百蟲之祖也/大塊之噫氣王者之聲教也)
綱目
蜀粟氣味甘濇平無毒主温中濇腸胃止霍亂粘者與
黍米同功根煑汁服主利小便止喘滿燒灰酒服主産
難
　覈曰蜀粟即高粱廣雅謂之木稷又謂之荻粱食物
　謂之蘆穄俗謂之蘆粟又謂之蜀秫者是也種始自
　蜀因名蜀黍北人多種之以續絕乏宜下濕地春月
　布種秋月收采莖髙丈許狀如蘆荻而内實葉如蘆
　穗而稍肥粒如椒子而堅硬粘者釀酒秔者炊粥可
　以濟荒可以養畜梢堪作箒莖堪織席編籬供㸑大
　益民生者也
　叅曰黍為心榖蜀黍色赤氣温又屬手太陽小腸心
　之府藥矣小腸府主泌水穀調水道輸膀胱傳穀魄
　下大腸水穀既分霍亂遂定喘滿立止温中之驗也
　根荄燒灰主産難者太陽府主開通調傳送正屬開
　所司爾
綱目
玉蜀粟氣味甘平無毒主調中開胃根葉氣味甘寒主
小便淋瀝沙石痛不可忍煎湯頻飲
　覈曰玉蜀粟别名玉高粱即今之御粟也種出西土
　近所在亦有之矣苗葉類蜀黍而肥又似薏苡而長
　六七月開花成穗如秕豆狀苗心出苞如㯶魚狀白
　鬚四垂久則苞裂子出攅簇如珠也
　叅曰中秋出子悦澤如珠禀金水之英華宜入肺與
　腎輔先天之生氣者也故司後天之穀府主調中而
　開胃開竅于二隂治淋瀝沙石痛不可忍也葢腎主
　谿是知其病之在骨
綱目
山柰氣味辛温無毒主暖中辟瘴厲惡氣治心腹冷氣
痛寒濕霍亂風蟲牙痛入合諸香用
　覈曰時珍云出廣中人家亦多種蒔矣根葉如薑作
　樟木氣土人食其根如食薑云切斷暴乾皮赤肉白
　古之所謂亷薑恐其類也酉陽雜俎云柰秪出佛林
　國長三四尺根大如鴨卵葉長如蒜薤中心抽莖甚
　長莖端開花六出色紅白心黄赤不結子其艸冬生
　夏死取花壓油塗身去風氣按此説頗似山柰故附
　之
　叅曰山宣也柰遇也味辛氣温臭香且辛也對待寒
　中諸證者宣散中黄之生氣辟除瘴厲之死氣耳
　　(宣氣散生産生萬物者/山也死隂之氣奚奈何)
綱目
淡竹葉氣味甘寒無毒葉主去煩熱利小便根能墮胎
催生
　覈曰所在田野俱有春生苗高數寸莖小葉緑如竹
　宛如竹米落地所生形色但柔嫰為異耳八九月作
　穗細長一窠數十鬚鬚上結子類麥門冬根而堅硬
　里人采其根苗搗汁造麴醸酒殊芳冽也
　叅曰淡非濃比淊淡水盈貎也對待急疾如火肺熱
　葉焦為煩熱為癃閉葉可走之利之根能墮胎催生
　太隂肺主開闔者闢之急方洩劑也
綱目
紫花地丁氣味苦辛寒無毒主一切癰疽發背丁腫瘰
癧無名腫毒惡瘡
　覈曰處處有之夀州者為勝春生苗葉似栁而微細
　夏月開花紫色結實成角出平地者成莖生溝壑者
　作蔓又一種生籬落間者葉如木樨花葉花如鈴鐸
　下垂小而色白今人稱作白花地丁與紫花並用功
　力乖戾不可不辨
　叅曰丁為幹火地在氣中順承天施而成物者地也
　故主形骸地屬失承天施為癰為丁為瘰為癧使之
　仍順乎天施而暢於四肢美之至者也
　
　
　
　
　
　
　
　本草乘雅半偈卷十
