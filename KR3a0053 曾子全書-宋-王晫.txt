#+TITLE: 曾子全書-宋-王晫
#+DATE: 2018-05-12 10:17:30
#+SOURCE: github.com/kanripo/KR3a0053 master 5b182c56                
曾子子思子全書原序三首
著書所以明道非尚淹該而鬬綺靡也天何言哉聖人
之於言蓋有不得已焉者耳世降叔季著述漫羨蹈襲
一軌去道益遠矣新安康範先生汪公晫嘉遯殁世無
求於時問學操履孜孜師古非有為人之私也見曾子
子思言行散於諸書於是㑹萃以成二編將以闡斯道
行萬世先生與朱子同桑梓且並生宋紹興間朱子不
及見其書成而先即世先生每以為恨焉其孫夢斗以
書送官廼藏秘府褒郎秩賁泉壤矣然不得以傳於當
時迨其五世孫疇一日攜寫本過余披誦三復採摭據
乎經傳淵源本乎伊洛發揚先哲嘉惠來學視彼窺竊
陳編衒媒希進者相去萬萬也今逢盛時曾思二子之
學大明於世夫列館閣以斯文為任尚采遺書布諸區
宇則於治教豈小補哉汪澤民序
孔子之道曾子得之而為大學曾子之㫖子思子述之
而為中庸道統之傳於焉攸繫而漢志所載子思二十
三篇曾子十八篇今皆不存後世乃間取大小二戴禮
文以相傅㑹要非本書也然二子之嘉言善行雜出於
傳記諸書寥寥千載未有能裒而集之表而出之者新
安康範汪先生與晦庵朱子生同時學同道肥遯丘園
篤志師古乃始蒐羅彚萃以成二編藏於家塾迨其孫
夢斗始獻諸朝而未克頒行於天下今其五世孫疇蓋
將鋟梓廣傳以昭先世之潛德使後學得以稽夫道統
之傳而不惑於世儒之陋其用心公且溥矣方今朝廷
表章聖學二子光被綸綍載建上公加諡宗述是編之
行將與大學中庸相為表裏其於治道豈小補云俞希
魯序
章章乎聖人之言如日月之在天上洋洋乎聖人之道
如江河之行地中垂萬年而不翅亘萬世以無窮天下
之人明其道者成其德遵其言者成其行况當時親炙
之者乎曾子嫡聖人之傳述聖言以作大學子思紹曾
子之學闡聖道而作中庸此曾思言行之成書者也千
載而下程子為之發揮朱子為之集註曾思之學於是
乎天下大行然曾思之言行又有見於他經者學者漫
漶而失稽新安康範汪先生輯成二帙而為之說曾思
之言之行於是散而得合其嚮曾思之心亦厪矣嚮曾
思所以嚮道也五世孫疇追思久而湮没壽諸梓以行
諸世曾思之忠臣也康範之孝孫也翟思忠叙
曾子子思子全書進表
臣汪夢斗言廼者徽州以臣先大父晫所編輯子曾子
子思子全書繳申尚書省已奉指揮送秘書省收管今
將上件書刋鏤訖賫詣登聞檢院投進者臣伏以聖皇
勸學載推道統之尊遺老編書宜補經文之缺冀叨一
覽輒用申言臣夢斗惶懼惶懼頓首頓首臣竊聞帝王
之治道已湮聖賢之學術迭起自周公而下以魯鄒為
繼然孟氏之興實參伋所傳蓋皆有於著書乃可見其
明道惟有唐為先聖以藏禮迨本朝推後賢而侑祠取
彼七篇躋於六籍試闈以之校藝經幄用之沃心故藹
乎仁義之談實翼彼性習之教嘗考諸儒哲之議論當
究其師友之淵源則惟二子之共宗詎可千載而缺典
比逢臨御特詔表章樂以軒垂亦俾參陪於嘉薦寫之
琬琰久當兼訪乎全書豈惟證衆說之發明抑庶備九
重之講閱伏念臣先大父臣晫簞瓢自樂縑素為生詒
後人垂憲言盡黜百家之陋為往聖繼絶學首輯二藁
之全彚次悉其幽微網羅靡所遺軼卷帙成於慶元嘉
泰向不畏黨禍之方興句讀本乎伊洛考亭間亦明師
㫖之未發觀其序之所自述者豈云茍焉而漫為之蓋
以先臣之生平嘗遇諸公之許可聞道精詣同朱熹視
祝有道於外家制行潔修如袁甫與眞德秀乃為知己
雖蹈丘園而老死尚稱問學之淹該即其編摩亦可想
見必求諸道擬為傳遠之書未䘮斯文㑹有送官之典
臣無肖似生際聖明亟煩二千石之囊封為羾三七篇
之鈆槧昔在私塾固常出虹氣以驚人今置秘丘自當
與雲漢而在上然竊惟泉下之意豈止願天上之藏且
孔門得曾思而道有傳乃授之軻而不絶由漢世訖晉
唐而言未備必待我宋而始全蓋聚奎之運有開而藏
壁之文畢出世既爭於先睹道焉可以自私必壽之堅
梓以傳人當效彼美芹而獻主恭惟皇帝陛下緝熈文
典統一聖眞孝通神明自事親而加百姓刑四海誠贊
化育由修身而柔遠人懷諸侯已表屬於其人乃推行
乎所學視編緝雖筌蹄之末於就將有劵鑰之同臣抱
遺書而永號知孤忠之有在仰干斧扆恭獻匭函庶幾
輔聖德之光明或以新儒習之追琢格言大訓恐當與
論語孟子並行鉅冊高文應毋以封禪太元為比其新刻
先大父臣晫所編曾子子思子全書見印造二部四册
黄綾裝褙黄羅夾複封全内一部二册乞留中一部二
册乞降付尚書省臣無任瞻天望聖激切屏營之至謹
奉表上進以聞臣夢斗惶懼惶懼頓首頓首謹言
褒贈指揮節文
擬承節郎汪夢斗劄狀為上表投進先大父晫所著曾
子子思子墨本事德祐元年十月十八日批送禮部推
看詳限一日申尚書省准此禮部長貳書判故處士汪
晫所著曾思二書編輯精詳有補學者其孫夢斗悉上
送官即不希望恩賞備申省取自朝廷指揮都司書擬
照得汪夢斗以故祖汪晫所著曾子子思子二書表進
其書採摭詳備訂證精明有補學者雖不敢希望恩賞
之請朝廷為斯文計宜加恩䘏稍賁泉壤故汪晫特贈
通直郎其曾子子思子一部二册降付秘書省
欽定四庫全書　　　　　子部一
　曽子全書　　　　　　　儒家類
　　提要
　　　　(臣/)等謹案曽子全書一卷宋汪晫編晫字處
　　　　微績溪人其門人私諡康範先生晫與朱子
　　　　同時是書成于慶元嘉泰間咸淳十年其孫
　　　　夢斗與子思子同獻于朝得贈通直郎考漢
　　　　志載曽子十八篇隋志有曽子二卷目一卷
　　　　唐志亦載曽子二卷晁公武郡齋讀書志著
　　　　録二卷十篇稱即唐志所載髙似孫子略稱
　　　　其與大戴禮四十九篇五十八篇及雜見小
　　　　戴記者無異疑後人掇拾以為之陳振孫書
　　　　錄解題併稱有慈湖楊簡註是宋時原有曽
　　　　子行世殆晫偶未見故輯為此書凡十二篇
　　　　仲尼閒居第一明明徳第二養老第三周禮
　　　　第四有子問第五喪服第六中闕第七第八
　　　　晉楚第九守業第十三省第十一忠恕第十
　　　　二明明徳獨標曰内篇養老以下皆標外篇
　　　　而仲尼閒居篇不言内外疑本有内篇字而
　　　　𫝊冩佚之也其第一篇即孝經而削去經名
　　　　别為標目未免自我作古第二篇即大學考
　　　　自宋以前有子思作大學之𫝊而無曽子作
　　　　大學之説歸之曽子已属疑似又改其篇目
　　　　與前篇武斷亦同至外篇十篇因分類名篇
　　　　遂往往割裂經文以就門目如曽子問師行
　　　　必以遷廟主行乎至老聃云孔疏曰此一節
　　　　論出師當取遷廟主及幣帛皮圭以行廟無
　　　　虚主之事盖首問師行之以遷廟主論其常
　　　　也師行無遷主又籌其變也二問相承義實
　　　　相濟故孔疏通為一節今割古者師行無遷
　　　　主至盖貴命也入周禮篇割古者師行必以
　　　　遷廟主行乎至老聃云入喪服篇文義殆為
　　　　乖隔若云以其文有涉喪服者是以分属則
　　　　周禮篇内又明載三年之喪弔乎數節為例
　　　　尤属不純然漢本久逸唐本今亦未見先賢
　　　　之佚文緒論頗可借此以考見則過而存之
　　　　猶愈于過而廢之矣乾隆四十六年九月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　曾子全書　　　　　　　　宋　汪晫　編
　　内篇仲尼閒居第一(凡十四章/)
仲尼閒居曾子侍坐子曰參先王有至德要道以順天
下民用和睦上下無怨女知之乎曾子避席曰參不敏
何足以知之子曰夫孝德之本也教之所由生也復坐
吾語女身體髪膚受之父母不敢毁傷孝之始也立身
行道揚名於後世以顯父母孝之終也夫孝始於事親
中於事君終於立身愛親者不敢惡於人敬親者不敢
慢於人愛敬盡於事親而德教加於百姓刑於四海蓋
天子之孝也在上不驕高而不危制節謹度滿而不溢
高而不危所以長守貴也滿而不溢所以長守富也富
貴不離其身然後能保其社稷而和其民人蓋諸侯之
孝也非先王之法服不敢服非先王之法言不敢道非
先王之德行不敢行是故非法不言非道不行口無擇
言身無擇行言滿天下無口過行滿天下無怨惡三者
備矣然後能守其宗廟蓋卿大夫之孝也資於事父以
事母而愛同資於事父以事君而敬同故母取其愛而
君取其敬兼之者父也故以孝事君則忠以敬事長則
順忠順不失以事其上然後能保其爵祿而守其祭祀
蓋士之孝也用天之道因地之利謹身節用以養父母
此庶人之孝也故自天子以下至於庶人孝無終始而
患不及者未之有也
子曰君子之教以孝也非家至而日見之也教以孝所
以敬天下之為人父者也教以悌所以敬天下之為人
兄者也教以臣所以敬天下之為人君者也詩云愷悌
君子民之父母非至德其孰能順民如此其大者乎
子曰教民親愛莫善於孝教民禮順莫善於悌移風易
俗莫善於樂安上治民莫善於禮禮者敬而已矣敬其
父則子悅敬其兄則弟悅敬其君則臣悅敬一人而千
萬人悅所敬者寡而悅者衆此之謂要道
曾子曰甚哉孝之大也子曰夫孝天之經地之義而民
之行天地之經而民是則之則天之明因地之義以順天
下是以其教不肅而成其政不嚴而治
子曰昔者明王之以孝治天下也不敢遺小國之臣而
况於公侯伯子男乎故得萬國之懽心以事其先王
治國者不敢侮於鰥寡而况於士民乎故得百姓之懽
心以事其先君治家者不敢失於臣妾而况於妻子乎
故得人之懽心以事其親夫然故生則親安之祭則鬼
享之是以天下和平災害不生禍亂不作故明王之以
孝治天下如此詩云有覺德行四國順之曾子曰敢問
聖人之德其無以加於孝乎子曰天地之性人為貴人
之行莫大於孝孝莫大於嚴父嚴父莫大於配天則周
公其人也昔者周公郊祀后稷以配天宗祀文王於明
堂以配上帝是以四海之内各以其職來助祭夫聖人
之德又何以加於孝乎故親生之膝下以養父母日嚴
聖人因嚴以教敬因親以教愛聖人之教不肅而成其
政不嚴而治其所因者本也
子曰父子之道天性也君臣之義也父母生之續莫大
焉君親臨之厚莫重焉不愛其親而愛他人者謂之悖
德不敬其親而敬他人者謂之悖禮
子曰孝子之事親也居則致其敬養則致其樂病則致
其憂䘮則致其哀祭則致其嚴五者備矣然後能事親
事親者居上不驕為下不亂在醜不爭居上而驕則亡
為下而亂則刑在醜而爭則兵此三者不除雖日用三
牲之養猶為不孝也
子曰五刑之屬三千而罪莫大於不孝要君者無上非
聖人者無法非孝者無親此大亂之道也
子曰君子事上進思盡忠退思補過將順其美匡救其
惡故上下能相親詩曰心乎愛矣遐不謂矣中心藏之
何日忘之
子曰昔者明王事父孝故事天明事母孝故事地察長
㓜順故上下治天地明察神明彰矣故雖天子必有尊
也言有父也必有先也言有兄也宗廟致敬不忘親也
修身愼行恐辱先也宗廟致敬鬼神著矣孝弟之至通
於神明光於四海無所不通詩云自西自東自南自北
無思不服
子曰君子之事親孝故忠可移於君事兄弟故順可移
於長居家理故治可移於官是以行成於内而名立於
後世矣
子曰閨門之内具禮矣乎嚴父嚴兄妻子臣妾猶百姓
徒役也
曾子曰若夫慈愛恭敬安親揚名參聞命矣敢問從父
之令可謂孝乎子曰是何言與是何言與昔者天子有
爭臣七人雖無道不失其天下諸侯有爭臣五人雖無
道不失其國大夫有爭臣三人雖無道不失其家士有
爭友則身不離於令名父有爭子則身不陷於不義故
當不義則子不可以弗爭於父臣不可以弗爭於君故
當不義則爭之從父之令又焉得為孝乎
子曰孝子之䘮親哭不偯禮無容言不文服美不安聞
樂不樂食㫖不甘此哀戚之情也三日而食教民無以
死傷生毁不滅性此聖人之政䘮不過三年示民有終
為之棺槨衣衾而舉之陳其簠簋而哀戚之躃踊哭泣
哀以送之卜其宅兆而安厝之為之宗廟以鬼享之春
秋祭祀以時思之生事愛敬死事哀戚生民之本盡矣
死生之義備矣孝子之事親終矣
　　内篇明明德第二(凡十一章/)
曾子曰子曰大學之道在明明德在親民在止於至善知止
而后有定定而后能靜靜而后能安安而后能慮慮而
后能得物有本末事有終始知所先後則近道矣古之
欲明明德於天下者先治其國欲治其國者先齊其家
欲齊其家者先修其身欲修其身者先正其心欲正其
心者先誠其意欲誠其意者先致其知致知在格物物
格而後知至知至而后意誠意誠而后心正心正而后
身修身修而后家齊家齊而后國治國治而后天下平
自天子以至於庶人壹是皆以修身為本其本亂而末
治者否矣其所厚者薄而其所薄者厚未之有也
曾子曰康誥曰克明德太甲曰顧諟天之明命帝典曰
克明峻德皆自明也
湯之盤銘曰茍日新日日新又日新康誥曰作新民詩
曰周雖舊邦其命維新是故君子無所不用其極
詩云邦畿千里惟民所止詩云緡蠻黄鳥止於丘隅子
曰於止知其所止可以人而不如鳥乎詩云穆穆文王
於緝熙敬止為人君止於仁為人臣止於敬為人子止
於孝為人父止於慈與國人交止於信詩云瞻彼淇澳
菉竹猗猗有斐君子如切如磋如琢如磨瑟兮僩兮赫
兮喧兮有斐君子終不可諠兮如切如磋者道學也如
琢如磨者自修也瑟兮僩兮者恂慄也赫兮喧兮者威
儀也有斐君子終不可諠兮者道盛德至善民之不能
忘也詩云於戲前王不忘君子賢其賢而親其親小人
樂其樂而利其利此以没世不忘也
子曰聽訟吾猶人也必也使無訟乎無情者不得盡其
辭大畏民志此謂知本此謂知之至也(此章釋格物致/知之義程子曰)
(此謂知本一句衍文也此謂知之/至也上别有闕文此特其結句耳)
所謂誠其意者毋自欺也如惡惡臭如好好色此之謂
自慊故君子必愼其獨也小人閒居為不善無所不至
見君子而后厭然揜其不善而著其善人之視已如見
其肺肝然則何益矣此謂誠於中形於外故君子必愼
其獨也曾子曰十目所視十手所指其嚴乎富潤屋德
潤身心廣體胖故君子必誠其意
所謂修身在正其心者身有所忿懥則不得其正有所
恐懼則不得其正有所好樂則不得其正有所憂患則
不得其正心不在焉視而不見聽而不聞食而不知其
味此謂修身在正其心
所謂齊其家在修其身者人之其所親愛而辟焉之其
所賤惡而辟焉之其所畏敬而辟焉之其所哀矜而辟
焉之其所傲惰而辟焉故好而知其惡惡而知其美者
天下鮮矣故諺有之曰人莫知其子之惡莫知其苗之
碩此謂身不修不可以齊其家
所謂治國必先齊其家者其家不可教而能教人者無
之故君子不出家而成教於國孝者所以事君也弟者
所以事長也慈者所以使衆也康誥曰如保赤子心誠
求之雖不中不遠矣未有學養子而后嫁者也一家仁
一國興仁一家讓一國興讓一人貪戾一國作亂其機
如此此謂一言僨事一人定國堯舜帥天下以仁而民
從之桀紂帥天下以暴而民從之其所令反其所好而
民不從是故君子有諸已而后求諸人無諸已而后非
諸人所藏乎身不恕而能喩諸人者未之有也故治國
在齊其家詩云桃之夭夭其葉蓁蓁之子于歸宜其家
人宜其家人而后可以教國人詩云宜兄宜弟宜兄宜
弟而后可以教國人詩云其儀不忒正是四國其為父
子兄弟足法而后民法之也此謂治國在齊其家
所謂平天下在治其國者上老老而民興孝上長長而
民興弟上恤孤而民不倍是以君子有絜矩之道也所
惡於上毋以使下所惡於下毋以事上所惡於前毋以
先後所惡於後毋以從前所惡於右毋以交於左所惡
於左毋以交於右此之謂絜矩之道詩云樂只君子民
之父母民之所好好之民之所惡惡之此之謂民之父
母詩云節彼南山維石巖巖赫赫師尹民具爾瞻有國
者不可以不愼辟則為天下僇矣詩云殷之未䘮師克
配上帝儀監於殷峻命不易道得衆則得國失衆則失
國是故君子先愼乎德有德此有人有人此有土有土
此有財有財此有用德者本也財者末也外本内末爭
民施奪是故財聚則民散財散則民聚是故言悖而出
者亦悖而入貨悖而入者亦悖而出康誥曰惟命不于
常道善則得之不善則失之矣楚書曰楚國無以為寳
惟善以為寳舅犯曰亡人無以為寳仁親以為寳秦誓
曰若有一个臣斷斷兮無他技其心休休焉其如有容
焉人之有技若已有之人之彥聖其心好之不啻若自
其口出寔能容之以能保我子孫黎民尚亦有利哉人
之有技媢嫉以惡之人之彥聖而違之俾不通寔不能
容以不能保我子孫黎民亦曰殆哉唯仁人放流之迸
諸四夷不與同中國此謂唯仁人為能愛人能惡人見
賢而不能舉舉而不能先命也見不善而不能退退而
不能遠過也好人之所惡惡人之所好是謂拂人之性
菑必逮夫身是故君子有大道必忠信以得之驕泰以
失之生財有大道生之者衆食之者寡為之者疾用之
者舒則財恒足矣仁者以財發身不仁者以身發財未
有上好仁而下不好義者也未有好義其事不終者也
未有府庫財非其財者也孟獻子曰畜馬乘不察於雞
豚伐冰之家不畜牛羊百乘之家不畜聚斂之臣與其
有聚斂之臣寧有盜臣此謂國不以利為利以義為利
也長國家而務財用者必自小人矣彼為善之小人之
使為國家菑害並至雖有善者亦無如之何矣此謂國
不以利為利以義為利也
　　外篇養老第三(凡十六章/)
曾子曰孝子之養老也樂其心不違其志樂其耳目安
其寢處以其飲食終養之孝子之身終終身也者非終
父母之身終其身也是故父母之所愛亦愛之父母之
所敬亦敬之至於犬馬盡然而况於人乎
曾子曰孝有三大孝尊親其次弗辱其下能養公明儀
問於曾子曰夫子可以為孝乎曾子曰是何言與是何
言與君子之所謂孝者先意承志諭父母於道參直養
者也安能為孝乎曾子曰身也者父母之遺體也行父
母之遺體敢不敬乎居處不莊非孝也事君不忠非孝
也莅官不敬非孝也朋友不信非孝也戰陳無勇非孝
也五者不遂烖及於親敢不敬乎烹熟羶薌嘗而進之
非孝也養也君子之所謂孝也者國人稱願焉曰幸哉
有子如此所謂孝也已民之本教曰孝其行曰養養可
能也敬為難敬可能也安為難安可能也久為難久可
能也卒為難父母既殁愼行其身不遺父母惡名可謂
能終矣仁者仁此者也義者宜此者也忠者忠此者也
信者信此者也禮者體此者也行者行此者也彊者彊
此者也樂自順此生刑自反此作
曾子曰夫孝置之而塞乎天地溥之而衡乎四海施諸
後世而無朝夕推而放諸東海而凖推而放諸西海而
凖推而放諸南海而凖推而放諸北海而凖詩云自西
自東自南自北無思不服此之謂也
曾子曰孝有三大孝不匱中孝用勞小孝用力博施備
物可謂不匱矣尊仁安義可謂用勞矣慈愛忘勞可謂
用力矣父母愛之喜而弗忘父母惡之勞而無怨父母
有過諫而不逆父母既殁必求仁者之粟以祀之此之
謂禮終
樂正子春下堂而傷其足傷瘳數月不出猶有憂色門
弟子曰夫子之足瘳矣數月不出猶有憂色何也樂正
子春曰善如爾之問也善如爾之問也吾聞諸曾子曾
子聞諸夫子曰天之所生地之所養人為大父母全而
生之子全而歸之可謂孝矣不虧其體不辱其親可謂
全矣故君子跬歩而不敢忘孝也今予忘夫孝之道矣
予是以有憂色故君子一舉足不敢忘父母一出言不
敢忘父母一舉足而不敢忘父母是故道而不徑舟而
不遊不敢以先父母之遺體行殆一出言而不敢忘父
母是故惡言不出於口忿言不反於已然後不辱其身
不羞其親可謂孝矣
曾子曰樹木以時伐焉禽獸以時殺焉夫子曰伐一木
殺一獸不以其時非孝也
曾子曰君子立孝其忠之用禮之貴故為人子而不能
孝其父者不敢言人父不能畜其子者為人弟而不能承
其兄者不敢言人兄不能訓其弟者為人臣而不能事其
君者不敢言人君不能使其臣者也故與父言言畜子
與子言言孝父與兄言言訓弟與弟言言承兄與君言
言使臣與臣言言事君君子之孝也忠愛以敬反是亂
也盡力而有禮莊敬而安之微諫不倦聽從而不怠懽
欣忠信咎故不生可謂孝矣盡力無禮則小人也致敬
而不忠則不入也是故禮以將其力敬以入其忠飲食
移味居處温愉著心於此濟其志也仲尼曰可人也吾
任其過不可人也吾辭其罪詩云有子七人莫慰母心
子之辭也夙興夜寐無忝爾所生言不自舍也不耻其
親君子之孝也是故未有君而忠臣可知者孝子之謂
也未有長而順下可知者悌弟之謂也未有治而能仕
可知者先修之謂也故曰孝子善事君悌弟善事長君
子一孝一悌可謂知終矣
單居離問於曾子曰事父母有道乎曾子曰有愛而敬
父母之行若中道則從若不中道則諫諫而不用行
之如由己從而不諫非孝也諫而不從亦非孝也孝子
之諫達善而不敢爭辨爭辨者作亂之所由興也由己
為無咎則寧由己為賢人則亂孝子無私樂父母所憂
憂之父母所樂樂之孝子唯巧變故父母安之若夫坐
如尸立如齊弗訊不言言必齊色此成人之善者也未
得為人子之道也單居離問曰事兄有道乎曾子曰有
尊事之以為已望也兄事之不遺其言兄之行若中道
則兄事之兄之行若不中道則養之養之内不養於外
則是越之也養之外不養於内則是疏之也是故君子
内外養之也單居離問曰使弟有道乎曾子曰有嘉事
不失時也弟之行若中道則正以使之弟之行若不中
道則兄事之詘事兄之道若不可然後舍之矣
曾子曰夫禮大之由也不與小之自也飲食以齒力事
不讓辱事不齒執觴觚杯豆而不醉和歌而不哀夫悌
者不衡坐不茍越不干逆色趨翔周旋俛仰從命不見
於顏色未成於悌也
曾子曰忠者其孝之本與孝子不登高不履危庳亦弗
憑不茍笑不茍訾隱不命臨不指故不在尤之中也孝
子惡言死焉流言止焉美言興焉故惡言不出於口煩
言不及於已故孝子之事親也居易以俟命不興險行
以徼倖孝子游之暴人違之出門而使不以或為父母
憂也險塗隘巷不求先焉以愛其身以不敢忘其親也
孝子之使人也不敢肆行不敢自專也父死三年不敢
改父之道又能事父之朋友又能率朋友以助敬也君
子之孝也以正致諫士之孝也以德從命庶人之孝也
以力惡食任善不敢臣三德故孝子之於親也生則有
義以輔之死則哀以莅焉祭祀則莅之以敬如此而成
於孝子也
曾子曰孝子言為可聞行為可見言為可聞所以說遠
也行為可見所以說近也近者說則親遠者說則附親
近而附遠孝子之道也
曾子志存孝道齊國嘗聘欲與為卿而不就曰吾不就
吾父母老食人之祿則憂人之事故吾不忍遠親而為
之役
曾子耘𤓰誤斬其根曾晳怒建大杖以擊其背曾子仆
地而不知人久之有頃乃甦欣然而起進於曾晳曰嚮
也參得罪於大人大人用力教參得無疾乎退而就房
援琴而歌欲令曾晳聞之而知其體也仲尼聞之而怒
告門弟子曰參來勿納也曾子自以為無罪使人請於
仲尼仲尼曰女不聞乎瞽瞍有子曰舜舜之事瞽瞍欲
使之未嘗不在於側索而殺之未嘗可得小杖則待過
大杖則逃走故瞽瞍不犯不父之罪而舜不失烝烝之
孝今參事父委身而待暴怒殪而不避既身死而陷父
於不義其不孝孰大焉女非天子之民也殺天子之民
其罪奚若曾子聞之曰參罪大矣遂造仲尼而謝過
曾晳嗜羊棗而曾子不忍食羊棗公孫丑問於孟軻曰
膾炙與羊棗孰美孟軻曰膾炙哉公孫丑曰然則曾子
何為食膾炙而不食羊棗曰膾炙所同也羊棗所獨也
諱名不諱姓姓所同也名所獨也
曾子養曾晳必有酒肉將徹必請所與問有餘必曰有
曾晳死曾元養曾子必有酒肉將徹不請所與問有餘
曰亡矣將以復進也孟軻曰此所謂養口體者也若曾
子則可謂養志也事親若曾子者可也
曾子曰往而不可還者親也至而不可加者年也是故
孝子欲養而親不逮也木欲直而時不待也是故椎牛
而祭墓不如雞豚逮親存也故吾嘗仕齊為吏祿不過
鍾釜尚猶欣欣而喜者非以為多也樂逮親也既殁之
後吾嘗南遊於楚得尊官焉堂高九仞榱題三圍轉轂
百乘猶北鄉而泣涕者非為賤也悲不逮吾親也故家
貧親老不擇官而仕若夫信其志約其親者非孝也
　　外篇周禮第四(凡十五章/)
曾子曰周禮其猶醵與
曾子曰生事之以禮死葬之以禮祭之以禮可謂孝矣
曾子曰狎甚則相簡莊甚則不親是故其狎足以交懽
其莊足以成禮仲尼聞斯言也曰二三子志之孰謂參
也不知禮乎
曾子問於仲尼曰古者師行無遷主則何主仲尼曰主
命問曰何謂也仲尼曰天子諸侯將出必以幣帛皮圭
告於祖禰遂奉以出載於齊車以行每舍奠焉而後就
舍反必告設奠卒歛幣玉藏諸兩階之間乃出蓋貴命
也
曾子問於仲尼曰諸侯旅見天子入門不得終禮廢者
幾仲尼曰四請問之曰大廟火日食后之䘮雨霑服失
容則廢如諸侯皆在而日食則從天子救日各以其方
色與其兵大廟火則從天子救火不以方色與兵
曾子問於仲尼曰諸侯相見揖讓入門不得終禮廢者
幾仲尼曰六請問之曰天子崩大廟火日食后夫人之
䘮雨霑服失容則廢
曾子問於仲尼曰天子嘗禘郊社五祀之祭簠簋既陳
天子崩后之䘮如之何仲尼曰發
曾子問於仲尼曰當祭而日食大廟火其祭也如之何
仲尼曰接祭而已矣如牲至未殺則廢天子崩未殯五
祀之祭不行既殯而祭其祭也尸入三飯不侑酳不酢
而已矣自啓至於反哭五祀之祭不行已葬而祭祝畢
獻而已
曾子問曰諸侯之祭社稷俎豆既陳聞天子崩后之䘮
君薨夫人之䘮如之何孔子曰廢自薨比至於殯自啟
至於反哭奉帥天子
曾子問於仲尼曰大夫之祭鼎俎既陳籩豆既設不得
成禮廢者幾仲尼曰九請問之曰天子崩后之䘮君薨
夫人之䘮君之大廟火日食三年之䘮齊衰大功皆廢
外䘮自齊衰以下行也其齊衰之祭也尸入三飯不侑
酳不酢而已矣大功酢而已矣小功緦室中之事而已
矣士之所以異者緦不祭所祭於死者無服則祭
曾子問曰三年之䘮弔乎仲尼曰三年之䘮練不羣立
不旅行君子禮以飾情三年之䘮而弔哭不亦虛乎
曾子問曰宗子為士庶子為大夫其祭也如之何仲尼
曰以上牲祭於宗子之家祝曰孝子某為介子某薦其
常事若宗子有罪居於他國庶子為大夫其祭也祝曰
孝子某使介子某執其常事攝主不厭祭不旅不假不
綏祭不配布奠於賔賔奠而不舉不歸肉其辭於賔曰
宗兄宗弟宗子在他國使某辭
曾子問曰宗子去在他國庶子無爵而居者可以祭乎
孔子曰祭哉請問其祭如之何孔子曰望墓而為壇以
時祭若宗子死告於墓而后祭於家宗子死稱名不言
孝身没而已子游之徒有庶子祭者以此若義也今之
祭者不首其義故誣於祭也
曾子問曰祭必有尸乎若厭祭亦可乎孔子曰祭成䘮者
必有尸尸必以孫孫㓜則使人抱之無孫則取於同姓
可也祭殤必厭蓋弗成也祭成䘮而無尸是殤之也仲
尼曰有隂厭有陽厭曾子問曰殤不祔祭何謂隂厭陽
厭仲尼曰宗子為殤而死庶子弗為後也其吉祭特牲
祭殤不舉肺無肵爼無𤣥酒不告利成是謂隂厭凡殤與
無後者祭於宗子之家當室之白尊於東房是謂陽厭
子羔之襲也繭衣與稅衣裳纁袡為一素端一皮弁一爵
弁一𤣥冕一曾子曰不襲婦服
或問於曾子曰夫既遣而包其餘猶既食而裹其餘與
君子既食則裹其餘乎曾子曰吾子不見大饗乎夫大
饗既饗卷三牲之爼歸於賔舘父母而賔客之所以為
哀也子不見大饗乎
　　外篇有子問第五(凡二十一章/)
有子問於曾子曰聞䘮於夫子乎曰聞之矣䘮欲速貧
死欲速朽有子曰是非君子之言也曾子曰參也聞諸
夫子也有子又曰是非君子之言也曾子曰參也與子
游聞之有子曰然然則夫子有為言之也曾子以斯言
告於子游子游曰甚哉有子之言似夫子也昔者夫子
居於宋見桓司馬自為石槨三年而不成夫子曰若是
其靡也死不如速朽之愈也死之欲速朽為桓司馬言
之也南宫敬叔反必載寳而朝夫子曰若是其貨也䘮
不如速貧之愈也䘮之欲速貧為敬叔言之也曾子以
子游之言告於有子有子曰然吾固曰非夫子之言也
曾子曰子何以知之有子曰夫子制於中都四寸之棺
五寸之槨以斯知不欲速朽也昔者夫子失魯司冦將
之荆蓋先之以子夏又申之以冉有以斯知不欲速貧
也
曾子曰朋友之墓有宿草而不哭焉
曾子曰始死之奠其餘閣也與
曾子曰小功不為位也者是委巷之禮也
曾子謂子思曰伋吾執親之䘮也水漿不入於口者七
日子思曰先王之制禮也過之者俯而就之不至焉者
跂而及之故君子之執親之䘮也水漿不入於口者三日
杖而后能起
曾子曰小功不稅則是遠兄弟終無服也而可乎
曾子曰䘮有疾食肉飲酒必有草木之滋焉以為薑桂
之謂也
曾子曰晏子可謂知禮也已恭敬之有焉有若曰晏子
一狐裘三十年遣車一乘及墓而返國君七个遣車七
乘大夫五个遣車五乘晏子焉知禮曾子曰國無道君
子耻盈禮焉國奢則示之以儉國儉則示之以禮
讀賵曾子曰非古也是再告也
曾子襲裘而弔子游裼裘而弔曾子指子游而示人曰
夫夫也為習於禮者如之何其裼裘而弔也主人既小
歛袒括髪子游趨而出襲裘帶絰而入曾子曰我過矣
我過矣夫夫是也
曾子與客立於門側其徒趨而出曾子曰爾將何之曰
吾父死將出哭於巷曰反哭於爾次曾子北面而弔焉
曾子曰尸未設飾故帷堂小歛而徹帷仲梁子曰夫婦
方亂故帷堂小歛而徹帷
小歛之奠子游曰於東方曾子曰於西方歛斯席矣小
歛之奠在西方魯禮之末失也
宋襄公葬其夫人醯醢百甕曾子曰既曰明器矣而又
實之
子夏䘮其子而䘮其明曾子弔之曰吾聞之也朋友䘮
明則哭之曾子哭子夏亦哭曰天乎予之無罪也曾子
怒曰商女何無罪也吾與女事夫子於洙泗之間退而
老於西河之上使西河之民疑女於夫子爾罪一也䘮
爾親使民未有聞焉爾罪二也䘮爾子䘮爾明爾罪三
也而曰女何無罪與子夏投其杖而拜曰吾過矣吾過
矣吾離羣而索居亦已久矣
曾子弔於負夏主人既祖塡池推柩而反之降婦人而
後行禮從者曰禮與曾子曰夫祖者且也且胡為其不
可以反宿也從者又問諸子游曰禮與子游曰飯於牖
下小歛於户内大歛於阼殯於客位祖於庭葬於墓所
以即遠也故䘮事有進而無退曾子聞之曰多矣乎予
出祖者
子張死曾子有母之䘮齊衰而往哭之或曰齊衰不以
弔曾子曰吾弔也與哉
哀公使人弔簣尚遇諸道辟於路畫宮而受弔焉曾子
曰簣尚不如杞梁之妻之知禮也齊莊公襲莒於奪杞
梁死焉其妻迎其柩於路而哭之哀莊公使人弔之對
曰君之臣不免於罪則將肆諸市朝而妻妾執君之臣
免於罪則有先人之敝廬在君無所辱命
齊晏桓子卒平仲麤衰斬苴絰帶杖以菅履食粥居倚
廬寢苫枕草其老曰非大夫䘮父之禮也晏子曰唯卿
為大夫曾子以問仲尼仲尼曰晏平仲可謂能遠害矣
不以已之是駮人之非遜辭以避咎義也夫
曾申問於曾子曰哭父母有常聲乎曰中路嬰兒失其
母焉何常聲之有卒哭而諱王父母兄弟世父叔父姑
姊妹子與父同諱母之諱宫中諱妻之諱不舉諸其側
與從祖昆弟同名則諱以䘮冠者雖三年之䘮可也既
冠於次入哭踊三者三乃出大功之末可以冠子可以
嫁子父小功之末可以冠子可以嫁子可以娶婦已雖
小功既卒哭可以冠取妻下殤之小功則不可凡弁絰
其衰侈袂父有服宫中子不與於樂母有服聲聞焉不
舉樂妻有服不舉樂於其側大功將至辟琴瑟小功至
不絶樂
仲憲言於曾子曰夏后氏用明器示民無知也殷人用
祭器示民有知也周人兼用之示民疑也曾子曰其不
然乎其不然乎夫明器鬼器也祭器人器也夫古之人
胡為而死其親乎
季桓子死魯大夫朝服而弔曾子問於仲尼曰禮乎夫
子不答他日又問夫子曰始死則羔裘𤣥冠者易之而
已女何疑焉
子罕問於仲尼曰始死之殷重也何為仲尼曰重主道
也殷主綴重焉周人重徹焉請問䘮朝仲尼曰䘮之朝
也順死者之孝心故至於祖考之廟而後行殷朝而後
殯於祖周朝而遂葬
　　外篇䘮服第六(凡十八章/)
曾子問於仲尼曰君薨而世子生如之何仲尼曰卿大
夫士從攝主北面於西階南大祝禆冕執束帛升自西
階盡等不升堂命毋哭祝聲三告曰某之子生敢告升
奠幣於殯東几上哭降衆主人卿大夫士房中皆哭不
踊盡一哀反位遂朝奠小宰升舉幣三日衆主人卿大
夫士如初位北面大宰大宗大祝皆禆冕少師奉子以
衰祝先子從宰宗人從入門哭者止子升自西階殯前
北面祝立於殯東南隅祝聲三曰某之子某從執事敢
見子拜稽顙哭祝宰宗人衆主人卿大夫士哭踊三者
三降東反位皆袒子踊房中亦踊三者三襲衰杖奠出
大宰命祝史以名徧告於五祀山川
曾子問於仲尼曰如已葬而世子生則如之何仲尼曰
大宰大宗從大祝而告於禰三月乃名於禰以名徧告
及社稷宗廟山川
曾子問於仲尼曰並有䘮如之何何先何後仲尼曰葬
先輕而後重其奠也先重而後輕禮也自啓及葬不奠
行葬不哀次反葬奠而後辭於殯遂修葬事其虞也先
重而後輕禮也
曾子問於仲尼曰將冠子冠者至揖讓而入聞齊衰大
功之䘮如之何仲尼曰内䘮則廢外䘮則冠而不醴徹
饌而埽即位而哭如冠者未至則廢如將冠子而未及
期日而有齊衰大功小功之䘮則因䘮服而冠除䘮不
改冠乎仲尼曰天子賜諸侯大夫冕弁服於大廟歸設
奠服賜服於斯乎有冠醮無冠醴父没而冠則已冠埽
地而祭於禰已祭而見伯父叔父而後饗冠者
曾子問曰大功之䘮可以與於饋奠之事乎仲尼曰豈
大功爾自斬衰以下皆可禮也曾子曰不以輕服而重
相為乎仲尼曰非此之謂也天子諸侯之䘮斬衰者奠
大夫齊衰者奠士則朋友奠不足則取於大功以下者
不足則反之
曾子問於仲尼曰小功可以與於祭乎仲尼曰何必小
功爾自斬衰以下與祭禮也曾子曰不以輕䘮而重祭
乎仲尼曰天子諸侯之䘮祭也不斬衰者不與祭大夫
齊衰者與祭士祭不足則取於兄弟大功以下者
曾子問於仲尼曰相識有䘮服可以與於祭乎仲尼曰
緦不祭又何助於人
曾子問於仲尼曰廢䘮服可以與於饋奠之事乎仲尼曰
說衰與奠非禮也以擯相可也
曾子問於仲尼曰昏禮既納幣有吉日女之父母死則
如之何仲尼曰壻使人弔如壻之父母死則女之家亦
使人弔父䘮稱父母䘮稱母父母不在則稱伯父世母
壻已葬壻之伯父致命女氏曰某之子有父母之䘮不
得嗣為兄弟使某致命女氏許諾而弗敢嫁禮也壻免
䘮女之父母使人請壻弗取而後嫁之禮也女之父母
死壻亦如之
曾子問於仲尼曰親迎女在塗而壻之父母死如之何
仲尼曰女改服布深衣縞總以趨䘮女在塗而女之父
母死則女反如壻親迎女未至而有齊衰大功之䘮則
如之何仲尼曰男不入改服於外次女入改服於内次
然後即位而哭曾子問曰除喪則不復昏禮乎仲尼曰祭
過時不祭禮也又何反於初
仲尼曰嫁女之家三夜不息燭思相離也娶婦之家三
日不舉樂思嗣親也三月而廟見稱來婦也擇日而祭
於禰成婦之義也
曾子問於仲尼曰女未廟見而死則如之何仲尼曰不
遷於祖不祔於皇姑壻不杖不菲不次歸葬於女氏之
黨示未成婦也
曾子問於仲尼曰取女有吉日而女死如之何仲尼曰
壻齊衰而弔既葬而除之夫死亦如之
曾子問於仲尼曰䘮有二孤廟有二主禮與仲尼曰天
無二日土無二王嘗禘郊社尊無二上未知其為禮也
昔者齊桓公亟舉兵作偽主以行及反藏諸祖廟廟有
二主自桓公始也䘮之二孤則昔者衞靈公適魯遭季
桓子之䘮衞君請弔哀公辭不得命公為主客入弔康
子立於門右北面公揖讓升自東階西鄉客升自西階
弔公拜興哭康子拜稽顙於位有司弗辨也今之二孤
自季康子之過也
曾子問於仲尼曰古者師行必以遷廟主行乎仲尼曰
天子廵狩以遷廟主行載於齊車言必有尊也今也取
七廟之主以行則失之矣當七廟五廟無虛主虛主者
唯天子崩諸侯薨與去其國與祫祭於祖為無主爾吾
聞諸老聃曰天子崩國君薨則祝取羣廟之主而藏諸
祖廟禮也卒哭成事而後主各反其廟君去其國大宰
取羣廟之主以從禮也祫祭於祖則祝迎四廟之主主
出廟入廟必蹕老聃云
曾子問於仲尼曰大夫士有私䘮可以除之矣而有君
服焉其除之也如之何仲尼曰有君䘮服於身不敢私
服又何除焉於是乎有過時而弗除也君之䘮服除而
後殷祭禮也
曾子問於仲尼曰父母之䘮弗除可乎仲尼曰先王制
禮過時弗舉禮也非弗能勿除也患其過於制也故君
子過時不祭禮也
曾子問於仲尼曰君薨既殯而臣有父母之䘮則如之
何仲尼曰歸居於家有殷事則之君所朝夕否曰君既
啓而臣有父母之䘮則如之何仲尼曰歸哭而反送君
曰君未殯而臣有父母之䘮則如之何仲尼曰歸殯反
於君所有殷事則歸朝夕否大夫室老行事士則子孫
行事大夫内子有殷事亦之君所朝夕否
　　外篇晉楚第九(凡十一章/)
曾子曰晉楚之富不可及也彼以其富我以吾仁彼以
其爵我以吾義吾何慊乎哉
曾子曰戒之戒之出乎爾者也反乎爾者也
子夏子游子張皆以有若似聖人欲以所事孔子事之
彊曾子曾子曰不可江漢以濯之秋陽以暴之皜皜乎
不可尚已
曾子仕於莒得粟三秉是時曾子重其祿而輕其身親
没之後齊迎以相楚迎以令尹晉迎以上卿是時曾子
重其身而輕其祿
曾子曰入是國也言信乎羣臣則留可也忠行乎羣臣
則仕可也澤施乎羣臣則安可也
曾子敝衣而耕於魯魯君聞之而致邑焉曾子固辭不
受或曰非子之求君自致之奚固辭也曾子曰吾聞受
人施者常畏人與人者常驕人縱君有賜不我驕也吾
豈能勿畏乎仲尼聞之曰參之言足以全其節也
魯人攻鄪曾子辭於鄪君曰請出冦罷而後復來請姑
毋使狗豕入吾舍鄪君曰寡人之於先生也人無不聞
今魯人攻我而先生去我我胡守先生之舍魯人果攻
鄪而數之罪十而曾子之所爭者九魯師罷鄪君復修
曾子舍而後迎之
曾子居武城有越冦或曰冦至盍去諸曰無寓人於我
室毁傷其薪木冦退則曰修我牆屋我將反冦退曾子
反左右曰待先生如此其忠且敬也冦至則先去以為
民望冦退則反殆於不可沈猶行曰是非女所知也昔
沈猶有負芻之禍從先生者七十人未有與焉子思居
於衞有齊冦或曰冦至盍去諸子思曰如伋去君誰與
守孟軻曰曾子子思同道曾子師也父兄也子思臣也
微也曾子子思易地則皆然
曾子謂子思曰昔者吾從夫子遊於諸侯夫子未嘗失
人臣之禮而猶聖道不行今吾觀子有傲世主之心無
乃不容乎子思曰時移世異各有宜也當吾先君周制
雖毁君臣固位上下相持若一體然夫欲行其道不執
禮以求之則不能入也今天下諸侯方欲力爭競招英
雄以自輔翼此乃得士則昌失士則亡之秋也乃於此
時不自高人將下吾不自貴人將賤吾舜禹揖讓湯武
用師非故相詭乃各時也
曾子曰脅肩諂笑病於夏畦
曾子疾病曾元抑首曾華抱足曾子曰微乎吾無夫顏
氏之言吾何以語女哉然而君子之務盡有之矣夫華
繁而實寡者天也言多而行寡者人也鷹鶽以山為卑
而曾巢其上魚鱉黿鼉以淵為淺而蹷穴其中卒其所
以得之者餌也是故君子茍無以利害義則辱何由至
哉親戚不說不敢外交近者不親不敢求遠小者不審
不敢言大故人之生也百歲之中有疾病焉有老㓜焉
故君子思其不復者而先施焉親戚既殁雖欲孝誰為
孝年既耆艾雖欲悌誰為悌故孝有不及悌有不時其
此之謂與言不遠身言之主也行不遠身行之本也言
有主行有本謂之有聞矣君子尊其所聞則高明矣行
其所聞則廣大矣高明廣大不在於他在加之意而已
矣與君子遊苾乎如入芝蘭之室久而不聞則與之化
矣與小人游貸乎如入鮑魚之肆久而不聞則與之化
矣是故君子愼其所去就與君子游如長日加益而不
自知也與小人游如履薄氷每履而下幾何而不陷乎
哉吾不見好學盛而不衰者矣吾不見好教如食疾子矣
吾不見日省而月考之其友者矣吾不見孜孜而與來
而改者矣官怠於宦成病加於少愈禍生於懈惰孝衰
於妻子察此四者愼終如始詩曰靡不有初鮮克有終
　　外篇守業第十(凡十五章/)
曾子曰君子攻其惡求其過彊其所不能去私欲從事
於義可謂學矣
曾子曰君子愛日以學及時以行難者弗辟易者弗從
唯義所在日旦就業夕而自省思以殁其身亦可謂守
業矣
曾子曰君子學必由其業問必以其序問而不决承間觀
色而復之雖不悅亦不彊爭也君子既學之患其不博
也既博之患其不習也既習之患其無知也既知之患
其不能行也既能行之貴其能讓也君子之學致此五
者而已矣
曾子曰君子博學而孱守之微言而篤行之行必先人
言必後人君子終身守此悒悒也
曾子曰行無求數有名事無求數有成身言之後人揚
之身行之後人秉之君子終身守此憚憚也
曾子曰君子不絶小不殄微也行自微也不微人人知
之則願也人不知茍吾自知也君子終身守此勿勿也
曾子曰君子禍之為患辱之為畏見善恐不得與焉見
不善恐其及已也是故君子疑以終身君子見利思辱
見惡思詬嗜欲思耻忿怒思患君子終身守此戰戰也
曾子曰君子慮勝氣思而後動論而後行行之必思言
之言之必思復之思復之必思無悔言亦可謂愼矣人
信其言從之以行人信其行從之以復復宜其類類宜
其年亦可謂内外合矣君子疑則不言未問則不言兩
問則不行其難者君子患難除之財色遠之流言滅之
禍之所由生自孅孅也是故君子夙絶之
曾子曰君子已善亦樂人之善也已能亦樂人之能也
已雖不能亦不以援人君子好人之為善而弗趣也惡
人之為不善而弗疾也疾其過而不補也飾其美而不
伐也伐則不益補則不改矣
曾子曰君子不先人以惡不疑人以不信不說人之過
成人之美存往者在來者朝有過夕改則與之夕有過
朝改則與之君子義則有常善則有隣見其一冀其二
見其小冀其大茍有德焉亦不求盈於人也
曾子曰君子不絶人之懽不盡人之禮來者不豫往者
不愼也去之不謗就之不賂亦可謂忠矣君子恭而不
難安而不舒遜而不諂寛而不縱惠而不儉直而不徑
亦可謂無私矣
曾子曰君子入人之國不稱其諱不犯其禁不服華色
之服不稱懼惕之言故曰與其奢也寧儉與其倨也寧
句可言而不信寧無言也
曾子曰君子終日言不在尤之中小人一言終身為罪
君子亂言而弗殖神言而弗致也道遠日益云衆信弗
主靈言弗與人言不信不和
曾子曰君子不倡流言不折辭不陳人以其所能言必
有主行必有法親人必有方多知而無親博學而無方
好多而無定者君子弗與也
曾子曰君子多知而擇焉博學而算焉多言而慎焉博學
而無行進給而不讓好直而儉徑而好塞者君子不與
也夸而無耻彊而無憚好勇而忍人者君子不與也亟
達而無守好名而無體忿怒而無惡足恭而口聖而無
常位者君子弗與也巧言令色能小行而篤難為仁矣
嗜沽酒好謳歌巷遊而鄉居者乎吾無望焉耳出入不
時言語不序安易而樂暴懼之而不恐說之而不聽雖
有聖人亦無若何矣臨事而不敬居䘮而不哀祭祀而
不畏朝廷而不恭則吾無由知之矣三十四十之間而
無藝即無藝矣五十而不以善聞則不聞矣七十而無
德雖有微過亦可以勉矣其少不諷誦其壯不議論其
老不教誨亦可謂無業之人矣少稱不悌焉耻也壯稱
不德焉辱也老稱無禮焉罪也過而不能改倦也行而
不能遂耻也慕善人而不能與焉辱也弗知而不問焉固
也說而不能窮也喜怒異慮惑也不能行而言之誣也
非其事而居之矯也道言而飾其辭虛也無益而厚受
祿竊也好道煩言亂也殺人而不戚焉賊也人言不善
而不違近於說其言說其言殆於以身近之也殆於以身
近之殆於身之矣人言善而色葸焉近於不說其言不
說其言殆於以身近之也殆於以身近之殆於身之矣
故目者心之浮也言者行之指也作於中則播於外也
故曰以其見者占其隱者故曰聽其言也可以知其所
好矣觀説之流可以知其術矣久而復之可以知其信
矣觀其所愛親可以知其人矣臨懼之而觀其不恐也怒
之而觀其不惛也喜之而觀其不誣也近諸色而觀其
不踰也飲食之而觀其有常也利之而觀其能讓也居
哀而觀其貞也居約而觀其不營也動勞之而觀其不
擾人也
曾子曰君子之於不善也身勿為能也色勿為不可能
也色勿為可能也心思勿為不可能也太上樂善其次
安之其下亦能自强仁者樂道知者利道愚者從弱者
畏不愚不弱執誣以彊亦可謂棄民矣
太上不生惡其次而能夙絶之也其下復而能改也復
而不改殞身覆家大者傾覆社稷是故君子出言以鄂
鄂行身以戰戰亦殆免於罪矣是故君子為小猶為大
也居猶仕也備則未為備也而勿慮存焉事父可以事
君事兄可以事師長使子猶使臣也使弟猶使承嗣也
能取朋友者亦能取所予從政者矣賜與其宫室亦猶
慶賞於國也忿怒其臣妾亦猶用刑罰於萬民也是故
為善必自内始也内人怨之雖外人亦不能立也居上
位而不淫臨事而栗者鮮不濟矣先憂事者後樂事先樂事
者後憂事昔者天子日旦思其四海之内戰戰唯恐不能乂
諸侯日旦思其四封之内戰戰唯恐失損之大夫士日
旦思其官戰戰唯恐不能勝庶人日旦思其事戰戰唯
恐刑罰之至也是故臨事而栗者鮮不濟矣君子之於
子也愛而勿面也使而勿貌也導之以道而勿彊也宫
中雍雍外焉肅肅兄弟憘憘朋友切切遠者以貌近者
以情友以立其所能而遠其所不能茍無失其所守亦
可與終身矣
　　外篇三省第十一(凡十二章/)
曾子曰吾日三省吾身為人謀而不忠乎與朋友交而
不信乎傳不習乎
曾子有疾召門弟子曰啓予足啓予手詩云戰戰兢兢
如臨深淵如履薄氷而今而後吾知免夫小子
曾子曰士不可以不𢎞毅任重而道遠仁以為己任不
亦重乎死而後已不亦遠乎
子夏過曾子曾子曰入食子夏曰不為公費乎曾子曰
君子有三費飲食不在其中君子有三樂鐘磬琴瑟不
在其中有親可畏有婦可歸有子可遺此一樂也有親
可諫有婦可去有子可怒此二樂也有君可諭有友可
助此三樂也少而學老而忘此一費也事君有功而輕
負之此二費也久交而中絶之此三費也
曾子謂子襄曰子好勇乎吾嘗聞大勇於夫子矣自反
而不縮雖褐寛博吾不惴焉自反而縮雖千萬人吾往
矣
仲尼曰博而不學其貌其德敦其言於人也無所不信
其驕夫人也常以浩浩是以眉壽是曾參之行也夫孝
德之始也悌德之序也信德之厚也忠德之正也參中
夫四德者也以此稱之
曾子曰同遊而不見愛者吾必不仁也交而不見敬者
吾必不長也臨財而不見信者吾必不信也三者在身
曷怨人怨人者窮怨天者無識失諸已而反諸人豈不
亦迂哉
曾子後母遇之無恩而供養不衰及其妻以蒸梨不熟
因出之人曰非七出也曾子曰蒸梨小物爾吾欲使熟
而不用吾命况大事乎遂出之終身不再娶其子元請
焉告其子曰高宗以後妻殺孝已尹吉甫以後妻放伯
奇吾上不及高宗中不比尹吉甫庸知其得免於非乎
曾子曰響不辭聲鑑不辭形君子正一而萬物皆成夫
行非為影也而影隨之呼非為響也而響和之故君子
功先成而名隨之
曾子曰君子有三言可貫而佩之一曰無内疎而外親
二曰内身不善而怨他人三曰患至而後呼天
曾子寢疾病樂正子春坐於牀下曾元曾申坐於足童
子隅坐而執燭童子曰華而睆大夫之簀與子春曰止
曾子聞之瞿然曰呼曰華而睆大夫之簀與曾子曰然
斯季孫之賜也我未之能易也元起易簀曾元曰夫子
之病革矣不可以變幸而至於旦請敬易之曾子曰爾
之愛我也不如彼君子之愛人也以德細人之愛人也
以姑息吾何求哉吾得正而斃焉斯已矣舉扶而易之
反席未安而殁
齊大饑黔敖為食於路以待餓者而食之有餓者蒙袂
輯屨貿貿然來黔敖左奉食右執飲曰嗟來食掦其目
而視之曰予唯不食嗟來之食以至於斯也從而謝焉
終不食而死曾子聞之曰微與其嗟也可去其謝也可
食
　　外篇忠恕第十二(凡十四章/)
仲尼曰參乎吾道一以貫之曾子曰唯仲尼出門人問
曰何謂也曾子曰夫子之道忠恕而已矣
曾子曰以能問於不能以多問於寡有若無實若虛犯
而不校昔者吾友嘗從事於斯矣
仲尼曰柴也愚參也魯師也辟由也喭
曾子曰君子以文㑹友以友輔仁
曾子曰君子思不出其位
曾子曰堂堂乎張也難與並為仁矣
曾子曰吾聞諸夫子人未有自致者也必也親䘮乎
曾子曰吾聞孟莊子之孝也其他可能也其不改父之
臣與父之政是難能也
孟氏使陽膚為士師問於曾子曾子曰上失其道民散
久矣如得其情則哀矜而勿喜
曾子有疾孟敬子問之曾子曰鳥之將死必有悲聲君
子集大辟必有順辭禮有三義知之乎對曰不識也曾
子曰坐吾語女君子修禮以立志則貪慾之心不來君
子思禮以修身則怠惰慢易之節不至君子修禮以仁
義則忿爭暴亂之辭遠君子之所貴乎道者三動容貌
斯遠暴慢矣正顏色斯近信矣出辭氣斯遠鄙倍矣若
夫置罇爼列籩豆此有司之事也君子雖勿能可也
公明宣學於曾子三年不讀書曾子曰宣而居參之門
三年不學何也公明宣曰安敢不學宣見夫子之居宫
庭親在叱咤之聲未嘗至於犬馬宣悅之學而未能宣
見夫子之應賔客恭儉而不懈惰宣悅之學而未能宣
見夫子之居朝廷嚴臨下而不毁傷宣悅之學而未能
宣悅此三者學而未能安敢不學而居夫子之門乎曾
子避席謝之曰參不及宣其學而已
曾子曰無内人之踈無外人之親也無身不善而怨人
無刑已至而呼天内人之踈而外人之親不亦遠乎身
不善而怨人不亦反乎刑已至而呼天不亦晩乎詩曰
涓涓源水不壅不塞轂既破碎乃大其輻事已敗矣乃
重太息其亡益乎
仲尼晝息於室而鼓瑟焉閔子自外聞之以告曾子曰
嚮也夫子之音清激以和淪入至道今也更為幽沈之
聲幽則利欲之所為發沈則貪得之所由施夫子何所
感之若是乎吾從子入而問焉曾子曰諾二子入問仲
尼曰然女言是也吾有之向見猫方取鼠欲其得之故
為之音也女二人者孰識諸曾子曰是閔子仲尼曰可
與聽音矣曾子曰是其庭可以博鼠惡能與我歌乎
曾子從仲尼於齊齊景公以下卿之禮聘曾子曾子固
辭將行晏子送之曰吾聞之君子遺人以財不若善言
今夫蘭之本三年湛之以漉醢既成噉之則易之匹馬
非蘭之本美也所以湛之者美矣願子詳所湛既得所
湛亦求所湛夫君子居必擇處遊必擇方仕必擇君擇
君所以求仕擇方所以修道吾聞反常移性者欲也故不
可不慎也仲尼聞之曰晏子之言君子哉依賢者固不困
依有者固不窮焉蚿斬足而復行何也以其輔之者衆
仲尼曰以富貴下人何人不尊以富貴而愛人何人不
親衆言不逆可謂知言矣言而衆嚮之可謂知時矣
　
　
　曾子全書
