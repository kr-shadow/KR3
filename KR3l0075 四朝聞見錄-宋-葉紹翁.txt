#+TITLE: 四朝聞見錄-宋-葉紹翁
#+DATE: 2018-05-12 10:18:54
#+SOURCE: github.com/kanripo/KR3l0075 master 3df22c96                
欽定四庫全書　　　　　子部十二
　四朝聞見錄　　　　　　小説家𩔖一(雜事之屬/)
　　提要
　　　　(臣/)等謹案四朝聞見錄五卷宋葉紹翁撰紹
　　　　翁自署龍泉人又書中載程公許與論真徳
　　　　秀謚議手柬字之曰靖逸而厲鶚宋詩記事
　　　　稱其字嗣宗建安人與自述互異考所載髙
　　　　宗航海一條自稱本生祖曰李頴士建之浦
　　　　城人則建安其祖籍歟其厯官始末無考觀
　　　　記庚辰京城災周朝端諷其論事一條及與
　　　　真徳秀私校殿試卷一條則似亦嘗為朝官
　　　　其所居何職則不可詳矣所錄分甲乙丙丁
　　　　戊五集凡二百有七條甲乙丙戊四集皆雜
　　　　叙髙孝光寧四朝軼事各有標題不以時代
　　　　為先後惟丁集所記僅寧宗受禪慶元黨禁
　　　　二事不及其他紹翁與真徳秀遊故其學一
　　　　以朱子為宗然賣武夷山一條乃深惜朱在
　　　　之頺其家聲(案在朱子之子/時官户部侍郎)無所𨼆諱則非
　　　　攀援門户者比故所論頗屬持平南渡以後
　　　　諸野史足補史𫝊之闕者惟李心𫝊之建炎
　　　　以來朝野雜記號為精核次則紹翁是書陳
　　　　郁藏一話腴嘗摘其誤以劉禹錫題夀安甘
　　　　棠驛詩為趙仲湜遊天竺詩一條周宻齊東
　　　　野語嘗摘其光宗内禪慈懿於卧内取璽一
　　　　條又摘其函韓侂胄首求和誤稱由章良能
　　　　建議一條又摘其南園香山一條葢小小訛
　　　　異記載家均所不免不以是廢其書也惟王
　　　　士禎居易錄謂其頗涉煩碎不及李心𫝊書
　　　　今核其體裁所評良允故心𫝊書入史部而
　　　此書則列小説家焉乾隆四十一年十二月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　　總　校　官　(臣/)陸費墀
欽定四庫全書　　　　　子部十二
　四朝聞見録目録　　　　小說家𩔖一(雜事之屬/)
　　卷一
　　　甲集
　　　　恭孝儀王大節
　　　　潘閬不與先賢祠
　　　　東萊南軒書説
　　　　考亭解中庸
　　　　慈湖疑大學
　　　　賜燕滌爵
　　　　大臣衩衣見百官
　　　　慶元六君子
　　　　衞魁廷對
　　　　布衣入館
　　　　光堯幸徑山
　　　　憲聖擁立
　　　　光皇命駕北内
　　　　止齋陳氏
　　　　宏而不博博而不宏
　　　　胡紘李沐
　　　　制科詞賦三經宏博
　　　　詞學
　　　　武林山
　　　　髙宗幸太學
　　　　中和堂御製詩
　　　　請斬喬相
　　　　三文忠
　　　　天子讞
　　　　華子西
　　　　劉三傑扶陛
　　　　請斬秦檜
　　　　請斬趙忠定
　　　　九里松用金字
　　　　壽星寺寒碧軒詩
　　　　夏執中扁榜
　　　　三省
　　　　南屏興教磨崖
　　　　天竺觀音
　　　　易安齋梅岩亭
　　　　五丈觀音
　　　　桞州五龍王廟
　　　　張司封廟
　　　　忠勇廟
　　　　忠清廟制詞
　　　　徑山大慧
　　　　宏詞
　　　　文忠答趙履常
　　　　徐竹𨼆草皇子制
　　　　昆命于元龜
　　　　考亭
　　　　洪景盧
　　　　趙忠定掄才
　　　　太學諸生寘綾紙
　　　　心之精神是謂聖
　　　　鄭節使酒過
　　　　史越王表
　　　　楊和王相字
　　　　朱趙謚法
　　卷二
　　　乙集
　　　　髙宗駐蹕
　　　　武林
　　　　武林
　　　　錢塘
　　　　洛學
　　　　吳雲壑
　　　　趙忠定
　　　　吳雲壑
　　　　又
　　　　髙宗御名石經
　　　　光皇御製
　　　　三王得
　　　　清湖陳仙
　　　　烏髭藥
　　　　光拙菴
　　　　萬年國清
　　　　皇甫真人
　　　　孝宗召周益公
　　　　孝宗恢復
　　　　秦檜王繼先
　　　　楊沂中宂西湖
　　　　普安
　　　　楮劵
　　　　憲聖不妬忌之行
　　　　光皇䇿士
　　　　又
　　　　佑聖觀
　　　　莊文致疾
　　　　寧皇二屏
　　　　陸放翁
　　　　熊子復
　　　　越王陪位
　　　　高宗知命
　　　　憲聖擁立
　　　　攻媿樓公
　　　　翁中丞
　　　　張于湖
　　　　真文忠居玉堂
　　　　又
　　　　甲戌進士
　　　　函韓首
　　　　胡桃文鵓鴿色炭
　　　　王竹西駁論黄汪
　　　　吕成公編文鑑
　　　　洪景盧編唐絶句
　　　　秦小相黄葛衫
　　　　秦夫人淮青魚
　　　　髙宗好絲桐
　　　　黃振以琴被遇
　　　　倪文昌請以諫大夫入閣
　　　　去左右二字
　　　　宣政宫燭
　　　　柔福帝姬
　　　　技術不遇
　　　　劉錡邊報
　　　　陸石室
　　　　開禧兵端
　　卷三
　　　丙集
　　　　褒贈伊川
　　　　虎符
　　　　逆曦僞服印
　　　　萬弩營
　　　　來子儀
　　　　朱希真
　　　　寧皇進藥
　　　　秦檜待敵使
　　　　真文忠公諡議
　　　　悼趙忠定詩
　　　　鵓鴿詩
　　　　宫鴉
　　　　田雞
　　　　史越王青詞
　　　　司馬武子忠節
　　　　張史和戰異議
　　　　寧皇登位
　　　　葉洪斥侂胄
　　　　景靈行香
　　　　王醫
　　　　高士
　　　　蕭照畫
　　　　慈明
　　　　節度
　　　　注脚端明
　　　　秃頭防禦
　　　　賢良
　　　　第一則
　　　　第二則
　　　　第三則
　　　　高宗六飛航海
　　　　韋居士
　　　　九里松字
　　　　王正道
　　　　張通古
　　　　史文惠薦士
　　　　孝宗御製賜吳益
　　　　閩人訛𫝊兆域
　　　　天上台星
　　　　洞仙歌
　　　　方奉使
　　　　草頭古
　　　　三元
　　　　單䕫知䕫州
　　　　寧皇御舟
　　　　兩朝玉帶之祥
　　　　張公九成玉帶
　　卷四
　　　丁集
　　　　寧皇即位
　　　　慶元丞相
　　　　册立考異二則
　　　　又一則
　　　　又一則
　　　　又一則
　　　　慶元黨
　　　　慶元黨考異
　　　　文公謚議
　　　　文公覆謚
　　　　慶元二年御筆戒飭塲屋科舉爲黨議發䇿
　　　　嘉泰制詞
　　卷五
　　　戊集
　　　　岳侯追封
　　　　考異
　　　　遺事
　　　　畢再遇
　　　　周虎
　　　　田俊邁
　　　　御批黄榜
　　　　罷韓侂胄麻制
　　　　臣寮雷孝友上言
　　　　臣寮上言
　　　　又
　　　　給舎繳駁論疏
　　　　尚書省榜
　　　　因韓黨詔諭中外百官
　　　　考異
　　　　侂胄師旦周均等本末
　　　　韓勢敗笑鑒
　　　　閱古南園
　　　　南園記考異
　　　　四夫人
　　　　滿潮都是賊
　　　　逆曦歸蜀
　　　　伶優戱語
　　　　侂胄助邊
　　　　韓墩梨
　　　　黄胖詩
　　　　劉淮題韓氏第
　　　　西湖放生池記
　　　　犬吠村莊
　　　　誅韓考異
　　　　又
　　　　李季章使敵詩
　　　　淮民漿棗
　　　　浦城鄉校芝草之瑞
　　　　臺臣用謠言
　　　　好女兒花
　　　　秘書曲水硯
欽定四庫全書
　四朝聞見録卷一　　　　宋　葉紹翁　撰
　　甲集
　　　恭孝儀王大節
恭孝儀王諱伸湜王之生也有紫光照室及視則肉塊
以刃剖塊遂得嬰兒先兩月母夢文殊而孕動二帝北
狩六軍欲推王而立之仗劍以卻黄袍曉其徒曰自有
真主其徒猶未退則以所仗劍自斷其髪其徒又未退
則欲自仗劍以死六軍與王約以踰月而真主不出則
王當即大位王陽許而隂實欵其期未幾髙宗即位於
應天王間關度南上屢嘉歎王祭濮園嘗自贊其容曰
熙寧六載歲在癸丑月當孟夏二十有九余乃始生濮
祖之後性比山麋貌同野叟隨圓就方似無爲有惟忠
惟孝不汙不茍皓月清風良朋益友湛然靈臺確乎不
朽不汙不茍蓋自叙其推戴事也嘗遊天竺有山禽忽
驚起衝落半巖花之句𦵏西湖顯明寺子孫視諸邸最
爲蕃衍蓋恭孝之報云
　　　潘閬不與先賢祠
潘閬居錢塘今太學前有潘䦘巷(俗呼爲/潘郎)䦘工唐風歸
自富春有漁浦風波惡錢塘燈火微之句識者稱之唯
落魄不檢爲秦王記室叅軍王坐捕䦘急甚䦘自髠其
髪易緇衣持磬出南薰門上怒既怠有爲䦘說上者曰
䦘不南走粤則北走遼惟上招安之上旋悟時䦘已再
入京勅授四門助教䦘以老懶不朝謁爲辭自封還勅
命時文法疎簡猶若此未幾論者謂䦘終秦黨語多怨
望編置信上至信上酌道旁聖泉題詩柱上曰炎天熱
如焚恰恨都無一㸃雲不得此泉幾乎渇殺老叅軍猶
稱記室舊銜也先是盧多遜與潘善故有四門之命多
遜譛趙普不行普相多遜罷故䦘終不免嘉定間臨安
守建先賢堂於西湖欲祀䦘於列有風不宜預者遂黜
䦘事見祠記(進德行而退文藝/先節義而後功名)
　　　東萊南軒書說
考亭先生嘗觀書說語門人曰伯恭(東萊/字)直是說得書
好但周誥中有解說不通處只須闕疑熹亦不敢强解
伯恭却一向解去故微有尖巧之病也是伯恭天資高
處却是太髙所以不肯闕疑又謂南軒酒誥一段解天
降命天降威處誠千百年儒者所不及今備載南軒之
説酒之爲物本以奉祭祀供賓客此即天之降命也而
人以酒之故至於失德䘮身即天之降威也釋氏本惡
天降威者乃併與天之降命者去之吾儒則不然去其
降威者而已降威者去而天之降命者自在如飲食而
至於暴殄天物釋氏惡之而必欲食蔬茹吾儒則不至
於暴殄而已衣服而至於窮極奢侈釋氏惡之必欲衣
壞色之衣吾儒則去其奢侈而已至於惡淫慝而絶夫
婦吾儒則去其淫慝而已釋氏本惡人欲併與天理之
公者而去之吾儒去人欲所謂天理者昭然矣譬如水
焉釋氏惡其泥沙之濁而窒之以土不知土既窒則無
水可飲矣吾儒不然澄其泥沙而水之澄清者可酌儒
釋之分也
　　　考亭解中庸
考亭解中庸天命之謂性率性之謂道修道之謂教曰
命猶令也性即理也天以隂陽五行化生萬物氣以成
形而理亦賦焉猶命令也於是人物之生因各得其所
賦之理以爲健順五常之德所謂性也率循也道猶路
也人物各循其性之自然則其日用事物之間莫不各
有當行之路是則所謂道也修品節之也性道雖同而
氣稟或異故不能無過不及之差聖人因人物之當行
者而品節之以爲法於天下則謂之教若禮樂刑政之
屬是也蓋人之所以爲人道之所以爲道聖人之所以
爲教原其所自無一不本於天而備於我矣真文忠公
(德秀/)觀考亭之解以爲生我者太極也成我者先生也
謂考亭吾其敢忘先生乎考亭之門人劉黻字季文號
靜春與文忠爲友而輩行過之乃大不取其師之説其
自爲論則曰維天之命於穆不已惟人受天地之中以
生故謂之性而貴於物焉湯誥曰維皇上帝降衷於下
民若有恒性吾夫子曰天地之性人爲貴是則人之性
豈物之所得而儗哉或疑萬物通謂之性奚獨人愚曰
是固然矣然此既曰性則有氣質矣又安可合人物而
言以自汨亂其本原也凡混人物而爲一者必非識性
者也今皆不取至如孟子道性善亦只爲人而已文忠
公與靜春辯各主其説或當燕飲旅酬之頃靜春必與
公辯極而爭起公引觴命靜春曰某竊笑漢儒聚訟吾
儕豈可又爲後世所笑姑各行所學而已劉猶力持其
説不已著爲就正録云昔子思作中庸篇端有曰天命
之謂性率性之謂道是專言乎人而不雜乎物也其發
明性命開悟天下後世至矣而或者必曰此兩句兼人
物而言嗟夫言似也而差也嘗考古先聖賢凡言性命
有兼人物而言者有專以人言而不雜乎物者易之乾
𧰼曰各正性命樂記亦曰則性不同矣是乃兼人物而
言然既曰各有不同則人物之分亦自昭昭假如天命
之謂性率性之謂道或兼人物而言則犬之性猶牛之
性牛之性猶人之性當如告子之見告子孟子之髙弟
彼其把柳湍水之喻食色無不善無善之説縱横繆戾
固無足取至於生之謂性孟子辯焉而未詳得無近是
而猶有可取者耶善乎朱文公闢之曰告子徒知知覺
運動之蠢然者人與物同而不知仁義禮智之粹然者
人與物異此其一言破千古之惑我文公真有大功於
性善如此文忠已不及登文公之門聞而知之者也其
讀中庸黙與文公合靜春見而知者乃終不以先生之
説中庸爲是何歟予嘗聞陸象山門人彭(不記/名)謂予曰
告子不是孟子弟子弟子俱姓名之告子獨稱子者亦
是與孟子同時著書之人𧰼山於告子之説亦未嘗深
非之而或有省處𧰼山之學雜乎禪考亭謂陸子靜滿
腔子都是禪蓋以此然告子决非孟子門人嘗風静春
去髙弟二字
　　　慈湖疑大學
考亭先生解大學誠意章曰意者心之所發也實其心
之所發欲一於善而無自欺也一有私欲實乎其中而
爲善去惡或有未實則心爲所累雖欲勉强以正之亦
不可得故正心者必誠其意慈湖楊氏讀論語有毋意
之説以爲夫子本欲毋意而大學乃欲誠意深疑大學
出於子思子之自爲非夫子之本㫖此朱陸之學所以
分也然夫子之傳子思之論考亭先生之解是已於意
上添一誠字是正慮意之爲心累也楊氏應接門人著
撰碑誌俱欲去意其慮意之爲心累者無異於夫子子
思考亭先生而欲盡去意則不可心不可無則意不容
去故考亭先生謂意者心之所發實其心之所發欲一
於善而已既曰誠意矣則與論語之毋意者相爲發明
又何疑於大學之書也故考亭先生以陸學都是禪頭
領既差而陸氏則謂考亭先生失之支離鵞湖之㑹考
亭有詩其略云舊學商量加䆳密新知培養轉深沈陸
復齋云畱情𫝊註翻荆棘着意精微轉陸沈𧰼山云易
簡工夫終乆大支離事業轉浮沈蓋二氏之學可見矣
慈湖第進士主富陽簿𧰼山陸氏猶以舉子上南宫舟
泊富陽楊宿聞其名至舟次迎之留㕔舎晨起揖𧰼山
而出攝治邑事𧰼山其有自信處否學者曰只是信幾
個子曰𧰼山徐語之曰漢儒幾个杜撰子曰足下信得
過否學者不能對却問𧰼山曰先生所信者信个什麽
𧰼山曰九淵只是信此心驪塘謂子曰那學子應得也
自好只是𧰼山又髙一着此老極是機辯然亦禪也慈
湖又改周子太極圖爲畫以爲周子之説詳簡之説易
其意蓋不取無極之説以爲道始於太極而已亦源流
於𧰼山云
　　　賜燕滌爵
賜酒羣臣無滌爵之文孝宗錫燕内朝丞相王淮涕流
於酒已則復縮涕入鼻觀吳公琚兄弟亦預燕上見其
飲酒輙有難色微扣左右知其故後有詔滌爵滌爵自
淮始
　　　大臣衩衣見百官
大臣見百官主賓皆用朝服時暑伏甚丞相淮體弱不
能勝悶至絶上亟詔醫疾有間復有詔許百官以衩衣
見丞相自淮始
　　　慶元六君子
趙忠定横遭謫去國之日天爲雨血京城人以盆盎貯
之殷殷然太學諸生上封事扣麗正甚急侂胄欲斬其
爲首者寧皇只從聽讀當時同銜上者六人世號爲六
君子曰周端朝曰張道曰徐範曰蔣傳林仲麟楊宏中
皆併出惟周受禍略備初自廷尉聽讀衢州已次半道
有㫖再赴廷尉周始自分必死後至不能嗣韓亦慘矣
時憲聖在上韓猶不敢殺士故欲以計殺之周竟不死
復聽讀永州杜門教授生徒後以韓誅放還復籍於學
爲南宫第一人自外入爲國子録以女妻富陽令李氏
子親迎之夕有老兵持諸生刺以入周曰正用此時來
見我爲我𫝊語來日相見於崇化堂矣諸生不肯退曰
我爲國録身上事來有書在此書入乃備述李爲史氏
云云恐他時先生館職駸駸天下以爲出於李氏周愕
甚入則已奏樂行酒周亟起告女以故女以疾遽冀展
日定情李氏子惘然登車去富陽令大怒訴於臺因劾
周去復入爲太學博士自文忠公去國時猶有樓公(昉/)
危公楨蕭公(舜咨/)陳公(虙/)潔齋袁公(變/)慈湖楊公(簡/)相
與直言於朝俱以次引去周由進士不十年至從列庚辰
京城災論事者衆周語予曰子可以披腹呈琅玕矣予
戱對之曰先生在紹翁何敢言
　　　衞魁廷對
衞公涇字清叔吳門石浦人先五世俱第進士至公爲
廷唱第一人䇿中力陳添差贅員之弊上勅授添差州
僉幙公即入劄廟堂以爲身自言而自爲可乎有㫖待
詔於僉幙正關公已赴越任間㑹親友玩牡丹謂第一
花人尚貴之吾亦宜自貴重可也先是廷唱一人任僉
幙垂滿必通書宰相爲謝然後遇次榜廷唱攽召命以
某日降㫖入修門公以通書宰相非是唯任其遲速可
也時王淮當國殊不以通書爲訝雖已降召命而不與
降入國門引見指揮公翺翔於江上六合塔下幾三月
不得見適鄭公僑以吏郎召與公遇塔下鄭寒暄畢即
問曰清叔何爲在此公語之故鄭引見畢即直詣都省
則靣詰丞相丞相情見詞屈曰某幾乎忘了翌日降㫖
趣公見公俱既史相誅韓旋用故智又欲去史史爲景
憲太子舊學太子知其謀於内遂以告史御史中丞章
良能彈公良能公所厚也疏入猶未報章用臺吏語緘
副疏以示公公車至太廟下得章所緘語謂使曰傳語
中丞我今即出北關矣史以公宿望不敢貶置唯竢以
大閫不復君矣錢召文𧰼祖以史故於廣座中及公云
初謂衞清叔一世人望身爲大臣顧售韓侂胄螺鈿髹
器然則公之罪亦微矣其客于有成嘗授經於公初于
猶爲士時公已罷政提舉洞霄宫遺于以書外緘題書
拜上省元下唯具銜至幅内則稱拜覆不備題曰省元
學士先生蓋得前輩體又客曰迂齋樓公昉往往代公
箋啟又客曰輔漢卿嘗陪公閑話亦及道學又客曰王
大受迹頗疎於三客亦未嘗遊公之燕閤良能既逐公
去因及其四客于後位至司業樓位宗簿封事輪對有
直身聲輔嘗從考亭先生遊晩以弁服終王以忤攻媿
樓公故得罪後謫邵武終焉有易齋詩水心先生爲之
序稱許過於四靈衞公垂殁乞勿田澱湖一疏真體國
大臣也
　　　布衣入館
震澤王蘋少師事龜山髙宗宿聞其名又以諸郎官力
薦駕幸吳門起召賜對以布衣賜進士出身正字中秘
制曰朕於一時人才茍得其名自稍有自見往往至屢
試而治不加進於是從而求所未試者至於巖穴之士
庶幾有稱意焉爾學有師承親聞道要藴櫝既乆聲實
自彰行誼克修溢於朕聽延見訪問辭約而指深師友
淵源朕所嘉尚賜之髙第職是校讐豈特為儒者一時
之榮蓋將使國人皆有所矜式勉行而志毋負師言上
意蓋謂龜山也王既入館猶子誼年方十四歲於書塾
拈紙作御批曰可斬秦檜以謝天下爲僕所持索千金
王之父不能從族子謂之曰予金則返批批返而後别
議僕罪千金可返也其父亦不能從僕遂持以告有司
有司懼檜耳目不敢𨼆驛聞於朝詔赴廷尉獄具伏罪
當誅檜閱其牘審知年十四翌日言之上上赦其㓜編
置𧰼臺能詩文聚徒貶所檜死得歸治生産有緒蘋本
將階大用以猶子故旋以他事爲言者所列坐廢於家
云
　　　光堯幸徑山
光堯幸徑山憩於萬木之隂顧問僧曰木何者爲王僧
對大者爲王光堯曰直者爲王有杉小而直因封之光
堯爲龍君注香有五色蜥蜴出於塑像下從光堯左肩
直下遂登右肩還聖體者數又抉而朝亦數四光堯注
視乆之蜥蜴復循憲聖聖體之半拱而不數時貴妃張
氏亦綴憲聖覬蜥蜴旋繞僧至諷經嗾至憲聖亦祝曰
菩薩如何不登貴妃身蜥蜴終不肯竟入塑像下妃慙
沮不復有私利徑山有二事東坡宿齋扉夜有叩門者
云放天燈人歸則天燈之僞不待辯蜥蜴亦僧徒以缶
貯殿中施利者至則嗾蜥蜴旋繞天燈之事僧徒本爲
利既爲利則必嗾蜥蜴登妃身彼視君後妾爲何事龍
山間移天目以礎下小石竅往來又有龍君借地之說
至不敢聲鐘鼓事疑其徒附㑹故不書
　　　憲聖擁立
憲聖既擁立光皇光皇以疾不能喪憲聖至自臨爲奠
攻媿樓公草立嘉王詔云雖喪紀自行於宫中然禮文
難示於天下蓋攻媿之詞憲聖之意也天下稱之先是
吳琚奏東朝云某人傳道聖語敢不控竭竊觀今日事
體莫如早决大䇿以安人心垂簾之事止可行之浹旬
乆則不可願聖意察之憲聖曰是吾心也翌日並召嘉
王暨吳興入憲大慟不能聲先諭吳興曰外議皆曰爾
立我思量萬事當從長嘉王長也且教他做他做了你
却做自有祖宗例吳興色變拜而出嘉王聞命驚惶欲
走憲聖已令知閤門事韓侂胄掖持使不得出嘉王連
稱告大媽媽(憲/聖)臣做不得做不得憲聖命侂胄取黄𫀆
來我自與他着王遂掣侂胄肘環殿柱憲聖叱王立侍
因責王以我見你公公又見你大爹爹見你爺又今却
見你言訖泣數行侂胄從旁力以天命爲勸王知憲
聖意堅且怒遂以黄𫀆亟拜不知數口中猶微道做不
得侂胄遂掖王出宫百官班宣諭宿内前諸軍以嘉王
嗣皇帝已即位且草賀驩聲如雷人心始安先是皇太
子即位於内則市人排舊邸以入争持所遺謂之掃閤
故必先爲之備時吳興爲備獨嘉王已治任判福州絶
不爲備故市人席卷而去王既即位翌日侂胄侍上詣
光皇問起居光皇疾有間問是誰侂胄對曰嗣皇帝光
宗瞪目視之曰吾兒耶又問侂胄曰爾謂誰對曰知閤
門事臣韓侂胄光宗遂轉聖躬靣内時惟傳國璽猶在
上側堅不可取侂胄以白慈懿慈懿曰既是我兒子做
了我自取付之即光宗卧内拏璽寧皇之立憲聖之大
造也三十六年清靜之治憲聖之大明也琚亦有助焉
文忠真公䟦琚奏藁於忠宣堂云觀少保吳公密奏遺
藁其盡忠王室可以對越天地而無愧歎仰乆之丙子
夏至富沙真德秀書侂胄隂忌琚以憲聖故故不敢行
忠定德謙事賞花命酒每極驩間劇語吳曰肯爲成都
行乎吳對以更萬里逺亦不辭韓笑謂曰只恐太母不
肯放兄逺去然猶偏帥明荆襄鄂再判金陵終於外云
韓誅趙氏訟寃於朝公之子鋼亦以公密奏藁進時相
疑吳爲韓氏至姻故伸趙而不録吳云
　　　光皇命駕北内
布衣謝岳甫閩士也當光宗乆缺問安羣臣苦諫至比
上爲夏商末造上益不悦岳甫伏闕奏書謂父子至親
天理固在自有感悟開明之日何事羣臣苦諫徒以快
近習離間之意但太上春秋已髙太上之愛陛下者如
陛下之愛嘉王萬一太上萬歲之後陛下何以見天下
書奏上爲動降㫖翌日過宫當是之時岳甫名震於京
同姓宰相有欲竢上已驚即薦以代已者止齋陳氏傅
良時爲中書舎人於百官班中顒俟上出上已出御屏
慈懿挽上入曰天色冷官家且進一杯酒却上輦百僚
暨侍衞俱失色傅良引上裾請毋入已至御屏後慈懿
叱之曰這裡甚去處你秀才們要斫了驢頭傅良遂大
慟於殿下慈懿遣人問之曰此何理也傅良對以子諌
父而不聽則號泣而隨之后益怒傅良去謝遂報罷先
是岳甫常上書孝宗請恢復不報謝娶孫氏孫已死謝
發其線篋乃謝所上書副本也謝嘗以副本納要路不
知孫氏何自致之謝益感愴閩士林自知觀過與謝同
遊於京學以詩一絶爲紀其事末二句云漢皇未下復
讎詔奈此匹夫匹婦何林已賦詩同舎莫有能繼者林
號爲名儒仕至史館校勘糧料院終於官
　　　止齋陳氏
止齋陳氏傅良字君舉永嘉人早以春秋應舉俱門人
蔡㓜學行之遊太學以蔡治春秋浸出已右遂用詞賦
取科第詞賦與進士詩爲中興冠然工巧特甚稍失三
元衡鑒正體故今舉子詞賦之失自陳始也奏疏洞達
其忠經義敷暢厥㫖尤長於春秋周禮考亭視爲畏友
嘗謂門人曰以伯恭君舉陳同父合做一個方纔是好
猶不及水心先生蓋水心輩行不侔而學業未能如晩
年之大成故考亭先生特謂其强記博聞未見其便止
考亭先生見其止也當與三子並稱而且有所優劣矣
考亭先生晩註毛詩盡去序文以彤管爲淫奔之具以
城闕爲偷期之所止齋得其說而病之謂以千七百年
女史之彤管與三代之學校以爲淫奔之具偷期之所
私竊有所未安獨藏其說不與考亭先生辯考亭微知
其然當移書求其詩說止齋答以公近與陸子靜鬭辯
無極又與陳同父争論王霸矣且某未嘗注詩所以說
詩者不過與門人爲舉子講義今皆毁棄之矣蓋不欲
佐陸陳之辯也今止齋詩𫝊方行於世云建安𡊮氏申
儒爲公門人序其𫝊末止齋實爲寧皇舊學上嘗思之
語韓侂胄曰陳某今何在却是好人侂胄對上曰臺諌
曽論其心術不正恐不是好人上曰心術不正便不是
好人耶遂不復召用止齋立朝大節俱無愧於師友至
光皇以疾缺北宫禮其諫諍有古風烈嘉王之立止齋
以舊學亦有贊䇿功阨於韓氏遂不果大拜云
　　　宏而不博博而不宏
真文忠公留公元剛字茂潜俱以宏博應選時李公大
異校其卷於文忠卷首批云宏而不博於留卷首批云
博而不宏申都臺取㫖時陳自强居廟堂因文忠妻父
善相識文忠爲逺器力贊韓氏二人俱寘異等是歲毛
君自知爲進士第一人對䇿中及朝廷設宏博以取士
今謂之宏而不博博而不宏非所以示天下然猶寘異
等何也至文忠立朝時御史發其廷對曰力從臾恢復
事且其父閱卷遂駁寘五甲勒授監當後廟堂授以江
東幹幕終文忠之立朝言者論之不已後終不得起南
岳劉君克莊潜夫以詩悼其亡云至尊殿上主文衡豈
料臺中有異評後二十年纔入幕隔三四榜盡登瀛白
頭親病終天訣丹穴雛方隔歲生莫怪才人多困頓只
縁命不到公卿毛䇿力主恢復故劉寓微詞云劉詩登
瀛之句謂𡊮蒙齋也毛流泊以死真公卒爲名卿留以
使酒任氣爲言者屢以聞然該敏貫洽近代相門弟子
未有也文忠初甚與之契中年對客語留則愀然不悦
先是永嘉劉錫祖父掩據羲之墨池且百年後世為僕
所發公斷其廬得池於劉卧内劉氏遂衰其臨政操斷
皆𩔖是故謗者亦不恕嘗得方巖王公簡復士人周儀
甫書云納去茂潜書雖儀甫不待老夫之祝茂潜永嘉
之政若干將莫邪新發於鉶切不可干之以私又云近
來墨池事最偉
　　　胡紘李沐
初紘試宰還謁忠定同時見者忠定同郡人某亦趙氏
趙知忠定不事修飾故易敝巾垢衫敗屣以見且能昌
誦忠定大對廷䇿忠定於稠人中首稱之語且恨同姓
同郡而曽未之識次至紘進自叙科第嘗階上游冀裏
列忠定愀然曰若廟堂盡以前名用士則或非前名與
不由科第者何由進神色不接紘未謁忠定嘗迂道謁
考亭先生於武夷精舎先生待學子惟脱粟飯至茄熟
則用薑醯浸三四枚共食胡之至考亭先生遇禮不能
殊胡不悦退而語人曰此非人情隻雞樽酒山中未爲
乏也道出衢從太守覔舟客次偶與水心先生時猶未
第紘氣勢凌忽若宿與之不合者厲聲問先生曰髙姓
何里先生應之曰永嘉葉適紘乂詰之曰足下何幹至
此先生對曰親病求醫紘笑以手自揺紫窄帶歎曰此
所謂親病在牀入山採藥先生憮然莫知其所以見訝
者㑹太守素稔先生名遂命典謁語胡小埃先請葉學
士(即水/心)胡尤不平沐爲名臣李公士穎子李公閒居龜
溪都最近沐以大臣子試二令適從忠定謁告爲親夀
㑹上亦當遣中使賜藥茗忠定欲榮沐諭以就持歸以
謝賜沐對以遣使舊禮也恐不可以沐人子之榮而廢
遣使忠定不樂頗以語侵沐韓侂胄欲圖忠定而莫有
助之者謀之於某官某語侂胄曰公留某則可圖趙韓
遂於上前力留之後竞拜相某官既爲韓留則力薦紘
沐沐遂誣忠定爲不軌紘代擊考亭先生誣以歐陽公
被謗事又斥其輙廢校舎爲宅論水心先生所著進䇿
君德論以爲無君紘文逼桞桞州沐詩文洒脱著易頗
契奥㫖其初未必盡出於媚韓也其積忿嫉者已乆臨
大議頃不能平心耳鞏粟齋豐亦以舎選前列謁丞相
京鏜自叙其事京對鞏者無異於忠定對紘鞏賢者也
嘗歎京言之是未嘗怨尤惜其不得紘位近時凌次英
以甲科四人偃蹇半世始得掌故都司聶善之靣戒之
云翌日君謝丞相但須遜謝垂晩得禄切不可一字及
科第居今之世爲士大夫者亦不可不知此
　　　制科詞賦三經宏博
本朝廷對取士用賦而不示其所出自(省試命/題亦然)真宗以
巵言日出試士於廷孫可等不究厥㫖賦莫能就遂昧
死攀殿陛而上請所出與大意真皇不以爲罪掲示所
出及大意謂巵潤也是歲可爲狀頭其後諸生上請有
司掲示皆始於此王安石以三經取士遂罷詞賦廷對
始用䇿先是葉祖洽夢神人許之爲狀頭惟指廷下竹
一束謂之曰用此則爲狀元葉不解其意及用䇿取士
葉果爲首竹一束乃䇿(又夢中神爲設/狗肉片爲狀字)定數如此葉因
鄉人黄裳勸神宗講知上意深喜孟子嘗以語葉故葉
對䇿始終援孟子以爲説先是荆國王安石嘗賦詩試
闈中云當時賜帛倡優等今日掄才將相中蓋已嫉詞
賦之弊後因蘇子由䇿專攻上身安石比之谷永又因
孔常用䇿力詆新法安石遂有罷制科之意哲宗䇿士
因語近臣曰進士試䇿文理有過於制科者大臣皆熈
寧黨遂力主罷制科議制科詞賦既罷而士之所習者
皆三經所謂三經者又非聖人之意惟用安石之說以
増廣之各有套括於是士皆不知故典亦不能應制誥
駢麗選蔡京患之又不欲更熈寧之制於是始設詞學
科試以制表取其能駢儷試以銘序取其記故典自渡
南以後始復詞賦孝宗始復制䇿而詞學亦不廢
　　　詞學
洪氏遵試克敵弓銘未知所出有老兵持硯水密謂洪
曰即神臂弓也凡制度輕重長短無不語洪有司以爲
神洪獨不記太祖即位之三年作神臂弓以威天下何
耶寧皇試宏博之士於𩔖試所時徐鳳少監與今宗簿
劉澹然俱試徐訪知主司有欲出唐歴入變序者合用
一行禪師山河兩界歴以爲據時鮑明法華字澣之爲
廷評明於歴學且朝廷方用以修歴鮑爲劉里人徐謂
劉曰君盍訪鮑借兩界歴吾二人共之劉唯唯翌日訪
鮑得兩界歴具知其詳不復與徐共及試已廹徐自訪
鮑借歴鮑語徐曰只有一草本從周(劉/字)持數日矣及試
之日果出歴序劉甚得意自以爲即神臂弓比序於徐
末但畧云亦有一行兩界歴以非正史所載故不書時
秘書陳璧閱卷陳素不習詞學閱劉卷方以獨山河歴
事爲疑又閱徐卷謂非正史所載批劉卷首云六篇精
博文氣亦作者但不必用山河兩界事似失之贅是歳
劉徐俱黜其後徐又試六篇俱精詣代嗣王謝賜玉帶
表用禮記孚尹二字以尹爲平聲凡用經釋音當以首
釋爲証用史釋音當以末釋為証徐用第二音故主司
疑其平側失律然徐非失粘但用於隔聨上一句四字
内亦何傷於音律主司過矣公論屈之余嘗訪真文忠
公席間偶叩以今歳詞學有幾人文忠答以試者二十
人皆曾來相訪昨某閑教人謄得貢院草卷本出來内
一卷佳甚且是純瑩此人如何不來見某且如謝賜金
水滴硯尺破題便用品字如此之𩔖某在試闈考校必
是圏出蓋不特此自是六篇純瑩天下固有人才予謂
文忠曰莫是徐子儀(徐/字)卷文忠曰文字相似恐子儀未
到這般純瑩處掲示則徐卷也徐試三家星經序備記
甘公巫咸石申夫歲星順逆與今紅黃黑所圏主司驚
異已寘異等而末篇贅用周禮巫(音/筮)咸(音/)爲證遂申都
臺付國子監㸔詳徐眞本共習此科且同硯席文忠已
中異等爲玉堂寓直徐始三試有司中文忠立朝徐猶
爲親奉祠反爲冷官真出漕江東徐始得掌故徐後亦
寓直玉堂官至列監遲速皆命也徐奉祖母孝稱於鄉
惜乎不及文忠之榮親云
　　　武林山
予嘗攷晉書地理志錢塘縣有武林山舊圖云在縣西
十五里山高九十二丈周回一十二里又名曰靈𨼆錢
塘令劉道真錢塘記太子文學陸羽靈𨼆記夏竦靈𨼆
寺捨田記翰林學士胡宿武林寺記皆云武林山即靈
𨼆山舊圖經云虎林山錢塘縣舊治之北半里今錢塘
門裏太一宫道院髙士堂後土阜是也新圖經云或云
錢塘門裏太一宫道院後虎林山一名武林山然典籍
無所考據予嘗竊笑舊圖經既云有武林山又名靈𨼆
矣又云錢塘門裏有虎林山則是武林自爲一山虎林
又爲一山城裏是虎林城外是武林著爲圖經者未嘗
知武林避唐諱也又云西湖其源出於武林山則正合
攻媿武林山出武林水矣不應今城中太一宫有泉通
西湖也舊圖經皆近之但以不考避唐諱未免疑武林
虎林爲二山矣詳見於下卷(其事無闗于世故似不必/辯蓋太一為聖駕欵謁之)
(所以此資/備顧問者)
　　　髙宗幸太學
紹興十四年三月乙巳髙宗祗謁先聖止輦大成殿門
外降登步趨執爵奠拜視貌像翼欽慕復幸太學御崇
化堂頒示手詔示樂育詳延之誠意命國子司業臣閱
講周易泰卦賜羣臣諸生坐聽講說上首肯者再復遷
玉趾俯臨養正持志二齋顧瞻生徒肄業之所徘徊乆
之上之幸齋也本幸養正齋養正齋與持志齋相鄰齋
生正倖恩典遂力邀駕幸持志上憐其意而幸之自後
未幸學之先上欲幸齋必預勅齋名擗截唯謹恐其復
邀駕覬恩也
　　　中和堂御製詩
中和堂在郡治建炎三年四月壬戌髙宗幸焉御製所
爲詩云六龍轉淮海萬騎臨吳津王者本無外駕言蘇
逺民瞻彼草木秀感此瘡痍新登堂望稽山懐哉夏禹
勤神功既盛大後世蒙深仁願同越句踐焦思先吾身
艱難務遵養聖賢有屈伸高風動君子属意種蠡臣堂
北又有清風亭御書其楹云斯堂特偉之觀無愧上都
薰風來南我意雖快願與庶人共之後因改爲偉觀聖
意駐蹕决於此詩
　　　請斬喬相
文忠真公奉使北庭道梗不得進止於盱眙奉幣反命
力陳奏疏謂敵既據吾汴則幣可以絶朝紳三學主真
議甚多史相未知所决喬公行簡爲淮西漕上書廟堂
云云謂蒙古漸興其勢已足以亡金金昔吾之讐也今
吾之蔽也古人唇亡齒寒之轍可覆宜姑與幣使得拒
敵史相以爲行簡之爲慮甚深欲予幣猶未遣太學諸
生黃自然黃洪周大同家􁀙徐士龍等同伏麗正門請
斬行簡以謝天下
　　　三文忠
歐陽子諡文忠京丞相鏜以善事韓亦諡文忠後以公
論謂不宜以諡歐陽者諡鏜初諡文穆無名子作詩曰
一在廬陵一豫章文忠文穆兩相望大家飛上梧桐上
自有旁人說短長真文忠初諡也諡議未上有疑其太
過者欲以王梅溪之諡諡公公之子志道以政府祭公
文皆謂公無愧於歐陽未嘗比予父以梅溪也政府無
復辯用初諡云鏜後以論者併文穆去之
　　　天子讞
永康之俗固號耳筆而亦數十年必有大獄龍川陳亮
既以書御孝宗爲大臣所沮報罷居里落魄醉酒與邑
之狂士甲命妓飲於蕭寺目妓爲妃旁有客曰乙欲陷
陳罪則謂甲曰既册妃矣孰爲相甲謂乙曰陳亮爲左
乙又謂甲曰何以處我曰爾爲右吾用二相大事其濟
矣乙遂請甲位於僧之髙座二相奏事訖降階拜甲甲
穆然端委而受妃遂捧觴歌降黄龍爲夀妃與二相俱
已次萬歳蓋戯也先是亮試南宫何澹校其文而黜之
亮不能平徧語朝之故舊曰亮老矣反爲是小子所辱
澹聞而銜亮未有間時澹已爲刑部侍即乙探知其事
遂不復告之縣若州亟走刑部上首狀澹即繳狀以奏
事下廷尉廷尉刑部屬也笞亮無全膚誣服爲不軌案
具聞於孝宗上固知爲亮又嘗隂遣左右徃永康廉知
其事大臣奏入取㫖上曰秀才醉了胡說亂道何罪之
有以御筆畫其牘於地亮與甲俱掉臂出獄居無幾亮
又以家僮殺人於境外適被殺者嘗辱亮父其家以爲
亮實以威力用僮有司笞榜僮氣絶復甦者屢矣不服
仇家寘亮父於州圄又囑中執法論亮情重下廷尉時
王丞相淮知上欲活亮以亮欵所供嘗訟僮於縣而杖
之矣仇家以此尤亮之素計持之愈急王亦不能决稼
軒辛公與相壻素善亮將就逮亟走書告辛辛公北客
也故不以在亡爲解援之甚至亮遂得不死時考亭先
生水心先生止齋陳氏俱與亮交莫有救亮迹亮與辛
書有君舉吾兄正則吾弟竟成空言云驪塘危公嘗語
予曰羅樞密㸃自西府歸里有里人從容扣羅公曰吾
有疑於公者蓄而不敢白者有年公今容某白其疑可
乎羅公曰言之何傷其人曰以某觀公平生未嘗妄行
一步公爲從官時天夜大雪某醉歸見公以鐡拄杖撥
雪戴温公㡌丁屐微有聲吾醉不敢與公揖後有蒼奴
佩箧蒼奴亦吾所識爲公奴吾固醉以爲誤認公則不
可公笑曰子之言與所見是未嘗醉也陳同父(亮/字)獄事
急吾未嘗識之憐其才援之吏手篋内皆白金也同父
死矣吾故因子問而發之
　　　華子西
華岳字子西右庠諸生以武䇿擢第爲人輕財好俠未
第時以言語爲韓氏所貶寘建寧圜土中投啟建守傅
公伯誠公憐之命出入毋繫又以詆觸李守伯珍(名大/異)
復寘圜有詩自號翠微南征集韓誅華放還復籍於學
因擢第爲殿前司官屬華鬱然不得志有動揺大臣意
史命殿前卒圍其屋逮岳猶呼岳至庭下曰我與爾有
何怨尤而欲相謀岳但對未嘗有是史命拽之赴京兆
獄獄具坐議大臣當死史持牘奏寧皇上知岳名欲活
之丞相進而告上曰是欲殺臣者上曰教他去海南走
一遭便了初以斬罪定刑史對上曰如此則與减一等
上不悟以爲减死一等故可其奏岳竟杖死於東市岳
倜儻似陳亮惜乎不善用也獄事稍涉𡊮公蒙齋史不
問
　　　劉三傑扶陛
劉三傑衢人也與韓氏有故用爲太守朝辭寧宗劉有
疣疾傴僂扶陛檻以下上目之震怒手自批出劉三傑
無君可議逺竄韓爲上前救解竟免所居郡斥三秩云
　　　請斬秦檜
胡忠簡公銓以樞掾請誅秦檜以謝天下請竿王倫之
首以謝檜斬臣以謝陛下(奏藁/本)高宗震怒以爲訐持欲
正典刑諫者以陳東啟上上怒爲霽遂貶胡儋耳胡之
州里竟𫝊公已誅死獨有一卜者謂公命當階政府必
不死又掲榜通衢以驗他日人皆目爲狂生先是敵入
中原朝廷議割四鎮不决敵騎奄至欽宗亟引從臣入
内問計倫遂竄名綴從臣直前乞上早戒嚴上驚問曰
爾謂誰倫對上以臣乃咸平宰相王旦孫上知爲旦孫
故寘不問忠肅劉公珙以其材薦之髙宗故用以奉使
銓疾其從敵人貶號之議故請斬之非疾和議也胡公
南歸孝宗嘉歎寘之經筵欲大用之惜其已老公封事
未達北庭間者募以千金及敵得副本爲之動色益知
本朝之有人由是和議堅矣
　　　請斬趙忠定
忠定去國藥局趙師劭上書寧皇請斬忠定以謝天下
蓋欲媚韓也忠定之事既白後溪劉左史光祖適帥荆
襄辟公之子崇模爲機幕劉公未知師劭事先辟其弟
某崇模與危公楨爲同年囑危草牋以謝劉公云云今
聞其弟之當來欲使爲寮而並處念交遊之讐不同國
而况天倫無羞惡之心則非人是乖風教故勝母之里
不可入迫人之驛不可居豈容同堂合席之至歡乃有
操戈入室之遺𩔖縱罪不相及然水中之蟹且將避之
倘機或未忘則海上之鷗不當下矣竊謂父子之間寧
間於存歿賓主之際則在於從違且昔辱甄収本見齒
忠臣之後若今惟茍合是玷名惡子之中得士如斯在
公焉用劉公得崇模牋愕寘几上即草檄勒回師劭弟
請斬忠定師劭也其弟固不預崇模義不得與之同遊
顔氏家訓述盧氏事子弟固能累父兄父兄亦能累子
弟云
　　　九里松用金字
或問予曰今九里松一字門扁吳說所書也字何以用
金予謂之曰高宗聖駕幸天竺由九里松以入顧瞻有
扁翌日取入欲自爲御書黼黻湖山命筆研書數十番
歎息曰無以易説所書也止命匠就以金填其字復掲
之於一字門云
　　　壽星寺寒碧軒詩
東坡既賦寒碧之句吳氏説能草聖行書尤妙嘗書坡
句於寺之髹壁髙宗命使詔僧借入宫中留玩者數日
復命還賜本寺説字畫遇際聖君如此
　　　夏執中扁榜
今南山慈雲嶺下地名方家峪有劉婕妤寺(後贈/賢妃)泉自
鳯山而下注爲方池味甚甘美上掲鳳凰泉三字乃于
湖張紫薇孝祥所書夏執中爲后兄俗呼爲夏國舅偶
至寺中謂于湖所書未工遂以已俸刋所自書三字易
之孝宗已嘗幸寺中識孝祥所書矣心實敬之及再駕
幸見于湖之扁已去所易者乃執中所書上不復他語
但詔左右以斧劈爲薪幸寺僧藏于湖字故在詔止用
孝祥書今復掲執中字
　　　三省
嘉定重修都臺既成㫖許士民入視凡三日驪塘危公
楨時爲秘書約予俱入既出則問客曰凡㕔治皆南靣
惟都臺則宰相坐東靣參樞皆西靣此何典也坐客有
言太宗嘗爲中書令既已廟坐後人遂不敢專席者又
謂三省舊在内中不敢上儗南靣者又謂宰相廟坐則
參樞不宜列坐者危公以其無據出於臆説而不大釋
然予年最卑公視予曰賢良獨不言乎予謝其問而對
曰熙寧官制既改三省長官皆視事南向餘官遂從兩
列恐當以此爲據危公謂予曰子得之矣
　　　南屏興教磨崖(又有小南屏山與南屏軒/)
今南屏山興教寺磨崖家人卦中庸大學篇司馬温公
書新圖經不載錢塘自五季以來無干戈之禍其民富
麗多淫靡之尚其於齊家之道或缺焉故司馬書此以助
風教非偶然書之也今南屏遂爲焚櫬之塲莫有登山
摩挲苔石者
　　　天竺觀音
孝宗即位之初出内府寶玉三品寘於天竺寺觀音道
塲明年御製賛曰猗歟大士本自圓通示有言説爲世
之宗明照無二等觀以慈隨感即應妙不可思上之博
通内典如此
　　　易安齋梅岩亭
光堯親祀南郊時紹興二十五年也御書於郊壇易安
齋之梅亭云謁欵泰壇因過易安齋愛其去城不逺岩
石幽邃得天成自然之趣爲賦梅岩云怪石蒼苔映翠
霞梅梢疎瘦正横斜得因祀事來尋勝試探春風第一
花孝宗時濳邸恭和聖作云秀色環亭擁霽霞(今上/嫌諱)氷
艷數枝斜東君欲奉天顔喜故遣融和放早花此真古
今所未見岩石何其幸歟光堯嘗問主僧曰此梅喚作
甚梅主僧對曰青蒂梅又問曰梅邊有藤喚作甚藤對
曰萬歲藤稱㫖賜僧階上嘗拂石而坐至今謂之御坐
石
　　　五丈觀音
觀音髙五丈本日本國僧轉智所雕蓋建隆元年秋也
轉智不御煙火止食芹蓼不衣絲綿嘗服紙衣號紙衣
和尚高宗偕憲聖嘗幸觀音所憲聖歸即製金縷衣以
賜之及掛體僅至其半憲聖遂遣使相其體再製衣以
賜
　　　桞州五龍王廟
出湧金門入桞州上有龍王祠開禧中帥臣趙師􁝜重
塑五王像旒冕珪服畢具其中三像一模韓侂胄像二
模陳自强像三模師􁝜像時韓陳猶在臺臣攻師􁝜唯
於疏中及師􁝜自貌其像不敢斥韓陳云至今猶存未
有易之者過此皆不識三人者恐未必以予言爲信而
易之然師􁝜論疏可考也
　　　張司封廟
廟號昭貺即景祐中尚書兵部郎張公夏也(或作兵部/史碑又作)
(太常祀典作工部/員外俗呼司封)夏字伯起景祐中出爲兩浙轉運使
杭州江岸率用薪土潮水衝擊不過三歳輙壊夏令作
石堤一十二里以防江潮之害既成州人感夏之功慶
歴中廟於堤上嘉祐十月贈太常少卿政和二年八月
封寧江侯改封安濟公併賜今額紹熙十四年増靈感
字紹興三十年増順濟字予以本末考之初無神怪之
事今臨安相𫝊以伯起治潮三年莫得其要領不勝􁀙
憤盡抱所書牘自赴於江上訴於帝後寓於夢繼是修
江者方得其説堤成而潮亦退蓋真野人語也江之所
恃者堤安有伯起不知以石代薪土之便功未及成效
匹夫溝瀆之爲此身不存而憑虚忽之夢以告來者萬
一不用其夢患當何如是尚得生名之智歿謂之神乎
沿江十二里要是上至六和塔下至東青門正貺所築
堤今顧諉之錢王則尤繆矣
　　　忠勇廟
廟在九里松故步軍司前軍統制張玘紹興三十二年
從張子蓋解海州圍玘用命戰沒奉㫖贈清逺軍承宣
使仍於本寨門首建廟賜號忠勇乾道元年步帥戚方
所建
　　　忠清廟制詞
顯仁太后龍輴將渡㑹稽上聖孝出於天性預恐風濤
爲孽遥於宫中黙禱忠清廟及篙御既戒浪平如席上
命詞臣行制詞以封之曰追惟文母將祔裕陵閟殿告
成容車將發奈以大江之阻具形羣辟之憂既竭于誠
亟孚神聽某王一節甚偉千古如存帖然風濤既頼幽
㝠之相煥乎天寵用昭崇極之恩尚綏于四方之民以
綿爾百世之祀可特封忠壯英烈威顯王蓋於舊號四
字上加忠壯二字
　　　徑山大慧
大慧名妙喜張公九成字子韶自爲士時已耽釋學嘗
與妙喜往來然不過爲世外交張公自以直言忤秦檜
檜既竄斥張公廉知其素所往來者所善獨妙喜遂杖
妙喜背刺爲卒於南海妙喜色未嘗動後檜死孝宗果
放還復居徑山有勸之去其墨者妙喜笑拒不答孝宗
憐而敬之寵眷尤厚賜金鉢袈裟輿前用青蓋賜號大
慧言者列其寵遇太過髙宗既御北内得以遊幸山間
以妙喜故賜吳郡田萬畝駕幸越二年始建龍遊閣
　　　宏詞
嘉定間未嘗詔罷詞學有司望風承意太過每遇羣試
必摘其微疵僅從申省予載之詳矣水心先生著爲進
卷外藁其論宏詞曰宏詞之興其最貴者四六之文然
其文最爲陋而無用士大夫以對偶親切用事精的相
誇至有以一聨之工而遂擅終身之官爵者此風熾而
不可遏七八十年矣前後居卿相顯人祖父子孫相望
於要地者率詞科之人也既已爲詞科則其人已自絶
於道德性命之本統以爲天下之所能者盡於區區之
曲藝則其患又不止於舉朝廷髙爵厚禄以予之而已
蓋進士等科其法猶有可議而損益之至宏詞則直罷
之而已矣先生外藁蓋草於淳熙自姑蘇入都之時是
書流𫝊則盛於嘉定間雖先生本無意於嫉視詞科亦
異於望風承意者然適值其時若有所爲文忠真公亦
素不喜先生之文蓋得於里人張彦青之説以先生之
文失之支離文忠得先生習學記言觀之謂此非記言
乃放言也豈有激歟水心先生之文精詣處有韓桞所
不及可謂集本朝文之大成者矣文忠四六近世所未
見如史相服闋加官制詞云素冠欒欒方畢三年之制
赤舄几几爰新百揆之瞻又謂史相云陳平之智有餘
蕭相之功第一戒詞云天難諶斯當毋忘惟幾惟康之
戒民亦勞止其共圖既富既庶之功撫諭江西冦曲赦
詔其中一二聨云自有乾坤至於今日未聞盗賊可以
全軀又曰弄潢池之兵諒非爾志焚崑岡之玉亦豈予
心又行永陽郡王制詞云若時懿屬可恨彛章其登公
朝位棘之尊仍䟽王社苴茅之貴蓋文忠既入劄廟堂
謂二恩恐不得而兼故致微詞云
　　　文忠答趙履常
文忠真公嘗與趙公汝談相晤趙公啟文忠曰當思所
以謀當路者毋徒議之而已文忠答以公爲宗國固當
思所以謀如某不過朝廷一議論之臣爾趙公自失予
以謂此亦文忠本心嘉定初文忠語予曰他年某極力
只做得田君貺人物若范文正公則非所敢望矣至中
年而後則又以文正自任先是嘉定初與予論理學則
曰某與兄言只是論得个皮膚如劉静春却論到骨髓
俟某得山林静坐十年然後却與兄論骨髓其後公閑
居十年而朝夕常反覆議論者獨有静春乃大不合豈
公之學力已異於嘉定之初耶
　　　徐竹𨼆草皇子制
寧皇立皇子洵時上春秋猶盛竹𨼆徐似道行制詞内
二句云爰建神明之胄以觀天地之心真學士也其意
味悠長矣
　　　昆命于元龜
寧皇嘉定初拜右相制麻翰林權直陳晦偶用昆命于
元龜事時倪文節公思帥福閫即束裝奏疏謂哀帝拜
董賢爲大司馬有允執其中之詞當時父老流涕謂漢
帝將禪位大司馬寧宗得思疏甚駭宣示右相右相拜
表以爲臣一時恭聽王言不暇指摘乞下思疏以示晦
晦翌日除御史遂上章徧舉本朝自趙普而下凡拜相
麻詞用元龜事至六七且謂臣嘗學詞科於思思非不
記此特出於一旦私憤遂忘故典以藩臣而議王制不
懲無以示後文節遂不復敢再辯免所居官陳與真文
忠最厚蓋辯明故典頗質於文忠云
　　　考亭
考亭先生賦武夷大𨼆屏詩云甕牖前頭大𨼆屏晩來
相對静儀形浮雲一任閑舒卷萬古青山只麽青五峯
胡氏得其詩而誦之謂南軒張敬夫曰佳則佳矣惜其
有體而無用遂自爲詩以遺考亭先生曰幽人偏愛青
山好爲是青山青不老山中出雲雨太虚一洗塵埃青
更好胡公銓以詩薦先生於孝宗召除武學博士先生
不拜蓋先生之意以謂胡公特知其詩而已門人以考
亭號先生世少知其然者亭爲陳氏所造本以寘其父
之櫬葬畢因以爲祀塋之所題曰考亭其後亭歸於先
生以考亭於己無所預遂因陳姓易名曰聚星參取漢
史世說陳元方事事爲一段段爲一圖掲之於亭而門
人稱考亭之號已乆終不能遽易故今稱先生皆以晦
菴晦翁而考亭之稱亦並行云先是先生本字元晦後
自以爲元者乾四德之首也懼不足當自易爲仲晦然
天下稱元晦已乆至今未有稱仲晦者文忠真公字景
元攻媿從容問公曰何以謂之景元公對以慕元德秀
故曰景元攻媿曰誤矣取毛詩髙山仰止景行行止註
文以示公曰景明也詩人以明行對高山則景不可以
訓慕遂爲公易曰希元然天下亦稱景元者已乆至今
亦未有稱爲希元者文中子弟績字無功子曰神人無
功非爾所及也終身名之考亭先生不敢以元爲字蓋
本於此
　　　洪景盧
洪(闕/)宣公以蘇武節爲秦檜所忌孝宗憐之其子邁以
宏博中選歴官清顯孝宗有意大用廉知其子弟不能
遵父兄之教恐居政府則非所以示天下故特遲之洪
公每勸上早諭莊文上爲首肯間因左右物色洪公子
政飲娼樓上亟命快行宣諭洪公云也請學士(時洪爲/知制誥)
教子快行言訖無他詔洪驚愕莫知其端但對使唯唯
奉詔退而研其子所如往方悟上㫖遂抗章謝罪求去
歸番陽與兄丞相适酬唱觴詠于林壑甚適偶得史氏
瓊花種之别墅名曰瓊野樓曰瓊樓圃曰瓊圃史氏欲
祈公異姓恩澤不從史氏遂訐公以瓊瑶者天子之所
居非臣子所宜稱公不爲動則伏闕進詞詣臺訴事因
爲言者所列文人稍欲吟詠題品而人即毁之至不復
遷政府亦命矣
　　　趙忠定掄才
忠定季子崇實間因與予商確駢儷以爲此最不可忽
先公居政府間以此觀人至尺牘小簡亦然蓋不特駢
儷或謂先公曰或出於他人之手則難於知人矣先公
不然彼能倩人做好文字其人亦不碌碌矣此先公掄
才報國之一端也崇實爲相家賢胄遊京幙爲元僚有
雋聲而誠實出於天性真稱其名惜乎天不假年云
　　　太學諸生寘綾紙
鄭昭先爲臺臣倐當言事月謂之月課昭先純謹人也
不敢妄有指議奏疏謂京輦下勿用青蓋惟大臣用以
引車㫖從之太學諸生以爲既不有青蓋則用皂絹爲
短簷繖如都下買氷氷擔上所用人已共嗤笑邏者猶
以爲首犯禁倐用繩繫持蓋僕併蓋赴京兆時程覃實
尹京遂杖持蓋僕翌日諸生羣起伏光範訴京兆時相
戒閽者或受謁諸生至詣闕訴覃覃亦白堂及臺自辯
諸生攻之愈急至作爲覃傳云程覃字㑹元一字不識
湖徽人也湖徽者覃本徽出寓居於湖俗諺以中無所
有而敢於強聒謂之胡揮時相以爲前京兆趙師􁝜既
因檟檚齋生罷去亦諸生所訴也既罷一京兆矣其可
再乎且撻僕與撻生徒孰重孰輕諸生得無太恣横堅
持其議不以諸生章白上諸生計既屈遂治任盡出太
學寘綾卷於崇化堂皆望闕遙拜而去雲散霧裂學爲
之空觀者驚惻以爲百年所未嘗有㑹永陽郡王楊次
山本右庠經武諸生偶遣餽舊同舎介者寂無所睹復
持以歸白王以兩學俱空王遣二子徃廉其事具得實
因慈明啟於上上即御批令學官宣諭諸生亟就齋覃
免所居官仍爲農卿諸生奉詔唯謹先是時相惡其動
以掃學要朝廷遂誦言諸郡庠生有職者或白首不敢
望太學一飯此極可念若諸生納綾卷而去當以諸郡
庠職事補其闕生徒聞其説而止史相雖以計定諸生
未必真出於此以予觀諸郡庠極有遺才三歳大比當
令州郡薦其絶出者於太學云覃于宦業無顯過蓋善
人也皂蓋一事合申廟堂當來臺臣只乞禁青蓋今諸
生用短簷皂繖未知合與不合更乞朝廷明降指揮以
憑遵守若朝廷有㫖亦不許用皂蓋而諸生猶故用之
則宜移文司成議諸生罪爲善於處置矣時即有輕薄
子故爲一絶落韻詩云冠蓋如雲自古傳
　　　心之精神是謂聖
慈湖楊公簡參象山學猶未大悟忽讀孔叢子至心之
精神是謂聖一句豁然頓解自此酬酢門人叙述碑記
講說經義未嘗舎心以立説慈湖嘗爲館職同列率多
譏玩之亦有見其誠實而不忍欺之者
　　　鄭節使酒過
臣寮論列鄭節使興裔使酒尚氣政事鹵莽光宗諭言
者曰臺諌之職固在風聞然亦須得其仿彿興裔戚里
朕向在東宫屢與之同侍内宴涓酒不能受聞酒氣輙
嘔安在其爲使酒也言者慚懼而退隨有㫖予外
　　　史越王表
越王自草表中自序云逡巡歲月七十有三而未得所
對有客以今余大參父(不記/名)能四六爲薦者越王召見
試以表中語俾爲屬對余應聲曰此甚易以補報乾坤
萬分無一爲對足矣越王大加賞識今四六語中載越
王表語而不及余非越王不没人善之意也(或云與吕/申公遺表)
(同/)
　　　楊和王相字
楊王沂中閑居微行遇相字者相者以筆與札進楊王
拒之但以所執拄杖大書地作一畫相者作而再拜曰
閣下何爲微行至此宜自愛重楊愕而詰其所以則又
拜曰土上作一畫乃王字也公爲王者無疑楊笑遽用
先所進紙批緡錢五百萬仍用常所押字命相者翌日
詣司帑者徵取相者翌日持王批自言於司帑云王授
吾劵徴錢五百萬司帑老於事王者持劵熟視乆之曰
爾何人乃敢作我王贗押來脫錢吾當執汝詣有司相
者初謂司帑者調弄之至乆色不變相者始具言本末
且以爲真王所書且吾安敢僞司帑堅謂我主押字我
豈不認得相者至聲屈冀動王聽王居渠渠然聲不達
王之司謁與司帑同列者醵金五十緡與相者相者持
金大慟痛罵司帑者而去王間因僉押支用歴既僉押
司帑者乗間白曰恩王前日曽批押予相字者錢五百
萬有之乎王曰是是這人是神相汝已支與他了司帑
進曰某以非恩王押字拒之衆人打合五十千與之去
矣王驚曰汝何故司帑曰不可他今日説是王者來日
又胡説増添則王之謗厚矣且恩王已開社矣何所復
用相王起而撫其背曰爾説得是説得是説得是就以
予相者錢五百旌之
　　　朱趙諡法(忠定遺集其家欲以慶元丞相/集爲目以慶元不一相故未定)
本朝士大夫以忠節致死者俱與諡法有愍字趙忠定
當諡愍其家子弟自列於朝謂愍之一字實不忍聞遂
易諡定字考亭先生太常初諡文正考功劉公彌正覆
諡謂先生當繼唐韓文公又嘗著韓文考異一書宜特
諡曰文且謂本朝前楊億後王安石雖諡曰文文乎豈
是之謂乎㫖從之自後議諸賢諡自周元公以下俱用
一字矣如程正公吕成公之𩔖
　
　
　
　
　
　
　
　
　
　
　
　
　
　
　四朝聞見録卷一
欽定四庫全書
　四朝聞見録卷二　　　　宋　葉紹翁　撰
　　乙集
　　　髙宗駐蹕
高宗六飛未知所駐嘗幸楚幸呉幸越俱不契聖慮暨
觀錢塘表裏江湖之勝則歎曰吾舎此何適時呂公頥
浩提師於外以書御帝曰敵人專以聖躬為言今駐蹕
錢塘足以避其鋒伐其謀近名公謂士大夫溺於湖山
歌舞之娯皆秦檜之罪檜之罪在於誅名將竄善𩔖從
臾貶號遣逐北人若奠都之計盖决於帝而賛成於頤
浩也或謂徽宗嘗寤錢王而誕高宗盖因定都從而附
㑹云
　　　武林
武林本曰虎林唐避帝諱故曰武林如以𤣥虎為𤣥武
之𩔖山自天目而來為靈𨼆後山頓伏至儀王墓後若
虎昻首額下石𨼆𨼆有斧鑿痕故老相傳以為太祖又
以為徽宗用望氣者之言鑿去虎額又謂高宗嘗占夢
為虎所驚因鑿焉未知孰是今竹宮有小山曰武林道
士作亭其上環以花竹盖因一小土阜為之非武林也
道士易如剛間因攻媿樓公齋宿丏詩以詠其亭詩中
用事最為精博曰武林山出武林水靈𨼆後山毋乃是
此山亦復用此名細考其來真有以盖靈𨼆之山即武
林之山冷泉之水即武林之水謂此山亦復用此名則
竹宮培塿之土非武林明矣老筆殊使人畏也末章乃
謂錢氏鑿井建緇黄廬以厭王氣疑此山為武林餘脉
是又收拾人情之論當以前章為正云
　　　武林
考亭先生得友人蔡元定(字季通/號西山)而後大明天地之數
精詣鐘律之學又諱之以隂陽風水之書先生信用蔡
說上書建議乞以武林山為孝宗皇堂且謂㑹稽之穴
淺觕而不利願博訪草澤以决大議其後言者謂先生
隂授元定元定亦因是得謫云辨正在丁集黨議
　　　錢塘
龍川陳氏亮字同甫天下士也嘗圜視錢塘喟然而歎
曰城可灌爾盖以城中地勢下於西湖也亮奏書孝宗
謂呉蜀天地之偏氣也錢塘又呉之一隅也一隅之地
本不足以容萬乘鎮壓且五千年山川之氣發泄而無
餘故榖粟桑麻絲枲之利歲耗於一歲禽獸魚鱉草木
之生日㣲於一日而上下不以為異力請孝宗移都建
鄴且建行宫於武昌以用荆襄以制中原上韙其議使
宰臣王淮召至都省問下手處陳與考亭游王素不喜
考亭故併陳而嫉之陳至都省不肯盡言度盡言亦未
必盡復於上翌日上問以亮所欲言者王對上曰秀才
說話耳上方鄙逺俗儒遂不復召見時两學猶用秦檜
禁不許上書言事陳嘗游太學故特棄去用鄉舉名伏
麗正門下王又短之以為欺君故遷都之議為世迂笑
至於今日亮得以迂笑議已者於地下矣
　　　洛學
淳熙間考亭以行部劾台守唐氏上將寘唐於理王與
唐為姻乃以唐自辯疏與考亭章俱取㫖未知其孰是
王但㣲笑上固問之乃以朱程學唐蘇學為對上笑而
緩唐罪時上方崇厲蘇氏未遑表章程氏也故王探上
之意以為解考亭上書力辯以謂至以臣得於師友之
學以中傷不報故終王之居相位屢召不拜考亭之子
在趨媚時好遂階法從視其父忤淮者異矣予嘗與閩
士同舟相與嘆息在之弗紹且謂在盡根盡骨賣了武
夷山閩士謂士曰子之鄉槖只是賣了一座武夷山我
之鄉槖却賣了三座山三座山盖指三山郷槖謂梁成
大也程源為伊川嫡孫無憀殊甚嘗鬻米於臨安新門
之草橋後有教之以千當路者着為道學正統圖自考
亭之後勦入當路姓名遂特授初品因除二令又以輪
對改合入官遷寺監丞伊川考亭掃地矣諸學子孫惟
呂氏未墜成公猶子康年甲戍廷對真文忠欲寘之狀
頭同列以其言中書之務未清恐觸時政文忠固争不
從遂自甲寘乙文忠嘗出其副示予相與歎息公輟俸
命書市刻之
　　　呉雲壑
四明高氏似孫號踈寮由校中秘書授徽倅道出金陵
投留守吳公琚(號雲壑/字居父)以詩曰四朝渥遇鬢徽絲多少
恩榮世少知長樂花深春侍宴重華香暖夕論詩黄金
籯滿無心愛古錦囊歸有字竒一笑難陪珠履客㸔臨
古帖對梅枝公之客曰儲用項安世周師稷劉翰王輝
王明清晚得王大受輟子姪官授之凡游從皆極一時
之彦公他無嗜好居近城與東樓平光皇為書扁以賜
不名其名而名其官樓下設維摩榻尤愛古梅日臨鍾
王帖以為課非其所心交足迹不至此髙氏獨知其詳
故落句及之亦精於所聞矣公所居於舊游也自㕔事
側梯東樓樓下以半植鎮安旌節半為燕坐處樓相直
有亭僅着賔主四人因城叠石曰南麓麓後髙數級登
汲於甕泄之以管淙淙環珮聲入方池池方四五尺畫
䷨於扁自麓之後登城為嘯臺下有堂依城南榜曰讀
書臺有級可下又自臺入洞門依雉堞有平地可壇圜
植碧桃有石可碁與坐自西行有逕亭曰物表亦光皇
賜扁面直吳山又曲折旁轉入荼䕷洞茅頂而圓内掲
以鏡曰定庵與僧智彬語逹摩學則至大抵地僅尋尺
而藤蔓聨絡花竹映帶烏啼鶴唳寂如山林公野服塵
斧大縧蒲履徜徉其間望之者疑為仙云公為憲聖猶
子以詞翰被遇孝宗憲聖殿洛花盛開必召諸子姪入
侍孝宗萬幾之暇即命中使召公論詩作字而罷故踈
寮頷聨及之(時琚已為直學趙欲待/以真學士呉亦不難之)憲聖既御簾政趙
公汝愚為相欲公出入通宮禁廟堂之意公冀重體貎
求慈福宫使又求提舉中秘書趙公俱難之趙旋物色
韓侂胄憲聖表孫也侂胄奉趙命惟謹雖一秩不以請
趙公喜其奔走小忠不知墮其計反浸踈公侂胄知上
之信用王德謙也陽與之為義兄弟相得驩甚一日謂
德謙曰哥哥有大勲勞宜建節鉞王曰我閹官也有此
例乎弟弟勿誤我侂胄曰已奏之上行且宣麻矣王唯
唯以為疑何澹時為中丞侂胄宻諭之曰德謙苦要節
鉞上重違之已草制宣中丞宜卷班以出翌日廷播何
悉如所教繼即合臺疏德謙罪乞行竄殛德謙猶持侂
胄以泣曰弟弟誤我侂胄徐謂曰哥放心略出北關數
里便有詔追只竢罷了何中丞耳德謙猶信其說拜而
嘱之竟死貶所何遂遷政府侂胄盖嘗許之也德謙既
逐自此内批侂胄皆自為之矣諫大夫李沐誣趙不軌
韓寔嗾之李初未知所决謀之倪公思公曰莫若併趙
韓俱論之李為韓姪壻故特論趙貶趙制詞乃傅伯夀
所草韓亦先㗖之以美官詞曰屈氂與廣利妄議武帝
戮之於事聞之初林甫輔明皇不忠肅宗誅之於論定
之後是皆宗室之為相卒蹈譴訶而置刑盖竊東坡懼
呂惠卿故智也趙聽制手持𧰼簡不知輕重云制中又
有謀動干戈而未已與外欲生事外裔而開邉境之釁
盖秦檜欲脅君固寵金人又藉之以堅和好盟書所載
不許以無罪去首相故誣以兵云趙偕猶子崇龢赴貶
自辭家在途垂歿悔不用吳盖呉舊交者石湖范公三
山凌公止齋陳公惜名畏義出於天性必不出於侂胄
所為趙公舎宫使提省之職亦豈無以處呉者予聞呉
氏之説猶未之悉及㑹餘干趙氏於真西山粤岩書院
西山之子娶趙氏趙氏之說皆與呉合其家至今猶追
悔前事嗚呼天將成忠定之名耶予得踈寮真蹟至今
藏之時呉公己為開府而踈寮詩卷首稱之曰儀同予
編官制無此又恐其考古必有據及遇其子歴乃知其
曾祖諱開以祖諱而改官稱可乎懼此詩他時流落或
者以高氏為信
　　　趙忠定
先是考亭先生嘗勸忠定既已用韓當厚禮陳謝之意
欲忠定竢以節鉞居之國門外忠定猶豫未决而禍作
先生對門人曰韓吾鄉乳母也宜早陳謝之建俗用乳
母乳其子初不為劵兒去乳即以首飾金幣厚遣之故
謂之陳謝韓後聞其說笑建俗而心肯焉故禍公者差
輕嘉定初號為更化先生之子在乃謂公嘗草數千言
攻韓之惡疏未上門人蔡元定持蓍以入卜得遯卦力
止先生勿上同時楊公誠齋之子長孺謂其父曰韓用
兵憂憤殊甚遺書數千言至以藁上楊公既致為臣而
歸雖不言事可誠有所論何為中輟非二父之志也元
定盖先生友亦非門人云
　　　呉雲壑
憲聖既御簾政則戒公曰垂簾非我志也不比大哥在
時(謂孝/宗)汝輩自此少出入庶免干預内廷之謗其嚴待
家人如此謂之以聖宜哉
　　　又
孝宗篤眷公情均兄弟自論詩作字擊毬之外未嘗訪
以外事咨以國政問以人才公亦未嘗對上及之也君
臣之間两得之
　　　髙宗御書石經
髙宗御書六經嘗以賜國子監及石本於諸州庠上親
御翰墨稍倦即命憲聖續書至今皆莫能及
　　　光皇御製
孝宗崇憲聖母地之恩故稱琚兄弟皆以位曰哥至光
宗體孝宗之意故稱琚兄弟曰舅琚尤聖眷後苑安榴
盛開光皇以廣團扇自題聖作二句曰細叠輕綃色倍
醲晚霞猶在緑隂中命琚足之公再拜援筆即書曰春
歸百卉今無幾獨立清㣲殿閣風上稱歎者久之憲聖
於二王中獨導孝宗以光皇為儲位故公落句有獨立
之詠寄意深矣團扇猶藏其家又有石刻火後俱不存
云
　　　三王得
三王得不知何許人亦無姓名帶杭音額角有刺字意
㨂罷軍員也頭蓬面垢或數日不食莫迹其止宿包道
成嘗與之共衾謂其體壯熱如傷寒道成汗而異衾人
即之或咄咄穢罵至以瓦礫詬群兒予嘗呼之但正目
以視邈無所言光宗始開王社位為第三孝宗儲副之
位未知孰授一日三王得於道中前邀王車衛者拽之
王問謂誰但連稱三王得三王得王悟其兆縱使去既
即大位命入中禁賜命不拜而出道遇與之錢者亦無
所謝云
　　　清湖陳仙
今所請仙盖小陳也光皇為儲副日久遣黄門召其父
以入上著白絹汗衫繫小紅絛見陳入避之徐遣召陳
黄門設香案金屈巵酒金楪貯生果三飣香焚所問狀
仙遂降於箕書光皇以某年某月日即大位黄門持以
入出則就以酒勞陳且贈金帛遣出戒以歸勿語後果
如所定光皇又遣使召陳陳以近日仙不降為辭恐蹈
罔上之罪不期年光宗得疾盖陳已前知於仙矣陳兄
弟能致仙有竒騐𩔖皆如此特不靈於予他事不繫於
國故不書
　　　烏髭藥
光皇春秋已富又自東宮尹天府入侍重華從容啟上
以有贈臣烏髭藥者臣未敢用上語光皇曰正欲示老
成於天下何以此為盖重華方奉德壽重惜两宫之費
故至德壽登遐而後即授光皇以大位其脱屣萬乗盖
有待也
　　　光拙菴
孝宗晚慕逹摩學嘗召問住静慈僧光曰佛入山修道
六年所成何事光奏云臣將謂陛下忘却頗稱㫖光意
盖以孝宗即佛又焉用問禪門葛藤亦有可笑者東坡
嘗謂其徒善設坑穽以䧟人當其欲設即先與他塞了
此語最得其要陸𧰼山兄弟早亦與光老遊故考亭先
生謂𧰼山滿肚皮是禪陸將以删定靣對為王信聽格
而去使遇孝宗必起見晚之嘆
　　　萬年國清
孝宗喜占對宋之瑞面對上問以所居之瑞對曰臣家
於天台上又曰聞彼多名山勝刹孰為之冠之瑞對曰
唯是萬年國清上大嘉歎之瑞遂階两制云三衢毛澤
民以薦者面對徽宗上問以所居江郎山髙可幾許民
姑大言曰五十尺上質何以騐之毛對曰臣日斜視景
上喜其㨗
　　　皇甫真人
皇甫真人號為有道善風鑑髙宗間因大雪中召入以
手提其所衣繒絮至數襲謂皇甫曰先生亦怕冷耶皇
甫從容對曰臣聞順天者昌時逆亮謀南冦故皇甫以
對上大恱後又自出山來見上叩其所以來則曰做媒
來臣為陛下尋个好孫媳婦上問謂誰則以慈懿皇后
大將之子生於營中生之日有黑鳯儀於營前大黑石
上人謂鳯實鸑鷟石則元王慈懿小字鳯娘盖本於此
后既為太子妃至訴太子左右於髙孝两宫高宗不懌
謂憲聖曰終是將種吾為皇甫所誤孝宗屢訓妃宜法
大媽媽(即憲/聖)螽斯之行汝只管與太子争吾寧廢汝上
欲懼之未嘗真欲廢之也因驚憤疑其說出於憲聖會
光宗即位大惡近習忽手批付内侍省取其尤黠者首
級(或謂即/陳源)其黨亟奔訴於重華急有教曰吾兒息怒光
皇雖即奉㫖而詞色加怒意欲他日盡誅此曹由是宦
者相懼而謀所以間三宮者光皇適感心疾久缺定省
重華憂之得草澤良藥為一大丸疾可立愈欲宣賜恐
為后所沮竢光皇問安即面授之宦官因間慈懿云太
上只等官家過宮便賜藥后使覘北宮果有藥后遂持
嘉王立而訴之上上由此堅不肯詣太上先是上之未
疾也嘗獨幸聚景两制俱扈從惟呉琚待制以疾在告
上將進酒於荼䕷花下言者飛章交至謂太上毎出幸
外苑必恭請光堯上方怒言者遂以重華亦有不曾恭
請光堯之時以語從臣適太上命黄門持玉巵暨宣勸
以賜㑹上怒未息以手顫誤觸巵於地黄門歸奏遂隐
言者之事但云官家纔見太上傳宣即大怒碎巵矣毎
太上游幸上必進勸會太上奉憲聖幸東園閲市而上
偶不記太上左右隂颺雞數十故使捉之不獲乃相與
大呼曰今日捉雞不著盖臨安以俟人飲食為捉雞故
以此激太上怒太上陽若不聞而玉色㣲變自上以疾
不詣北宮至孝宗大漸終弗克執䘮與憲聖垂殁而莫
有嘗藥皆后為宦官所誤云
　　　孝宗召周益公
孝宗聖性簡儉雖古帝王未有也周必大時直宿禁林
夜召周以入謂必大曰多時不與卿説話賜必大坐上
耳語黄門黄門出則奉金缶貯酒瀉入金屈巵玉小楪
貯棗用金緑青窑器承以玳瑁托中子浸羊胘絲消可
鍳酒僅一再行上曰未及欵曲必大歸語其家歎上之
簡儉翌日遂拜政地云
　　　孝宗恢復
上毎侍光堯必力陳恢復大計以取㫖光堯至曰大哥
俟老者百歳後爾却議之上自此不復敢言光堯毎以
張浚誤大計為辭謂上毋信其虚名浚專把國家名器
錢物做人情浚有一册子纔遇士大夫來見必問其爵
里書之若心許其他日薦用者又鎔金盌飲兵將官即
以予之不知官職是誰的金盌是誰的或者謂必有近
習譛浚於太上云
　　　秦檜王繼先
臺臣有論列二人者上曰檜國之司命繼先朕之司命
自此言者遂沮
　　　楊沂中穴西湖
言者疏奏沂中擅灌西湖水入私第上徐曉言者曰朕
渡南之初金人退而群盗起朕重困赤子遂用議者覊
縻之䇿刻印盡封群盗大者郡王小亦節制朕所自有
者惟浙數郡計猶豫未决㑹諸將盡平群盗朕已發願
除地土之外凡府庫金帛俱寘不問沂中故有餘力以
給泉池若以諸將平盗之功雖盡以西湖賜之曾不為
過沂中此事唯卿容之言者皇恐而退
　　　普安
上有所聞於張説以質於秦檜檜至固要上以所言之
人上倉卒不敢以説語檜度其無如普安郡王何漫以
語檜檜衘之未有間㑹普安丁本生戚遂嗾言者請上
令普安解官持服(或云説所言/乃建康盗事)
　　　楮劵
孝宗方造劵以便民用金華陳天祐時為侍從力抗疏
以為不及五十年必大壊極敝而不可收拾水心葉先
生進䇿亦謂不數年間將交執空劵而無所售時上意
士論猶未信其然至於今日騐矣先是毎劵以八百劵
至石首時則價又踴愚民至指乗輿以造劵不多為苦
又有太守自蜀來對以道間目擊楮踊為患上皆笑而
不以為罪云
　　　憲聖不妬忌之行
初不以色幸自渡南以來以至為天下母率多遇魚貫
以進即以疾辭思陵念其勤勞之久毎欲正六宮之位
而屬以太后逺在沙漠不敢舉行上嘗語憲聖曰極知
汝相同勞苦反與後進者齒朕甚有愧俟姐姐歸(謂太/后)
爾其選已憲聖再拜對曰大姐姐逺處北方臣妾缺於
定省毎遇天日清美侍上宴集纔一思之肚裏淚下臣
妾誠夢不到此上為泣下數行愈以后為賢暨太后既
旋鑾馭以向嘗與憲聖均為徽宗左右徽宗遂以憲聖
賜髙宗太后恐憲聖記其微時事故無援立意上侍太
后拜而有請曰德妃呉氏服勞滋久外廷之議謂其宜
主中饋更合取自姐姐㫖太后陽語上云這事由在爾
而隂實不欲上遂批付外廷曰朕奉太后之命云云德
妃呉氏云云可立為后后遂開擁佑三朝之功云
　　　光皇䇿士
周南呉中人游太學有時名然頗任俠與水心先生善
晚號為善𩔖南嘗與鄭湜游湜有奏疏未報南嘗見之
㑹廷對䇿中微諷上以未報鄭之意有司已第南為第
一光皇讀其䇿顧謂大臣曰湜之疏入纔六日爾南何
自知之遂就南卷首批云鄭湜無削藁愛君之忠周南
顯非山林恬退之士可降為第一甲十五人水心先生
為周述墓則以周南廷對䇿論皇極人才數百言冠之
誌首盖周自為教官至給札中秘書皆未嘗見之行事
故水心特叙所對䇿以表之近時真文忠公撰徐玉堂
鳯墓碣亦詳述其給札時言山東事盖祖水心文法也
先是呉中號為何蓑衣者頗能道人禍福至聞於上上
屢遣使問之皆有異遂召之至親灑宸翰扁通神菴州
郡以上所賜迎拜奔走南居里中見而疾之對䇿中謂
雲漢昭囘至施之閭閻乞丏之小夫光皇惡其奸故因
湜疏以發之葛丞相邲時在位南疑其贊上泌之去南
有力焉光皇以違豫缺定省禮南亦以此諷諸公云
　　　又
龍川陳亮奏書阜陵幾至大用阨於卿相流泊有年光
皇賜對問以禮樂刑政之要亮舉君道師道以為對時
諸賢以光皇久闕問安更進迭見亮獨於末篇有豈在
一月四朝為禮之説光皇以為善處父子之間故親擢
為第一及發卷首得亮上大喜曰天下英才為朕所得
命詞臣行亮制曰往贊侯藩姑循近比朕之待爾豈止
是哉盖有意於大用也亮謝阜陵表云昔者論天下大
計之小臣亦嘗勸聖人𨼆憂之良會一時排擯十五載
之多竒末路遭逢四百人之自見共幸奮身於今日獨
知囘首於當年末聨云設科取士雖舊貫之相仍陳力
復讎亦大義之難昧阜陵稱奬水心先生序龍川之文
乃謂同父使不以進士第一人及第則誠狼疾人矣龍
川獄事盖為父也天意佑之而諸公競全活水心先生
不當以是冠篇首龍川雖不為進士一人其所上阜陵
三書詎可冺乎或謂水心先生微時盖亦頓挫流滯故
因龍川之序而自道爾水心進士第二人也驪塘危公
稹嘗以龍川書氣振對䇿氣索盖是要做狀元也水心
本為第一人阜陵覺其䇿發有聖君行弊政庸君行善
政之説上㣲笑曰既是聖君行弊政耶既是庸君行善
政耶有司遂以為亞
　　　佑聖觀
古篆無佑佑即右賜佑聖扁篆者為右羽流固争以為
觀中無人何以自立至訴之禮部㫖從之非篆古也識
者謂既從佑字則不當用篆觀為孝宗潜邸先是有神
三見於雲端孝宗為之拜跪既即大位賜邸為觀盖龍
潜初志也真聖殿潜邸正寢也寢旁規小室若今小學
有富貴必從勤若得男兒須讀五車書二句刻於石盖
宸翰也上自訓莊文讀書之地故書此以勵之
　　　莊文致疾
士固號為草茅謂其能言天下事而無所忌非懵不識
禮義之謂也陳丞相俊卿阜陵相也國忌引百官班詣
原廟是日適值補試士子入貢院陳相多智班退即命
從者由旁徑以歸貢院路原廟所出也莊文之歸正與
群試者㑹試者横截莊文車不得前執金吾杖呵止之
群士遂即而折其杖圍車發喊雷動莊文驚愕得疾薨
上甚痛之歳當大比有姓黄士人率其徒詣闕乞試同
文館不報黄以其徒伏德壽宮門祈哀太上覬宣諭孝
宗德壽以閑人不管閑事郤其奏黄遂與其徒向宮門
大慟且所服白紵袍也孝宗震怒勑有司杖黄背黥𨽻
海島黄因竄入髙麗國主用為相後以使事至闕見於
孝宗暨其主倦政遂授以國云
　　　寧皇二屏
寧皇命二小黄門常背二小屏前導隨其所至即面之
屏書戒曰少飲酒怕吐少食生冷怕痛析二事為二屏
以白楮糊縁以青楮所幸後苑有苦進上酒及勸上以
生冷者指二屏以示之故毎飲不過三爵宮中動卻呵
衛黄衣至不之避自以補革舄浣紬衣為便左右至以
語激上則應以毋作聰明亂舊章盖舊學於永嘉陳氏
傅良嘗導上以此故終身不忘大臣進擬不過畫可謂
之請批依龍顔隆凖相者謂真老龍形
　　　陸放翁
陸游字務觀山隂人名游字當從觀(平/聲)至今謂觀(去/聲)盖
母氏夢秦少游而生公故以秦名為字而字其名云曰
公慕少游者也其祖名佃字農師新學行有詩説傳於
世大率祖半山後以新法浸異公紹熙間以為浙漕鎮
㕔第一有司竟首秦熺寘公於末及南宮一人又以秦
檜所諷見黜盖疾其喜論恢復紹興末始賜第學詩於
茶山曽文清公其後氷寒於水云嘗從索岩張公游具
知西北事天資慷慨喜任俠常以踞鞍草檄自任且好
結中原豪傑以滅敵自商賈仙釋詩人劍客無不徧交
游宦劍南作為歌詩皆寄意恢復書肆流傳或得之以
御孝宗上乙其處而韙之旋除删定官(賜第時/德簿)或疑其
交遊非𩔖為論者所斥上憐其才旋即復用未内禪一
日上手批以出陸游除禮部郎上之除目自公而止其
得上眷如此公早求退往來若耶雲門留賔欵洽以觴
咏自娯官已階中大夫遂致其仕誓不復出韓侂胄固
欲其出落致仕除次對公勉為之出韓喜陸附已至出
所愛四夫人擘阮琴起舞索公為詞有飛錦䄄紅縐之
語又命公酌青衣泉旁有唐開成道士題名韓求陸記
記極精古且以坐客皆不能盡一瓢惟游盡勺且謂掛
冠復出不惟有愧於斯泉且有愧於開成道士云先是
慈福賜韓以南園韓求記於公公記云天下知公之功
而不知公之志知上之倚公而不知公之自處公之自
處與上之倚公本不相侔盖寓微詞也又云游老謝事
山隂澤中公以手書來曰子為我作南園記豈取其無
諛言無侈辭足以導公之志歟公已賜丙第人謂公探
孝宗恢復之志故作為歌詩以恢復自期至公之終猶
留詩以示其家云王師克復中原日家祭毋忘告老翁
則公之志方暴白於易簣之時矣又有鄭棫者嘗第進
士自作南園記併礱石以獻韓以陸記為重仆鄭石瘞
之地後韓敗鄭竟免莆陽陳讜文人也輸靈璧以夀韓
至刻金字於石稱之曰我王又有某人以錫字分題如
錫壽錫福之𩔖為詩以獻韓敗有為陳瘞石於地者㑹
搜地窖鏗然有聲則陳石也遂為言者所彈陳留題呉
山三茅觀梅亭詩有竹宻不知雲欲雨山髙盡見水朝
宗之句繼是猶未有能和者翰墨本於顔蔡世以不得
其字為憾獨附韓一節為可恨官職自有定命特諸人
自信不過爾
　　　熊子復
熊克字子復建寧人早歳嘗與謝明伯東上禮闈道出
衢之江郎廟遂與謝憩於廟下客邸神號知進士科給
事謝邀熊同宿廟宮謁夢子復曰克倦矣明伯自詣可
也謝盥手濯足畢服紫窄持瓣香以入宿翌朝就邸熊
迎謝笑語之曰定夢見做狀元也謝正色謂熊曰却與
子復得佳夢熊又笑謂之曰夢亦分惠耶謝曰不則劇
熊試扣之則謂初入一朱門仰視金扁則右文之殿自
東廡入與主人揖則子復也子復揖而入其位有扁在
楣書曰校書郎扁懸風中揺揺然壁堵飾猶濕與熊笑
語甚懽酌謝酒至五爵謝語熊曰此處儒流清選也子
復自此升矣熊與叙舊極欵茗畢即送謝出右文則猶
目謝熊信其説亦頗自負後熊與謝累上南宮不利熊
後收科謝再試南廊不入等熊調銓闕遣僕就邸偶與
中秘書對熊恐已應夢賦詩以自解暨調餘姚尉史越
王嘗為是官適以舊學召入相道出餘姚熊携行卷詣
王舟上謁王讀其文而器之㑹上賜曲宴語王以两制
艱其選王遂亟以熊薦旋進所投行卷上即召克詣都
省旋給札中秘序轉校書郎時明伯甫授文學部胥語
以法須京朝官保識謝熟思良久語僕曰熊校書吾故
人也遂扣熊官舎㑹熊直未下往來廊廡間熊嘗與謝
通家内子自㕔事後窺見謝亟令小史傳語謝新恩校
書偶入局孺人不得相見校書曽説謝新恩來可使人
隨至秘書省要説話謝至秘書所與熊酬酢與前夢無
毫髪差熊已不記江郎事謝遂與熊相與太息因問扁
壁熊對以校書久不除官以位貯炭某叨冐恩除甫懸
扁飾壁謝赴省時猶未識中秘書越王識熊於百寮邸
至以應詔熊竟至法從謝憔悴以老神之戱謝亦劇矣
熊不與謝入俱謁夢定力過人矣山谷謂鬼神百般弄
人信哉
　　　越王陪位
祖宗盛時故相或居輦下時召入問事間遇朝會則立
舊班之下國有大議亦得可否郊禋則陪無所嫌也阜
陵慶上皇八袠叅用故典召故相陳福國史越王陪位
陳力以疾辭史聞命絶江祠既竣事以史舊學曲氏勉
留時相疑其廹已風言者去之陳聞史入謂客曰史真
翁只好莫去陳之多智此其一也史間於燕居太息語
子弟曰吾與陳福公並相朝廷施行稍合公論則人皆
相與曰此陳丞相所為稍咈公論則曰史某所為吾命
召謗昔為布衣術者云爾
　　　高宗知命
髙宗自能推歩星命或臣下不能始終仰副聖眷則曰
吾奴僕宮星䧟故也
　　　憲聖擁立
憲聖既賛高宗立普安遂定大統之寄高宗登遐憲聖
獨處北宮春秋浸高孝宗以不得日侍定省為歉及内
禪光皇實憲聖所命孝宗遂得日侍長樂極天下之養
盡人子之歡宮去東園最近旬浹間即恭請憲聖臨幸
屬芙蓉臨池秀發遂白憲聖請登龍舟撤去欄幕卧看
尤佳憲聖欣然從之先是高宗經始東園盖恐頻幸湖
山重為國費故園去宮門百歩而遙落成之頃俱憲聖
駕幸有一門逕通小東園多相上與憲聖相視而泣連
稱相似相似時幸園中獨不至此左右疑與故京宮苑
有適似者故重為之感傷
　　　攻媿樓公
攻媿樓公天性豁逹與物無忤初嘗與韓侂胄善獨因
草制以天下公論不予韓故寧罷去韓心敬之亦不以
憾也攻媿久廢韓亦廹於公論欲起而用之風公之親
戚諭公之子弟但求寒暄一紙書即召矣親戚具道韓
意於公之子弟從容以白公欣然命具紙札子弟又以
白公曰已具矣公引紙大書顔氏家訓子弟累父兄事
子弟自此不復敢言通韓書矣
　　　翁中丞
中丞名彦國建之崇安人二帝北狩偽楚邦昌僣帝邦
昌欲迎康王計猶豫未决公自鄉郡受提兵勤王道中
得邦昌書其外書書示翁其書中有忍死權就大事之
詞翁宻視遂答邦昌書大稱邦昌以太宰閣下其略曰
愕視封題不敢拆視幸先為道路所發今相公謂有其
迹而無其事不可也謂有其事而無其志不可也且謂
迎延福宮之文雖㣲示人以意安知不為新都之漸力
請貶去僣號早迎康王不然勒兵十萬見公於端闈不
得施東閣之恭矣邦昌懼外兵浸入遂决迎康王䇿府
庫皆稱臣邦昌謹封公為李丞相綱姻亞李之用公本
以才選李既罷政浮溪汪氏行制詞醜詆李公目為群
小之宗至行翁制亦謂汝本茶山駔儈之徒先是翁已
六世收科非駔儈也茶山翁所居百里而遥浮溪汪氏
本為秦檜所知李公得政不甚薦用汪汪疑翁為李所
薦故極力誚之建炎兵事倥􁰢石林葉公夢得留守金
陵已創經總制額翁適承其後又奉宻㫖大興行闕之
費故未免調度繁擾水心先生進卷外藁議公推剥盖
未知此其子進士翁謙之嘗詣朝乞禁公史當路未能
從不知秀岩李氏修四朝正史筆削曽及翁否翁塟所
名祥雉窠又百年而孫孟煜補上庠生游邉得官死於
定海之訟次孟桂登辛丑第又次孟寅嘗首臨安鄉書
　　　張于湖
髙宗酷嗜翰墨于湖張氏孝祥廷對頃宿酲猶未解濡
毫答聖問立就萬言未嘗加㸃上訝一卷紙髙軸大試
取閲之讀其卷首大加稱奬而又字畫遒勁卓然顔魯
上疑其為謫仙親擢首選臚唱賦詩上尤雋永張正謝
畢遂謁秦檜檜語之云上不惟喜狀元䇿又且喜狀元
詩與字可謂三絶又扣以詩何所本字何所法張正色
以對本杜詩法顔字檜笑曰天下好事君家都占盡盖
嫉之也張廷對時天下猶未盡許之務能叅問前儒汲
揚後學詞翰愈工天性倜儻輕財好施勇於好義為政
平易民咸思之唯嗜酒好色不修細行髙宗嘗問以人
言卿贓濫孝祥拱笏再拜以對曰臣誠不敢欺君臣濫
誠有之贓之一字不敢奉詔上笑而寘之人以為誠非
欺君者真文忠嘗語余曰于湖生平雖跌宕至於大綱
大節處直是不放過張烏江人寓居蕪湖捐已田百畆
滙而為池圜種芙蕖楊栁鷺鷗出没烟雨變態扁堂曰
歸去來蕪湖未有第進士者隂陽者流謂必于湖水與
縣治接而後英才出張方欲鑿而通之則已殁矣嘗舟
過洞庭月照龍堆金沙盪射公得意命酒唱歌所自製
詞呼群吏而酌之曰亦人子也其坦率皆𩔖此嘗慕東
坡毎作為詩文必問門人曰比東坡何如門人以過東
坡稱之雖失太過然亦天下竒男子也惜其資禀太髙
浸滛詩酒既與南軒考亭先生為輩行友而不能與之
相與琢磨以上續伊洛之統而今世好神怪者以公為
紫府仙惜夫
　　　真文忠居玉堂
慈明太后兄次山除少保永寧郡王文忠與許公奕給
事甚相好共謂恩典太重欲予其一則捐其一許遂封
還制書文忠以官卑且攝職玉堂但具劄白之廟堂時
相不以文忠劄繳進而許之奏已入慈明震怒遂斥許
而文忠獨留或惜文忠不用富文忠居玉堂故事
　　　又
公當制除呉瓌少師致仕贈永安郡王公以孟忠厚乃
隆佑親弟又號勲舊呉為憲聖猶子恐難用孟例亦用
劄申廟堂時相嫌其由中㫖以出遂以劄繳入從之祗
命草致仕制末篇二句云今其往矣寧不䀌然先以制
示攻媿樓公公稱善但以筆易往字為歸䀌字為惓文
忠親出示子云呉盖致仕也不應用往與䀌字前輩一
字不茍如此攻媿嘗問文忠近看誰四六以益公對攻
媿曰渠只㑹説大話如奄有萬方君臨兆姓爾盖王言
只當作多方庻姓與臣下表語不同
　　　甲戌進士
𡊮蒙齋甫甲戌進士第一人也文忠實閲其卷於殿闈
出則以前三人副卷示予而亂其次第没其姓名余讀
其一謂文忠曰此卷雖盡用老師宿儒遺論必是一作
者公未答予又讀其一以國論國事為説國事謂廟堂
之用事者國論謂議論於朝廷者其意以國論為空言
以國事為實用欲任國事者必叅國論持國論者必體
國事文忠問如何予對以理無两是似不如前卷然其
説出於調停恐是狀元也文忠起而撫予背曰説得著
説得著盖先卷乃李公晦方子所對而後卷即䝉齋也
文忠欲寘李首選而同列謂李之䇿不如𡊮䇿之合時
宜又欲寘呂永年甲科亦不果同年進士徐清叟亦幾
中首選亦以議中書之務未清又用藝祖問趙普天下
何物最大普對以惟道理最大事有司亦疑其稍涉時
政僅寘第四徐既為御史彈𡊮文亦及其䇿併與其父
絜齋燮學於象山者為異端謂不宜寘經帷
　　　函韓首
韓侂胄欲遣使議和而難其人欲用呉門王大受大受
謂敵事以首謀為言通軍前書宜勿用平章䘖以丞相
代之(謂陳/自强)敵問首謀則答以今已避位盖至計也韓疑
其建明漸廣不能從用薦者言召蕭山縣丞方信孺假
檢詳出使信孺途間具知敵欲先遣使於我此其力已
困與敵反復論辨凡稱謂歳幣土地一如舊敵多為術
以困方然欲遂和不敢殺也方恐我急於賣和别遣使
命過有所許誑敵以歸報所索可否而後復來敵許而
津之韓懼方遲留果議别遣使方歸語韓韓欲再遣方
謂韓曰信孺既為朝廷萬里行矣初盖不憚死今具得
敵要領即再往亦决不死惟少遲信孺行敵必遣使來
報且議平章聽愚計韓疑其重於再往遂用大受里人
王柟以代方柟詣敵庭惟貶號割地不從其説及再往
韓已誅凡函韓首與易弟為姪増幣重寳皆從之故敵
遣諭成使來先是有㫖百官詣朝堂集議韓首事樞宻
章良能建議以為姦凶已斃之首又何足惜時王忠簡
公介抗議以韓首固不足惜而國體為可惜章以語侵
公公奮起曰今日敵要韓首固不足惜明日敵要吾輩
首亦不足惜耶㑹文節倪公思亦謂一侂冑臭頭顱何
必諸公争王議遂不勝章徑呼省吏伸黄紙掲於象魏
曰今據禮部侍郎倪思議到姦凶已斃之首又何足惜
遂竟函韓首送敵諜者謂敵既受韓首謚之曰忠繆侯
方之在敵中也偽元帥責我失信擅起兵端方折之曰
爾失信故我失信敵曰我何為失信方徐謂曰我之用
兵在某月爾之誘逆曦在某月以月日先後計之是爾
先誘我叛臣也敵服其探伺精的𩔖如此故語塞偽元
帥頗能詩索方聨句敵以失蜀調方曰儀秦雖舌辨隴
蜀已唇亡方即應之曰天已分南北時難比晉唐偽元
帥又謂方曰前詩非劇爾國有州軍幾今一擲失五十
四州吾為爾國危矣方聲色弗撓對以御命在此固未
知失蜀本末大元帥間諜素明猶未知我之所以立國
乎象犀珠玉之富俱出於二廣江東西則茶桑之陸海
也淮東西則銅鹺之藪澤也浙西十四郡耳蘇湖熟天
下足元帥之所知也而况生齒日繁増墾者衆葦蕭歳
闢圩圍浸廣雖不熟亦足以支數年矣浙東魚鹽之富
海藏山積食之雖衆生之無窮閩自為東南一大都會
其支郡有六又且兼浙江淮之所入故吾國之餘波常
及於大國者以其力之有餘也彼蜀之為蜀號為州五
十四其財賦擅吾國者百不十一然而僅足以為五十
四州軍民之用一有菜色或轉餽焉白石饒風之捷必
不為他人有者凡以為民而已偽元帥嘉其辯而憐之
故有儀秦之許方敵要吾以貶號割地方是以有晉唐
之對方之未見知於朝也廬陵布衣劉過亦任俠能辯
時留崑山妻舎翰頗聞其名諭錢參衆祖風崑山令以
禮覊縻劉勿使去令輕於奉行遂親持圓狀見劉目之
以奉使别設供帳精舎以俟之劉素號揮喝喜不勝情
竭奩資以結譽後朝廷既用方王令小官也不復敢扣
錢劉賔客盡落竟欝欝以死
　　　胡桃文鵓鴿色炭
予方修宣和沉腦燭事適讀王竹西侍郎奏劄又知當
時御爐炭様方廣皆有尺寸炭紋必如胡桃文鵓鴿色
王公諱剛中號竹西字居正嘗守婺州適當漕司封降
色様奏之上曰臣向者備官行朝目覩陛下宮室卑陋
乗輿服御之物一切茍簡雖異時逹官大姓之家有過
於今日者陛下悼國歩之艱猶有謙抑不遑之色此必
有司之過舉諒非陛下之本心臣輙將所降炭様封送
有司收掌更不行下屬縣科買而聞之旁郡盖不勝其
擾矣
　　　王竹西駁論黄潜善汪伯彦
陳東歐陽澈(先贈朝奉郎/秘閣修撰)當建炎初政論事指摘上躬
貶議大臣盖宣政以來所未有也大臣惡其訐已隂用
上手批寘二子法予嘗得東將臨刑家信手蹟時猶在
神霄宮墨行整整區處家事皆有條理自知頃即受戮
略無慘戚戰栗之狀盖東漢人物也上大悔悟贈東諫
議澈延閣賜田以旌其後且下詔自責時大臣盖黄潜
善汪伯彦潜善已先死伯彦猶在竹西王公代言西掖
㑹上追贈東澈遂因極論二人不學無術恥過遂非使
人主䝉拒諫之謗朝廷汚殺士之名此而不誅何以為
政若潜善魂魄有知猶思延頸就戮而伯彦軀幹固在
不識何施面目伯彦遂落職潜善永不追復王遂草贈
東澈詞及伯彦落職制其畧曰古之人願為良臣不願
為忠臣(用出/處)云云惟爾東爾澈其殆有意為忠臣乎雖
然爾不失為忠而天下後世顧謂朕何如主也八年於
兹一食三嘆通階美職豈足為恩以塞予哀以彰予過
使天下後世考古之飾非拒諫之主殆不如是伯彦制
曰朕痛念建炎之初政實虧從諫之令名俯仰八年寤
寐永歎比下責躬之詔敢為歸咎之文而論者謂汝專
宥宻之司實任仰成之寄汝言汝聽汝弼汝從宜思廣
朕之聰明何䘏庶人之議政使人主䝉拒諌之謗而朝
廷汚殺士之名仰視君親何施面目朕覽人言而愓若
撫徃事以何追罪固在於朕躬誼難寛於爾責盖東澈
書顓攻黄汪為黄汪者正當上震怒未解宜叩頭請免
二子上儻不從以去為期則二子必不至東市矣當時
諫臣亦有不容不與黄汪分其責者王公本以三舎法
為大比第二人公應舉時已罷詞賦故士不服習駢麗
崇觀雖設詞學所以捄罷詞賦之失而公已不復業此
故力辭玉堂表云臣幼值朝廷以王氏父子議學取士
汨沒心術耗敝精神晚而知悔始從師友妄意窮經其於
雕鐫緝綴之文未嘗經意惟自惜國朝外制初無定體故
臣得值以陛下得意志廣著之訓詞求之近俗固已非是
若夫内制之謹嚴不容率意而有作帖黄又申述司馬公
詞制誥事竊慕其不欺君之誼上嘉歎詔從之嘉定中未
嘗詔罷科目凡以宏博應選者有司承意不敢以名聞嘗
用余嶸為中書舎人余素不習此余表姪應子和鏞嘗試
曾學有司亦僅與申省文得典誥體時為安吉宰安吉去
行都三日可逹余之草制皆取之安吉省吏趣請詞頭
余之左右必曉之曰安吉人未回余不習此宜如王公
力辭可也然能取之安吉亦善矣陳正甫諱貴誼以詞
學中等嘗考潘子髙詞卷六篇俱精博惟集賢院記偶
不用李林甫註六典書目事陳以此為疑而黜之陳心
服其文當其寓直玉堂凡常行詞皆屬潘擬藁潘性至
宻惟予知之陳索潘文晷刻不差且差皂衣立門以竢
陳每饋潘酒富甚嘗與余共酌於粮料院之雲根云
　　　吕成公編文鑑
東萊吕成公祖謙集皇朝文鑑既成孝宗錫名文鑑除
公直秘閣即賜御府金帛成公謝表云既叨中秘清切
之除復拜御府便蕃之賜陳騤時為中書舎人執奏以
為此特編𩔖之勞恐賞太厚上不恱陳成公遂力辭帖
職上不從文鑑之成考亭先生見之謂公去取未善如
得潘某人詩數篇已寘選中後有語公以潘佳處甚多
恐不止如所選公遂併去之
　　　洪景盧編唐絶句
孝宗從容清燕洪公邁侍上語以宫中無事則編唐人
絶句以自娯今已得六百餘首公對曰以臣記憶恐不
止此上問以有幾公以五千首對上大驚曰若是多耶
煩卿為朕編集洪歸搜閲凡踰年僅得什之一二至於
稗官小説神仙怪詭婦人女子之詩皆括而凑之迨以
進御上固知不迨所對數然亦嘉其敏贍亦轉秩賜金
帛
　　　秦小相黄葛衫
秦檜權傾天下然頗謹小嫌故思陵眷之雖檜死猶不
釋小相熺嘗衣黄葛衫侍檜側檜目之曰換了來熺未
諭復易黄葛檜瞪視之曰可換白葛熺固請以為葛黄
乃貴賤所通用檜曰我與爾却不可用盖以色之逼上
　　　秦夫人淮青魚
憲聖召檜夫人入禁中賜宴進淮青魚憲聖顧問夫人
曾食此否夫人對以食此已久又魚視此更大且多容
臣妾翌日供進夫人歸亟以語檜恚之曰夫人不曉事
翌日遂易糟鯶魚大者數十枚以進憲聖笑曰我便道
是無許多青魚夫人誤爾
　　　髙宗好絲桐
髙宗自康邸已屬意絲桐時有僧曰輝曰仙嘗召入以
是被知上既南廵呉㑹二僧亦自京師來欲見上未有
間㑹上幸天竺二僧遂隨其徒迎駕起居上感昔至揮
涕記之還宮即命黄門召入黄門對以此須令習儀上
曰朕舊所識縱踈野何害僧徒固宜踈野黄門復奏以
為入夕非宣召僧徒之時上曰此即是翌朝召二僧入
道京師事與度南﨑嶇上甚悲且喜由是宣召無時二
僧冀規靈𨼆蔬地斸菴以老其徒不能從上至遣使諭
靈𨼆僧僧猶豫未奉命上降黄幟任二僧所欲為界靈
𨼆僧懼而縱二僧自營今額為天申圓覺寺上既倦勤
退處北宫間乗小藤團龍肩輿憇其廬重華脱屣萬乗
亦修思陵故事有御製二詩其徒摹雲章於壁石云
　　　黄振以琴被遇
琴師黄(闕/)後易名振以琴召入思陵悦其音命待詔御
前日給以黄金一两後黄教子乃以他藝人語以爾子
不足進於琴耶黄喟然歎曰幾年幾世又遇這一个官
家黄死遂絶絃云
　　　倪文昌請以諫議大夫入閣
嘉定初倪公思以禮部侍郎上疏乞以諫議大夫隨宰
相班奏事上手答甚寵且許之時相疑其為偽歸咎奏
邸報吏妄撰聖㫖杖背而黥之時山東歸附者衆荆襄
帥臣列强弩射之使還慈湖楊公簡手疏其事以白上
謂此非仁術且失中原心以少緡錢賂銀臺通進司吏
繳進上至以楊公疏宣諭時相以容臣契勘復於上遂
止劄下契勘銀臺不應受餘官奏惟從官可也仍用治
邸吏法治臺吏盖舊典獨許從官繳奏自銀臺入時銀
臺盖已不復用典雖從官亦納劄廟堂真文忠已居玉
堂終以官非正從當制有所可否亦止入劄乞敷奏楊
公急於發上之聰明故不假用典也
　　　去左右二字
韓南澗元吉雖襲門䕃而學問逺過於進士孝宗謂两
制之選能者為之顧何擇於進士任子嘗除韓權中書
舎人族以稱職為真自以門䕃力辭然恥於右之一字
㣲諷臺臣請進士去左任子去右上從之至今著令云
時有士人朱游頗任俠多記間因謁入語韓云中書誤
了以任子位中書顧不榮於進士乎削左右字則混然
無别矣韓愕而悔其事云
　　　宣政宮燭
予既修王竹西封還宮中降炭様如胡桃文鵓鴿色盖
宣政事建炎紹興猶襲用未改竹西力陳請罷去宣政
其盛時宮中以河陽花蠟燭無香為恨遂加龍涎沉腦
屑灌蠟燭陳列两行數百枝燄明而香滃鈞天之所無
也建炎紹興久不進此惟太后旋鑾沙漠復值稱夀上
極天下之養故用宣政故事然僅列十數炬太后陽若
不聞上至奉巵白太后以燭頗愜聖意否太后謂上曰
爾爹爹毎夜嘗設數百枝諸人閣分亦然上因太后起
更衣微謂憲聖曰如何比得爹爹富貴
　　　柔福帝姬
柔福帝姬先自金間道奔歸自言於上上泣而具記其
事遂命髙士􁀙尚主一時寵渥莫之前比盖徽宗僅有
一女之存上待之故不忍薄也太后歸自北方持髙宗
袂泣未已遽曰哥被畨人笑説錯買了顔子帝姬柔福
死已久生與吾共卧起吾視其殮且寘骨上以太母之
命寘姬於理獄具誅之東市或謂太后與柔福俱處北
方恐其訐已之故文之以偽上奉母命則固不得與之
辯也然柔福自聞太后將還鑾馭即已告病嘗以尼師
自隨或謂此尼曾事真帝姬故備知疇昔帝姬俱上在
宮中事偽帝姬引見之頃呼上小字尼師之教也京師
顔家巷髹器物不堅實故至今謂之顔子生活
　　　技術不遇
思陵時百工技藝咸精其能故挾技者率多遇而亦有
命焉呉郡王益嘗以相士薦於上上以王故召見見上
則曰陛下堯眉舜目禹背湯肩上即駕興曰到處臠將
來王又為李世英進圭墨毎一圭墨重十两上曰恁麽
大如何把王偶致棊客闗西人精悍短小王試命與國
手敵俱出其右王因侍上奕言之翌日宣喚國手夜以
大白浮之出處子極妍靚曰此吾女也我今用妻爾但
來日於御前饒我第一局吾第二局却又饒爾我與爾
永為翁壻都在御前不信吾說吾豈以女輕許人國手
實未嘗有女女盖教坊妓也關西朴而性直翌日上詔
與國手奕上與王視第一局關西陽遜國手上拂衣起
命王且酌酒曰終是外道人如何敵得國手關西纔出
知為所賣欝悶不食而死
　　　劉錡邉報
髙宗得劉錡奏逆亮將戒日渡江上以為憂劉貴妃適
侍進曰劉錡妄傳邉事教官家煩惱上正色責妃曰爾
婦人女子如何曉得必有教爾欺我者斥妃出不復召
今塟西湖之曲憲聖嘗從上航海倐敵騎數十輩掩至
欲挐御舟后徐發弓矢其一應弦而倒餘悉引去髙宗
重於視師之役后苦諫必往至跪奏曰若臣妾褁尺五
皂紗必須一往妃不逮聖后矣
　　　陸石室
陸凝之字永仲號石室餘杭人丰神雋㧞論議倜儻尤
好為詩少年以計偕入汴郡法從見之疑其為仙邀陸
雜坐命相者某道人視之道人於郡從官中指陸曰這
官人只是秀才諸公因扣以科第則曰且還山修讀陸
不意道人臨别揖贈以粒丹曰緩急幸用之陸亦異其
人寘丹襦帶中果報罷垂翅南歸舟循汴風急浪怒舟
不能勝亟抽帶中丹投舟外風浪始帖息陸舉手謝天
幸不葬魚腹汴上有呼其姓名者則道人也丹粒宛然
已在道人掌中曰吾丹欲濟子之身非濟舟用也陸方
從道人再覔丹汴流急不得語陸惘然而已歸用其說
𨼆於大滌洞天之石室人因室名以稱之居踰歲又有
一道人訪陸形貎不𩔖疇昔以紳纒雙髽紳垂背紳上
繪八卦手持惜氣揖陸曰貧道今夜宿山中分秀才半
榻可否陸難之道人又曰可借一櫈宿於石門之外竹
林中否陸欣然予櫈既得櫈即視雲漢仰卧唱歌韻惜
氣間作步虚聲音節宛轉響應山谷林鶴為之旋舞陸
寢自若也迨曉道人持櫈謝陸長揖而别陸回首道人
登室前天柱峰如飛頃已在霄漢陸撫膺懲悔未已頃
又有紗巾白紵袍道人問大條道人宿此今安在陸語
以早已去道人曰君不識鍾離公也或謂後至者即洞
仙陸猶不悟光堯退處北宮思大滌雙逕之勝先幸大
滌道流清宮以竢時憲聖亦侍羽流結亭起居光堯於
駕上詔以今是閑人不須這禮數道流進天目木洞霄
茶光堯與憲聖意甚適宣賜其徒金帛有差進主觀者
問以山中頗有能詩客否觀師素憐陸亟以陸對進陸
行卷太上讀數首太息曰布衣入翰林可也歸當語大
哥(孝/宗)憲聖從旁贊曰太上只好休既是山林𨼆士必不
要人知他要官職做甚看引得大哥定要他出山却是
苦他太上深以為然遂不以語孝宗凡陸所四遇道人
或以謂神仙固不可測而一日之頃不遇三宮亦命矣
夫陸竟終於石室云
　　　開禧兵端
韓侂胄亟欲興師北伐先因生辰使張嗣古(時為/左史)假尚
書入敵中因伺虚實張即韓之甥也使事告還引見未
畢韓已使人候之引見畢不容張歸即邀第亟問張以
敵事張曰以某計之敵未可伐幸太師勿輕信人言韓
黙然風國信所奏嗣古詣北廷幾乎墜笏所居官韓敗
張未嘗以語人也韓後又遣李壁因使事往伺壁歸力
以敵中赤地千里斗米萬與蒙古為讐且有内變韓大
喜壁遂以是居政府予嘗觀巽岩李公燾題名金山云
眉山李燾携子垕塾壁􁆶來可謂名父子矣惜其仲子
未熟顔氏家訓爾
　
　
　
　
　
　
　
　
　
　
　
　
　
　
　
　四朝聞見録卷二
欽定四庫全書
　四朝聞見録卷三　　　　宋　葉紹翁　撰
　　丙集
　　　褒贈伊川
紹興元年九月二日勑通直郎程頥朕惟周衰聖人之
道不得其傳世之學者違道以趨利舍己以為人其欲
聞仁義道德之說孰從而聽之亦孰從而求之間有老
師大儒不事章句不習訓傳能自得於正心誠意之妙
則曲學阿世者又從而排䧟之卒使流離顛㚄無所為
而死其禍賊于斯文者亦甚矣爾潜心大業無待而興
者也方退居洛師則子弟從之者孝弟忠信及進侍講
帷則拂心逆指務引其君以當道由其外以察其内以
其所已為逆所未為則髙明自得之學可信而不疑而
浮偽之徒自知學問文采不足以表見於世乃竊借其
名以為自售外示恬黙中實躁競外示質魯中實奸猾
遂使士聞見而疾之是重不幸焉爾朕錫以賛書寵以
延閣以震耀褒表之者深明上之所予在此而不在彼
也尚其靈明知享此哉可特贈直龍圖閣先是工部侍
郎韓肖胄嘗宻啟上追褒元祐諸臣乃有是詔(中興本/末作八)
(月家傳贈/告作九月)贈典當是八月至九月誥下爾是月癸未秦
檜相矣紹翁竊考當時程俱休遹為中書舍人當草制
詞然其詞皆度越常法嘉定十七年四月聖㫖伊川程
頥紹明道學為世儒宗雖屢褒崇而世禄弗及未足以
稱崇奨儒先之意令尚書省訪求其後特與録用當路
知其孫源居池州故有是命尚書省旋據池州所申故
侍講程頥直下兩位子孫具到宗支圗内程觀之長年
七十四其次源年三十九程源係伊川頥嫡長孫合議
指揮四月五日奉㫖觀之特與補不理選限登仕郎仍
差充池州州學學賔令本州於上供錢内月支錢二十
貫米二石俾奉祭祀源令起部銓量得㫖源補廸功郎
自是銓中除二令監丞矣初源實往來於都云元祐初
起伊川誥詞云勑鄉貢進士程頥孔子曰舉逸民天下
之民歸心焉吾思起草茅岩穴以粉澤太平而大臣以
爾好學篤行薦於朝願得試用故家以爵命起爾為洛
人矜式此故事也盛名之下尚謹處哉嘉定庚辰徐公
僑為江東倉䟦前後二制詞曰右伊川先生舉逸民追
贈之誥詞也昔先生居洛以道自任元祐初始應詔未
幾以間去中興首明黨議而先生下世矣先生之孫源
將以二詞鐫諸石先生之道雖不行於時此抑以見我
朝崇儒重道之意二月朔東陽徐某謹書紹翁竊疑元
祐諸人薦伊川先生者甚力至謂其有經天緯地之才
尊主庇民之術至是以通直郎判西京國子監(按官職/其實教)
授制詞何其寂寥簡短若是盖中書舍人王震所草王
非知伊川者也紹翁又詳慶元丞相趙公汝愚去國侂
冑始顓政欲以黨去天下之正人必詆以偽學雖劉德
秀從臾為是説然偽之一字已見於紹興制詞矣先是
孔文仲劉摯顧臨亦嘗以偽詆先生云
　　　虎符
虎符半在禁中半在殿岩開禧間慈明隂賛寧皇誅韓侂
胄出御批三其一以授錢象祖衞涇史彌逺其一以授
張鎡又其一以授李孝純二批俱未發獨象祖亟授殿
岩夏震震初聞欲誅韓有難色及視御批則曰君命也
震當效死翌日震遣其帳下鄭發王斌邀韓車於六部
橋徑出玉津園夾墻用鉄鞭中韓隂乃死(韓褁軟纒/故難中)地
名磨刀坑鎡始預史議誅韓史以韓為大臣且近戚未
有以處張謂史曰殺之足矣史退而謂錢衛曰鎡真将
種也心固忌之至是鎡賫伐自言史昌言於朝臣子當
為之事何為言功遂諷言者貶鎡於霅自是不復有言
誅韓之功者矣御批云已降御筆付三省韓侂胄已與
在外宮觀日下出國門仰殿前司差兵士三十人防䕶
不許疎失後有虎符印盖牙章也文曰如律令本漢制
云震以御筆建為巨閣刻之樂石命其屬為之記初者
御筆皆侂胄矯為及是皆慈明所書發斌排韓車語以
有御筆押平章出國門韓倉忙曰御筆我所為也行至
玉津許鄭發以節度使鄭不從又曰我當出北關門(韓/見)
(湖第/于州)如何出後潮門又曰我何罪又語發以何得無禮
大臣鄭叱以國賊而鞭之歸報震震直趨省中時錢象
祖陳自強猶在省震至錢不覺起而問之曰了事否震
曰已了事象祖始誦言韓已誅陳作而再拜錢且辭象
祖乞以同寅故保全末路象祖許之後衛涇又以同謀
誅韓忌使史故黜涇事在乙集鎡後以㫖放還因史變
栢法又欲謀史故貶置象臺先是有告御批之謀於韓
者韓答以當以死報國又告之者甚苦(告者即/周均)侂胄始
與自强謀自强薦林行可為諌議大夫欲於誅韓日上
殿一網掃盡象祖以下出國中韓居中應之幸韓不得
入内若韓用私人小車徑從和寧門入斌發必不覺則
謀韓者虀粉矣然誅韓之計甚疎王大受趙汝談皆預
始謀至書所欲施行之事於掌記幸不敗爾敗則慈明
景憲殆哉時寧皇聞韓出玉津亟用箋批殿司前往追
回韓太師慈明持牋泣且對上以他要廢我與兒子又
已殺兩國百萬生靈若欲追回他我請先死寧皇抆淚
而止慈明遂牋云
　　　逆曦偽服印
開禧逆曦既誅偽内史安公丙函其首與偽服宮號來
上以首付棘寺偽服與印付臨安府軍資庫時吴鋼為
倅吏胥未以入庫急持來視紹翁亦因以識其物𫀆僣
黄領儗赭𫀆僣赭領儗黄宮號用黄絹折角為四文曰
出入殿門敵授以印鑄用今文曰蜀王之印僅如今文
思院給降式曦自鑄塗金印文云蜀國制勑之印
　　　萬弩營
紹興末孝宗命張浚置御前萬弩營於鎮江癸未戍泗
州甲申與敵鬭皆有功(水心錢表/臣墓誌)
　　　來子儀
來子儀與周洪道實布衣交洪道既為樞使子儀入都
訪洪道洪道館於嘉㑹門外表忠觀洪道欲因間薦之
於上特奏假(大臣出門訪/親舊必奏)上問以何為洪道奏上以訪
子儀上首肯不復問子儀謂誰與子儀置酒極歡道故
舊外示以近詩子儀盡卷則笑曰周樞使詩也非周洪
道詩也洪道問所以然子儀曰昔徐師川少年工詩晚
位樞府詩浸不逮於昔人以為向來自是徐師川詩後
來自是徐樞宻詩洪道笑而容之
　　　朱希真
希真有詞名以𨼆德著思陵必欲見之累詔始至上面
授以鴻臚卿希真下殿拜訖亟請致其仕上改容而許
之
　　　寧皇進藥
寧皇每命上醫止進一藥戒以不用分作三四帖盖醫
家初無的見以衆藥嘗試人之疾寧王知其然王大受
之父克明號名醫遇病雖數證亦只下一藥曰此病之
本也本除而病去矣(王克明事出/水心為銘墓)
　　　秦檜待北使
紹興金國使持盟書要玉輅以載百官朝服迎於麗正
檜使人諭以玉輅非祀天不用且非可載書輅雖不用
北使心欲百官迎拜檜許之翌日命省吏雜以緋紫迎
拜於麗正班如儀北使造庭又訝百官以立班上既受
書畢百官呵殿綴北使以出北使見向之緋紫諸吏猶
立於門始悟秦計又敵人至庭必欲上興躬下殿受書
左右相顧莫敢孰何時王汴在班内起而語敵曰爾是
有書無書敵遂出書示之汴奪書而進敵計屈歸其國
以生事𬒳誅云紹翁據勾龍如淵退朝録紹興八年十
二月二十七日己夘上召王倫入責以取書事輕脫倫
見北使於館以二策動之北使皇恐遂許明日上詔宰
執就館見北使受書納入人情始安或曰秦檜未有以
處給事中樓炤舉諒隂三年之説以語檜檜悟於是上
不出而檜攝冡宰即館受書以歸敵始知朝廷有人紹
翁嘗疑省吏及奪書一節得於所聞未敢遽載如淵之
論有據甚明若就館授書則省吏與奪書之説真齊東
云
　　　真文忠公謚議
紹翁甲戌載真文忠謚事後以呈似紫薇程公許公惠
紹翁以尺牘曰聞見録二帙並沐示教記載詳博事得
實而詞㫖㣲婉他日足以備史官𥙷放失非細故也靖
逸抱才蓄學含章退處著書以待來世當於古人中求
之聞見録所記西山謚議一段是時公許待罪奉常為
博士所訂文忠二字實參考公論與長官同寮商訂累
日而後敢落筆間有一二公以為太過然予此謚者上
下無異詞故議下考功覆議亦以為當當時却不聞其
家子弟與政府辯論一節架閣公(即西山嗣/名志道)後入朝亦
未嘗一訪但建安諸賢及嘗登西山之門者頗相稱當
尚俟稍間搜索副墨録以求教紹翁適感竒疾不及從
公求副墨公已去守袁州紫薇程公嘗歴兩制世號為
滄洲先生
　　　悼趙忠定詩
慶元初韓侂胄既逐趙忠定太學諸生敖陶孫賦詩於
三元樓云左手旋乾右轉坤如何群小恣流言(又曰群/小相煽)
(動謡/言)狼胡無地居(一作/歸)姬旦魚腹終天弔(一作/葬)屈原一
死固知公所欠孤忠幸有史長存九原若遇韓忠獻休
説如今有末孫(又曰休説渠/家末世孫)陶孫方書於樓之木壁酒
一再行壁已不復存陶孫知詩必已為韓所亷則捕者
必至急更行酒者衣持煖酒具下捕者與交臂問以敖
上舍在否敖對以若問太學秀才耶飲方酣陶孫亟亡
命歸走閩捕者入閩逮之入都至都以書祈哀於韓謂
詩非己作韓笑而命有司復其貫敖陶孫旋中乙丑第
由此得詩名江湖集中詩最多予嘗以其卷示杜忠可
杜謂典實其詩率多效陸務觀用事終不肯效唐風初
識南岳劉克莊得其詩卷曰所欠典實爾南岳集中詩
率用事盖取其説後得南岳刻詩於士人陳宗之喜而
語宗之曰且喜潜夫(克莊/字)已成正覺陶孫字器之號癯
翁福唐人
　　　鵓鴿詩
東南之俗以飬鵓鴿為樂群數十百望之如錦灰褐色
為下純黒者為貴内侍蓄之尤甚粟之既則寓金鈴於
腰飛而颺空風力鈴振鏗如雲間之珮或起從鳳山紹
興中有賦詩者曰鐵勒金狨似錦鋪暮収朝放費工夫
争如養取南來鴈沙漠能傳二帝書
　　　宮鴉
紹興初髙宗建行闕於鳳山山中林木蓊如鴉以千萬
朝則相呼鼔翼以出啄粟於近郊諸倉昏則整陣而入
噪鳴聒天髙宗故在汴邸汴無山故未嘗聞此至則大
駭又以二酋之逼聖思逸不恱命内臣張去為領修内
司諸兒聚彈射而驅之臨平赤岸間盖去闕十有五六
里未幾鴉復如初彈者伎窮宮中亦習以為常唐人詩
多用宮鴉盖唐宮闕依山云
　　　田雞
杭人嗜田雞如炙即蛙也舊以其能食害稼者有禁憲
聖南渡以其酷似人形力賛髙宗申嚴禁止之今都人
習此味不能止售者至刳冬𤓰以實之寘諸食蛙者之
門謂之送冬𤓰黄公度帥閩以閩號為多進士永必諸
貫宿戒庖兵市坐魚三斤庖兵不曉所名徧問諸生莫
能喻時林執善為州學録或語庖人以執善多記庖人
拜而問焉執善語以可供田雞三斤庖人如教納入黄
公度笑而進庖人曰誰教汝庖以執善告黄公遂舘林
於賔閤云執善記博而瓌竒為南宮第一試聖人備道
全美論至今舉子誦之有林省元文衡事鍳行於世驪
塘危先生稹弟蟾塘和與之同年視其手如龍𤓰而毛
盖林氏之家與廟相直其母誕執善之夕嘗與神遇終
為閩名儒云惜乎强售人婦以為妾其夫怨言執善為
有司杖之抑欝而死執善其後亦亟死云吁士之不可
不自愛也久矣
　　　史越王青詞
前載史越王辭免太傅表得之聞見以為出於余公天
錫之父暨儲行之孫沐録示則非辭免表盖青詞云反
本狐丘寓誠獺祭念此闔門之多指洎於投老之一身
云云欲用侵尋歲月八十有三未有其對訥齋馮端方
在坐應曰補報乾坤萬分無一王稱賞乆之四六話中
亦載謂其本於古人之聯未知前今所載孰是吴門友
人之子胡(闕/)　北訪余公天錫之弟天任於四明因舉
聞見所載余公天任曰是也盖先伯所對但歲月二字
非是其易為甲子天任與余公天錫為同氣後繼其父
季云
　　　司馬武子忠節
中原既䧟敵忠義之士欲圖其國挈而南向本朝者甚
多盖祖宗之澤時猶未冺也謹按韓太監玉所記云初
司馬池之後朴字文秀借兵部侍郎使敵營丞相燕國
王完顔宗幹見而異之因授以尚書右丞朴不屈然猶
縱其出入敵中生子名通國字武子盖本蘇武之義通
國有大志嘗結北方之豪韓玉舉事皆未得要領紹興
初遂挈家以南授京秩江淮都督府計議軍事其兄璘
猶在敵中以弟故與通國善癸未九月都督魏公遣張
虬侯澤往大梁問璘璘因以扇贈玉詩云雝雝鳴鴈落
江濵夢裏年來相見頻吟盡楚辭招不得夕陽愁殺倚
樓人魏公見此詩於甲申歲春復遣侯澤往大梁諷通
國璘等行至亳州為邏者所獲通國璘山與嘗所與交
聶山三百餘口同日遇害是歲三月十六日也先是敵
主完顔褒之皇太子以都元帥留守大梁乗十六傳而
至以是月十一日交事澤與通國璘山謀率壯士百人
袴伏短兵畢趨留守所庭刼之如得留守則大事可就
時留守左右與通國結盟者三萬餘人而澤敗於初十
日皇太子得其圖籍與劵立焚之獨罪首事時魏公開
督府於丹陽盖以右相出使廵邊回也聞之盛歎云某
入見上當白其事而旌之㑹魏公中道罷去王亦竄責
嶺表通國之姪孫振自叙其事曰昔李翰作張廵傳而
不為許逺立傳韓昌黎歎許逺之忠節未能盡白於世
遂叙於廵傳之後使後之人知逺之不屈於賊如此夫
為士而知逆順之理殞其身而全其節此固人臣分内
之事其無後之人以發揚之則忠肝義膽将遂泯没豈
不痛哉吾祖尚書靖康間奉使金敵辭氣激烈謀略深
逺雖不能遏其方張之勢而亦足以起其畏敬之心及
扈從北狩不以利動不以懼死髙宗加謚忠潔褒崇之
典極於一時繼又採擇著之國史吾祖之節無遺憾矣
若季父武子埋迹異域一心本朝起義未成遽遭屠戮
後韓太監紀其詳王尚書希呂書其略雖未能載諸史
册而節義之名庶幾不至磨滅韓昌黎以張許二家子
弟才智卑下不能通知先志為羞今季父節義未能彰
彰於世振若不能有以永其傳則是亦張許二家之子
弟也敬以王韓二記刋諸琬琰以備異時髙義君子發
其潜德云王公希呂為之序曰昔予居鄉有陜右林虎
臣者自西而東至符離家焉其家鄰居數月稍熟因詢
以西事林因辟人曰去年金人傾國犯淮南吾鄉之豪
共千餘人倡義而起有司馬通國者主其盟将為批亢
擣虛計不幸事未成而幾已露司馬氏之家數百指殱
焉俄其徒已變姓名携妻子因得出闕以至於此予因
歎曰忠孝之節其萃於司馬氏乎昔我先正温國文正
公迨事四朝惟忠惟孝忠潔公繼之今通國又繼之皆
以忠義憤發效死北庭事雖未成亦可謂是以似之惜
乎時予在敵中不能為作傳姑記其略以俟詢訪王希
呂記紹翁竊謂通國受魏公之間欲掩襲大梁以相應
敵知豪傑必出於此故遣其子乘十六傳而來亦神矣
通國欽其志宜息謀可也為忠義功名所激顧出於此
惜夫紹翁謹按韓太監所載謂魏公於甲申歲春見璘
詩因遣張虬侯澤盖隆興二年也隆興元年癸未歲魏
公開督府次年甲申兵敗王汴之和議遂成通國敗於
三月魏公罷於四月相去一月事爾(浚少保保信軍/節度使判福州)
　　　張史和戰異議
自金人渝盟兵革不得休息民之創痍日甚㑹天子新
立謂我家有不共戴天之讎朕不及身圖之将誰任其
責乃奮志於恢復由是天下之鋭於功名者皆扼腕言
用兵矣史公浩相時之宜審天下之勢以為未可上疏
曰靖康之禍孰不痛心疾首悼二帝之蒙塵六宮之逺
役境土未還園陵未肅此誠枕戈待旦思報大恥之時
也然陛下初嗣位不先自治安可圖逺矧内乏謀臣外
無名将士卒既少而練習不精而遽動干戈以攻大敵
能保其必勝乎茍戰而㨗則一舉而空朔庭豈不快吾
所欲若其不㨗則重辱社稷以資外侮陛下能安於九
重乎上皇能安於天下之養乎此臣所以食不甘味而
寝不安席也張浚老臣豈其念不到此而誤於幕下輕
易之謀眩於北人誑順之語未遑精思熟慮决策萬全
乃欲嘗試為之而徼幸其或成臣竊以為未便上皇親
覩禍亂豈無報敵之志當時以張韓劉岳各領兵數十
萬皆西北勇士燕冀良馬然與之决勝負於五六十載
之間猶不能復尺寸地今而欲以李顯忠之輕率邵宏
淵之寡謀而取全勝豈不難哉惟陛下少稽鋭志以為
後圖内修政事外固疆圉上収人才下裕民力乃選良
将練精卒備器械積資粮十年之後事力既備茍有可
乗之機則一征無敵矣已而浚以樞宻使都督江淮軍
馬請上幸建康以成北伐之功史公曰古人不以賊遺
君父必乗輿臨江而後成功則都督安用且陛下逺征
而上皇獨留敵以一騎犯淮則此城之人騷然奔遁上
皇何以安處乎浚又請以所部二十萬人進取山東史
公問留屯江淮幾何人也曰半之復與計其守舟運粮
之人則各二萬曰然則戰卒纔六萬耳彼豈為是懼耶
况淄青齊鄆等郡雖盡克復亦未傷於彼彼或以重兵
犯兩淮荆襄為之牽制則江上之危如累卵矣都督於
是在山東乎在江上乎詰難於天子凡五日史公復勸
浚曰明公以大讐未復决意用兵此實忠義之心然不
觀時審勢而遽為之是徒慕復讎之名耳誠欲建立功
業宜假以數年先為不可勝以待敵之可勝乃上計也
明公四十年名望如此一旦失利明公當何如哉浚曰
丞相之言是也雖然浚老矣魏公曰晉滅吴杜征南之
力也而當時歸功於羊太傅以規模出於祜也明公能
先立規模使後人藉是有成則亦明公之功也何必身
為之浚黙然乃見上曰史浩之意已不可奪惟陛下英
斷於是不由三省樞宻院而命将出師矣其年五月師
渡淮史公曰國之大事在戎予以宰相兼樞宻使而不
獲與聞将焉用相遂力請罷歸歸未及家師敗於符離
卒十有三萬一夕而潰死者不可勝數資粮甲兵捐棄
殆盡天子哀痛下詔罪己左相以議論詭隨待罪而都
督以師徒撓敗自劾矣
　　　寧皇登位
前載憲聖策立寧皇事雖黄屋初非堯心而天下皆謂
宜立光皇當勵精之初薛公圭投北宮麗正書言頗切
至盖孝宗之意初主沂邸光皇亦屬意焉書畧曰庶之
亂嫡自宮闈始夫庶之亂嫡則支之亂本之漸也而支
之亂本則異姓之亂同姓之漸也異姓之亂同姓則又
夷狄亂中國之漸也又曰陛下踐祚今既五年皇子嫡
長已踰弱冠玉册之命未布而青宮之席尚虚又曰陛
下不即天下之安而冐天下非常之危不守天下之常
而覆天下不測之變採之游言殊有驚悸採之國論曽
無建明又曰祖父互疑天地幾變子孫猜防上下解體
支嫡交忌臣民異心臣始聞之未敢遽信今既日乆不
容無惑道路之言喧傳百端中外之心憂疑萬狀燕公
聞之寧無懐貳乗輿聞之莫或改容藩邸聞之未免憂
禍此何等事也而俾見於世此何等議也而俾聞於時
陛下(謂孝/宗)盍亦自思其何以得此議固宜自盡吾為祖
為父之道也上(光/宗)盍亦自思其何以得此議固宜自盡
吾為子為父之道也又曰陛下曽知有竊議之人乎否
也問之左右問之在朝盖有君也不敢言矣問之主上
盖有父也不敢言矣問之太子盖有祖矣仍有父也尤
不敢言矣為臣之言不通於君為子之言不通於父為
孫之言不通於祖而㣲臣僣言之死有餘地矣如蒙聖
恩特垂天聽君臣之情通自臣言始父子之情通自臣
言始祖孫之情通自臣言始臣雖身首異處而忠孝獲
書於史册雖瞑目於地下將有辭以對越先朝十御皇
帝在天之靈矣盖紹熈五年甲寅歲所上也嘉熈壬寅
公圭之里人陳貴明為䟦其書云懶菴趙踏中載寧廟
之立實出於水心先生之建議雖然水心之議特出於
一時之危疑踏中所載寧廟登極之詔遲下數月襄州
之亂作矣特以詔至而立嗚呼孰知有獻策於承平無
事者哉初光宗疾不能喪襄陽士人陳應詳隂連北方
鄧州叛黨亦殺守臣張定叟用縞素代皇帝為太上執
喪且舉襄以順地適寧皇登極之詔甫三日而至陳遂
變色寢謀旋為其黨所訴定叟臨閲塲問之曰朝廷負爾
耶太守負爾耶各命將士射之先誌其箭中其肝者有
某賞中其心者有某賞中其體若肢者有某賞發陳之
篋惟縞巾數千云先是趙踏中具載水心賛嘉邸之語
數十百親筆其顛末紹翁未之見也薛君永嘉士人子
夢桂嘗以其書藁示紹翁當時陳議者恐不止一薛然
曲突徙薪之不賞自昔然矣
　　　葉洪斥侂胄
洪字子大為紹翁鄉人且宗少負才不覊慶元間疾侂
胄而未有間洪館於韓氏即侂胄族子盖騃兒也以后
戚預内宴洪代為之書徑入於御其最切至處云侂胄
弄權不已必至弄兵寧宗以示侂冑迹所為書則洪也
除名仕籍編置邕管者十六年嘉定初盡復其官并理
編置年以為實歴僉書邕管事洪旋終於任
　　　景靈行香
百官赴景靈行香僧道分為兩序用其威儀况語初僧
徒欲立道流右且曰僧而後道至交訟乆之秦檜批其
牘云景靈太乙實崇奉道教之所道流宜居上至今定
為制云紹翁以為在天之靈必不顧歆於異教且市井
髠簮之庸人宜皆斥去近者淳祐進書例用僧道鐃鼔
前導朝廷有㫖勿用盖得之矣惜未施於原廟
　　　王醫
王繼先以醫術際遇髙宗當髙宗擬謁郊宮僅先期二
日有瘤𨼆於頂將不勝其冠冕上憂甚詔草澤繼先應
詔而至既視上則笑曰無貽聖慮來日愈矣既用藥瘤
自頂移於肩隨即消若未嘗有上遂郊見天地上嘗以
瀉疾召繼先繼先至則奏曰臣暍甚乞先宣賜𤓰而後
静心診御上急詔太官賜𤓰繼先先食之既上覺其食
𤓰甘美則問繼先朕可食此乎繼先曰臣死罪索𤓰固
將以啓陛下食此也詔進𤓰上食之甚適瀉亦隨止左
右驚上疑問繼先曰此何方也繼先曰上所患中暑故
瀉𤓰亦能消暑爾大率皆𩔖此其後乆虚東宮臺臣論
繼先進藥無效安置福州因家焉王涇亦頗宗繼先術
亦有竒騐然用藥多孟浪髙宗居北宮苦脾疾涇誤用
瀉藥竟至大漸孝宗欲僇之市朝憲聖以為恐自此醫
者不敢進藥止命天府杖其背黥海山涇先懐金箔以
入既杖則以傅瘡若未嘗受杖者後放還居天街猶掲
榜於門曰四朝御診王防禦有輕薄子以小楮帖其旁
云本家兼施瀉藥王慚甚寧皇患痢召曾醫(不記/名)入視
曾診御畢方奏病證未有所處慈明立御榻後有㫖呼
曾防禦官家喫得感應丸否曽連稱喫得喫得慈明又
諭以須是多把與官家喫曾乗教㫖對以須進二百丸
寧皇進藥如數瀉旋定又進二百丸遂止曾時坐韓黨
被遣上遂於其元降秩上更増三秩寧皇不豫滋乆謂
左右曰惟曾某知我性急召入診訖嗚咽不勝上曰想
是脉兒不好也曽出自診其脉謂家曰我脉亦不好先
寧皇一夕而逝米南宮五世孫巨秀亦善醫嘗診史相
脉語未發史謂之曰可服紅丸子否米對以正欲用此
亦即愈史病手足不能舉朝謁遂廢中書要務運之帷
榻米謂必得天地丹而後可丹頭偶失去歴年莫可訪
尋史病甚召米於常州至北關登舟買飯偶見有售拳
石於肆者頗異米即而玩之即天地丹頭也問售者爾
何自至此曰去年有人家一妳子持以售米因問厥值
售者漫索錢萬米以三千酬值持歸調劑以供史史疑
而未嘗有閽者亦病痿試服即能坐起又以起歩司田
帥之疾史始信而餌身即輕遂内引及史疾再殆天地
丹已盡遂薨於賜第
　　　髙士
孝宗聖性超詣靡所弗䆒厥㫖尤精内景時詔山林修
飬者入都寘之髙士寮人因稱之曰某髙士皇甫髙士
予既載其出入矣又有謝髙士以從臣薦講易於宮中
孝宗問以老莊之學謝對以人主當以君國子民為心
若老莊之學其竢之者歟易如剛最後洒掃髙士堂亦
稱髙士去其徒無甚異唯善於趨謁以故史越王尤錫
山楊誠齋陸三山頗與之游陸公嘗因齋宿竹宮因叩
其廬有二蒼童對奕㣲聞松風間有琴絲棊奕聲陸公
心羡以為是何異神仙之居叩二蒼童願見髙士童答
以髙士已出去某御藥處(中貴/人也)陸公歎息曰髙士亦見
御耶笑而出宮本中貴人提舉易所見者提舉也陸公
未知之爾然髙士見本宮提舉亦非所以為髙士矣宜
發陸公之笑也寧皇聖性多可其徒率因左右覺先生
號天慶陳道士三茅張道士俱不由給舍得先生號陳
書於狀謁史相史不悦叱典謁改天慶觀主衘始命入
因謂陳工於修創若先生號豈可輙當因謂三茅亦然
遂於群從官前及此以如剛嘗與越王諸公遊奏之上
賜通妙葆真先生勑由給舍下先是史於賜第齋醮罷
戱命如剛升髙席如浮屠問對説葛藤如剛乏辯舉道
士姚公邃代己説法姚從容就席有僧作禮而問曰伺
候於公卿之門奔走於形勢之途足將進而趦趄口將
言而囁嚅如何謂之岩𨼆(姚自號/為岩𨼆)姚即對曰若以色見
我以音聲求我是人行邪道不能見岩隐僧屈伏姚擲
拂下座史不加器賞如剛後悔不自升席史眷如剛浸
異於姚如剛譖姚如史不行盖嘉定間事也
　　　蕭照畫
孤山冷堂西湖竒絶處也堂規模壯麗下植梅數百株
以備遊幸堂成中有素壁四堵幾三丈髙宗翌日命聖
駕有中貴人相語曰官家所至壁乃素耶宜繪壁亟命
御前蕭照往繪山水照受命即乞上方酒四斗昏出孤
山每一鼔即飲一斗盡一斗則一堵已成畫若此者四
畫成蕭亦醉聖駕至則周行四壁間為之歎賞知為照
畫賜以金帛蕭畫無他長惟能使玩者精神如在名山
勝水間不知其為畫爾
　　　慈明
慈明太后越人也善通經史能小王書母張夫人以樂
部被憲聖幸後以病歸李氏死葬西湖小麥嶺下地名
放馬塲憲聖常因樂部不恊顧左右曰我記得張家今
安在左右對曰已死矣有女頗聰慧憲聖念張氏故召
後入時年十一二嘗寘憲聖側宮中謂之則劇孩兒及
既長寧皇侍燕長樂目后有異而重於自請憲聖知其
意遂燕寧皇而賜之曰做好看待他日有福(憲聖精/於五行)由
此遂正六宮之位慈明所以報憲者無所不至閣子内
掲帖圗則吴氏之宗枝也居則指姓名以問左右曰這
箇有差遣也未每遣景獻諭時相凡除授必先吴氏而
後其家先是后葬其母於群宮人塜閲歲浸久至不知
兄弟信迨備六宮禮始遣迎次姪今永寧郡王於衢或
謂后父即兄也葬張夫人處盖天造地設非人力所及
山自南髙峰為岡阜至夫人壠忽踊去若龍昻首為嶺
春陽發達夫人墳有物若鍾乳結成甓淵泉環繞源出
百里其家克知詩禮福禄未艾也憲聖父為宣靖王先
殯於金陵暨憲聖備妃册始勑葬天竺石人嶺下山自
嚴陵來為戴青嶺復蟠折百餘形若展袖為葬王處營
上有屋如堂盖垂簾后父舊制也山接武林滙為冷泉
大江西湖横前水口俱有竒峰截秀宜其啓擁佑聽政
之祥云宣靖王耶今以為京師珠子吴員外是也以蠙
珠為業累貲數百萬王長者也間行閭巷周知貧乏者
每實金與交鈔於槖挾蒼頭奴遇夜以出雖家人莫知
也王從槖探金鈔則率家人羅拜謂天所賜王行之且
三十年迨蒼頭長亦號小員外為王置白金器於肆以
氣與售金者争至呼以乞兒售者不能平遂持而問之
曰我如何是乞兒蒼頭曰爾某年某月日不得吴員外
金與鈔你如何不做乞兒其人亟釋蒼頭翌日率家人
置禮拜賜王王陽為未嘗有此以謝之王知𨼆德已泄
乆則以他故逐奴云
　王嘗有興造有神立於百歩外王遥問曰爾何神也
　曰吾太歲也君興造寔犯予故避於百歩之外由君
　有隂德也王篤生憲聖宜哉事異不書於後
　　　節度
太祖罷節度立權發遣與權知之𩔖故士大夫作郡皆
自稱曰假守謂非真節度也今節度亦非真名存爾在
權尚書上正尚書下鑄印畀節之外給半俸視尚書則
有宣麻之異與節堂使臣而已宣麻外若皇子則上必
降勑諭本諭官吏軍民僧道父老如髙宗勑常德府官
吏軍民僧道耆老曰朕以為國家英相予郊祀克同寅
而竣事爰易鎮以増畬眷惟常徳之邦邈在重湖之北
載更齋鉞已錫言綸凡爾軍民迨夫吏士聳聞成命諒
溢驩心此則紹興三十六年髙宗皇帝普安郡王為本
軍節度使勑也軍民僧道拜勑訖用紫綾背册列官屬
姓名并圖經以禮狀申繳本官(非皇子/亦用此)若經從本鎮則
太守必櫜韎道左尉擁篲前導官吏軍民僧道耆老迓
於郊外往往去本鎮甚逺無復講此維揚節使沂中墳
墓在鳳口沂中實為昭慶軍節度(今安/吉州)間因上塜知守
臣而下欲用此禮遂命從者迓出間道以避之紹翁竊
考本朝所以重節鉞而不以輕授者以使相故也故相
以禮而去纔畀節度使判某郡而所謂節使俸給復减
半而其位又在正尚書之下則除授之際正不必宣麻
鎻院(以宰相為之故宣/鎻後循用不改)惟宰相去國判郡除使相者不
妨帯宣若他官特授者正不必爾况叅預而下等為大
臣俱用制除而視權尚書者反得宣鎻此皆制度因循
有合釐正者節鉞輕授甚至致仕亦有封駁者有正授
而中司卷班以出者有繳真俸者是以視權尚書為重
也餘除權尚書正尚書設或未當則封駁者絶少未嘗
有争之如此力者是可訝也且正尚書一間即為政府
節度自細轉檢校三少太尉至於開府尚有三四轉且
正尚書有不旬月致階兩地者為節度至開府或十年
纔一轉况任子京秩與小使臣之不同濶畧於正尚書
纎悉於節度使愚實未解紹興十六年四月辛未張澄
以端明殿學士除慶逺軍節度使衆皆榮之俗謂之文
極換武或節鉞除儀同三司則謂之武極換文端明已
視正尚書節鉞反居正尚書之下俗以為榮何也
　　　注脚端明
嘉定李大性伯和以吏部尚書除端明殿學士今俗謂
無注脚若有注脚則降㫖云某人除端明殿學士恩例
並同執政危公稹嘗居著庭倩紹翁草札送之因命書
史寫判府端明相公危以筆塗去二字謂此豈可輕以
稱謂吴公鑄以保康軍節度提舉萬壽觀薛知院極稱
之曰節使觀使史相彌逺却稱曰觀使節使相公二公
世官必各有據
　　　秃頭防禦
軍功内官雖授防團若未去階官(謂上有左武/大夫之𩔖)但視遥
郡惟近邸不帯階官非有功特轉不許去階官俗謂之
禿頭防禦使去横榜用圓狀視從臣矣
　　　賢良
紹興二年三月資政殿大學士王綯表臣昨任提舉萬
壽觀兼侍讀正月二十四日奏事殿中乞以臣父故宣
德即贈太子太保先臣發元祐中應賢良方正能直言
極諫科目所進䇿論十卷凡五十篇候装褾畢日依臣
見進故事例詣通進司投進面奉聖㫖依奏綯旋得請
提舉洞霄宮繳進其父所為五十篇之文表畧曰惟元
祐之紀元復制科而取士維時司馬光之客有若劉安
世之賢見所為書舉以應詔因知已之遷謫并薦士而
棄捐事與志遺言隨名寢盖是安世既貶發因不得召
東坡嘗得其詞業致書謂慮深詞達非淺陋所及又曰
秦少游未第王賢良久困塲屋是也揮麈録載張咸漢
州人應制科初出蜀過䕫州郡將知名士也一見遇之
甚厚因問曰四科優劣之差見於何書張無以對守曰
載孟子注中因閱示之且曰不可不牢攏之也張道中
漫思索著論成篇至閣試六題以此為首主文錢穆父
覽而異之為過閣第一咸即浚父也二賢良可謂有子
矣紹翁竊考揮麈所載叅以本朝六題之制必先經題
注疏而後子史以孟子注為首殆恐不然曽慥序李賢
良(髙廟/諱)字泰伯詩云嘗試六題已通其五惟四科優劣
之差不記所出曰吾於書無所不讀惟平生不喜孟子
故不之讀是必出孟子拂袖而出人皆服其博泰伯自
序其文曰舉茂才罷歸其明年慶歴癸未秋科所著文
云云則是張公咸與泰伯同試於慶歴壬午張遂中選
李遂報罷區區科目亦有幸不幸焉以揮麈録考之則
黜泰伯者錢穆父也南康祖無擇叙泰伯之文曰天子
舉茂才異等得召第一既而試於有司有司黜之嗚呼
豈有司之過耶其泰伯之命耶無擇叙其文未嘗有不
讀孟子之説門人陳次翁為撰墓銘亦曰曽充茂才有
富國强兵三策易禮二論合五十首天下𫝊誦及退居
為周禮致太平論并序五十首其敵天命又有潜書慶
歴民言寄范富孫公四書長江賦初未嘗及不讀孟子
之説惟公盱江集中有常語非孟子其文淺陋且非序
者所載疑附㑹不讀孟子之説者為之勦入非泰伯之
文明甚紹翁謹按登科記慶歴二年壬午歲八月固嘗
召試才識兼茂科時閣下六題其一曰左氏義崇君父
二曰孝何以在德上下其三曰王吉貢禹得失孰優其
四曰經正庶民興其五曰有常德立武事其六曰序卦
雜卦何以終不同初無四科優劣一題不知曽慥序泰
伯之詩何為鑿空立為此題當時六題中唯經正庶民
興出孟子此兒童之所知泰伯縱不喜孟子不應父生
師教以來即不許讀孟子且非孟子注之比紹翁竊考
本朝有司命題不過六經本注與正義中出或不出正
義未聞出子史注疏者曽慥揮麈恐决無所據是歲慶
歴二年壬午中選者乃殿中丞錢明逸實入第四等而
魏公之父咸實中選於紹聖元年時為劍南節度推官
則紹聖又與慶歴不同本朝前後閣試未嘗有四科優
劣之題惜乎紹聖六題獨缺不載參合登科記揮麈録
之説則泰伯所試乃經正庶民興出孟子正文實試於
慶歴二年壬午八月咸試四科優劣之差實試於紹聖
元年九月同試者右通直郎吴儔福州布衣陳暘是歲
上以進士策有過於制科者遂罷試山臺趙汝讀常容
况問紹翁以四科優劣之題即答之以見於揮麈所載
實出於孟子大人天民之第二注末一句云汝讀即閲
孟子得之因嘆自父兄以來尋此題不見今乃得之於
子因歸而著此以袪後人之惑猶有三則續刻
　　　第一則
自紹興二年復置此科士無應令者至乾道七年十一
月始取賢良方正能直言極諫科一人則眉山李垕也
自孝宗即位十年制科詔凡一再下時科目乆廢士皆
不能為此學乾道八年正月翰林汪公以垕應詔取其
五十篇之文獻之於上上屢對近臣稱奨謂宜寘之優
等以徠多士巽岩李公燾其父也尋攝右史直前奏事
上面諭尤寵有司拘守令持之乆不下迄用乾德咸平
景德典故亟令召試中書垕嘗一辭不獲(盖以東南士/人忌之者衆)
九年夏四月汪公出守平江右丞相陳公出守福唐五
月巽岩請補外七月得荆湖節垕以狀自列乞侍親飬
待命於外上曰今秋八月令中書引試時薦者汪公與
王召大臣已去國垕懼為當路所嫉故懇辭再三年遂
聽其侍親以行十年始召試中書六論命題已稍異盛
時之制一曰人主有必治之道二曰湯法三聖三曰人
者天地之心四曰律歴更相治五曰三家言經得失六
曰楊雄張衡孰優六論合格宰執持文卷以奏御玉色
驩動曰繼今其必有應書者矣上曰垕五題皆精記所
出雖湯法三聖不記所出而能舉上下文數百字可謂
難矣盖本朝六題四通即謂之合格垕亦既通其五矣
宰執又同辭而進曰垕之弟塾亦為此學上曰盛事盛
事㑹召塾試有司抉魏相傳内堯舜湯禹四字以籠之
塾不能記因賜帛報罷輕薄子至作謔詞其畧云六論
不知出處寫得烏梅幾個聖恩廣大如天也賜束帛歸
去世俗遂謂無真賢良由是竊名應科者亦得以售其
偽且謂東坡猶不記六題出管子子由同試直以筆管
敲試案方悟此又齊東之語與謂李泰伯不記四科之
題大略相似按東坡所試題一曰王者不治外裔二曰
信禮義以成德三曰劉愷丁鴻孰賢四曰禮以養人為
本五曰既醉備五福六曰形勢莫如德五題俱精貫惟
形勢莫如德東坡誤認以為出於諸侯王表子由知其
出於吴起對傳而特不記其出於傳賛之束句俗謂子
由不記信禮義以成德出論語樊遲請學稼下注東坡
因老兵斟銅蟾溢硯坡恚曰小人哉子由遂悟雖六題
有此然其説亦不經與所傳管子事一也刑賞忠厚之
至盖省試論非制科題云
　　　第二則
愧郯録載大中祥符六年言者謂漢舉賢良多因災變
今受瑞登封不當復置此科遂罷之故天聖七年復置
此科咸平四年四月詔學士兩省御史五品以上尚書
省諸司四品以下内外京朝官幕職州縣及草澤各舉
賢良方正能直言極諫一人已帖職者不舉是年八月
及試賢良方正能直言極諌科至景德二年復置六科
一曰賢良方正能直言極諌二曰博通墳典達於教化
三曰才識兼茂明於體用四曰武足安邊五曰洞明韜
畧運籌决勝六曰軍謀宏逺才任邊寄委中書試論六
首合格者親試是謂六科盖前此止設賢良一科今復
唐六科愧郯惜未精考以為初不見罷科之日而有復
科之詔此乃復唐六科之詔故也六題既命試至制䇿
則恕矣愧郯又疑林陶學士院不合格以為前無此一
試不知乾德二年令吏部試策一道已有舊比今但不
試吏部試於學士院耳
　　　第三則
巽岩李公燾制科題目序閣試六題論不出於經史正
文非制科本意也盖將傲天下士以其所不知先博習
强記之餘功後直言極諌之要務抑亦重惜其事而艱
難其選使賢良方正望而去者歟然而士終不以此故
而少挫其進取之鋒問之愈深則對之愈宻歴數世未
嘗有敗績失據之過士真多能哉斯執事優容之也迨
熈寧中陳彦古始不識題有司准試不考而制科隨罷
君子謂彦古不達時變宜其出也先是孔文仲以直言
極諫忤宰相意駁髙第斥小官彼佼佼焉思縱其滛心
以殘害典則厭是科之不便於己也欲亟去之而不果
遂亟去之而不果遂則姑置焉名存而實亡矣凡所謂
賢良方正者尚肯復從其游耶彦古區區昧於一來是
必不敢髙論切議也殆揣摩當世求合取容耳傳註義
疏之纎㣲且不及知矧惟國家之大體渠能有所發明
哉而執事者猶惡其名决壊之然後止彦古之黜宜也
而使天下遂無得以賢良方正能直言極諫舉者獨何
心歟至於元祐僅復旋廢其得失之迹又可見矣今天
子明詔三下而士莫應豈非猶懲於彦古故耶盖古所
謂賢良方正者能直言極諌而已今則為博習强記也
直言極諫則置而不問殆惡聞而諱聽之逐其末而棄
其本乃至此甚乎此士所以莫應也余勇不自制妄有
意於古人直言極諫之益而性最疎放勉從事於博習
强記終不近也恐其幸而得從晁董公孫之後曽是弗
察而猥承彦古之羞乘此暇日取五十餘家之文書掇
其可以發論者數十百題具如别録間竊顛倒句讀竄
伏首尾乃𩔖世之覆物謎言雖若不可知而要終不可
欺戱與朋友共占射之賢於博奕云爾實非制科之意
也紹翁竊詳巽岩李公之序謂熈寧中陳彦古始不識
題有司准式不考而制科隨罷先是孔文仲以直言極
諫忤宰相意駁髙第斥小官其説有當考者熈寧三年
九月試制科二人賢良方正能直言極諫科太常博士
王(闕/)才識兼茂明於體用科太廟齋郎張繪(皆成/都人)時賢
良方正台州司户叅軍孔文仲對䇿入第三等詔以所
對意尚流俗毁薄時政不足収録以惑天下觀聽令流
内銓告示還任是歲御試罷詩賦用策七年以進士試
䇿即與制舉無異時政得失已許人上封事遂罷制科
此後彦古何縁又復召試且特為彦古一人不通閣題
而罷此科本朝閣試六題俱載登科記所缺者惟紹聖
元年所出題爾不知彦古所不通者何題李公何不明
載文仲不失一台州司户亦無官可斥也
　　　髙宗六飛航海
揮麈第三録第一卷載髙宗六飛航海事有宣教郎知
餘姚縣李穎士者募鄉兵數千列其旗幟以捍拒之敵
既不知其地勢不測兵之多寡為之小却徬徨不敢進
者一晝夜由是大駕得以自定海登舟航海事平穎士
遷兩官擢通判州事穎士字茂實福州人登進士第紹
興中為刑部郎中紹翁謹按揮麈所載李某事迹皆當
盖紹翁本生祖也本生祖其先為光州固始人徙居建
之浦城非福州也秀岩李公心傳朝野僉載以真公德
秀嘗以書義魁鄉舉真公業詞賦亦嘗為魁著述斯難
矣不知秀岩曽刋定否
　　　韋居士
紹興初時宰有薦韋居士於髙宗者髙宗諭之曰當今
誰知有元祐人如韋許者又嘗賙急之豈可以常人比
哉命之以官韋名許字深道世為蕪湖人從姑溪居士
李之儀學不事科舉築室於溪上榜曰獨樂藏書數千
卷適黄魯直兄弟蘓伯固父子來寓邑中相與游從許
舊字邦任魯直易之以深道而為之字説元祐諸公之
貶逐士大夫畏禍雖素所親亦不敢相聞有道江上者
公獨留連之極力賙急不顧其他士大夫以此多之了
齋陳忠肅公為作堂記且為頌贈别政和中都邑以名
聞於朝一時當路如建康帥盧襄給事宣城守張叔夜
樞宻李宻大尚書合詞以薦屬朝廷多事命不果下至
是宰臣又薦之云韋雖拜官而邑人猶稱居士者盖了
齋嘗稱之曰湖隂居士比載於蕪湖圖經圖經盖韓果
卿所撰曰紹孫嘗以居士墓銘示韓云朱文公之門人
貶逐正人貧無以為路費居士率致白金以邀諸路然
則韋之賙急又不特元祐諸賢紹翁謹按紹興元年至
七月宰相范宗尹范罷而後左相吕頥浩又相秦檜至
二年八月秦罷然後朱勝非再相圖經謂紹興初時宰
有薦韋於上者恐非宗尹檜是必朱與呂耳
　　　九里松字
紹翁乙集載吴説所書九里松字詳矣後閱揮麈後六
卷載吴傳朋説知信州朝辭上殿髙宗云朕有一事每
以自慊卿書九里松牌甚佳向來朕亦嘗書之終不逮
卿當復以卿書揭之説頓首稱謝是日有旨物色説書
猶藏天竺僧帑遂復掲之松門傳朋自云如此但至今
九里松字尚填以金過者皆見則紹翁乙集所載似是
而傳朋不以語揮麈何也以紹翁考之盖不特此按續
稽古録紹興二年六月頒黄庭堅戒石銘於郡縣亦用
金書聖人不没人之善如此
　　　王正道
甲集載胡公銓請斬檜事因及王公論未暇詳也揮麈
録載王正道倫死於敵謂敵人欲用為留守不從殺之
紹翁按前後敵使於洪公皓司馬公朴敵皆嘗以要職
強之皆不屈然亦未嘗殺之甚至縱其出入倫以不屈
顧被禍如此以王氏家傳廟記(攻媿樓/公文)與揮麈所載絶
異盖倫拘留北庭宻約宇文虚中刼敵反其地而南謀
泄為敵所害自是待遇本朝使者如嚴冦盜矣
　　　張通古
朝野僉載紹興八年北使張通古以行臺侍郎來聘稍
工詩其還也歸正燕人周襟與通古有舊乞襟送至境
上通古贈詩為别云云紹翁竊謂彼法至嚴為之使者
豈敢乞歸正人至境又云秦檜嘗示之以胡公銓封事
一覽即皆誦此僉載之過聽也紹翁嘗攷記載胡公封
事一出敵中購以千金得之通古能成誦久矣何待誦
於檜乎且檜為大臣何為與行人相授以胡公封事此
皆當訂正而後以備史氏之闕
　　　史文惠薦士(張史異論/已見前篇)
淳熈五年三月史文惠浩既再相急於進賢如初朱文
公熹呂公祖謙張公栻曾氏逢輩皆薦召之朱公熹不
仕幾三十年累徴不就於是文惠勉以君臣之義即拜
詔惟張公栻不至盖以文惠與其父魏公浚淳熈初議
不合也君子立朝議多不合張公何慊而不至盖猶泥
於本朝避嫌之制云
　　　孝宗御製賜吴益
孝宗以太母故加眷吴郡王益益太母弟也秋氣向清
聖意怡懌至於手書御札一聨云稱此一天風月好橘
香酒熟待君來命近璫持益益入對頓首稱謝上曰聊
復當折簡耳
　　　閩人訛傳兆域
愧郯録六卷載閩人訛傳皇祖兆域可謂背治至人閩
人妄中起妄謂朱信罪至㧞舌紹翁嘗疑本朝寛厚必
無是刑且朱信為本朝推本兆域其事雖繆其心不可
謂之不忠神宗故憐之若非元豐具有赦後勿論指揮
則閩人之妄未易破也訛傳兆域在福州俱胘院靈石
山愧郯誤以為碎石山
　　　天上台星
開禧用兵鄧友龍程松為宣撫宣諭使板授其屬謂之
宣幹時政府惟有陳自強居相位民謡謂之天上台星
少人間宣幹多或謂皇甫斌治於岳之城南群優所萃
也其屬謡焉又謂之城南宣幹多又云宣威郡不問(宣/威)
(即斌/也)恢復竟如何後有以節制今山討李全者其屬偎
衆又有易前二句云塞上將軍少城南節幹多却掃編
載舊制諸路監司屬官曰勾當公事建炎初避髙宗嫌
名易為幹辦時軍興屬公數倍平時有題於傳舍云北
去將軍少南來幹辦多盖始此曹武惠以平江南功歸
詣閤門自稱曰勾當江南公事回今世借授白帖輒自
稱某幹管云
　　　洞仙歌
紹興間有題洞仙歌於垂虹者不系其姓名龍蛇飛動
真若不烟火食者時皆喧傳以為洞賔所為書浸達於
髙宗天顔囅然而笑曰是福州秀才云爾左右請聖諭
所以然上曰以其用韻盖閩音云其詞曰飛梁壓水虹
影澄清曉橘里漁村半烟草今來古往物是人非天地
裏惟有江山不老雨巾風㡌四海誰知我一劍横空幾
畨過按玉龍嘶未斷月冷波寒歸去也林屋洞天無所
認雲屏烟障是吾廬任滿地蒼苔年年不掃久而知為
閩士林外所為聖見異矣盖林以巨舟仰書橋梁水天
𣺌然旁無來跡故人益神之
　　　方奉使
乙集載莆陽方(闕/)出使事詳矣今又得之楊開國圭圭
嘗典方始屬能言其與偽元帥辯難者甚至方見元帥
元帥叱問之曰前日何故稱兵今日何故求和詞色俱
厲公從容對以前日主上興兵復讐為社稷也今日屈
己求和為生民也二者皆是也元帥笑而不復詰開國
乃文忠真公之外舅嘗對真歎息云我軰更喫五十年
飯(時圭年/五十)也不㑹如此應對開禧間文忠為學官圭以
三省樞宻院酒官充書云
　　　草頭古
嘉定間禁止青盖事盖起於鄭昭先無以塞月課前録
載其事太學諸生與京兆辯時相持之不下薛惠之極
胡仲方榘皆史所任也諸生伏闕言事以民謡謂胡薛
為草頭古天下苦象其姓也謂虐我生民莫匪爾極象
其名也薛不安其位力乞去時相謂曰彌逺明日行則
尚書今日去薛不能不留自侂胄得柄事皆不𨽻之都
司初議於蘓師旦後議之史邦卿而都司失職自時相
用事始專任都司都司權居臺諌上既未免以身任怨
故蒙天下之謗時聶善之亦時相所任大抵以𡊮潔齋
真西山樓暘叔蕭禹平危逢吉陳師虙軰皆秀才之空
言善之帥蜀道從金陵逢吉之弟和為江東帥屬迎勞
之於驛邸聶因語之曰令兄也只是秀才議論應祥不
樂竟不餞之衘之終身善之士人也胡薛以儒家子習
於文法云
　　　三元
朱文公熹字元晦中年自悔以為元為四德之長愧不
足以稱是遂易曰仲晦真文忠公名德秀字景元樓宣
獻公嘗從容叩之以字義真答以慕元德秀之為人故
曰景元樓公取詩注景行行止處示之則景之義為明
謂髙山仰止對明行行止也真遽易為希元盖景元乃
明元無謂也二公州里則同而文公又真公所聞而知
之之師且謚又同一字而字義之誤又皆能自知其非
而易之然當時至今但稱二公曰元晦景元而未嘗稱
之曰仲晦希元盖其習稱已久而不能以遽易也文忠
始於舉子命字之義非得於師友故始字曰實夫後鄉
曲有輕薄子曰只恐秀而不實故易曰景元若文公則
不然其師友曰籍溪曰延平顧不能救其字之誤也而
必竢公之自悔其亦異於王通矣通之弟曰績字無功
通曰神人無功非爾所及也故終身名之
　　　單䕫知䕫州
單䕫以家貧祈郡孝宗聖聽髙逺知其所志從中大書
御札云單䕫知䕫州後竟不赴易守建寧錢象祖嘗獻
珠搭當於韓侂胄迨其致仕詞臣草詔進封珍國公二
事略相似也
　　　寧皇御舟
張巨濟字宏圖福清人嘉泰間上書寧宗以慈懿􁐜陵
今在湖曲若陛下遊幸則未免張樂此豈履霜露之義
寧皇感悟其言旋轉一秩由此湖山遂無清蹕之聲非
特儉德云御鷁至沉於波臣黄洪詩云龍舟大半没西
湖便是光皇節儉圖三十六年安静裏棹歌一曲在康
衢
　　　兩朝玉帶之祥
徽宗親解玉帶以授康邸遂基火德中興之祥事載國
史諸書此不復載至髙宗以常德為孝宗潜藩尤有足
紀者先是常德有玉帶渠在城内本名永泰渠端拱初
或以水由坤入於城府最利且避陵名更名秀水守臣
龔穎篆秀水斗門以表之熈寧元年有異人號海蟾翁
劉易者寓天慶觀謂所善魏道士曰此水郡之玉帶當
有佩是者應之未幾孝宗啟社又流虹繞電之地實曰
秀州亦秀水之䜟云
　　　張公九成玉帶
張公九成自為士時嘗遇至人許以官爵見玉帶則止
後張為掄魁又天下相望所屬人謂至人之説且騐㑹
公與客共觀王欽若以計取上方解賜玉帶事則撫掌
大恚曰姦臣姦臣聲漸㣲而公逝矣嘉定間寧皇賜史
彌逺趙師揆楊次山等以玉帶唯彌逺上所解賜他皆
於内府朝之仕者與四方之門生故吏汎然啟賀賜帶
與趙楊等混然無别雖彌逺未嘗留意儷語因覽衆啟
畢獨取一啟内解賜二字曰此却知彌逺是上解賜此
啟紹翁為人代作
　
　
　
　
　
　
　
　
　
　
　四朝聞見録卷三
欽定四庫全書
　四朝聞見録卷四　　　　宋　葉紹翁　撰
　　丁集
　　　寧皇即位
寧宗皇帝光宗第二子母曰李皇后乾道四年十月二
十日生於宮(以其日為/瑞慶節)五年十一月除右千牛衛大將
軍淳熈五年十月封英國公十二年三月進平陽郡王
十六年三月封嘉王紹熈五年七月五日奉太皇太后
聖㫖就重華宮即皇帝位(年二/十七)憲聖既擁立光皇光皇
以疾不能喪憲聖至自為臨奠先是吴琚奏東朝云某
人傳道聖語敢不控竭竊觀今日事體莫如早决大策
以安人心垂簾之事止可行之浹旬久則不可願聖意
察之憲聖曰是吾心也翌日并召嘉王暨吴興入憲聖
大慟不能聲先諭吴興曰外議皆謂立爾我思量萬事
當從長嘉王長也且教他做他做了你却做自有祖宗
例吴興色變拜而出嘉王聞命驚惶欲沮憲聖已令知
閤門事韓侂胄掖持使不得出嘉王連稱告大媽媽(憲/聖)
臣做不得做不得憲聖命侂胄取黄𫀆來我自與他著
王遂掣侂胄肘環殿柱憲聖叱王立侍因責王以我見
爾公公又見爾大爹爹見爾爺今又却見爾言訖泣數
行下侂胄從旁力以天命勸王知憲聖意堅且怒遂衣黄
𫀆亟拜不知數口中猶㣲道做不得侂胄遂掖王出喚
百官班宣諭宿内前諸軍以嘉王嗣皇帝已即位且草
賀驩聲如雷人心始安先是皇子即位於内則市人排
邸以入争持所遺謂之掃閣故必先為之備時吴興為
備獨嘉王已治任判福州絶不為備故市人席卷而去
王既即位翌日侂胄侍上詣光皇問起居光皇疾有間
問是誰侂胄對曰嗣皇帝光宗瞪目視之曰吾兒耶又
問侂胄曰爾為誰對曰知閤門事臣韓侂胄光宗遂轉
聖躬面内時惟𫝊國璽猶在上側堅不可取侂胄以白
慈懿慈懿曰既是我兒子做了我自取付之即光宗卧
内掣璽寧皇之立琚亦有助焉文忠真公䟦琚奏藁於
忠宣堂云觀少保吴公宻奏遺藁其盡忠王室可以對
越天地而無愧歎仰乆之丙子夏至富沙真德秀書光
皇疾不能喪襄陽士人陳應祥隂連北方鄧州叛黨欲
殺守臣張定叟用縞素代皇帝為太上執喪且舉哀以
順北適寧皇登極之詔甫三日而至陳遂變色寢謀旋
為其黨所訴定叟臨閲塲問之曰朝廷負爾耶太守負
爾耶各命将士射之先誌其箭中其肝者有某賞中其
心者有某賞中其體若肢者有某賞發陳之篋惟縞巾
數千云先是趙蹈中具載水心賛嘉邸之語數十百親
筆其顛末紹翁未之見也
　　　慶元丞相
嘉定初趙忠定賜謚曰忠愍大臣死非其罪故以愍易
名其家上䟽自列以為子孫所不忍聞改愍為定(公為/侂胄)
(所擠至貶/所服腦)然没其實矣家集欲以慶元丞相為名又以
慶元亦有他相故但曰趙忠定集其家又列於朝乞毁
龔頥正續稽古録又以其録傳播四裔已乆乞特削其官
刋定正史朝廷皆從之頥正布衣也名家子家於和州
號稱博洽阜陵朝常進元符元祐本末等書上嘉嘆俾
階主簿慶元間侂胄為太社令嘗續司馬文正公稽古
録後又循至著廷修史纂進寧皇登位事與其録相表
裏頥正載忠定事於録則曰知閤門事韓侂胄入奏太
皇太后得旨以諭趙汝愚等來早太皇太后就梓宮前
垂簾引執政入班於几筵殿下太常寺先引汝愚等赴
梓宮燒香畢次赴太皇太后簾前起居奏事奉太皇太
后聖㫖皇帝以疾未能執喪曽有御筆自欲退閒皇子
嘉王可即皇帝位云云皇子嘉王即皇帝位於是趙汝
愚余端禮陳騤等率百官如儀據頥正載於録者如此
初未嘗毁忠定也疑載於正史必有異辭又詳忠定子
弟雪父寃乞刋定之詞云頥正修史以忠定有只立趙
家一塊肉便了之詞又有白龍之夢以此詆忠定紹翁
惜不及拜覽國史恐前後史臣削去已久紹翁前所載
憲聖册立寧皇事與頥正所載略不少同頥正外臣也
不知當時宮闈事當以紹翁得之吴氏者為詳信嘉定
時頥正已死先是紹翁未敢以吴氏之説為信嘗於西
山書院㑹趙氏子弟其説相符趙氏以丞相女孫妻西
山之子云
　　　考異
先是趙公汝愚喻殿帥郭杲以兵三百至延禧殿門祈
請國璽欲自都省迎寘於德壽宮杲入索璽於内璫羊
駰劉慶祖二璫相語若璽入杲以他授則大事去矣况
丞相云有趙家肉即可做此是主張吴興則璽尤不可輕
授二璫遂設計喻杲以祥曦殿門非殿前宜入宜俟於
門下先付璽凾封甚宻授於杲杲奉凾於都省二璫徑
以璽從間道馳詣德壽宮憲聖殿先是憲聖已召嘉王
入德壽宮殿内汝愚不知所奉者璽函耳遂至宮門欲
上璽憲聖諭以璽已寘善所嘉王已即位汝愚等皇恐
稱賀憲聖遂專擁立之功紹翁竊詳前説與吴趙二氏
既異雖龔頥正稽古録志在詆趙亦不及是當闕所疑
以備史氏採擇云
　　　考異
副都知楊舜卿領兵
　　　考異
和州布衣龔敦頥者元祐黨人原之孫也嘗著符祐本
末黨籍列傳等書數百卷淳熈末洪景盧領史院奏官
之後避光宗名改頥正朝廷以其有史學嘉泰元年七
月賜出身除實録院檢討官盖付以史事未幾而頥正
卒(出李心傳朝野記前載頥正/事出𡊮公説友䟦頥正録)
　　　考異
紹興五年六月宰臣留正等入奏乞早正嘉王儲位以
安人心以建萬世無窮之基甲寅留正等兩具奏乞立
嘉王為皇太子是晚出御批朕歴事歲久念欲退閒壬
戌正復乞去出國門癸亥知閤門事韓侂胄入奏太皇
太后得㫖以諭汝愚等來早太皇太后就梓宮前垂簾
引執政入班於几筵殿下太常寺先引汝愚等赴梓宮
前燒香畢次赴太皇太后簾前起居奏事奉太皇太后
聖㫖皇帝以疾至今未能執喪曽有御筆欲自退閑皇
子嘉王可即皇帝位尊皇帝為太上皇帝皇后為太上
皇后詔曰朕承列聖之洪圗受壽皇之内禪撫有四海
於今六年夫何菲凉屬愆和豫遽罹禍變彌劇哀摧雖
喪紀自行於宮中而禮文難示於天下矧國事之重久
已倦勤荷祖后之慈曲加矜體皇子嘉王仁孝之德中
外所推居恒小心未嘗違禮嗣膺大寶兹謂得人朕退
安燕頥遂釋重負何止循宅憂之志抑将綿傳祚之休
皇子嘉王可即皇帝位朕移御泰安宮播告逺邇咸使
聞知尚頼忠良共思翼賛是詔盖憲聖命樓公鑰所草
内云雖喪紀自行於宮中而禮文難示於天下稱之是
日皇子嘉王即皇帝位於是趙汝愚余端禮陳騤等率
百官起居如儀(續稽/古)先是甲寅六月丁未宰執劄子奏
皇子嘉王仁孝夙成學問日進宜早正儲位以安人心
癸丑再入劄子御批云甚好乙夘再擬指揮進入乞付
學士院是晚批出八字乃上所云也留丞相得之始懼
丙辰再擬入御批可只今施行己未宰執再執再奏乞
面奉處分晚付出封題稍異丞相不啟封付之内降房
七月庚申朔汝愚趣啟封丞相視牘尾色憂宻為去計
辛酉朝臨仆於地是日工部尚書趙彦逾見汝愚白事
汝愚㣲及與子意彦逾大喜汝愚乃俾彦逾馳告殿前
都指揮使郭杲許諾議遂决壬戌大祥以五更入奏致
其仕易肩輿出城去汝愚意欲躬詣太母而難其人知
閤門事韓侂胄太母女弟之子也與温人蔡必勝同在
閤門必勝因其里人左司郎官徐誼吏部員外郎葉適
言於汝愚遂令侂冑以内禪事附慈福宮内侍張宗尹
入奏太母素簡嚴無他語令諭汝愚耐煩而已癸亥侂
胄再往與重華宮内侍關禮遇禮問知其謀入白太母
言與淚俱太母蹙額久之曰事順則可禮遂簡侂胄以
來梓宮前垂簾引執政日過午汝愚乃以諭同列關禮
又使所親閤門宣賛舍人傅宻製黄𫀆時上在嘉邸殊
不知方以疾告汝愚簡宮寮彭龜年云禫祭重事王不
可不入甲子禫祭杲與歩帥閻仲先分兵衛南北面太
母垂簾命關禮引王先入次執政奏事太母曰皇帝已
有成命相公當奉行汝愚出所擬太皇太后聖㫖云皇
帝以疾至今未能執喪曽有親筆自欲退閑皇子嘉王
可即皇帝位尊皇帝為太上皇帝皇后為太上皇后太
母覽畢云甚好太母勸上即位上固辭且顧汝愚曰某
無罪恐負不孝之名群臣力請遂即皇帝位於東楹之
素幄次行禫祭禮人心始定先是京口諸軍訛言洶洶
襄陽士人陳應祥亦謀為變舉事前一日登極赦書至
遂敗朱熹嘗謂上前日未嘗有求位之志今日未嘗忘
思親之懐盖行權而不失其正云慶元元年夏四月始
用校書郎李璧奏命正繳御札八字付史舘
　　　考異
甲集載吴琚賛策事文忠真公德秀為䟦其宻奏遺藁
矣其奏盖擬進於太上乞太上宣布於外云予與皇帝
之情初無疑間比以過宮稍希臣僚勸請反渉形迹殊
不知三宮聲問絡繹豈在一月四朝方為盡禮今天氣
向暑過宮常禮宜免如欲相見當自招皇帝矣乞謄降
付留正等此紹翁親目於琚之子鋼後又再索之於鋼
之子近閲水心先生葉公適題王大受拙齋詩藁則曰
紹熈四年光宗疾不能謁重華諫者傾朝謗者盈市憲
聖后兄子琚最賢大受因琚奏孝宗陛下惟一子不審
處利害恣國人滕口取名於家計大不便且群臣以父
子禮故諍不敢止陛下何不出手詔云皇帝體不安朕
所深知卿且勿言須秋凉朕自擇日與皇帝相見也孝
宗喜其策㑹宴駕不果用適以為余實親見不知二藁
何為略不相似大受往來諸公間自以為預誅韓功至
是鋼白其先志於朝大受必欲鋼以如適所載其父藁
寔大受所風鋼猶豫未上㑹攻媿樓公鑰憤其前與族
兄鏞有間且毁其文力言之於史相期以必竄大受又
嗣秀王師揆言於朝王大受一布衣凡國之大議須要
討分史遂命京兆去大受袍笏編置邵武鋼遂以藁上
而削大受姓名(事有已見甲乙/集者今復詳具)
　　　慶元黨
嘉定改元真文忠公以太學博士輪對奏劄曰慶元以
來柄臣專制立為名字以沮天下之善者有二曰好異
曰好名士大夫志於爵禄靡然從之以慷慨敢言為賣
直以清修自好為不情流弊之極至於北伐舉朝趨和
而争之者不數人今既更化當先破黨同之習六年春
二月除起居舍人夏五月直前奏事略曰自權姦擅政
十有四年始也朱熹彭龜年以抗論逐呂祖儉周端朝
以上書斥其後呂祖泰之貶則近臣已不敢言又其後
也盜平章之名起邊陲之釁求如一祖泰者不可得矣
文忠此疏不特為韓也先是紹熈五年六月庚寅朱文
公熹除寳文閣侍制與州郡差遣己亥除知江陵府初
寧皇之立趙忠定公不用吴琚(事已載乙集/琚慈福親姪)乃召韓侂
冑(慈福/表姪)而囑之韓本不得通慈福宮籍乃介内侍關禮
入白慈福至涕泣固請慈福召韓入遣諭忠定其議始
定韓自以為有定册之功欲去忠定而未果文公自長
沙召入聞之即惕然以為憂因免牘寓㣲意及進對指
陳再三又約吏部侍郎彭公龜年白發其姦彭䕶虜使
以出韓益得志時忠定方議召知名之士海内引領以
觀新政而事已多出於韓氏文公既言於上又數以手
書遣其徒白忠定欲處韓以節鉞賜第於北關之外以
謝其勤漸以禮疎之忠定不能用文公自長沙行至衢
州以書招其門人聘君蔡元定元定不至復書無他語
但勸其早歸文公未去頃韓諷伶優以木刻公像為峩
冠大袖於上前戯笑以熒惑上聽公猶留身講筵乞再
施行前奏則予郡之批已徑從中出然韓猶以公當世
重望美其職名而優以大藩公既去國彭公方䕶歸因
奏陛下近日逐得朱熹太暴臣亦欲陛下亟去侂胄未
幾彭亦以直批予郡慶元元年韓欲並逐忠定誣以不
軌因以盡除天下之不附已者名以偽學而太府寺丞
呂祖儉以争論忠定貶韶州而弟祖泰至黜而竄初詞
臣傅伯壽嘗從公於武夷當公懇辭待制草制詞云云
逮兹屢歲始復有陳前受之是今受之非誰能無惑大
遜如慢小遜如偽夫豈其然顧爾務狥於名髙在我詎
輕於爵馭俾解禁嚴之直復居論著之聨云云噫厭承
明勞侍從既違持槖之班歸鄉里授生徒往究專門之
學遂授修撰之命公嘗用郊恩奏其子京官故傅有屢
歲始陳之誚二年冬十月癸酉禠職罷祠臺臣擊偽學
至榜朝堂未幾張貴謨指論太極圖説之非而沈繼祖
以追論伊川程正公為察官(某書所載為胡紘今以文/公年譜考之盖紘草而沈)
(用/之)而胡紘草公疏於上㑹以遷去職遂以授繼祖故有
是命慶元三年丁巳春二月癸丑省劄(蔡本作二/年十月)臣竊
見朝奉大夫秘閣修撰提舉鴻慶宮朱熹資本回邪加
以忮忍初事豪俠務為武㫁自知聖世此術難售尋變
所習剽張載程頥之餘論寓以喫菜事魔之妖術以簧
鼔後進張浮駕誕私立品題収召四方無行義之徒以
益其黨伍相與餐麄食淡衣褒帶博或㑹徒於廣信鵞
湖之寺或呈身於長沙敬簡之堂潛形匿影如鬼如蜮
士大夫之沽名嗜利覬其為助者從而譽之薦之根株
既成遂以匹夫竊人主之柄而用之於私室飛書奏疏
所至響答小者得利大者得名不惟其徒咸遂所欲而
熹亦富貴矣臣竊觀熹有大罪六而他惡又不與焉人
子之於親當極甘㫖之奉熹也不天惟母存焉建寧米
白甲於閩中熹不以此供其母而乃日糴倉米以食之
其母不堪每以語人嘗赴鄉鄰之招歸謂熹曰彼亦人
家也有此好飯聞者憐之昔茅容殺雞食母而與客蔬
飯今熹欲餐麄釣名不恤其母之不堪無乃太戾乎熹
之不孝其親大罪一也熹於孝宗之朝累被召命偃蹇
不行及監司郡守或有招至則趣駕以往説者謂召命
不至盖将辭小而要大命駕趣行盖圖朝至而夕饋其
鄉有士人連其姓者貽書痛責之熹無以對其後除郎
則又不肯入部供職托足疾以要君又見於侍郎林栗
之章熹之不敬於君大罪二也孝宗大行舉國之論禮
合從葬於㑹稽熹乃以私意倡為異論首入奏劄乞召
江西福建草澤别圖改卜其意盖欲藉此以官其素所
厚善之人附㑹趙汝愚改卜他處之説不顧祖宗之禮
典不恤國家之利害向非陛下聖明朝論堅决幾誤大
事熹之不忠於國大罪三也昨者汝愚秉政謀為不軌
欲藉熹虚名以招致姦黨持腹心羽翼驟升經筵躐取
次對熹既用法從恩例封贈其父母奏薦其子弟換易
其章服矣乃忽上章力為辭免豈有以職名而受恩數
而却辭職名玩侮朝廷莫此為甚此而可忍孰不可忍
熹之大罪四也汝愚既死朝野交慶熹乃率其徒百餘
人哭之於野熹雖懐卵翼之私議盍顧朝廷之大議而
乃猶為死黨不畏人言至和儲用之詩有除是人間别
有天之句(乃武夷九曲/詩非和儲也)人間豈容别有天耶其言意何
止怨望而已熹之大罪五也熹既信蔡元定之説謂建
陽縣學風水有侯王之地熹欲得之儲用逢迎其意以
縣學不可為私家之有於是以䕶國寺為縣學恐是政
和以縣學為䕶國寺以為熹異日可得之地遂於農月
伐山鑿石曹牽伍拽取㨗為路所過騷動破壞田畆運
而致之於縣下方且移夫子於釋迦之殿設機造械用
大木巨䌫絞縛聖像撼揺通衢囂市之内而手足堕壞
觀者驚嘆邑人以夫子千萬世仁義禮樂之宗主忽遭
對移之罰而又重以折肱傷股之患其又害於風教大
矣熹之大罪六也以至欲報汝愚援引之恩則為其子
崇憲執柯要劉珙之女而奄有其身後巨萬之財又誘
尼姑二人以為寵妾每之官則與之偕行謂其能修身
可乎冢婦不夫而自孕諸子盜牛而宰殺謂其能齊家
可乎知南康軍則妄配數人而復與之改正帥長沙則
匿藏赦書而㫁徒刑者甚多守漳州則搜古書而妄行
經界千里騷動莫不被害為浙東提舉則多發朝廷賑
濟錢粮盡與其徒而不及百姓謂其能治民可乎又如
據范染祖業之山以廣其居而反加罪於其身發掘崇
安弓手父母之墳以葬其母而不恤其暴露謂之恕以
及人可乎男女婚嫁必擇富民以利其奩聘之多開門
授徒必引富室子弟以責其束修之厚四方餽賂鼎來
踵一歲之間而動以萬計謂之亷以律己可乎夫亷也
恕也脩身也齊家也治民也皆熹平日竊取中庸大學
之書以欺惑斯世者也今其言如彼其行乃如此豈不
為大姦大憝也耶昔少正夘言偽而辯行僻而堅夫子
相魯七日而誅之夫子聖人之不得位者也猶能亟去
之而况陛下居德政之位操可致之勢而熹有少正卯
之罪其可不亟誅之乎臣愚欲望聖慈特賜睿㫁将朱
熹禠職罷祠以為欺君㒺世汚行盜名者之戒仍前儲
用鐫撰官永不得與親民差遣其蔡元定乞行下建寧
府追送别州編管庶幾姦人知懼王道復明天下學者
自此以孔孟為師而僉人小夫不敢假托憑藉於清明
之時誠非小補公遂拜表稱謝曰罪多擢髪分甘兩觀
之誅量極包荒姑示片言之貶迨復尋於白簡始知麗
於丹書負鐫閣論撰之名輟真祠香火之奉兹為輕典
永頼洪休捧戴奚勝感藏曷諭中謝伏念臣草茅賤品
江海孤生蚤值明時已誤三朝之睿奨晚逢興運復叨
上聖之深知召自藩維擢恭經幄畧無可紀足稱所蒙
既逺去於朝行即永歸於農畆然猶畀之秩禄使庇身
於卜祝之間寘在清流容厠迹於圖書之府所宜恭恪
或逭悔尤乃不謹於彛章遂自投於憲網果煩臺劾盡
發隂私上凟宸嚴下駭聞聽凡厥大譴大訶之日已皆
不忠不孝之科至於衆惡之交歸亦乃群情之共棄而
臣瞶眊初㒺聞知及此省循甫深疑懼豈謂乾坤之造
特回日月之光畧首從之常規既俾但書於薄罰稽𤯝
終之明訓儻許卒遂於餘生是宜哀涕之易零惟覺大
恩之難報此盖伏遇皇帝陛下堯仁廣覆舜哲周知謂
表正於萬邦已極忠邪之判則曲全於一物未昭黜陟
之公遂使頑蒙獲逃竄殛臣敢不涵濡聖澤刻厲愚𠂻
雖補過修身無及桑榆之景然在家憂國未忘葵藿之
心初臺臣劾公僅見省劄而掖垣見不敢草謫詞云以
蔡李所著二年譜考之二年十月中書舍人闕官三年
丁巳春則髙文虎寔權中書舍人三月真除繼是則范
公仲藝陳云宗召常制以年譜之所載二年三年不同
續當有考初元定前以錫山尤公袤誠齋楊公萬里所
薦杜門著書𨼆居不仕臺臣以元定與公游最久謂公
欲薦草澤易阜陵之卜誣以為公易置建陽鄉校基規
為葬地故疏云云元定謫道州覊管時建陽令儲公用
字行之亦以劾罷為其從公命也公復鄭公景實栗書
云儲宰一日與邑中定議而某亦預焉其人(謂元/定)則初
不及知而其地亦不堪以葬他時經由當自知之又答
儲書云閑中讀書奉親足以自樂外物之來聖賢所不
能必况吾人乎但新學一旦措手而委之庸髠數日前
已遷像設令人憤歎不已慶元六年公終於正寢郡守
傅伯以黨禁不以聞於朝猶遣人以賻至其家辭焉時
故舊莫敢致哀陸公游僅以文祭有云捐百身起九原
之思傾長河注東海之涙路修齒耄神往形留公没不
忘庶其歆饗僅此六句詞有所避而意亦至矣元定先
公三年殁以柩歸葬公以文慟之其詞曰竊聞亡友西
山(元定/號)先生覊旅之櫬逺自舂陵來歸故里謹以家饌
隻雞斗酒酧於柩前嗚呼哀哉略無他詞及其葬也以
病不能㑹遣其子以文祭之曰季通而至此耶精詣之
識卓絶之才不可屈之志不可得而見矣天之生是人
耶果何為耶西山之巔君擇而居西山之足又卜而藏
而我於君之生未及造其廬以遂半山之約及其葬也
又不能扶拽病軀以視君之及此真宅而永訣以終天
也並游之好同志之樂已矣陸公之祭文公文公之祭
蔡君俱不敢以一字誦其屈盖當時權勢熏灼諸賢至
不敢出聲吐氣以目相視而已官薦書與士子家狀俱
以不係偽學為保任公與田子真帖云聞某頗居前列
(姓名已載李秀岩/朝野記兹不復述)又公與饒廷老書云道學二字標榜
不親切又曾經官審騐多容偽濫近蒙易以偽學又責
保任虚實於是真􁃶始判矣嘉泰二年壬戌除華文閣
待制與一子恩澤郡不以公殁聞於朝故有生前之命
於是黨禍始平而不知其所自盖吴公琚與儲公行之
項平甫游甚宻王大受又為水心先生門人而吴又嘗
見止齋陳公執弟子禮(陳集有回/吴直閣書)初徐誼以忠被譴徙
南安勢洶洶未已大受謀為薄誼罪者一日侂胄女歸
寧忽致誼書侂胄發函黯然即移𡊮州方議再移㑹使
臣蔡璉妄言牽引誼衆為懼大受調䕶從容竟得移𡊮
州尋歸故郡矣於是胡紘劉德秀等且架造險語且欲
株䧟良人人人惶恐不自保大受又請琚白太后請外
廷毋更論往事大受力居六七(水心先生/題拙齋□)然事關宮閫
聨畹戚至秘雖韓氏亦不知吴公琚與大受所發固非
當時外廷與武夷弟子之所知㣲水心先生發明之則
後之作史者安考韓已漸疑琚隂援道學至語其兄有
二哥(吴與韓為中/表其位為兄)只管引許多秀才上門吴由次對遂
其郡以出韓一日因賞花之㑹戯謂琚曰二哥肯為侂
冑入蜀為萬里之行否琚對以更萬里琚亦不辭韓笑
謂曰慈福豈容二哥逺去前言相戲爾琚亦以他郡去
琚謚議云待制西清陳義慷慨無所回𨼆至於誠心樂
善惓惓於當世之君子而深識逺慮疾私忿之害公惡
偏論之失平有關於天下國家之大者士大夫往往愧
之嗚呼若此者世豈能盡知公哉琚薨時韓猶未敗故
謚議㣲及其事云此太常之云爾考功張嗣古是之云
深識逺慮惓惓於當世之故有非學士大夫之所及者
嗣古為韓甥略不趨附其使虜一節已載前録又有譙
公令憲者偶閲朱文公論語以韓邀㑹介者促迫之登
車偶不省論語在袖中至韓所欲揖而論語堕地韓為
一笑(其後令憲以江東部使劾公/之子在亦曰臣嘗讀其父書)當文公之嚮用也其
門人附之者衆及黨議之興士之清修者深入山林以
避禍而貪榮畏罪者至易衣巾携妓女於湖山都市之
間以自别雖文公之門人故交嘗過其門凛不敢入乙
卯歲麗水吴君棣獨躡屩入武夷授四書每日為課文
公多所與可公大書思齋二字以勵之吴因以自名其
齋云文公之去國寓西湖靈芝寺送者漸少惟平江木
川李君把獨從容叩請得窮理之學有紫陽傳授行於
世嘉泰之間公為之𩔖者已憣然而起至嘉定間偶出
於一時之游從或未嘗為公之所知者其迹相望於朝
俗謂當路賣藥臨安售綿率非真每用藥屑以重之故
云夫誦師説而失其本真雖孔氏之門不能免而其不
出而仕者僅顔曽二三子利禄之移人雖賢者不能忘
當文公武夷績溪之時與其師友門弟子析義理之精
㣲窮性命之𨼆奥視風乎舞雩之樂殆将過之出而齟
齬於仕坎壈其身幾䧟入於深文雖禍福决非公之所
計而士君子之出處斯亦難矣惟聖人備道全美信夫
文忠猶及文公之時時黨禁莫之敢見文忠已中乙科
以婦翁楊公圭勉之同謁鄉守傅伯壽盡傅宏之業未
幾中選故不及門云惜哉
　　　考異
劉德秀仲洪為桂陽教官考校長沙回至衡山遇湖南
撫幹曽撙節夫(南豐/人)亦自零陵考校回曽晦翁上足而
劉之素厚善者也同宿旅邸相得歡甚劉謂曽曰倉司
下半年文字聞君已覓之信否曰不然撙平生不就人
求薦劉再三叩之曽甚言所守端確未嘗屈節於人劉
曰然則某欲得之可乎曰君自取之何與吾事劉至衡
陽以告倉屬倉屬曰長官已許曽節夫矣劉曰昨遇之
於途而曰未嘗覔文字於人倉屬曰不然曽書可覆也
取以示之則詞極卑敬無非乞憐之語劉嘆息而去曰
此其所以為道學也歟及劉為大理司直㑹治山陵於
紹興朝議或欲他徙丞相劉公正㑹朝士議於其第劉
亦往焉是早至相府則太常少卿詹體仁元善國子司
業葉適正則先至矣詹葉亦晦翁之徒而劉之同年也
二人方並席交談攘臂笑語劉至顔色頓異劉即揖之
叙寒温葉猶道即日等數語至詹則長揖而已揖罷二
人離席黙坐凛然不可犯劉知二人之不吾顧也亦移
席别坐須臾留相出詹葉相顧厲聲而起曰宜力主張
紹興非其地也乃升階力辯其非地留相疑之曰孰能
决此二人曰此有蔡元定者深於郭氏之學識見議論
無不精到可决也劉知二人之意在蔡季通則獨立階
隅黙不發一語留相忽顧之曰君意如何劉揖而進曰
不問不敢對小子何敢自𨼆某少歴宦途奔走東南湖
湘閩廣江浙之間歴覧盡矣山水之秀無如越地盖甲
於天下者也宅梓宮為甚宜且遷易山陵大事也况國
歩多艱經費百出何以堪此公慨然曰君言是也諸公
復白趙汝愚弟議之至客次二人忽視劉曰年丈何必
爾耶劉對曰愚見如此非敢異也既而劉辯之如初易
地之議遂格劉因自念曰變色而離席彼自為道學而
以吾為不知臭味也雖同年如不識矣至樞府而呼年
丈未嘗不知也矜己以傲人彼自負所學矣而求私援
故舊則雖遷易梓宮不恤也假山林以行其私意何其
忍為也曰曾曰詹曰葉皆以道學自名而其行事若此
皆偽徒也謂之偽學何疑未幾劉遷御史於是悉劾朱
氏之學者而盡逐之偽學之名自此始劉之帥長沙也
親為昺言甚詳所記其顛末如此節夫亦嘗登葵軒之
門既而與王宣子辯其事連上三書言頗峻急王帥以
為悖而按去之其去也先生遺之詩有曰如何幕中辯
翻作暗投疑又曰反躬端復味當復有餘師(昺字明逺/姓樂氏湘)
(中/人)愚謂考亭先生建阜陵之議本為社稷宗廟萬年之
計天地鬼神寔鑒臨之顧豈私於一蔡氏蔡氏曩以孝
宗之召猶不至亦既罷塲屋而甘岩穴文公嘗招之衢
而不至但曰先生宜早歸前後名公巨儒所以有考於
蔡氏者至公也一樂昺其可異耶朝野雜記亦為阜陵
之議或云晦翁之意似屬蔡季通也夫或之者疑之也
秉史筆者其可為疑似之論耶自文公以來建之鄉貴
率少薦鄉曲特起之彦寧非懲此乎
　　　文公謚議
初謚文公太常博士章徠議曰三才定位非道無與立
也儒者之學所以講明是道正人事之綱常而參天地
之化育故世之治亂常視道之隆汚若飢者之食必以
榖粟寒者之衣必以桑麻不可易也自周衰正學不明
道術分裂急功利者昧本原其流為申韓尚清虚者忘
實用其弊為莊老孔孟生乎其時躬復是道既與其徒
辯問講䆒又著而為書使後世有傳焉然轍環天下詆
毁困厄至老不遇而獲伸於後世盖真偽之相奪固不
容以口舌勝而枉己直人者又聖賢之所不為也百年
之後愛憎冺而是非定則毁譽息而公議行矣至漢之
楊雄隋之王通唐之韓愈學孔孟者也其出處通塞大
抵皆然故待制侍講朱公自少有志斯道既仕而志愈
篤累辭召請祠益得以涵飬所學其後辭不獲命亦屢
嘗列位於朝分符持節於外而𩔖多齟齬不合主上龍
飛擢侍經筵力排權臣而逐去尋以論者詆偽學奪職
而公亦繼以下世矣權臣既誅聖化日新乃還舊職特
命賜謚以公之學曽不䆒用於平生而僅昭白於身後
豈非儒者之道固不能以茍合而亦不可以終冺盖異
世而同符也謹按謚法道德博聞曰文亷方公正曰忠
惟公躬履純誠潜心學問近承伊洛逺接洙泗自格物
致知閑邪存誠以為踐履之實用功於不睹不聞之際
加省於日用常行之間及行著而習察德新而理明然
後發聖賢藴奥之㫖斥清談功利之偏訓釋諸經平實
坦明使後學有所依據居鄉則信於朋友而以講切為
功居官則信於吏民而以教化為務非道德博聞之謂
乎惟公以難進易退之節存憂國愛君之誠為郡太守
則勤恤民𨼆如恐傷之奏减横賦修舉荒政為民有請
不避煩凟必使實惠下䆒任部使者則紏發下吏不撓
權勢雖忤時相必得其職乃止至於立朝則從容奏對
極言無𨼆剴切論疏發於至誠方權臣初得志竊弄威
福知其漸不可長禍弗顧也非亷方公正之謂乎彼詞
章製作兼備衆體雄深雅徤追並古作亦可以為文矣
而未足以為道德博聞之文也彼盡心獻納隨事規諫
或抗直以揚名或削藁而歸美亦可以為忠矣而未必
皆亷方公正之忠也曰文與忠惟公足以當之而無愧
合是二者以定公行傳之天下與來世庶乎久而益信
謹議
　　　覆謚
考功郎官劉彌正議曰謚古也覆謚非古也謚法謚生
於行者也茍當於行一字足矣奚複哉故侍講朱公没
於爵未得謚上以公道德可謚下有司議所以謚謹獻
議曰六經聖人載道之文也孔子没獨子思孟軻氏述
遺言以傳世斯文以是未墜漢諸儒於經始采綴以資
文墨鄭司農王輔嗣又老死訓詁謂聖人之心直在句
讀而已至隋唐間河汾講學已不造聖賢關域最後韓
愈氏出或謂其文近道耳盖孔氏之道頼子思孟軻氏
而明子思孟軻之死此道幾熄及本朝而又明濓溪横
渠二程子發其㣲程氏之徒闡其光至公而聖道燦然
矣公持心甚嚴不萌一毫非正之念其於書拾六籍則
諸子曲説不得干其思其於道不敢深索也恐入於幽
不敢泛求也恐汨其統讀書初貫穿百氏終也蔽以聖
人之格言自近而入㣲由博而歸約原心於杪忽析理
於錙銖采衆説之精而遺其粗集諸儒之粹而去其駁
曰純矣哉孟氏以來可概見矣公中科第時猶少也薄
游徑𨼆閉户潜思朝廷每以好官召莫能屈不得已而
出惟恐去之不早晚出經筵不能五十日而閑居者四
十餘年山林之日長講學之功深也平居與其徒磨切
講貫皆道德性命之言忠敬孝愛之事由公之學者必
行已莊於人信居則安貧而樂道仕則尊君而愛民重
名節而愛出處合於古而悖於時好若此者真公之學
者也嗚呼師友道喪人各自長公力扶聖緒本末閎闊
而弄筆墨小技者以為迂癯於山澤與世無競而汨没
朝市者以為矯自童至耄動以禮法而跅弛捐繩墨者
姗笑以為誕世常以是病孔孟矣公何恨焉初太常議
以文忠謚公按公在朝之日無幾正主庇民之學鬱而
不施而著書立言之功大暢於後合文與忠謚公似是
而非也有功於斯文簡矣而寔也本朝歐蘇不得謚文
而得之者乃楊大年王介甫介甫經學不得為醇其事
業亦有可恨大年政復文士耳文乎文乎豈是之謂乎
世評韓愈為文人非也原道曰軻之死不得其傳斯言
也程子取之公晚為韓文考異一書豈其心亦有合與
請以韓子之謚謚公謹議止從覆謚公曰文(嘉定元年/戊辰冬十)
(月詔賜謚與道表/恩澤特謚曰文)
　　科舉為黨議發策
　　　慶元二年戒飭塲屋付葉翥以下御筆
朕既萃天下秀彦試於春官期得噐量偉厚議論平正
之士副異時公卿大夫之選屬嬰哀疾不能親䇿於庭
惟頼卿軰恊意悉心精加衡鑒網羅實才毋使浮夸輕
躁者冐吾名器汝嘉故兹詔示想宜知悉盖為諒隂不
能親策事體至重故加戒飭自此襲以為例雖當親策
亦加戒飭云
自制科名數之間既罷(制科有名數有暗數/李心傳載亦未詳)紹興嘗復
而未盛上之發策下之對策皆出於虚文故士之知書
日益少而宏詞遂得以擅該洽之譽甚至明經者不習
故典詞賦者不諳傳註有司既奉上㫖遂發為問目云
孔子作六經而王道備漢儒傳六經而師説興自武帝
勸學置博士弟子員而傳業者浸盛一經説至數萬言
衆至千餘人班固賛儒林傳謂網羅遺失兼而存之是
在其中以經説之多若取是而去其繆妄經意自明何
必並存之乎漢興言易者本田何言書者始伏生考之
藝文志列施孟梁丘歐陽及大小夏侯章句之篇數而
田何伏生不著其名氏豈以何無易傳而伏生口以傳
授承學者已廣故不必著見於志耶孟喜主趙賔之説
釋箕子謂萬物方荄兹何以為明易有守小夏侯説文
増師法其言最多説曰若稽古至三萬言其果有益於
經乎詩有魯齊韓三家獨申公以訓故為教不著解説
轅固韓嬰皆謂之傳咸非其本義史氏謂魯最為近之
説詩盖不在多言矣善為頌者不通經不害為禮官能
記其鏗鏘鼓舞而不能言其義亦典樂迨夫曹褒之在
東都制定禮樂次序其事為五百十篇肅宗乃以衆論
不一議禮之家名為聚訟遂寢不行鄭康成注儀禮等
記書有駁有難通人頗譏其繁是豈通其經言其義者
適所以為病武帝尊公羊宣帝興榖梁一時諸儒並論
或從公羊或從榖梁左氏最後出劉歆移書太常欲以
求助乃反得訕然則公榖之立左氏之難興豈時君各
有好尚或諸儒黨同伐異遂有去取之殊云云發策詞
賦之士如此然猶可以臆對盖賦題出天子大采朝日已
為不恕盖無復𩔖書之可尋故策問㣲恕意欲使詞賦
者稍知傳註之學及首篇問目云博物洽聞儒者所尚
已防風專車之巨骨肅慎氏楛矢之方非聖人孰能辨
之對神雀五采之來集有以鸑鷟在岐周為証者問建
章千門之制度有以能畫地成圖應答如流者然則博
物君子何世無其人乎故西都著作之庭必聚見聞殚
洽之彦貞元取士之目兼設博通墳典之科此有國所
頼以崇飾文治其在是歟云云今日韋布之士以科目
應詔者𩔖多溺於虚誕之習初無根柢之學試歴考前
代所謂博洽之儒有見於世者與諸君共評之漢髙以
馬上得天下一時共成帝業者皆武力功臣而能安劉
氏乃在於厚重少文之人是豈在上者未知崇儒而博
洽之士未之聞乎及武帝之世詳延文學儒者以百數
班史所稱博物洽聞通達古今不過數人而已是時制
度多闕諸儒議封禪之事及得精於誦讀者其制始定
而固獨以儒雅稱之豈雅為博洽之異名乎東都之儒
有注周易尚書毛詩儀禮論語孝經及毛詩諸駁見稱
洽熟有撰歐陽大小夏侯尚書古今同異齊魯韓詩與
毛氏異同並周官解故行於世者范曄不敢列於儒林
豈其博通經學非以才藝自著歟專門名家不同而然歟
唐貞觀開文學館召名儒十八人與論天下事開元相
望文學尤盛有以功業顯顯著見者未易枚舉其間能
辨古銅器知為阮咸初作請左氏春秋之疑能言三家
七穆之不差亦可謂博古矣然考其人或以𩔖禮而作
五難或僅能論胡樂之亂雅他無建明豈所學不充所
用耶在唐之前又有博學多通號為武庫者能處軍國
之要計無遺矣其智識為如何見謂書淫堅守其志不
從辟召而乃無意斯世又果何所見耶唐史臣品藻諸
儒書耑於記習他無大事業則次為儒學篇乃舉天下
一之於仁義歸於儒為宰輔所當為者則今日欲得實
才必當出於博洽者其止於誦習而已乎抑為經史學
乎至第三問猶問左氏述虞人之箴與蘭臺漆書之經
與金鑑序于貞觀連屏作於元和大訓帝範衡扆君臣
刑政箴太醫等箴固已兼制科宏詞於問目宜多士之
不能渉筆也中是選者前二名莫子能鄒應乾莫已有
官易居鄒下子純該洽之士真足備制科宏詞之選已
是歲主司自翥以下曰倪思劉德秀䇿問指安劉氏者
乃重厚少文之人盖隂譽侂胄云先是臺臣擊偽學榜
朝堂未幾張貴謨指論太極圖説之非翥思德秀在省
闈論文弊復言偽學之魁以匹夫竊人主之柄鼔動天
下故文風未能丕變乞将語録之𩔖並行除毁是科取
士稍渉義理者悉見黜落葉劉俱附韓策問非文節所
為也文節與韓趙皆無所附翥為長當出首篇士愕莫
知對子純以小紙帖所出於柱間士皆感之是時舉子
不事記誦專習於空虚之談若射䇿中至有心心有主
喙喙争鳴之語轉相模寫世之識者固已患之特適值
黨議之興而士之遭黜者往往以為朝廷不取義理之
文得以藉口矣當時塲屋媚時好者至攻排程氏斥其
名於䇿云
　　　嘉泰制詞
慶元黨論之興中書舍人陳傅良追削家居嘉泰㑹赦
復官於祠制詞曰日者宗相當國凶愎自用論者指為
大姦佀矣盍亦考其所以然盖亦妄庸人耳何物小子
敢名元惡而一時大夫士逐臭附炎幾有二王劉李之
號朕甚憫之其詞盖皆順時好指趙忠定汝愚為愧耶
　
　
　
　
　
　
　
　
　
　
　
　
　
　
　四朝聞見錄卷四
欽定四庫全書
　四朝聞見録卷五　　　　宋　葉紹翁　撰
　　戊集
　　　岳侯追封
人主無私予奪一歸萬世之公天下有公是非豈待百
年而定眷言名將宿號藎臣雖勲業不没於生前而譽
望益彰於身後緬懐英槩申畀愍章故追復少保武勝
軍節度使武昌郡開國公食邑六千戸食實封二千四
百戸贈太師謚武穆岳飛藴盖世之才負冠軍之勇方
畧如霍票姚而志滅匃奴意氣如祖豫州而誓清冀朔
屢執訊而獻馘亦運籌而䇿勲外懾威靈内殫謨畫屬
時講好將歸馬華山之陽爾猶奮威欲撫劍伊吾之北
遂致樊蠅之集遽成市虎之疑雖懷子儀貫日之忠曽
無其福卒墮林甫偃月之計孰拯其寃迨國論之初眀
果邦誣之自辨中興之主思念不忘重華之君追褒特
厚肆𣺌躬而在御想風烈以如存是用頒我絲綸禭之
王爵錫熊途之故壤超敬徳之舊封盖將慰九原之心
亦以作三軍之氣於戱修車備器適當閒暇之時顯忠
遂良罔間幽眀之際尚惟泉壤歆此寵光可特封鄂王
餘如故嘉定四年六月二十日中書舍人李大異行盖
韓氏興師恢復故首封鄂王以為張本而制中故有作
三軍之氣與修車備器之詞
　　　考異
此制乃金陀粹編第二十七卷所載金陀粹編乃王孫珂
所載決不致誤而紀聞者以李公大異為顔棫其誤甚矣
嘉泰間岳侯之死僅八十年故有天下有公是非豈待百
年而定之語謂必待百年而定何也盖紀聞者治賦若如
所載僅一無用原韻起句耳恐史官誤采其說故詳載云
　　　遺事
開禧初降詔興師李公壁草起句云天道好還盖中國
有必伸之理人心助順雖匹夫無不報之讐累詞殆將
數百予侍叔父貢士泳自浦城行至都之玉津園前售
摹詔而讀之叔父曰以中國而對匹夫氣弱矣其能勝
乎已而兵果大敗敵因亦有偽詔詆韓侂胄云蠢爾殘
昏巨逆輒鼓兵端首開邊隙敗三朝七十年之盟好驅
兩國百萬衆之生靈彼既逆謀此宜順動尚期決戰同
享升平
　　　畢再遇
再遇臨安西溪人淳熙間以勇名於軍精悍短健盖驍
將也開禧兵罷不支再遇奮於行伍年已六十披髮戴
鍪鉄鬼面𬒳金楮錢建旗曰畢將軍敵騎望其旗已相
顧愕視再遇乗之出入陣中萬死莫敵盖先是敵中有
畢將軍廟甚靈異其後浸以不靈其形又絶肖且登其
號於旗敵兵以為本國之神湖海賊作再遇為淮東招
撫使建治於揚州雖殺戮過當而賊亦旋定嘗延客髙
㑹取賊肝胃烹而薦酒又擒其魁用火尺烙其背為棊
笛琴絲之𩔖再遇不善書其弟(闕/)　頗能書嘗為其賛
畫於内朝命再遇釋印入覲留都亭驛其弟嘗汙其寵
妾因酒大悖再遇再遇不能忍以鉄尺殺之具奏聞於
上待罪且謂其弟非同産盖義兄弟有㫖放罪未幾臺
臣以其被召乃以軍容入國且及其手殘同氣有㫖徙
之霅川繼而又論其在淮為招撫日多縻金錢以饋過
客追十六萬緡寓於霅之軍帑再遇以田券折納於有
司僅得十萬守臣楊長孺憐之為代納六萬云(其詳見/季常簿)
(者謚/議)
　　　周虎
虎平江人今有武狀元坊則其家也黄公由以進士第
一人旌其坊為狀元故用武字以别之虎倜儻有大將
器身兼文武能賦詩工大字開禧間守和州敵騎蔽野
居民官軍無以為食城欲下者屢矣其母夫人自㧞首
飾奩具廵城埤徧犒軍使盡力一戰命虎同士卒甘苦
與之俱攻圍以出戰士卒感其誠意遂以血戰敵騎幾
殱上守城功歸於母朝命封以和國賜冠帔云虎之居
吳也言者以為韓黨坐安置信州虎既貧不能將母以
徃未幾謫所聞訃號慟誓不復仕放還杜門托躄疾屢
召不起雖舊所部候之亦堅不與接但喏於庭而去
　　　田俊邁(事畧見/前集)
俊邁當開禧北伐七日之間攻破宿州下靈璧虹縣先
鋒甚鋭郭杲兵敗乞和於敵敵曰我不要别物但要俊
邁杲縳俊邁往其子訟父寃杲坐是斬於丹陽市賜俊
邁諡官其二子賜宅一區
　　　開禧施行韓侂胄御批黄榜
開禧二年十一月三日聖㫖韓侂胄久任國柄粗罄勤
勞使南北生靈枉罹凶害以至敵人専以首謀為言不
令退避無以繼好息民可罷平章軍國事與宫觀陳自
强専務阿諛不恤國事可罷右丞相日下出國門前一
日錢象祖衛涇李壁以御批付殿前夏震震至日遣其
將鄭發截韓於六部橋至玉津園遂以鉄鞭擊死之矣
誅韓本末已載丙集韓誅後三日皇子威武軍節度使
開府儀同三司榮王臣詢劄奏輒瀝危𠂻仰干天聼臣
切伏自念至愚不肖獲共子職仰戴天地父母覆育之
恩蚤夜以思未知報稱萬分之一今日之事有係國家
安危大計勢甚可慮者不敢不亟陳於君父之前臣伏
見韓侂胄久任國柄粗罄勤勞第以輕信妄為擅起兵
端蹂踐沿邊郡邑室廬焚毁衣食破蕩父子夫婦離散
不能相保兵連禍結蠧耗國用疲困民力生靈無辜殞
於鋒鏑之下不可勝計死者寃痛生者愁苦海内之民
無不切齒忿嫉歸咎於侂胄盖其權勢足以鉗天下之
口而不敢言臣而不言死有餘罪況今敵情叵測専以
首謀為言若不令其退避使之循省誤國之愆必致上
危宗社重累君父臣此身亦何所容是敢冐昧奏陳欲
望聖慈特發睿斷罷侂胄平章軍國事與在外宫觀日
下出門安邊繼好保邦息民寔在此舉宗社幸甚天下
幸甚所有陳自强専意阿附備位無𥙷欲望並賜罷黜
如臣言可採乞速付三省施行干冐天威臣無任十一
月三日三省同奉聖㫖並依
　　　罷韓侂胄麻制
門下朕圖回機政委用柄臣逺至邇安所頼經邦之益
力小任重難逃誤國之辜揆以羣情奮由獨㫁爰誕􁃃
於免册容敷告於泊朝太師平章軍國事平原郡王韓
侂胄蚤以勲門浸登顯路久周旋於軒陛適際㑹於風
雲服勞王家意前人之是似預聞國政殆故事之所無
位極王公職兼文武宜思靡盬之義用答非常之恩而
乃植黨擅權邀功生事不擇人而輕信不量己而妄為
敗累世之驩盟致兩國之交惡三軍暴骨萬姓傷心列
聖有好生之徳爾則専於嗜殺朕躬有悔過之實爾則
務為飾非公事誕謾曽非顧忌遂至敵人之未戢専以
首謀而為言臨機果見理眀既無半䇿得君専行政久徒
積衆愆倘令尚處以廟堂何以遂安於社稷欲存本體
姑畀真祠庸少慰於多方以一新於庶政於戱威福惟
辟朕方親總於大權眀哲保身爾尚自圖於終吉徃其
祗若茲謂優容可罷平章軍國事依前太師永興軍節
度使平原郡王特授醴泉觀使在外任便居住食邑實
封如故罷自强制云以道事君所冀賛襄之益朋姦㒺
上乃辜委寄之隆殊咈巖瞻宜從䇿免特進右丞相兼
樞宻使國公陳某起云云沉厚之略亟用是宜豈期胡
廣無蹇諤之風優禮何𥙷粤從言路進秉國鈞不思洗
心之忠徒附炙手之勢以庸庸為上䇿以唯唯為善謀
賄賂公行亷恥俱䘮鐘鳴漏盡而行且弗止鼎折餗覆
而任何以勝暨權臣輕啟於釁端與鄰境頓乖於和好
内郡竭於粮餉邊城疲於干戈誰無憂時之思獨為保
位之計擬而言議而動悉付括囊危不持顛不扶殆成
撓棟尚不亟從於退黜必將愈積於罪愆爰解軍樞俾
奉香火猶以股肱之舊務全體貎之存於戱乞骸骨以
避賢已昧滿盈之戒歸田里而思過無忘循省之誠徃
服寛恩益祗明訓可罷右丞樞宻使依舊秦國公醴泉
觀使在外任便居住自强自出國門每朝必朝服焚香
自云從天乞一綫之命行至浦其族人陳正和為宰迎
勞於郊自强太息曰賢姪賢姪大丈夫切不可受人大
恩雪涕而出自强本太學諸生嘗居韓氏館實訓侂胄
憲聖女弟魏夫人實侂胄母見其舉止凝重交遊不妄
嘗器重之謂侂胄曰他日得志必用之陳登科為光澤
丞其年已六十矣主簿張彦清登科最早而其年方盛
嘗玩侮之楊開國圭彦清之友也嘗訪彦清因以謝自
强每敬陳不敢狎因私語陳曰子姑自重以相法論之
不十年為宰相矣自强以為彦清諷圭玩已而又以圭
平日無狎語姑信之及自强為丞去官調闕知韓已得
柄漫徃候之刺入侂胄約以來日從官來見當是時自
强不測其意明日又漫徃侂胄於羣從官中前設褥拜
自强云許多時先生在何處翌日從官即交章特薦入
臺不期年遂拜相云圭事已載前録自朝廷以岳侯賜
第為太學有善司聴者聞鼓聲謂學永無火災亦不出
宰相久之自强破䜟而相自是以諸生致宰相者相望
矣隂陽拘忌之說可信乎彦清亦徃侯自强憐其選調
欲薦之韓其子語之曰爺不記光澤之事乎真文忠銘
彦清墓謂其不趨附自强此殆過也文忠中宏博由南
劍判官召入為國録寓於圭之酒官舍即今之清風坊
彦清寔於是年見自强予所親目云
　　　臣寮雷孝友上言
臣聞書曰惟辟作福惟辟作威惟辟玉食臣無有作福
作威臣之有作福作威害於其家凶於其國人用側頗
辟民用僣忒釋之者曰君臣之分貴賤有常政當一統
權不可分作福作威謂秉國之權勇畧震主者也人用
側頗僻民用僣忒謂在位小臣見彼大臣威福由己由
此之故皆附下㒺上亦有因此而僣差夫箕子告武王
以洪範陳天地之大法而獨於此諄諄其嚴凛乎其不
可犯真足以垂戒萬世且以作福作威而害家凶國禍
己如彼而况征伐自天子出聖有明訓人臣而可専之
以貽禍天下哉臣仰惟陛下天資仁孝身履恭儉率禮
守法畏天愛民未嘗有一過舉以韓侂胄獲聨肺腑久
事禁密見其言時小心畏謹故每事詢訪覬有俾𥙷侂
胄所宜仰戴恩遇勉自抑畏宻勿彌縫圖報萬一而習
於膏粱不學無術任重力小輕躁自用陛下少加假借
侈然驕肆竊弄威福恐人有欲議已者乃首借臺諫以
鉗制上下除授之際名為宻啟寔出私己而姦險之徒
亦樂為之鷹犬臺諫之官使誠出於天下之公𨕖人主
之親擢論議章奏允恊人心聴之可也今専植私黨任
用匪人凡有所言無不隂授風指而每告陛下必謂臺
諫公論不可不聴自是威福日甚無復忌憚稍有異己
必加擯斥以専權擅朝干分敗常自知其無所容乃巧
圖兵柄以為固本之䇿撰造間諜輕絶和好遽起兵端
逆曦之任殿岩侂胄交通狎昵蹤跡詭秘人已竊議當
孝宗在位之日以吳氏世掌兵權聖慮髙逺吳挺之生
逆曦年甫弱冠因其來覲留之禁衛以係人心及挺之
死至易以他將逆曦在光宗朝亦不過假守邊郡侂胄
既薦為殿岩又納賂以縱其歸復任西帥付以全蜀識
者盖已寒心果挾强敵以畔人尤不能無疑於侂胄而
侂胄亦何辭以自解藉曰無他而虎兕出柙咎將誰歸
以至皇甫兵之敗於唐州李汝翼敗於符離商榮敗於
東海郭儀敗於儀真郭儀之抱頭䑕竄僅以身免將不
素擇兵不素練輕舉妄動自取困衂殆理勢之必然而
所以致此者抑有由也蘓師旦起於筆吏之賤侂胄奔
走之舊薦進寵用不三四年駸駸通顯凡武臣之建節
非近屬懿戚元勲宿將不以輕畀舉而授之奴𨽻昔秦
檜居相位垂二十載不為不専假寵使令如賈璵丁稷
不過武功大夫未嘗處以朝廷職任而師旦為御帶為
知閤門為樞宻都丞至秉旄鉞此秦檜之所不敢為而
侂胄敢為之師旦何知習利忘恥固其常態既為侂胄
所親信遂招權納賄其門如市自三衙以至江上諸帥
首立定價多至數十萬緡少亦不下十萬致敗侂胄不
得已稍從黜責諸將徃徃退有後言謂吾債帥而責以
戰將途路籍籍𫝊笑境外遂益有輕視之心師旦旋以
敗露削籍投荒雖加之罪而心實不服揚言於人謂諸
將賄賂非所獨得盖指侂胄而言然則師旦之竄非専
於伸國憲亦侂胄籍之以自文爾抑侂胄之専擅尤有
大可罪者臣聞國家有大興作謀及卿士謀及庶人禮
曰天子將出征𩔖乎上帝宜乎社造乎禰禡於所征之
地受命於祖受成於學豈非兵凶器戰危事故謹重如
此侂胄之舉事上不取裁於君父下不詢謀於縉紳至
於陛下侍從近臣有不得與聞同列不能盡知者甚至
宻諭諸將出師之日潜假御筆以行之外廷曽不及見
已破泗州之後曲為之説以罔聖聴始諭詞臣降詔迨
沿邊連以敗報悉皆蒙蔽而諭夫諸將第以捷聞人情
􁁦懼幾不自保幸祖宗徳澤在人逆曦授首敵亦以粮
乏而自遁然而三邊兵民斃死於鋒鏑困於轉輸淪於
癘疫室廬焚蕩田業荒蕪遺骸蔽地哭聲震野斯民何
辜而致此極至於强虜頻年僉刷皆吾中原赤子彼惟
重其族𩔖而虐用吾民光化之戰至驅僉軍又俘係老
弱幾數千人填塞濠塹以度軍馬河南之地十室九空
而兩淮四十餘年生聚遂成丘墟是南北數百萬生靈
之命皆侂胄一人殺之也皇天后土能鑒陛下之心雖
敵人亦知其非出於陛下之意是以督府毎遣小使使敵
帥書問徃復必以首謀姦臣為言使侂胄本無邪謀祇
以輕信誤國至此亦當審察事勢束身請罪退就貶削
猶有辭於天下乃偃蹇居位靡間唯容遇邊報稍稀輒
為大言每執己見則曰有以國斃聞者縮首夫國者太
祖太宗髙宗之國而縱侂胄斃之可乎方倚腹心以為
臺諫文飾姦言謂之一人定國論以禁異議怙終不悛
殆將罔測夫侂胄本以庸闇無知養成姦惡得罪天地
得罪祖宗得罪舉國兵民納侮異域孩提孺子口皆能
言心無不怨而刼於積威曽無一人敢為陛下言者頼
陛下覺悟出自英㫁特降御筆處分且蒙聖恩不以臣
踈逺無似出長憲府臣雖見具辭免而已入臺供職亟
舉其専權誤國之大者言之其他罪惡擢髪不足以數
未暇枚舉如陳自强者昏老庸謬本無寸長可取徒以
嘗假館於侂胄由州縣小官數年間汲引㧞擢以致陛
下過聴用為次相阿附充位不恤國事不遵聖訓中書
機務唯唯聴命一無可否侂胄曰兵當用自强亦曰當
用侂胄曰事可行自强亦曰可行每對客言自强受恩
深只得從順然則從之者與自强之罪亦不可勝誅矣
若其貪黷無藝政以賄成鄙猥之狀言之幾汚口舌臣
亦未暇悉論伏望陛下詳覽臣奏將侂胄自强重賜貶
竄以答天人之願以釋兵民之憤以彰有國之典以慰
死者之寃使敵國聞之必諒陛下本心使將士聞之必
為陛下戮力忠義聞之必為陛下奮發而起宗社幸甚
天下幸甚取進止貼黄臣切惟太皇盛徳節儉帑藏儲
積甚豐側聞嘗有遺㫖除供治園陵用度外以助陛下
軍國之費有内臣王鎔者寔主其事盜竊既多潜以奉
侂胄又與李奭楊榮顯毛居實李大謙等𤓰分之下至
侂胄奴𨽻周筠凌文彦陳琮亦皆盜取當邊事未寜用
度極繁之時豈應臣下因太后之䘮遂以為利且有違
慈訓伏乞睿㫖令所屬拘回以俟處分寔為允當其李
奭等並究見情犯輕重坐罪伏乞睿照又小貼子照得
蘇思旦因受結托薦用庸謬以致敗衂上誤國事雖已
竄責未正典刑刀筆賤吏原其誤之故死有餘責乞賜
處分蘓師旦既逐之後堂吏史達祖耿檉董如璧三名
隨即用事言無不幸公受賄賂共為姦利伏乞睿斷將
三名送大理寺根究依法施行寔快士論伏侯勅㫖十
一月十五日三省同奉㫖依韓侂胄責授和州團練使
送郴州安置陳自强追三官送永州居住内蘓師旦特
决脊杖二十配回昌化軍牢城收管月具存亡申王鎔
等令臨安府究見情犯申三省樞宻院所合拘回錢物
併委本府施行史達祖耿檉董如璧并送大理寺根究
　　　臣寮上言
臣聞書載舜之事曰流共工于幽州放驩兠于崇山竄
三苖于三危殛鯀于羽山四罪而天下咸服當舜之時
可謂至治而流放竄殛之刑行焉盖天討有罪有不容
恕也恭惟陛下光紹丕基寅畏天命寛仁恭儉之徳度
越百王凡在臣工宜思盡忠以輔成治道而韓侂胄夤縁
肺腑竊弄大權蒙蔽聖眀擅作威福首引羣枉分布要
途排沮忠臣䧟之大戮賊害萬𩔖斥逐無餘凡陛下親
信之臣有不便於侂胄則外挾言路以罔宸聴私意既
行凶燄日熾出入禁旅恣為姦欺侵盜貨財徧滿私室
交通賂道奔走四方鑿山為園下瞰宗廟窮奢極侈僣
儗宫闈十年之間罪惡盈積侂胄慮禍之及思固其業
乃復設為計謀竊據平章軍國事此乃祖宗所以待元
老大臣侂胄何人乃以自處安坐廊廟紊亂紀綱又於
此時輕開邊釁上不稟于陛下旁不謀之在廷盛夏出
師挑患召釁使沿邊赤子骨肉流離肝腦塗地死於非
命者不知幾萬人也昵比吳曦利其厚賂畀以節鉞授
之西兵又使程松與之共事取輕納侮啟其姦心自非
宗社之靈忠義興起則全蜀之地豈不重貽陛下之憂
侂胄罪狀申眀人怨神怒而猶専愎自用殊無悛心以
國事快己私視民命如草芥原其用意欲以何為昔之
所謂四凶其罪復有大於此者乎陳自强昏昧闒茸本
無寸長徒以侂胄私人驟加汲引㧞自𨕖調寘之清華
曽未數年躐登宰輔兵釁既開邊鄙不寧復以自强兼
領樞宻幸其徇巳倚為腹心而自强慿藉其威不知顧
忌日暮途逺貪得無厭援引朋邪濁亂班列呼吸羣小
納賂賣官請托公行賍罪狼籍訕笑譏罵萬口一詞社
䑕城狐盖未有甚於此者也仰惟陛下奮發英斷斥此
二姦成命初𫝊都人相慶而猶畀以祠禄未愜輿情臣
愚欲望聖眀將韓侂胄眀正典刑以謝天下仍將陳自
强削奪官爵竄之逺方則舜之除四凶事復見今日可
以壯國勢可以正人心可以開忠直之門可以弭窺覦
之患海内幸甚所有録黄臣未敢書行謹録奏聞伏候
勑㫖十一月六日三省樞宻院同奉聖㫖並依韓侂胄
送英徳府安置陳自强責武泰軍節度副使依舊永州
居住
　　　又臣寮上言
臣至愚極陋初乏寸長陛下過聴擢任言責臣辭不獲
命黽勉就職自量無以𥙷報隆天厚地之恩惟遇事盡
言始為無負爾臣今早立班恭聴麻制竊見太師韓侂
胄罷平章軍國事特追陳自强罷右丞相姦人去國公
道開明天下幸甚社稷幸甚然二人之罪重於丘山罰
未傷其毫毛雖曰朝廷故存體貎之禮而罪大罰輕公
論咈然臣職在言責既有所聞豈容緘黙請詳為陛下
陳之侂胄始以肺腑夤緣置身閣職典司兵賛之事不
過若此而已寧皇帝以父傳子國朝之家法陛下賢聖
仁孝親承大統加以慈福太皇太后重華之命天命所
歸人心所向臣子何功之有侂胄乃以預聞内禪為功
竊取大權自是以後無復顧忌童奴濫授以節鉞嬖妾
竄藉於宫庭創造亭館震驚太廟之山宴樂笑語徹聞
神御之所齒及路馬禮所當誅簡慢宗廟罪宜萬死其
始也朝廷施設悉令稟命其後托以臺諌大臣之薦盡
取軍國之權決之於己且如御前軍牌祖宗専隷内侍
省而多自其私家發遣至於調發人馬軍期並不奏知
此豈征伐自天子出之義臺諫侍從惟意是用不恤公
議親黨姻婭躐取美官不問流品名器僣濫動違成法
竊弄威柄妄開邊隙兵端一起南北生靈强者殞於鋒
刃弱者填於溝壑流離凍餓骨肉離散荆襄兩淮之地
暴尸盈野號啼震天軍需百端科斂州縣海内騷然迹
其罪狀人怨神怒覆載之所不容國人皆曰可殺而况
陛下即位以來以恭儉守位以仁厚保民無聲色玩好
之娛無燕游土木之費凡可以裕民生厚邦本者無所
不用其至不惟人知之天亦知之不惟中國知之夷狄
亦知之自軍興以來人情洶洶物議沸騰而侂胄鉗制
中外罔使陛下聞知甚至宦官宫妾亦其私人莫敢為
陛下言者至如西蜀吳氏世掌重兵頃緣吳挺之死朝
廷取其兵柄改畀他將此為得䇿甚矣侂胄與曦結為
死黨假之節鉞復授以全蜀兵權曦之叛逆罪將誰歸
使曦不死侂胄未可知也人皆謂侂胄心無有極數年
之間位極三公列爵為王外則専制東西二府之權内
則窺伺宫禁之嚴姦心逆節具有顯狀縱使侂胄身膏
斧鉞猶有餘罪况邊釁未解朝廷倘不眀正典刑則何
以昭國法何以示敵人何以謝天下今誠取侂胄肆諸
市朝戮一人而千萬人獲安其生况比者小使之遣敵
使嘗以侂胄首謀為言是敵人亦知兵事之興非出於
陛下之意也使誅侂胄而敵不退聴則我直而彼曲我
壯而彼老自然人心振起天意昭回以此示敵何敵不
服以此感人何人不奮臣尚慮議者謂國朝家法仁厚
大臣有罪止於竄斥未嘗誅戮臣竊謂侂胄非大臣比
也祖宗之法位至平章軍國者皆東班也元勲世臣而
後有此未有如侂胄一介武弁自環衛而知閣自知閣
而徑為平章太師者若此則破壊祖宗成法自侂胄始
乃亂法之姦臣非朝廷之大臣也侂胄既有非常之罪
當伏非常之誅詎可以常典論哉又竊見右丞相陳自
强素行汚濁志益貪鄙徒以貧賤私交自一縣丞超遷
越授徑登宰輔不思圖報陛下之恩惟侂胄之意是徇
侂胄始雖怙權猶奉内祠凡所施設尚闗廟堂自强巧
為柔佞上表力請平章軍國侂胄驕心乃貪榮而冐處
自强狡計因藉庇以營私驅虎狼為之前導而狐狸舞
於其後自强之為己深矣姑以大者言之用兵一事舉
國以為不可而自强曲為附和力援私黨占據言路以
脅制天下之公議至若縱容子弟交通闗節饕餮無厭
皆臣所未暇言獨其姦憸附麗黷亂國經較其罪惡與
侂胄相去無幾臣愚欲望陛下奮發威斷將侂胄顯行
誅戮以正元惡之罪其自强亦乞追責逺竄以為為臣
不忠朋姦誤國者之戒謹録奏聞伏候勑㫖貼黄照得
韓侂胄久専國柄將朝廷府庫視同私帑公肆竊取莫
敢誰何見今邊鄙軍費方殷欲乞睿斷將侂胄應干家
財産業盡行籍没拘入封樁庫専備邊廷之用仍不許
諸處妄有支動伏候勑㫖十一月六日三省同奉聖㫖
韓侂胄除名送吉陽軍安置陳自强改送韶州安置餘
依議
　　　給舎繳駁論䟽
臣寮上言臣聞人臣之罪莫大於植黨擅權又莫大於
稱兵首亂有一於此法不容誅況乎兼有二罪又稔衆
惡其在明時豈宜容貸臣伏念韓侂胄夤緣攀附浸極
顯榮背負國恩締結親黨凶愎自用鉗結人言凡除擢
要官選用兵帥皆取决厮役蘓師旦之口交通賄賂動
以千萬祖宗法令肆為紛更軍政財計田制鹽法闗國
體之大者率情變易朝令暮改人無適從自知積失人
心中外交怨乃為始禍之計蓄無君之心謀動干戈圖
危社稷横開邊隙䘮失師徒征行者有戰鬭暴露之虞
轉輸者有流徙死亡之苦荆襄兩淮生齒百萬罹其凶
害逺近州縣科斂頻仍雖深山窮谷之民皆不安其生
業至如吳㬢之叛郭倪之敗皆侂胄容養激成所致用
鄧友龍之徒䘮師辱國罪狀顯著曲為掩覆止從輕典
俱置善地原其用心寔不可測天下之人切齒扼腕恨
不食其肉如陳自强者昏繆無恥但知侂胄薦進之私
恩隂拱固位聴其所為噤不出一語如用兵之謀不惟
不能沮止乃從而附和曲意逢迎貽害生民恬不知䘏
其他背公營私貪鄙猥瑣之狀雖小夫賤𨽻亦所竊笑
仰惟陛下至眀獨㫁雖行罷斥尚亦優容而侂胄等罪
惡貫盈公論未快臣誤蒙親擢寘之封駁祗命之初不
敢𨼆黙欲望聖慈特發英斷將侂胄眀正典刑自强逺
加貶竄以慰天下之心以正國家之法所有録黄未敢
書讀謹録奏聞伏候勑㫖
　　　尚書省榜
臣寮上言臣學問荒踈器能淺薄際遇陛下厲精圖化
之初首蒙㧞擢俾職風憲臣不自量度願勉竭綿力仰
助陛下振舉紀綱一新觀聴臣連日拜䟽奏論韓侂胄
陳自强罪惡已蒙睿㫖施行然二凶同惡相濟専務蔽
明一旦威斷震發天日清明中外欣快咸願亟見二凶
罪狀欲望聖慈宣諭執政檢㑹今來臺諌給舎章䟽及
已施行次第特降勑榜曉示以慰人心以昭國憲不勝
幸甚取進止十一月六日三省同奉聖㫖並依
　　　因韓黨詔諭中外百官
開禧三年十一月内有㫖韓侂胄怙權擅朝殘民誤國
已行罷斥縁其専政之久中外縉紳洎于將帥凡才望
勲績之臣應為丞相之用者彼乃指國名器權為私恩
朕方丕示至公惟賢能是急咨爾有位其各悉心盡忠
毋或不安益修厥職以副朕意故兹劄示宜體至懐是
月又䧏詔朕徳不眀信任非人韓侂胄懷奸擅朝威福
自己刼制上下首開兵端以致兩國生靈肝腦塗地興
言及此痛切於𠂻矧復長惡罔悛負國彌甚踈忌忠讜
廢公徇私氣燄所加道路以目今邊戍未解怨毒孔滋
凡百縉紳洎於將士當念前日過舉皆侂胄欺罔専恣
非朕本心今既罷逐一正權綱各思勉旃為國宣力飭
兵謹偹以圖休息稱朕此意焉
　　　考異
韓誅死於玉津已三日寧皇猶未知其誤國也史公彌
逺陰僉書諷臺諫給舎為此當時之議以為既曰以御
批付夏震誅之矣自當顯言之殊未知寧皇動法祖宗
每對左右以為臺諫者公論之自出心嘗畏之侂胄欲
盡攻道學故探上意嗾臺諫以一網去之史盖因其術
而用之天下未為非者以韓之所以施善𩔖者而反之
云爾
　慶元嘉泰開禧年閒事
　　　侂胄師旦周筠等本末
初蘓師旦本平江書吏韓氏為副戎籍之於㕔韓用事
師旦寔為腹心韓為知閤門事猶在韓側立侍迨冒節
鉞韓則曰皆使相也始乃與之均席由是海内趨朝之
士欲造其門而不得見蘓林子由之孫也師旦以㣲賤
附之為族林遂以兄事之嘗以窘乏求金於韓韓不知
其受諸將賄動以億萬每輟俸金與之謂其出於真誠
及江上諸將致敗而丘公崇為督視亷知敗將之賂師
旦尺牘徃來俱存因作書以遺韓韓故大怒遂竄師旦
於海上嘉定初下所編郡取師旦首級郡守召至客次
師旦以韓念已必復召用已而赴市則曰太師亦如是
忍耶盖不知韓誅矣初侂胄欲師旦為節度使宻諭詞
臣使草制時秘書監陳峴兼直學士院語人曰節鉞以
待將臣之功髙者師旦何人可辱斯授以此見命吾有
去而已未㡬中貴人有以特㫖躐遷遥郡者公復論之中
貴人者侂胄之所主也御史探權臣意遂假駁死獄事
劾公以免公銘文曰或問公與熙寧三舎人之事孰難
曰李定之除公朝顯行之令也師旦之命權臣宻諭之
指也方熙寧初王安石雖用事然詔令猶付之有司故
三舎人得以職争之其為力也易至侂胄有所欲為則
隂使人諭以意指一有違忤則假他罪逐之不使得以
守職言事去也故在公拒之為難先是峴召試學士院
日對䇿言帝王號令不可輕出倘不經三省施行從中
徑下外示獨㫁内啟倖門禍患將伏於中而不自知時
侂胄以居中用事假御筆以竊朝權故峴及之峴持身
謹宻權臣無得而窺其間且寧皇以公為先朝宏博第
一𨕖故遷至中書然在禁掖不能一月也峴知泉州未
上韓誅召除兵部侍郎兼學士院賜詔其略曰衆翼怒
飛儀鳯之翔何逺洪流奔注砥柱之立不移盖嘉其義
命於權勢翕赫之日制詞真文忠所草銘文亦文忠所
為也徳夀宫門路梐植䦨入凡持盖肩負者皆由夾墻
以入有輿薪數十人䦨入司垣者呵之止之曰周總管
柴呵者黙而聴之周從行從均亦亞於師旦自慶元以
來政出於韓而師旦之門如市宰相已為具官左右不
復預事曹吏號為冷局自趙忠定為相之時人從侂胄
覔官者韓猶答以當白之廟堂自京鏜居相位而韓猶
答以當與丞相議之自陳自强相韓對客有請直曰當
為敷奏而已師旦既逐韓為平章事無决専倚省吏史
邦卿奉行文字擬帖撰㫖俱出其手權炙縉紳侍從簡
札至用申呈時有李其姓者嘗與史游於史几間大書
云危哉邦卿侍從申呈未幾致黥云時又有李士謹者
亦用申呈有乞兼職者其詞甚哀後果由兼職階相位
士謹家居白洋池田家橋側相傳莫知名橋所自芰荷
𣺌然鷗鷺雜集號小水晶宫其寔近在北闗門之内開
禧朝廷以賜田俊遇之子盖已有兆之於其先矣
　　　韓勢敗笑鍳
富貴固有不可恃者而况保之為城社者謂足以自固
則尤可笑也嘗偕京倅吳公銅入天竺聞侂胄功徳寺
之勝甲於諸刹相與游焉主僧道號翠岩法名湛揖吳
而入茗畢極口談前日為某人求金者幾許予亦心惡
其山林衲子滿口言錢吳為見任通守欲遍游其山湛
謝以老足近病祗命知事相陪其金碧光耀真天帝釋
之所居又南園乃慈福所賜韓者穿幽極深凡三日而
後徧而掌者金其姓皆武爵之近上者聴其滿口皆稱
曰師王師謂太師王謂郡王韓居太室三茅之旁掃石
壇以煆大丹命余道人候火人不得而見之外疑其為
仙迨韓既敗湛者﨑嶇由寺後越石人嶺以遁幾墜崖
挺身渡江如飛盖未嘗病足而掌園之人閉園門者三
日夜人不敢遺以水火饑餓乞憐之聲達於鄰曲得㫖
始出妻兒大慟而去余道人者㩦丹鉛從三茅山巔奔
越以下亦墜崖幾死又於羣婢放逐之時韓門眷至有
三數輩皆稱為妾某人父母者盖其宛轉而入皆為父
母官中遂命願認為父母者聴除首飾衣服之外不許
以奩載出金釵至滿頭衣服至著數襲市人利其物而
因可以轉貿其身故相競相逐願為之父母至有引羣
妾之𥚑必欲其同歸者亦足笑也亦足為鑒云韓甞招
新安程有徽㸃校通鑑於石岩間程經嵗不與人接雖
朝士無知之者本以進士第久於選調亦未甞從韓祈
官甞欲授以掌故程不願也韓敗程拂袖歸人方知而
憐之不謂韓黨也丙寅冬又同吳倅復游韓寺則佛像已
移他所而金碧木石俱空登其母魏國夫人塜傍有蘆
束淺土半露問之乃韓之屍其首已送之虜也
　　　閲古南園
前所載臣寮論侂胄鑿山為園下瞰宗廟窮奢極侈僣
儗宫闈又云剏造亭館驚震太廟之山宴樂笑語徹聞
神御之所齒及路馬禮所當誅簡慢宗廟罪宜萬死盖
自寧夀觀梅亭而至太室之後山皆觀中地也韓侂胄
擅朝舊居於太廟側遂奄觀之山而有之為閲古堂為
閲古泉(舊名青衣有青衣/童見泉上故以名)為流觴曲水泉自青衣下注
於地十有二折旁砌以瑪瑙泉流而下瀦於閲古堂渾
涵數畆有桃坡十有二級夜燕則殿岩用紅燈數百出
於桃坡之後以燭之其雲岩之最竒者曰雲岫韓命程
有徽校通鑑於中侂胄居之既久嵗累月積剔竒抉勝
洗石而雲根出刳土而泉脉見危峰𨼆石淺灣曲沼窈
窕渟深疑為洞天福地之居不𩔖其為在天衢咫尺有
㫖盡給還寧夀命復為禁地云又慈福以南園賜侂胄
有香山十様錦之勝有竒石為石洞洞有亭頂畵以文
錦香山本蜀守所獻髙至五丈於沙蝕濤激之餘玲瓏
壁立在凌風閣下皆記所不准載予已畧具記於前集
近聞並閲古記不登於作記者之集又碑已仆懼後人
無復考其詳今併載二記云閲古泉記云太師平原王
韓公府之西繚山而上五歩一磴十歩一壑崖如伏􁳉
徑如驚蛇大石礧礧或如地踊以立或如空翔而下或
翩如將奮或森如欲摶名蘤碩果更出互見夀藤怪蔓
羅絡蒙宻地多桂竹秋而華敷夏而蘀解至者應接不
暇及左顧而右盻則呀然而江横陳豁然而湖自獻天
造地設非人力所能為者其左勝絶之地曰閲古泉在
溜玉亭之西繚以翠麓覆以美䕃又以其東向故浴海
之日既望之月泉輙先得之袤三尺深不知其幾也霖
雨不溢久旱不涸其甘飴蜜其寒氷雪泓止眀清可鑒
髪鬚至游塵墮葉常若有神物呵䕶屏除者朝暮雨晹
無時不鏡如也泉上有小亭亭中置瓢可飲可濯尤於
烹茗釀酒為宜他名泉俱莫逮公常與客相羊泉上酌
以飲客游年最老獨盡一瓢公顧而喜曰君為我記此
泉使後世知吾輩之游亦一勝事也游按泉之石壁有
唐開成五年道士諸葛鑑元八分書題名盖此泉涇伏
弗耀者幾四百年公乃復發之而閲古盖先忠獻王以
名堂者則泉可謂遇矣游起於告老之後視道士為有
愧其視泉尤有愧也幸旦暮得復歸故山幅巾短褐從
公一酌此泉而行尚能賦之嘉泰三年四月乙巳山隂
陸游記南園記云慶元三年二月丙午慈福有㫖以别
園賜今少師平原郡王韓公其地寔武林之東麓而西
湖之水滙於其下天造地設極湖山之美公既受命乃
以禄錫之餘葺為南園因其自然輔以雅趣方公之始
至也前瞻却視左顧右盻而規模定因髙就下通窒去
蔽而物竒列竒葩美木爭效於前清泉秀石若顧若揖
於是飛觀傑閣虚堂廣厦上足以陳俎豆下足以奉金
石者莫不畢備升而髙眀顯敞如脫塵垢入而窈窕䆳
深疑於無窮既成悉取先侍中魏忠獻王之詩句而名
之堂最大者曰許閑上為親御翰墨以榜其顔其射㕔
曰和容其臺曰寒碧其門曰藏春其閣曰凌風其積石
為山曰西湖洞天其瀦水萟稻為囷為塲為牧羊牛畜
鷹鶩之地曰歸耕之莊其他因其實而命之名堂之名
則曰夾芳曰豁望曰解霞曰矜春曰嵗寒曰忘機曰照
香曰堆錦曰清芬曰紅香亭之名則曰逺塵曰幽翠曰
多稼自紹興以來王公將相之園林相望莫能及南園
之髣髴者然公之志豈在於登臨游觀之美哉始曰許
閑終曰歸耕是公之志也公之為此名皆取於忠獻王
之詩則公之志忠獻之志也與忠獻同時功名富貴畧
相埒者豈無其人今百四五十年其後徃徃寂寥無聞
而韓氏子孫功足以銘彛鼎被絃歌者獨相踵也迄至
於公勤勞王家勲在社稷復如忠獻之盛而又謙恭抑
畏拳拳于忠獻之志不忘如此公之子孫又將視公之
志而不敢忘則韓氏之昌將與宋無極雖周之齊魯尚
何加焉或曰上方倚公如濟大川之舟公雖欲遂其志
其可得乎是不然上之倚公公之自處本自不侔惟有
此志然後足以當上之倚而齊忠獻之名天下知上之
倚公而不知公之自處知公之勲業而不知公之志此
南園之所以不可無述游老病謝事居山隂澤中公以
手書曰子為我作南園記游竊伏思公之門才傑所萃
也而顧以屬游者豈謂其愚且老又已掛冠而去則庶
幾其無諛辭無侈言而足以道公之志歟此游所以承
公之命而不獲辭也中大夫直文華閣致仕賜紫金魚
袋陸游謹記鎮安平節度使開府儀同三司判建康軍
府事充江南東路安撫使亷行營留守吳琚謹書并篆
額(額真大書南園記三字非篆/也不用螭首繪以芝鶴云)
　　　南園記考異
武林即今靈𨼆寺山南園之山自靜慈而分脉相去靈
𨼆有南北之間麓者山之趾以南園為靈𨼆山之趾恐
不其然惟攻媿樓公賦武林之山甚眀園中有亭曰晚
節香植菊二百種亦取其祖詩句記中不及云
　　　四夫人
侂胄所幸妾同甘苦者為三夫人號滿頭花新進者曰
四夫人至通宫籍慈眀甞召入貌賜坐以示優寵四夫
人者即與慈明偶席盖娭也慈眀心啣之迨韓為鄭發
所刺諸婢皆遣還其父母慈眀特㫖令京尹杖四夫人
而遣之
　　　滿潮都是賊
韓用事嵗久人不能平又所引用率多非𩔖天下大計
不復白之上有市井小人以片紙摹印烏賊出没於潮
一錢一本以售兒童且誦言云滿潮都是賊滿潮都是
賊京尹亷而杖之又有賣漿者敲其盞以喚人曰冷底
喫一盞冷底喫一盞冷謂寒盞謂斬也亦遭杖不三月
而韓為鄭發所刺及籍其家得所収真聖語末一句云
遭他羅網禍非輕又一句云逺竄遐荒始得平韓嘗怪
其言韓外有陳自强内有周均啟韓有圖之者韓猶以
一死報國為辭周苦諫韓遂與自强謀用林行可為諫
議大夫劉藻為察官一網盡謀韓之人僅隔日未發而
錢李史三公亦有所聞命夏震速下手事已載前集震
遂命鄭發刺韓震復刋御批於傑閣以記之史惡之旋
以疽發於背而死於殿司
　　　逆㬢歸蜀
逆㬢既用賂蘓師旦遂舉全蜀以授之其在殿岩也常
命工圖畵上乗輿鹵簿卷軸甚詳人問曰太尉何用此
㬢紿之曰把歸去教孩兒男女看了消災滅罪及出北
闗遂焚香拜天於鷁首云且得脱身歸去其反狀已萌
於此矣惟吳公琚嘗目㬢以必反何公澹既因韓致政
府亦以為不可遣忤韓出知福州
　　　伶優戱語
韓侂胄用兵既敗為之鬚鬢俱白困悶莫知所為伶優
因上賜侂胄晏設樊遲樊噲旁有一人曰樊惱又設一
人揖問遲誰與你取名對以夫子所取則拜之曰是聖
門之髙弟也又揖問噲曰爾誰名汝對曰漢髙祖所命
則拜曰真漢家之名將也又揖惱云誰名汝對以樊惱
自取又因郭倪郭杲致因賜宴以生菱進於桌上命二
人移桌忽生菱墮地盡碎其一人云苦苦苦壊了許多
生靈只因移果桌
　　　侂胄助邊
開禧兵端既啓國用浸虧侂胄上表自謂家藏先朝錫
予金器六千兩上之寧皇優詔奬諭仍允其請天下皆
笑韓之欺君
　　　韓墩梨
姑蘓地名韓墩産梨為天下冠比之諸梨其香異焉中
都謂之韓墩梨後因光皇御諱改謂韓村梨至侂胄専
國餽之者不敢謂韓村直曰韓梨因此皆謂韓梨矣非
侂胄意也吳中平田有培塿皆曰墩後避諱皆曰坡而
避村名猶甚於廟諱菁村至改曰菁山謝村至改曰謝
溪盖中都人以外人為村故諱之流𫝊浸失圖謀易訛
故因韓事及之
　　　黄胖詩
韓以春日燕族人於西湖用土為偶名曰黄胖以綿繫
其首累至數十人游人以為土宜韓售之以悦諸婢令
族黨仙胄賦之云云一朝線㫁他人手骨肉皆為陌上
塵侂胄大不悦仙胄家於㑹稽以侂胄故有官不仕韓
敗竟保其族云
　　　劉淮題韓氏第
劉淮見之建陽人賦詩雖為韓而發其寔嘉定用事者
良劑也寳蓮山下韓家府鬱鬱沉沉深幾許主人飛頭
去邊土緣戸空墻歎風雨九世卿家一朝覆太師宜誅
魏公辱後來不悟有前車突兀眼中觀此屋
　　　西湖放生池記
髙文虎字炳如號為博洽名疾程文浮誕其為小司成
専以藏頭䇿問試士問目必曰有某人某事者士不能
應但以也字對者士之憤髙也久矣㑹京尹趙師􁝜奏
請盡以西湖為祝聖池禁捕魚者作亭池上甚偉穹碑
畧摩雲髙實為記其文有曰鳥獸魚鱉咸若商歴以興
既以鋟之石石本流𫝊殆不可掩改商為夏𨼆然猶有
刋跡無名子作為詞以謔之云髙文虎稱伶俐萬苦千
辛做簡放生亭記從頭没一句說作朝廷(一作/官家)盡把師
􁝜(一作/太保)歸美這老子忒無恥不知潤筆能幾夏王說不
是商王只怕伏生是你(一作夏王事却作商/王邦禽獸魚鱉是你)然無名子
之嘲胡可深信今詳載其記於後云盖商字特筆誤而
或者乗間而詆之爾記曰皇帝踐祚之五年乾坤清夷
瀛宇寧謐施仁霑澤損賦薄刑所以養民本迓天休徳
至渥也而又勵精圖政綜賢經能功亮績熙大小咸舉
乃曉駐蹕寔惟錢唐命尹神臯聿嚴厥選權尚書工部
侍郎臣師􁝜以材學獻力宣聲一時昨拜大農兼治天
府凡厥董寮劭農振兵束吏至於簿書期㑹金榖缿筩
以及郊兵之共宫庭之人百司庶府之須紀綱規目肅
肅具叙茲表治行擢登從班其在四年十月七日師􁝜
嘗奏曰臣仰稽聖代龍唐舊因即杭西湖為放生池者
天禧中太子太保判杭州王欽若之請也西湖利害難
弛者五放生之舊盖居其一者元祐中龍圖閣學士知
杭州蘓軾之議也紹興眀詔適廣至恩化育所覃器弋
有禁淳熙慶夀申飭淵謨蕃殖既昌福應攸侈方當奉
三宫之康福緜萬世之本支所宜日長月滋益多福祉
顧今穹碑混於草莽條禁隳於姦豪甚非奉寛大勤首
善也謀以誕聖之期同致華封之祝在嚴戒令謹隄防
禦囿宫林禁當並飭富强挾貴在所必行庶迪帝心用
蕃國本制曰可於是相攸度阯近接城闉左涵右通作
亭五楹前有臺榭掲名徳生以侈上賜又作三楹俯納
湖浸祝經縱鱗所臨也又作亭三楹内􁊕山杫舊刻新
銘所峙也植以華表垂之嘉名奉詢畵者錢塘尉扈武
也亭成之日都人聚觀和氣懽聲盤礴無際祝皇之夀
與天並崇祝皇之基與地同久推而達之天下盖自茲
始猗歟盛哉臣切惟宋受天命列聖重光一以寛仁守
為家法兵不輕用刑不妄施雨露所涵舟車所至滲漉
亭育潤澤豐美況於萬物乎然鳥獸魚鱉咸若夏歴以
興以及鳥獸昆蟲周家以盛有天下者發政施仁未有
不本諸此師􁝜誠能推廣㫖意形於告猷迄俾流恩與
宋無極詩云天保定爾以莫不興如山如阜如岡如陵
如川之方至以莫不増維時有之臣既書其事復系以
銘曰天賜宋命世世以仁宋媚於天武文聖神維天曰
生皇矣旻旻我其受之代天牧人刑不濫施兵不妄陳
孰尸天府永保乂民皇帝聖眀膺圖闡珍曰宋家法仁
厚如春惟曰圖回是憲是遵慈薫恵洽廣莫淵淪孰尸
天府告猷有臣謂昔有池西湖之津羅罭所窺防禁弗
申廣上之徳封奏諄諄師􁝜稽首惟恭惟寅勒石湖阯
作亭湖濱露囊金監率時縉紳與厥耆老戾止轔轔鳶
飛魚躍整翰膏鱗天欲海涵贅取蕃轃凡百都人姦宄
化醇欽上之恵捐罟棄緡仁民之心愛物是均民物一
致天人之因人頌皇帝徳冠羣倫奉承三宫八千嵗椿
子孫繩繩子孫振振倘不備考此記則後人必以無名
子之言為信矣
　　　犬吠村莊
韓侂胄嘗㑹從官於南園京尹趙師􁝜預焉師􁝜因撻
右庠士二學諸生羣起伏闕詣光範訴師􁝜時史相當
國不欲輕易京尹施行稍緩諸生鄭斗祥輩遂撰為師
􁝜嘗學犬吠於南園之村莊又舞齋郎以悦侂胄之四
夫人以是為詩以擠師􁝜於臺諫雖師􁝜固附韓者也
亦豈至是李秀岩心𫝊不諳東南事非其所目擊乃載
其事朝野雜記諸生犬吠齋郎之詩特詳焉後之作史
者當考或謂有穿狗竇而入見韓者亦非
　　　考異
韓敗籍其家卧内青紬帳後以用兵用羅木自圍其寢
防刺也惟所愛四夫人位最侈臣寮所謂僣儗宫闈者
是也籍其奏草至陛下二字必提空唯謹或以為韓意
叵測者非也忠獻之族得以全者惟侂胄無是爾喻吳
曦書藁曰侂胄排羣議以節使能世其忠今公此舉侂
胄何面目以見上與士大夫是非節使負侂胄乃侂胄
負上與天下之士大夫也書至日即宜舎逆從順反邪
歸正閉三闗以絶敵上偽璽於公朝侂胄為奏之上封
節使以真王如此猶可以慰天下士大夫之望而侂胄
庶幾其有面目以見上與天下之士大夫矣
　　　李季章使敵詩
李季章壁巽岩尚書之仲子盖賢良公垕之弟開禧初
韓欲興兵未有間既遣張公嗣古出使覘敵嗣古使還
大拂韓㫖因復遣壁壁還與張異辭階是遷政府後又
預誅韓之謀壁使敵詩云天連海岱壓中州煖翠浮嵐
夜不收如此山河落人手西風殘照懶回頭前二句不
知其指何地既曰煖翠浮嵐夜不收又曰西風殘照懶
回頭意亦畧相違恐𫝊者之誤也季章所居亦似號石
林諸公賦詩甚多惟王大受仲可有詩絶出記句云君
不見牛竒章與李衛公二人平生不相容門前冠盖互
咿軋惟有愛石心則同
　慶元開禧雜事
　　　淮民漿棗
紹興和議既堅淮民咸知生聚之樂桑麥大稔福建號
為樂區負戴而之者謂之反淮南或士民一至其地其
淮民遇夏則先以漿餽之入秋剥棗則蒸以寘諸門任
南人食之不取價或遇父老烹牲於社即命同坐有留
鏹者即誚何為留堅却不受自開禧兵變淮民稍徙入
於浙於閩至閉肆窖飯以竢之既歸而語故老南人游
淮者不復有壺漿剥棗之供矣
　　　浦城鄉校芝草之瑞
慶元間予為兒時父兄常㩦入鄉校觀大成殿第二第
三級有芝二本甚異狀如今赤角蕈大而重複色而加
紫旁縁以金其一生於第三級正中差大一生於第二
級之側差小盖緣金㣲有缺處隂陽者流以為舊校與
僧寺相直且背溪山之秀致鄉士累舉不利於南省遂
遷而與山相面山形如月而溪寔朝其下是嵗芝遂産
於殿墀而文忠芝公遂登乙科文忠宏博而其婦翁開
國楊臣亦同年第文忠官至腰金與婦翁所中科級略
同楊公亦至佩金此未足道而二公所植立與芝亦相
似造物有以啟之矣
　　　臺臣用謡言
浙西有大臣許某者以國䘏親䘮奏樂又所居頗侵學
官為仇家飛謠於臺臣曰笙歌擁出畵堂來(音/離)國䘏親
䘮總不知府第更侵夫子廟無君無父亦無師竟以是
登於劾章雖得於風聞而許為大臣亦未必有是然人
言可畏為君子者亦盍謹諸
　　　好女兒花
金鳯花如鳳咮飛舞每種各具一色聚開則五色成花
自夏至秋尤盛謂之金鳳花中都習宫闈娭語謂鳳兒
花慈懿之生有鸑鷟儀於黒民(已載/前録)名曰鳳娘迨正坤
極六宫避舊稱曰好女兒花今在猶然
　　　秘書曲水硯
王大受號易齋樓鏞號月湖俱知名士也王以吳琚三
郊為異姓恩𥙷官樓以科第進樓為越錢清之煎鹽以
大受非他士比至輟俸售青布袍以衣鹽亭煎夫迓之
越於常大受忽見迓者入則驚曰此必科亭戸為之具
法謂賍亟寘迓夫於仁和縣圄遂以家奴㩦一篋自隨
徑絶浙江坐於鹽官之南向鞭亭戸而訊之樓在屏後
曰王大受爾以口舌得官敢爾耶遂至申倉司倉即章
公燮燮不直大受猶未有以廢之大受與韓侂胄壻顧
熹善隂諷臺臣平樓至返其已舉五削時鄭捐為暴屬
亦白其事於燮燮猶不能平大受詣臺持諌官書或謂
程公出又申以顧熹之書燮怒且書道爾足矣何脅我
以再三耶擲其書叱大受命典謁者掖大受下墀大受
以為士可死不可辱欲委官而去之鄭以好語調停之
章榜客次王煎鹽自今不許相見然為鏞者未有以白
於韓也偶有僧洪老得小曲水硯於越山墓甓間乃獻
之殉乳母𦵏物也記文末一句云庶七百年後知為余
之乳母也僧亟以白攻媿攻媿証據其事洪因入都以
獻韓韓知其為攻媿遊曰近無恙否久不得攻媿書洪
因及鏞事韓大怒以責熹臺臣視風㫖遂逐大受盡反
樓五削曲水小硯韓以上進詔付秘書省其字多用蘭
亭序華亭名家子朱日新自號文為爻贅集著為辨刋
以示人條析縷數與攻媿力辯其不然盖疑其中有乳
母好釋老之詞釋之一字特出於彌天釋道安之句自
晉宋以來未有合釋老二字為一者且盡剪蘭亭序中
字與之合者以辯其誣且云安知其硯出於七百年之
後攻媿不欲與之深辨云今欲摹者必白監長而後啟
緘秘府爇後不知硯猶存否
　
　
　
　四朝聞見錄卷五
