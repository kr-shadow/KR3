#+TITLE: 海棠譜-宋-陳思
#+DATE: 2016-06-11 12:23:30
#+SOURCE: github.com/kanripo/KR3i0037 master b3ea1c56                
欽定四庫全書　　　　　子部九
　海棠譜　　　　　　　　譜録類三(草木禽魚之/屬)
　　提要
　　　　(臣/)等謹案海棠譜三卷宋陳思撰思有寶刻
　　　　叢編已著録此書不見於宋史藝文志惟焦
　　　　竑國史經籍志載有三卷與此本合前有開
　　　　慶元年思自序文頗淺陋葢思本書賈終與
　　　　文士異也上卷皆録海棠故實中下二卷則
　　　　録唐宋諸家題咏而栽種之法品類之别僅
　　　　於上卷中散見四五條葢數典之書惟以𨽻
　　　　事為主者然搜羅不甚賅廣今以錦繡萬花
　　　　谷全芳備祖諸書所類海棠事相較其故實
　　　　似稍加詳而題詠則多闕略如唐之劉禹錫
　　　　賈島宋之王珪楊繪朱子張孝祥王十朋諸
　　　　家為陳景沂所收者此書並未録及然如張
　　　　泊程琳宋祁李定之類亦有此書所有而陳
　　　　氏脱漏者葢當時坊本各就所見裒集成書
　　　　故互有詳略以宋人舊帙姑並存之以資㕘
　　　　核云爾乾隆四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
原序
世之花卉種類不一或以色而艶或以香而妍是皆鍾
天地之秀為人所欽羨也梅花占於春前牡丹殿於春
後騷人墨客特注意焉獨海棠一種風姿艶質固不在
二花下自杜陵入蜀絶吟於是花世因以此薄之其後
都官鄭谷已為舉似(谷詩浣花溪上空惆/悵子美無情為發揚)本朝列聖品
題雲章奎畫烜燿千古此花始得顯聞于時盛傳於世
矣今採取諸家雜録及彚次唐以來諸人詩句以為一
編目曰海棠譜雖纂集未能詳盡聊預衆譜之列云開
慶改元長至日叙
欽定四庫全書
　海棠譜卷上
　　　　　　　　　　　　　宋　陳思　撰
　　叙事
蜀花稱美者有海棠焉然記牒多所不録蓋恐近代有
之何者古今獨棄此而取彼耶嘗聞真宗皇帝御製後
苑雜花十題以海棠為首章賜近臣唱和則知海棠足
與牲丹抗衡而可獨步於西州矣因搜擇前志惟唐相
賈元靖耽著百花譜以海棠為花中神僊誠不虚美耳
近世名儒巨賢發于歌詠清辭麗句徃徃而得立慶厯
中為縣洪雅春多暇日地富海棠幸得為東道主惜其
繁艶為一隅之滯卉為作海棠記叙其大槩及編次諸
公詩句于右復率蕪拙作五言百韻詩一章四韻詩一
章附于卷末好事者幸無誚焉(沈立海/棠記序)
棠之稱甚衆若詩有蔽芾甘棠又曰有杕之杜又爾雅
釋木曰杜甘棠也(郭璞注今/之杜梨)杜赤棠白者棠又吕氏春
秋果之美者棠實又俗説有地棠棠梨沙棠味如李無
核較是數説俱非謂海棠也凡今草木以海為名者酉
陽雜俎云唐贊皇李徳裕嘗言花名中之帶海者悉從
海外來故知海椶海栁海石榴海木𤓰之類俱無聞於
記述豈以多而為稱耶又非多也誠恐近代得之于海
外耳又杜子美海椶行云欲栽北辰不可得惟有西域
胡僧識若然則贊皇之言不誣矣海棠雖盛稱於蜀而
蜀人不甚重今京師江淮尤競植之毎一本價不下數
十金勝地名園目為佳致而出江南者復稱之曰南海
棠大抵相類而花差小色尤深耳棠性多類梨核生者
長遲逮十數年方有花都下接花工多以嫩枝附梨而
贅之則易茂矣種宜壚壤膏沃之地其根色黄而盤勁
其木堅而多節其外白而中赤其枝柔宻而脩暢其葉
類杜大者縹緑色而小者淺紫色其紅花五出初極紅
如臙脂㸃㸃然及開則漸成纈暈至落則若宿粧淡粉
矣其蔕長寸餘淡紫色於葉間或三萼至五萼為叢而
生其蘂如金粟蘂中有鬚三如紫絲其香清酷不蘭不
麝其實狀如梨大若櫻桃至秋熟可食其味甘而微酸
兹棠之大槩也(沈立海/棠記)
杜子美居蜀累年吟詠殆遍海棠竒艶而詩章獨不及
何耶鄭谷詩云浣花溪上空惆悵子美無情為發揚是
已本朝名士賦海棠甚多徃徃皆用此為實事如石延
年云杜甫句作略薛能詩未工錢易詩云子美無情甚
都官著意頻李定詩云不霑工部風騷力猶占勾芒造
化權獨王荆公詩用此作梅花詩最為有意所謂少陵
為爾牽詩興可是無心賦海棠末句云多謝許昌傳雅
什蜀都曽未識詩人不道破為尤工也(韻語/陽秋)
東坡海棠詩曰只恐夜深花睡去更燒銀燭照紅粧事
見太真外傳曰上皇登沈香亭召太真妃于時夘醉未
醒命力士使侍兒扶掖而至妃子醉韻殘粧鬢亂釵横不
能再拜上皇笑曰豈妃子醉是海棠睡未足耳(冷齋/夜話)
東坡謫黄州居于定惠院之東雜花滿山而獨海棠一
株土人不知貴東坡為作長篇平生喜為人寫人間刻
石者自有五六本云吾平生最得意詩也(古今/詩話)
韓持國雖剛果特立風節凜然而情致風流絶出時輩
許昌崔象之侍郎舊第今為杜君章所有㕔後小亭僅
丈餘有海棠兩株持國每花開輒載酒日飲其下竟謝
而去嵗以為常至今故吏尚能言之(石林/詩話)
少游在黄州飲於海橋天南北多海棠有老書生家海
棠叢間少游醉卧宿於此明日題其柱曰喚起一聲人
悄衾冷夢寒牕曉瘴雨過海棠開春色又添多少社甕
釀成微笑半破椰瓢共舀覺健倒急投牀醉鄉廣大人
間小東坡愛之恨不得其腔當有知之者耳(冷齋/夜話)
李丹大夫客都下一年無差遣乃授昌州議者以去家
逺乃改授鄂州倅淵材聞之乃吐飯大步徃謁李曰誰
為大夫謀昌佳郡也奈何棄之李驚曰供給豐乎曰非
也民訟簡乎曰非也曰然則何以知其佳淵材曰海棠
無香昌州海棠獨香非佳郡乎聞者傳以為笑(墨客/揮犀)
前輩作花詩多用美女比其狀如曰若教解語能傾國
任是無情也動人陳俗哉山谷作酴醿詩曰露濕何郎
試湯餅日烘荀令炷爐香乃用美丈夫比之若將出類
而吾叔淵材作海棠詩又不然曰雨過温泉浴妃子露
濃湯餅試何郎意尤工也
仁宗朝張冕學士賦蜀中海棠詩沈立取以載海棠記
中云山木𤓰開千顆顆水林檎發一攢攢注云大約木
𤓰林檎花初開皆與海棠相類若冕言則江西人正謂
棠梨花耳惟紫綿色者始謂之海棠按沈立記言其花
五出初極紅如臙脂㸃㸃然及開則漸成纈暈至落則
若宿粧淡粉審此則似木𤓰林檎六花者非真海棠明
矣晏元獻云已定復揺春水色似紅如白海棠花然則
元獻亦與張冕同意耶
閩中漕宇修貢堂下海棠極盛三面共二十四叢長條
脩榦頃所未見每春著花真錦繡段其間有如紫綿揉
色者亦有不如此者蓋其種類不同不可一槩論也至
其花落則皆若宿粧淡粉矣余三春對此觀之至熟大
率富沙多此官舎人家徃徃皆種之並是帚子海棠正
與蜀中者相類斯可貴耳今江浙間别有一種柔枝長
蔕顔色淺紅垂英向下如日蔫者謂之垂絲海棠全與
此不相類蓋强名耳
劉淵材謂人曰平生死無恨所恨者五事耳人問其故
淵材欲説斂目不言乆之曰吾論不入時聽恐爾曹輕
易之問者力請乃荅曰第一恨鰣魚多骨二恨金橘太
酸三恨蓴菜性冷四恨海棠無香五恨曽子固不能詩
聞者大笑淵材瞠目荅曰諸子果輕易吾論也
王介甫梅詩云少陵為爾牽詩興可是無心賦海棠杜
黙云倚風莫怨唐工部後裔誰知不解詩曽不若東坡
柯丘海棠長篇冠古絶今雖不指名老杜而補亡之意
蓋使來世自曉也(䂬溪/詩話)
東風嫋嫋泛崇光香霧霏霏月轉廊只恐夜深花睡去
更燒銀燭照紅粧先生常作大字如掌書此詩似是晚
年筆劄與集本不同者嫋嫋作渺渺霏霏作空濛故墨
跡舊藏秦少師伯陽後歸林右司子長今從墨蹟(呉興/沈氏)
(註東/坡詩)
東坡謫居齊安時以文章游戲三昧齊安樂籍中李宜
者色藝不下他妓他妓因燕席中有得詩曲者宜以語
訥不能有所請人皆咎之坡將移臨汝於飲餞處宜哀
鳴力請坡半酣笑謂之曰東坡居士文名乆何事無言
及李宜恰似西川杜工部海棠雖好不吟詩(詩話/緫龜)
蜀潘炕有嬖妾解愁姓趙氏其母夢吞海棠花蘂而生
頗有國色善為新聲(外史/檮杌)
黎舉常云欲令梅聘海棠棖子臣櫻桃及以芥嫁笋但
恨時不同然牡丹酴醿楊梅枇杷盡為執友(雲仙/散録)
海棠花欲鮮而盛於冬至日早以糟水澆根下(瑣碎/録)
李贊皇花木記以海為名者悉從海外來如海棠之類
是也(同/前)
海棠候花謝結子剪去來年花盛而無葉(同/前)
真宗御製後苑雜花十題以海棠為首近臣唱和(瑣碎/後録)
唐相賈耽著百花譜以海棠為花中神僊(同/前)
重葉海棠曰花命婦又云多葉海棠曰花戚里(牡丹榮/辱志)
每嵗冬至前後正宜移掇窠子隨手使肥水澆以盫過
麻屑糞土壅培根柢使之厚宻纔到春暖則枝葉自然
大發著花亦繁宻矣(長春/備用)
許昌薛能海棠詩叙蜀海棠有聞而詩無聞(花木/録)
南海棠本性無異惟枝多屈曲數數有刺如杜梨花亦
繁盛開稍早(同/前)
　
　
　
　
　
　
　海棠譜卷上
欽定四庫全書
　海棠譜卷中
　　　　　　　　　　　　　宋　陳思　撰
　詩上
　　海棠　　　　　　　　　　　　　太宗
每至春園獨有名天然與染半紅深芳菲占得歌臺地
妖艶誰憐向日臨莫道無情閒笑臉任從折戴上冠簪
偏宜雨後看顔色幾處金杯為爾斟
　　海棠　　　　　　　　　　　　　真宗
春律行將半繁枝忽競芳霏霏含宿霧灼灼艶朝陽戲
蝶棲輕蘂遊蜂逐逺香物華留賦詠非獨務雕章
　　又　　　　　　　　　　　　　　同前
翠萼凌晨綻清香逐處飄髙低臨曲檻紅白間纎條潤
比攢温玊繁如簇絳綃盡堪圖畫取名筆在僧繇
　　㑹􁉗屬賞海棠偶有題詠　　　　　光宗
濃淡名花産蜀鄉半含風露浥新粧嬌嬈不減舊時態
誰與丹青為發揚
　　觀海棠有成　　　　　　　　　　同前
東風用意施顔色艶麗偏宜著雨時朝詠暮吟看不足
羨他逸蝶宿深枝
　　唐薛許昌能海棠詩并序
蜀海棠有聞而詩無聞杜工部子美於斯有之矣得非
興象不出殁而有懷何天之厚余獲此遺遇僅不敢讓
用當其無因賦五言一章二十句學陳梁之紫妍漢魏
之朱不以彼物擇其功不以陳言踵其趣或其人之適
此有若韓宣子者風雅盡在蜀矣吾其庶幾又花植於
府之古營因刻貞石以遺吾黨將來君子業詩者茍未
變於道無賦耳咸通七年十二月二十三日叙
酷烈復離披𤣥功莫我知青苔浮落處暮栁間開時醉
帶遊人插連隂彼叟移晨前清露濕晏後惡風吹香少
傳何計妍多畫半遺島蘇連水脈庭綻雜松枝偶泛因
沈硯閒飄欲亂棊遶山生玉壘和郡徧坤維負賞慙休
飲牽吟分失饑明年應不見留此贈巴兒
　　又七言
四海應無蜀海棠一時開處一城香晴來使府低臨檻
雨後人家散出牆閒地細飄浮淨蘚短亭深綻隔垂楊
從來看盡詩誰苦不及懽遊與畫將
　　海棠　　　　　　　　　　　　　鄭谷
春風用意勻顔色銷得攜觴與賦詩濃麗最宜新著雨
嬌嬈全在欲開時莫愁粉黛臨䆫懶梁廣丹青㸃筆遲
朝醉暮吟看不足羨他蝴蝶宿深枝
　　蜀中賞海棠　　　　　　　　鄭　谷
濃淡方春滿蜀鄉半隨風雨斷鶯腸浣花溪上空惆悵
子美無情為發揚(杜工部旅兩蜀詩/集中無海棠之題)
　　擢第後入蜀經羅利路見海棠盛開偶題
　　　　　　　　　　　　　　　晏樞相(殊/)
上國休誇紅杏艶沈溪自照緑苔磯一枝低帶流鶯睡
數片狂和舞蝶飛堪恨路長移不得可無人與畫將歸
手中已有新春桂多謝煙香更入衣
　　奉知真宗後苑雜花海棠　　　晏樞相(殊/)
太液波才緑靈和絮未飄霞文光啓旦珠琲宻封條積
潤涵仙露濃英奪海綃九陽資造化天意屬喬繇
　　同和　　　　　　　　　　　劉内翰(筠/)
遲景烘初綻鮮風惜未飄蝶魂迷宻徑鶯語近新條芳
蕙薰宫錦丹漿暈海綃惟時奉宸唱賡奉愧咎繇
　　海棠
輕盈千結亂櫻藂占得年芳近碧櫳逐處間勻髙下萼
幾畨分破淺深紅煙晴始覺香纓綻日極猶疑䗶蔕融
數夕朱欄未飄落再三珍重石尤風
　　又
杳靄何驚目鮮妍欲蕩魂向人無限思當晝不勝繁浩
露晴方浥遊蜂暖更暄只應春有意留贈子山園
　　又
昔聞遊客話芳菲濯錦江頭幾萬枝縱使許昌詩筆健
可能終古絶妍辭
　　又
濯錦江頭樹移根藥砌中只應春有意偏與半粧紅
　　和樞宻侍郎因看海棠憶禁苑此花最盛
　　　　　　　　　　　　　　　晏樞相
青瑣曽留眄珍藂宛未移幸分霖雨潤猶見艶陽姿岸
幘來朱檻攀條憶絳𬎼能令人愛樹不獨召南詩
　　又　　　　　　　　　　　　郭待制(稹/)
朱欄明媚照横塘芳樹交加枕短牆傳得東君深意態
染成西蜀好風光破紅枝上仍施粉繁翠隂中旋撲香
應為無詩怨工部至今含露作啼粧
　　又　　　　　　　　　　　　石學士(延年/)
君看海棠格羣花品詎同嬌嬈情自富蕭散艶非窮舊
縠斑呉苑梅羅碎蜀宫錦窠杯裏影繡段隟前烘心亂
香無數莖柔動滿叢意分巫峽雨腰細漢臺風盛若霞
藏日鮮於血灑空髙低千㸃赤深淺半開紅粧指朱纔
布膏唇檀更融色焦無可壓體瘦不成豐枝重輕浮外
苞疎宻閙中難勝蜂不定易入蝶能通
　　蜀地海棠繁媚有思加膩榦豐條苒弱可愛北方
　　所未見諸公作詩流播西人予素好玩不能自黙
　　然所道皆在前人陳迹中如國風申章亦無媿云
　　　　　　　　　　　　　　　宋景文公
蜀國天餘煦珍葩地所宜濃芳不隱葉併艶欲然枝襞
影分羣萼均霞㸃萬𬎼回文錦成後夾煎燎烘時蜂蘂
迎銜宻鶯梢向坐危淺深雙絶態啼笑兩妍姿絳節排
煙竦丹紅落帶垂童容鄣畏薄便面到憂遲媚日能徐
照暄風肯遽吹(蜀少疾風/故花愈盛)惜歡當晼晚留恨付離披麗
極都無比繁多僅自持損香饒麝栢照影欠瑶池畫要
精侔色歌須巧騁辭舉樽頻語客細摘玩芳期
　　和晏尚書海棠
媚柯攢仄倚春暉封植寧同北枳移(花自西蜀流/而穠麗不變)　台
嶺分霞爭抱萼蜀宫裁錦鬭纏枝不憂輕露蒙時潤正
恨炎風獵處危把酒凭欄堪併賞莫容私恨為披離
　　海棠
西域流根逺中都屬賞偏初無可並色竟不許勝妍薄
暝霞烘爛平明露濯鮮長衾繡作地宻帳錦為天(呉人/語㡩)
(覆為/帳天)淺影才欹檻柯横欲照筵愁心隨落處醉眼著繁
籩的的誇粧靚畨畨恃笑嘕何嘗間蘭媚要是掩櫻然
艶足非他譽香輕且近傳所嗟名後出遺載楚臣篇
　　又　　　　　　　　　　　　　(三首並/同前)
萬萼霞乾照曙空向來心賞已多同未如此日家園樂
數徧繁枝衮衮紅
　　暮春月内署書閣前海棠花盛開率爾七言八韻
　　寄長卿諫議　　　　　　　　　　張洎
去嵗海棠花發日曽將詩句詠芳妍今來花發春依舊
君已雄飛玉案前驟隔清塵樞要地獨攀紅蘂艶陽天
疎枝髙映銀臺月嫰葉低含綺閣煙花落花開懷勝賞
春來春去感流年清辭早綴巴人唱妙翰猶緘蜀國牋
共仰壯圖方赫耳自嗟衰鬢轉皤然因憑鶯蝶傳消息
莫忘蓬萊有病僊
　　海棠　　　　　　　　　　　　　程琳
海外移根灼灼竒風情閒麗比應稀晶熒寶萼排珠琲
旖旎芳叢簇繡帷繁極只愁隨暮雨飄多何計駐春暉
浣花溪上年年意露濕煙霞拂客衣
　　海棠　　　　　　　　　　　學士李定
青帝行春信自專精心知向海棠偏不霑工部風騷力
猶占勾芒造化權倚檻半開紅朶宻遶池初應翠枝連
誰人與拔栽瓊苑看與花王鬭後先
　　海棠　　　　　　　　　　著作石揚休
化工裁剪用功専濯錦江頭價最偏酷愛幾思憑畫手
難題渾覺挫詩權艶凝絳纈深深染樹認紅綃宻宻連
因想當年武平一枝枝脊賜侍臣先
　　海棠　　　　　　　　　　　直講范鎮
不知真宰是誰専生得韶光此樹偏吟筆偶遺工部意
賦辭今職翰林權風飜翠幕晨香入霞照危牆夕影連
移植上園如得地芳名應在紫薇先
　　又　　　　　　　　　　　　　石揚休
開盡妖桃落盡梨淺荂深萼照華池都縁西蜀盤根逺
豈是東君屬意遲煙慘别容曛宿酒露凝啼臉失臙脂
須知賈相風流甚曽許神僊品格竒
　　和　　　　　　　　　　　　學士李定
輕紅如杏素遮梨直似佳人照碧池已是化工教艶絶
莫嫌青帝與開遲煙滋綽約明雙臉雨借妖饒入四脂
西蜀有名須得地瓊林髙壓百花竒
　　和燕龍圖海棠　　　　　　　推官楊諤
西漢欺盧橘東陽愛野棠許昌竒此遇子美欠先揚杜
宇三春艶𧖟叢一國香燕脂㸃亂雨生色麗斜陽富艶
東君節暄妍白帝方錦樓祈水色玉壘換山光風格林
檎細腰支郁李長天生笑容質時様舞衣裳少吐深深
染全開淡淡粧煙媒䕶緑蔕風陣損朱房旋失因臨水
閒飄弗過牆佩亡愁殺甫簪脫即連姜蝶舞菱花照鶯
啼罨畫堂僊如弄玉少墜似緑珠常不見還成悔相思
幾欲狂春深濯錦水日晚浣沙方卧對移簾柙吟看近
筆牀池清滿園倒鳥起一枝昻紫燕銜泥急黄蜂趂蜜
忙化工真用意銷得與攜觴
　　海棠　　　　　　　　　　殿丞髙帷幾
故國庸岷外孤根楚苑中使梅休妬白僊杏已饒紅旋
恐陽城破尋憂下蔡空幾時夢巫峽獨立怨春風
　　海棠　　　　　　　　　　　　髙　覿
錦里花中色最竒妖嬈天賦本來稀綺霞忽照迷紅障
縠露輕籠設翠幃繁朶有情粧媚景纎枝無力帶殘暉
好將繡向羅裙上永作香閨楚楚衣
　　海棠　　　　　　　　　　　　凌景陽
名園封植幾經春露濕煙梢畫不真多謝許昌傳雅什
蜀都曽未識詩人
　　海棠　　　　　　　　　　　學士張冕
海棠栽植徧塵寰未必成都欲詠難山木𤓰開千顆顆
水林檎發一攢攢(大約木𤓰林檎花初發皆與海棠相/類但花稀而先葉耳惟山木𤓰水林)
(檎尤似山木𤓰揚/州有之楮木叢也)初疑紅豆爭頭綴忽覺燕脂衆手丸
西蜀僧家根撥小南荆官舎樹支寬髙穿羣木無因蔽
平倚危樓最好看十畆園林渾似火數方池面悉如丹
錦袍萬丈仍連袂(白/傳)珠被齊光更合歡(楚/詞)風嫋細腰粧
正罷(楚/宫)露睎銅雀淚新乾晨曦逺借彤雲暖秋魄微侵
甲帳寒㑹讌豈勞供幄幙採香應見費龍檀穠燒游女
青絲髮殷染妖姬白玉冠賓席半移隈茜綬使車多熱
簇雕鞍層層排朶縈飛蝶宻宻交柯宿翠翰詩客早慙
矜縷管畫工誰敢衒霜紈本期相伴千場醉可忍輕邀
百卉殘川路尚移隨迅瀬蕃船猶折出長瀾飄零絳雪
深盈尺收拾晴霞散結團時去獨應賢者識色空濳有
達人觀譜為僊子終須美(花譜以海棠為祌僊/王禹偁海僊詩序)實作寒
梅況不酸(寒梅事/具序中)五六年來離别恨春宵頻夢石臺盤
(荆王石臺盤在後園/海棠林下至今存焉)
　　西園海棠　　　　　　　　　　范純仁
丹葩翠葉競妖濃蜂蝶翻翻弄暖風濯雨正疑宫錦爛
媚晴先奪曉霞紅芬菲劒外從來勝歡賞天涯為爾同
却想鄉闗足塵土只應能見畫圖中
　　英韶在前徒矜下里之曲風雅未喪豈繫擊轅之
　　音不圖綴綺靡之辭抑將導敦厚之旨耳海棠雖
　　盛於蜀人不甚貴因暇偶成五言百韻律詩一章
　　四韻詩一章附于卷末知我者無加焉
　　　　　　　　　　　　　　　　沈　立
岷蜀地千里海棠花獨妍萬株佳麗國二月艶陽天叢
萼勻如布脩蕤巧似編彤雲輕㸃綴赤玊碎雕鐫瑟瑟
光輸瑩猩猩血借鮮淺深相向背疎宻遞勾牽輕蒨重
重染丹砂細細研蘂纎金粟拱鬚嫰紫絲拳紅蠟隨英
滴明璣著顆穿初莖爭裊娜翹榦共蹁蹮絶代知無價
生香不減𣝕分靈應桂苑鍾粹定星躔木帝經邦相花
王入室賢祥飈加剪拂卿靄共陶甄真宰隂推轂勾芒
與著鞭不須憂薄命好為惜流年贊翼施生柄扶持煦
嫗權主張韶令正調燮淑威宣和氣髙低洽芳心次第
還金釵人十二珠履客三千雲雨迷巫峽風波怨洛川
姘婷宜住楚妖冶合居燕綉被通宵展華燈徹曙燃横
披前檻外半出假山巔暗羨遊蜂採偷輸蟻穴沿瘦嫌
蛛網織柔怯女蘿纏蓄恨憑誰訊無言只自憐文君酒
壚伴揚子草堂前品格生來别風流到老全繁中生悵
望衆裏見喧闐暄暖精神出晴明意態便闗闗鶯對語
兩兩燕髙騫天上宜封殖人間偶佇延共櫻圍别館與
杏擁斜阡清暖簾爭卷黄昏幕尚褰低籠金轣􁢩髙映
畫鞦韆忽認梁園妓深疑閬苑仙怱怱來蕙圃逺逺别
芝田羞隱暝濛霧輕如淡蕩煙乍逢開羽扇初喜下雲
軿髣髴向星靨依稀帶翠鈿五銖衣宛轉七寶帳翩翾
獨立挨霓節成行列彩旃困宜欹虎枕步好襯金蓮舞
定休回袖粧濃不傅鈆蓋張松鬱鬱茵藉草芊芊馥郁
蘭供夢扶疎栁共眠軀輕彌綽約腰細更便嬛婭姹常
顒若幽柔自灑然侍兒羅白芷婢子列芳荃口口濃檀
注腮腮薄粉填解圍施葉幄買笑有榆錢旖旎環瑶席
婆娑匝玳筵嬌依屏曲曲泣對露涓涓南陌輕埃蔽東
郊夕照連幾時休縹緲從此識嬋娟是處遺簪珥誰家
不管絃妬姬貪恐失戲稚惜何顛折閃搔頭褪擎摐約
腕揎戴遮鬟上鳯裝壓鬢邊蟬汲引新懽聚消磨宿忿
蠲縱觀須倒載命宴必加籩翻曲教歌媛更詞送酒船
鄉心須暫解病眼當時痊迢遞來油壁從容住錦韀雅
宜交讓比穠興棣華聨不憤參朱槿寧甘混木綿酴醿
濳失色躑躅敢差肩素柰思投迹夭桃恥備員梧桐愧
金井芍藥濫花磚併壓辛夷俗潛排寶馬蔫天恩無乆
恃人寵莫長専布影交三徑敷榮遍一㕓凝眸方曄曄
迴首旋翩翩可忍驚飈挫胡煩急景煎珊瑚隨手碎絳
雪繞枝旋拂漢霞初散當樓月自圓飄零隨蠛蠓散亂
逐漪漣灼灼龜城外亭亭錦水邊抱愁應慘蹙有淚即
潺湲午影迷蝴蝶朝寒怨杜鵑物情元倚伏人意莫拘
攣擢秀髙羣木稱珍極八埏未開獨脈脈憂落固悁悁
别著新文紀重尋舊譜箋共知紅艶好誰辨赤心堅實
事陪朱李根宜灌醴泉栽須隣竹栢樹莫繞烏鳶恥託
膏腴茂當隨富貴遷為多猶底滯因逺尚迍邅客思易
成亂心期未省愆畫思摩詰筆吟稱薛濤牋醉目休頻
送詩情豈易縁薛能誇麗句鄭谷賞佳篇止感芳姿美
那憐託地偏山經猶罕記方志未多傳巧詠憂才竭㝠
搜得意滇遐陬寡真賞僻境忍輕捐抽秘慙非據探竒
敢讓先援毫叙名卉聊用放懷焉
　　又
占斷香與色蜀花徒自開園林無即俗蜂蝶落仍來青
帝若為意東風無限才古今吟不盡百韻愧空裁
　
　
　
　海棠譜卷中
欽定四庫全書
　海棠譜卷下
　　　　　　　　　　　　　宋　陳思　撰
　詩下
　　商山海棠　　　　　　　　　　　王元之
錦里名雖盛商山艶更繁别疑天與態不稱土生根淺
著紅蘭染深於絳雪噴待開先讓酒怕落預呼魂香裏
無勍敵花中是至尊桂須辭月窟桃合避僊源浮動冠
頻側霓裳袖忽翻望夫臨水石窺客出牆垣贈别難饒
栁忘憂肯讓萱輕輕飛燕舞脈脈息媯言蕙陋虚侵逕
梨凡浪占園論心留蝶宿低面厭鶯喧不忝神僊品(好/事)
(者作花品以/此為神僊)何辜造化恩自期栽御苑誰使擲山村綺
季荒祠畔僊娥古洞門烟愁思舊夢雨泣怨新婚畫恐明
妃恨移同卓氏奔秪教三月見不得四時存繡被堆籠
勢燕脂浥淚痕貳車春未去應得伴芳樽
　　别堂後海棠　　　　　　　　　　　同前
一堆紅雪媚青春惜别須教淚滿巾好在明年莫憔悴
校書兼是愛花人(此花余去後是推/官王校書移入)
　　題錢塘縣羅江東手植海棠　　　王元之
江東遺跡在錢塘手植庭花滿縣香若使當年君顯位
海棠今日是甘棠
　　寓居定慧院之東雜花滿山有海棠一株土人不
　　知貴也　　　　　　　　　　　蘇　軾
江城地瘴蕃草木只有名花苦幽獨嫣然一笑竹籬間
桃李漫山總麄俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠袖卷紗紅映肉林深霧暗曉光遲日暖風輕春睡足
雨中有淚亦悽愴月下無人更清淑先生食飽無一事
散步逍遥自捫腹不問人家與僧舎柱杖敲門看脩竹
忽逢絶艶照衰朽歎息無言揩病目陋邦何處得此花
無乃好事移西蜀寸根千里不易到銜子飛來定鴻鵠
天涯流落俱可念為飲一樽歌此曲明朝酒醒還獨來
雪落紛紛那忍觸
　　海棠　　　　　　　　　　　　　前人
東風嫋嫋泛崇光香霧霏霏月轉廊只恐夜深花睡去
髙燒銀燭照紅粧
　　遊海棠西山示趙彦成　　　　　邵康節
東風吹雨過溪門白白朱朱亂逺村灘石已無回棹勢
岸楓猶出繫船痕時危不厭江山僻客好惟知笑語温
莫上南崗看春色海棠花下却銷魂
　　海棠　　　　　　　　　　　　韓持國
濯錦江頭千萬枝當來未解惜芳菲而今得向君家見
不怕春寒雨濕衣
　　在禁林時有懷荆南舊遊　　　　元厚之
去年曾醉海棠叢聞説新枝發舊紅昨夜夢回花下飲
不知身在玉堂中
　　海棠　　　　　　　　　　　　洪覺範
酒入香腮笑不知小粧初罷醉兒癡一株栁外牆頭見
却勝千叢著雨時
　　海棠　　　　　　　　　　　　崔德符
渾是華清出浴初碧綃斜掩見紅膚便教桃李能言語
要比嬌妍比得無
　　海棠(并序/)　　　　　　　　　　梅聖俞
　　　道損司門前日過訪别且云計程二月到郡正
　　　看暗惡海棠頗見太守風味因為詩以送行
蜀州海棠勝兩川使君欲賞意已猛春露洗開千萬株
燕脂㸃素攢細梗朝看不足夜秉燭何暇更尋桃與杏
青泥劒棧將度時跨馬莫辭霜氣冷
　　海棠　　　　　　　　　　　　　同前
江鷰入朱閣海棠繁錦條醉生燕玉頰瘦聚楚宫腰曽
不分香去尤宜著意描誰能共吹笛樹下想前朝(予嘗/於宋)
(宣狄宅見固盡明皇於海棠花下/卧吹觱篥寧王吹笛黄幡綽拍)
　　又
要識吳同蜀須看線海棠燕脂色欲滴紫蠟帶何長夜
雨偏宜著春風一任狂當時杜子美吟徧獨相忘
　　海棠　　　　　　　　　　　　王荆公
緑嬌隱約眉輕掃紅嫰妖嬈臉薄粧巧筆寫傳功未盡
清才吟詠興何長
　　移岳州去房陵道中見海棠　　　張芸叟
馬息山頭見海棠羣僊㑹處錦屛張天寒日晚行人絶
自落自開還自香
　　和何靖山人海棠　　　　　　　文與可
為愛香苞照地紅倚欄終日對芳叢夜深忽憶南枝好
把酒更來明月中
　　晁二家有海棠去嵗花開晁二呼杜卿家小娃歌
　　舞花下痛飲今春花開復欲招客而杜已出守戲
　　以詩調之　　　　　　　　　　張文潛
頗疑蜂蝶過鄰家知是東牆去嵗花駿馬無因迎小妾
鴟夷何用强隨車
　　雨中對酒庭下海棠經雨不謝　　陳參政
巴陵二月客添衣草草杯盤恨醉遲燕子不禁連夜雨
海棠猶待老人詩天翻地覆傷春色齒豁頭童祝聖時
白竹籬前湖海濶茫茫身世兩堪悲
　　陪粹翁舉酒於君子亭亭下海棠方開
　　　　　　　　　　　　　　　　　同上
世故驅人殊未央即從地主借繩牀春風浩浩吹游子
暮雨霏霏濕海棠古國衣冠無態度隔簾花葉有輝光
使君禮數能寬否酒味撩人我欲狂
　　和冬曦海棠　　　　　　　　　程金紫
花中名品異人重比甘棠苞嫰相思宻紅深琥珀光好
風傳馥郁凡卉愧芬芳爛漫雲成瑞葳𬎼女有嬙生來
先蜀國開處始朝陽賞即笙歌地題稱翰墨場煙霞容
易散蜂蝶等閒忙誰是多情侣欄邊重舉觴
　　今朝秋氣蕭瑟不意海棠再開因書二絶期好事
　　者和　　　　　　　　　　　　　同前
曽逐狂飈取意飛一時春色便依稀舊叢還有香心在
却被西風管領歸
露濕燕脂淚臉寒獨將幽恨倚欄干精神不比籬邊菊
莫把尋常醉眼看
　　雨中海棠
玉脆紅輕不耐寒無端風雨苦相干曉來試卷珠簾看
蔌蔌飛香滿畫欄
　　惜海棠開晚　　　　　　　　　　同前
今年春色可勝嗟二月山中未見花長憶去年今夜月
海棠花影到䆫紗
　　海棠　　　　　　　　　　　　僧如壁
賣花檐上爭桃李頓使春工不直錢莫怪海棠不受折
要令雲髻絶塵縁
　　江左謂海棠為川紅　　　　　　吳中復
靚粧濃淡蘂蒙茸髙下池臺細細風却恨韶華偏蜀土
更無顔色似川紅尋香只恐三春暮把酒欣逢一笑同
子美詩才猶閣筆至今寂寞錦城中
　　海棠　　　　　　　　　　　　劉子翬
幽姿淑態弄春晴梅借風流栁借輕種處靜宜臨野水
開時長是近清明幾經夜雨香猶在染盡燕脂畫不成
詩老無心為題佛至今惆悵似含情
　　海棠　　　　　　　　　　　　郭　震
又隨桃李一時榮不逐東風處處生疑是四方嫌不種
教於蜀地獨垂名
　　海棠
西蜀傳芳日東君著意時鮮葩猩薦血紫萼蠟融脂絳
闕疑流落瓊欄合䕶持無詩任工部今有省郎知
　　和東坡海棠　　　　　　　　　趙次公
露氣熹微帶曉光枝邊燦煥映回廊細看素臉元無玉
初㸃燕脂駐靚􁀙
　　和東坡定惠院海棠　　　　　　　同前
化工妙手開羣木酷向海棠私意獨殊姿艶艶雜花裏
端覺神僊在流俗睡起燕脂懶未勻天然膩理還豐肉
繁華増麗態度逺婀娜含嬌風韻足豈唯婉孌彤管姝
真同窈窕闗雎淑未能奔徃白玉樓要當貯以黄金屋
顧雖風暖欲黄昏脈脈難禁倚脩竹可憐俗眼不知貴
空把容光照山谷此花本出西南地李杜無詩恨遺蜀
髙才没世孰雕龍後輦補亡難刻鵠貂裘季子客齊安
相逢忽慰羈人目當年甫白君可繼為花重賦陽春曲
把酒因澆礨磈胷搜句輒傾空洞腹多情恐作深雲收
兒童莫信來輕觸
　　海棠　　　　　　　　　　康肅呉公芾
海棠元自有天香底事時人故謗傷不信請來花下坐
惱人鼻觀不尋常
　　和澤民求海棠　　　　　　　　　同前
君是詩中老作家笑將麗句換名花花因詩去情非淺
詩為花來語更嘉須好栽培承雨露莫令憔悴困塵沙
他年爛漫如西蜀我欲從君看綺霞
　　見市上有賣海棠者悵然有感　　　同前
連年蹤跡滯江鄉長憶吾廬萬海棠想得春來増絶麗
無因歸去賞芬芳偶然檐上逢人賣猶記樽前為爾狂
何日故園修舊好賸燒銀燭照紅粧
　　和陳子良海棠四首　　　　　　　同前
春來人物盡熙熙紅紫無情亦滿枝正引衰翁詩思動
舉頭那更得君詩
花開春色麗晴空惱我狂來只遶叢試問妖嬈誰與比
一株勝却萬株紅
雨後花頭頓覺肥細看還是舊風姿坐餘自有香芬馥
不許凡人取次知
十年栽種滿園花無似兹花艶麗多已是譜中推第一
不須還更問如何
　　寄朝宗　　　　　　　　　　　　同前
海棠已試十分粧細看妖嬈更異常不得與君同勝賞
空燒銀燭照紅粧
　　所思亭海棠初開折贈兩使者　　　張栻
未須比擬紅深淺更莫平章香有無過雨夕陽樓上看
千花容有此膚腴
東風著物本無私紅入花梢特地竒想得霜臺春思滿
一枝聊遣博新詩
　　黄海棠　　　　　　　　　　　　洪适
漢宫嬌半額雅淡稱花僊天與温柔態粧成取次妍
　　垂絲海棠　　　　　　　　　　　同前
􁀧􁀧似崔徽朝朝長看地誰能解倒懸扶起雲鬟墜
　　次韻陸務觀海棠　　　　　文簡程公(大昌/)
喚回殘睡强矜持淺破朱唇倚笛吹千古妖妍磨不盡
長隨春色上花枝
　　題苦竹寺海棠洞　　　　　相山王之道
翠袖朱唇一笑開倚風無力競相偎陽城豈是僧家物
端恐齊奴步障來
　　海棠　　　　　　　　　　　　陸　游
誰道名花獨故宫(謂故蜀/燕王宫)東城盛麗足爭雄横陳錦幛
闌干外盡吸紅雲酒醆中貪看不辭持夜燭倚狂直欲
擅春風拾遺舊詠悲零落瘦損腰圍擬未工(老杜不應/無海棠詩)
(意其失/傳爾)
　　又
十里迢迢望碧雞一城晴雨不曽齊今朝未得平安報
便恐飛紅已作泥
　　又
蜀地名花擅古今一枝氣可壓千林譏彈更到無香處
常恨人言太刻深
　　張園觀海棠　　　　　　　　　　同前
朝陽照城樓春容極明媚走馬蜀錦園名花動人意嚴
粧漢宫曉一笑初破睡定知夜晏歡酒入妖骨醉低鬟
羞不語困眼嬌欲閉雖艶無俗姿太息真富貴結束吾
方歸此别知幾嵗黄昏廉纎雨千㸃裛紅淚
　　夜宴賞海棠醉書　　　　　　　　同前
便便癡腹本來寛不是天涯强作歡燕子歸來新社雨
海棠開後却春寒醉誇落紙詩千首歌費纒頭錦百端
深院不聞傳夜漏忽驚蠟淚已堆盤
　　病中久止酒有懷成都海棠之盛　　同前
碧雞坊裏海棠時彌月兼旬醉不知馬上難尋前夢境
樽前誰記舊歌辭目窮落日横千嶂膓斷春光把一枝
説與故人應不信茶煙禪榻鬢成絲
　　春晴懷故園海棠　　　　　　　楊萬里
故園今日海棠開夢入江西錦繡堆萬物皆春人獨老
一年過社燕方回似青如白天濃淡欲墮還飛絮徃來
無那風光消不得遣詩招入翠瓊杯
　　張子儀太守折送秋日海棠　　　　同前
新様西風較劣些重陽還放海棠花春紅更把秋霜洗
且道精神佳不佳
木渠木菊總無光秋色今年付海棠為底夜深花不睡
翠紗袖上月如霜
　海棠譜卷下
