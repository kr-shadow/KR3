#+TITLE: 靈棋經-漢-東方朔
#+DATE: 2016-06-11 12:23:21
#+SOURCE: github.com/kanripo/KR3g0028 master 2382d7d1                
欽定四庫全書　　　　　子部七
　靈棋經　　　　　　　　術數類四(占卜之屬/)
　　提要
　　　　(臣/)等謹按靈棋經二卷舊本題漢東方朔撰
　　　　或又以為出自張良本黄石公所授後朔傳
　　　　其術漢書所載朔射覆無不奇中悉用此書
　　　　或又謂淮南王劉安所撰其説紛紜不一大
　　　　抵皆術士依托之詞考隋書經籍志即有十
　　　　二靈棊卜經一卷而南史所載客從南來遺
　　　　我良材寳貨珠璣金盌玉盃之繇實為今經
　　　　中第三十七卦象詞則是書本出自六朝以
　　　　前其由來亦已古矣卦凡一百二十有四合
　　　　以純陰鏝卦十二棋皆覆者為混沌未明尚
　　　　不在此數晁公武讀書志僅載一百二十繇
　　　　殆不及檢而偶遺之也舊傳晉顔㓜明宋何
　　　　承天皆為之注李逺為之叙元廬山陳師凱
　　　　又為作觧而宋志别有李進注靈棊經一卷
　　　　則今已失傳明初劉基復仿周易傳體作注
　　　　以申明其義見於明史藝文志其序稱靈棋
　　　　象易而作以三為經四為緯三以上為君中
　　　　為臣下為民四以一為少陽二為少陰三為
　　　　太陽四為老陰少與少為耦老陰與太陽為
　　　　敵得耦而悦得敵而争或失其道而耦反為
　　　　仇或得其行而敵反為用陽多者道同而助
　　　　陰盛者志異而乖數語足盡兹經之要大抵
　　　　與易筮相為表裏雖所存諸家疏觧或詞旨
　　　　淺俚不無後人之縁飾而青田一註獨為馴
　　　　雅實基所自作觀其詞簡義精誠異乎世之
　　　　生尅制化以為術者矣故録而存之以備古
　　　　占法之一種焉乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
靈棋經序
靈棋經者不知其所起或云漢留侯張良受之於黄石
公能知未然事以占時用兵出行萬不失一至漢武帝
時東方朔以覆射萬事亦皆竒中用此書也若好事者
或以倚聲價重其術豈盡數公之為乎然予聞之久矣
以其非經史之書不以留意及開成末将適閩中聞其
有語建溪者石鬬而水激舟子猱立推挽雖有賁勇皆
汗且慄况予之懦哉以其懦而不自解又至泗上遇宗
兄安遂以懦状話於安安曰予聞建溪不應至此蓋談
之者過安有卜書可决其惑遂請而卜之其辭云上下
俱安心不生奸坦然無憂勿信流言安笑曰果流言之
不足信也安即授予遂攜之入閩怡然無事因異其書
又取决他疑無不若目視嗟乎世所𫝊經者未必不爲
寶也一編之書後顯前疑而况他乎以是知士之顯逹
窮晦者各有命數庸可以一途辯予觀其術似若有道
者為之以十二棋子三分之上中下各四一擲而成卦
即考書披辭盡得其理意者取上為天中為人下為地
三才之象也其十二棋子皆有文其辭尤異也棋布而
成卦遂名之為靈棋後於福州從事居多暇日凡集數
十本㕘而考之去謬存正備集於此後賢觀之可以無
疑予在閩時以其他鄉去國萬里水陸綿邈心常不安
一日卜之得天衢坦然之卦其言甚美意中以為信然
距數月之久忽捧除書召為御史則此卦之前定不其
神乎唐㑹昌九年秋九月之吉尚書司門員外李逺叙
欽定四庫全書
　靈棋經卷首
　造靈棋法
用霹靂木或梓木棗木檀香木為棋子十二枚形圓周
尺一寸二分厚三分四書上字四書中字四書下字甲
子日旋棋子甲戌日書字甲申日刻字甲午日填硃甲
辰日入櫃甲寅日致祭六戊日不宜占卜
　占儀
凡占先須冠帶焚香静坐少頃寧心定志乃捧棋子先
曰天清地寧河圖秉靈焚香一柱十方肅清法皷三通
萬神咸聴乃祝曰天地合徳日月合明四時合其序鬼
神合其吉凶皇天無私惟徳是輔兹以某年月日道府
縣鄉都處人謹焚香上啟天地父母太上元老日月五
星北斗二十八宿四時五行六甲隂陽明堂嵗徳天十
二神地十二祇嵗月日時直事功曹某人為某事必有
所願意有所疑沈吟猶豫請為決之吉當言吉凶當言
凶得失是非惟卦是推恭望聖慈明彰報應　唵吽吽
嚤呢哩吽吒勅(一炁/七念)
以十二棋子一時擲之依所得上中下成卦不可再擲
再則無騐
送神辭曰向來奉請即叩靈棋已沐感孚今當奉送願
返雲霞之斾請回霄漢之宫來時降恩去時留福凡有
占禱一如故事
　祭儀
每嵗取正月初七人日齋戒沐浴於水邊用淨席布地
設酒果及脯三奠行禮用祝文祭之每月七日亦可
　祝文
維年月日甲子府縣官致祭於四孟諸神四仲諸神四
季諸神上啟天地父母太上元君左日右月五星北斗
二十八宿四時五行六甲隂陽明堂嵗徳天十二神地
十二祇嵗月日時直事功曹曰天地奠位人極肇立爰
有卜筮以祛世惑維此靈棋匪蓍匪龜吉凶孔昭啟彼
隠機𦕈予小子不腆菲徳動靜云為是依是則挹彼澗
泉觴豆具儀我忱既宣神其格思尚饗
　靈棋一百二十五卦象
第一大通卦(一上一中一下/昇騰之象)　第二漸泰卦(一上一中二下/待時之象)
第三吉慶卦(一上一中三下/富昌之象)　第四富盛卦(一上一中四下/通泰之象)
第五樂道卦(一上二中一下/驚喜之象)　第六驚怖卦(一上二中二下/小危之象)
第七年豐卦(一上二中三下/宜田之象)　第八小戒卦(一上二中四下/慎防之象)
第九得志卦(一上三中一下/自足之象)　第十事遂卦(一上三中二下/将泰之象)
十一才達卦(一上三中三下/安吉之象)　　十二恣遊卦(一上三中四下/行樂之象)
十三憂患卦(一上四中一下/孤立之象)　　十四慎徳卦(一上四中二下/得寇之象)
十五行令卦(一上四中三下/破賊之象)　　十六將損卦(一上四中四下/戰賊之象)
十七䕶神卦(二上一中一下/神假之象)　　十八將敗卦(二上一中二下/淫蠱之象)
十九理亂卦(二上一中三下/抑奸之象)　　二十未還卦(二上一中四下/流竄之象)
二十一戒貪卦(二上二中一下/神耗之象)　二十二安泰卦(二上二中二下/賁園之象)
二十三昌吉卦(二上二中一下/禄興之象)　二十四亨通卦(二上二中四下/豐財之象)
二十五憂喜卦(二上三中一下/餘慶之象)　二十六平安卦(二上三中二下/決疑之象)
二十七辟惡卦(二上三中三下/威徳之象)　二十八大獲卦(二上三中四下/利物之象)
二十九衰微卦(二上四中一下/復興之象)　三十避灾卦(二上四中二下/守静之象)
三十一發蒙卦(二上四中三下/天澤之象)　三十二病患卦(二上四中四下/計窮之象)
三十三明陽卦(三上一中一下/小吉之象)　三十四天佑卦(三上一中二下/特達之象)
三十五尊貴卦(三上一中三下/神佑之象)　三十六宜禱卦(三上一中四下/天賚之象)
三十七送貨卦(三上二中一下/豐利之象)　三十八無難卦(三上二中二下/安農之象)
三十九恭和卦(三上二中三下/和睦之象)　四十違克卦(三上二中四下/背戾之象)
四十一貞夀卦(三上三中一下/隠徳之象)　四十二剛長卦(三上三中二下/同心之象)
四十三强盛卦(三上三中三下/衆輔之象)　四十四佳麗卦(三上三中四下/宜隂之象)
四十五得祿卦(三上四中一下/興運之象)　四十六凝滯卦(三上四中二下/不定之象)
四十七惡消卦(三上四中三下/光臻之象)　四十八上正卦(三上四中四下/聖治之象)
四十九孤貧卦(四上一中一下/逢難之象)　五十潛龍卦(四上一中二下/候時之象)
五十一益友卦(四上一中三下/攸往之象)　五十二奸長卦(四上一中四下/多難之象)
五十三神助卦(四上二中一下/否極之象)　五十四解祀卦(四上二中二下/承先之象)
五十五抑災卦(四上二中三下/禳禍之象)　五十六祈享卦(四上二中四下/宜禱之象)
五十七從心卦(四上三中一下/復泰之象)　五十八得失卦(四上三中二下/勉强之象)
五十九救助卦(四上三中三下/復初之象)　六十大同卦(四上三中四下/通暢之象)
六十一沈醫卦(四上四中一下/微存之象)　六十二隂長卦(四上四中二下/凶衰之象)
六十三遁世卦(四上四中三下/困極之象)　六十四衆凶卦(四上四中四下/泰極之象)
六十五苦節卦(一上一中/乾陽之象)　　　六十六懽悦卦(一上二中/配偶之象)
六十七方遂卦(一上三中/生成之象)　　　六十八鬼伺卦(一上四中/憂疾之象)
六十九遲吉卦(二上一中/終利之象)　　　七十戒慎卦(二上二中/憂離之象)
七十一大成卦(二上三中/知止之象)　　　七十二扶危卦(二上四中/守節之象)
七十三福流卦(三上一中/得天之象)　　　七十四晚就卦(三上二中/有兆之象)
七十五事君卦(三上三中/合徳之象)　　　七十六必得卦(三上四中/收利之象)
七十七雪恥卦(四上一中/負乘之象)　　　七十八戒進卦(四上二中/宜退之象)
七十九戒逢卦(四上三中/知止之象)　　　八十被絞卦(四上四中/宜速之象)
八十一敬慎卦(一中一下/昭徳之象)　　　八十二帝道卦(一中二下/徳至之象)
八十三不定卦(一中三下/狐疑之象)　　　八十四邪佞卦(一中四下/積徳之象)
八十五慎晦卦(二中一下/顛錯之象)　　　八十六宜初卦(二中二下/防後之象)
八十七福會卦(二中三下/敬慎之象)　　　八十八隂賊卦(二中四下/後凶之象)
八十九福利卦(三中一下/元亨之象)　　　九十福祥卦(三中二下/安泰之象)
九十一攸叙卦(三中三下/保窮之象)　九十二否傾卦(三中四下/任賢之象)
九十三未形卦(四中一下/龍升之象)　九十四蕩覆卦(四中二下/降灾之象)
九十五避世卦(四中三下/逺遁之象)　九十六鬼動卦(四中四下/用術之象)
九十七微損卦(一上一下/求安之象)　九十八粗諧卦(一上二下/終泰之象)
九十九不耕卦(一上三下/中虚之象)　一百鬼災卦(一上四下/虚耗之象)
又一空亡卦(二上一下/缺望之象)　　又二不諧卦(二上二下/不成之象)
又三習坎卦(二上三下/虚勞之象)　　又四來革卦(二上四下/隂耗之象)
又五無扐卦(三上一下/勞力之象)　　又六雨災卦(三上二下/難處之象)
又七旱災卦(三上三下/空竭之象)　　又八逺襲卦(三上四下/逃散之象)
又九盜竊卦(四上一下/牽繫之象)　　又十失律卦(四上二下/反咎之象)
十一奸黨卦(四上三下/抑賢之象)　　十二口舌卦(四上四下/無吉之象)
十三未明卦(一上之象/無光)　　十四遷流卦(二上之象/未定)
十五未寧卦(三上之象/欠安)　　十六死象卦(四上之象/凶非)
十七發陽卦(一中之象/生意)　　十八嵗登卦(二中之象/遲吉)
十九人事卦(三中之象/大缺)　　二十保身卦(四中之象/小安)
二十一化育卦(一下之象/生炁)　二十二地利卦(二下之象/安厚)
二十三建侯卦(三下之象/功業)　二十四送終卦(四下之象/全隂)
二十五隂鏝卦(無形之象/)
　
　
　
　
　
　
　
　
　
　
　
　
　
　靈棋經卷首
欽定四庫全書
　靈棋經卷上
　　靈棋卦斷上
第一大通卦(純陽得令/乾天西北)一上一中一下昇騰之象
　象曰從小至大無有顛沛自下升髙遂至富豪宜出
　　逺行不利伏韜
　顔曰以小慕大可致富豪若居大慕小則有危亡又
　　曰天地既位聖人參之經綸草昧開元造始故曰
　　自下升髙也立功創制無所不善不可宻計隂謀
　　不宜老病婚姻難合純陽故也占行未歸繫者得
　　出市賈有利
　何曰仕宦髙遷宜顯不宜隠病者不宜暗處宜出外
　　避之吉口舌無居家守恒行師吉戰鬬勝孕生男
　　田蠶漁獵大獲吉利
　陳曰一氣之始三才之端純陽至健進退不已與乾
　　合體故曰云云
　劉曰從小至大陽始生也三人同行宜游行也不利
　　伏韜其道光明也
　此課三位俱陽少陽方長故為從小至大自下升髙
　　之象占者得之創事立業求名覓利皆吉訟者宜
　　公道求直行人吉而未歸不可為隂謀詭秘之事
　　病者出外避之吉
　　　詩曰　變豹成文彩　乗龍福自臻
　　　　　　赤身成富貴　事事可更新
第二漸泰卦(隂正得位/巽風東南)一上一中二下待時之象
　象曰安居布業治産有人既富且貴禄位未及
　顔曰安心定志以待歲時則皆吉若速望則不諧又
　　曰隂位既正地道斯得人事居業之象也求官覓
　　財經營田蠺並吉婚姻先難後易行人當至居家
　　平善官事不成囚繫者用力乃釋
　何曰逺行者當至孕生男官事囚繫遇赦而免病者
　　不死凡事皆吉
　陳曰天人皆陽地道柔美隂未至盛上下相應故曰
　　云云
　劉曰安居治産剛柔得也不願乎外實受福也
　此課二陽在上一隂居下三才之位皆得故為既富
　　且貴之象宜保守而不可有無厭之求則吉家宅
　　吉婚事成官事無撓行人歸求官已得而未治事
　　聞憂不憂病難瘥而無害也
　　　詩曰　好事臨門户　金鷄耀日輝
　　　　　　隂陽中恰相　獨跨彩鸞歸
第三吉慶卦(純陽有位/乾天西北)一上一中三下富昌之象
　象曰巍巍赫赫家有金帛物備事辦不求自獲
　顔曰既有金帛不須求也居家吉行人未歸又曰天
　　生萬物其理彌盛不假經營自然成辦此卦純陽
　　婚姻不諧囚者無罪田蠶皆利餘事皆吉
　陳曰三位俱陽下位獨盛地道充實之象上下無虧
　　故曰云云
　何曰行人欲至孕生男市賈有利官事遇赦捕盗必
　　獲
　劉曰巍巍赫赫純乎陽也家有金帛地道光也物備
　　事辦勢盛强也不求自獲實蕃昌也
　此課三陽而下位盛地道産物故金帛盈而物備事辦
　　盛陽根於下少陽興於上如木本盛而實蕃故有
　　不求自獲之象占者得之求事皆吉治産最利戰
　　攻大勝捕亡必獲惟占訟則費財而勝占病則㓙
　　伏逃則不能遂
　　　詩曰　貴人集集向門前　户内多逢喜氣駢
　　　　　　利禄天然成富貴　平生物理盡周全
第四富盛卦(隂盛得位/巽風東南)一上一中四下通泰之象
　象曰富盛貴極天道反側隨運上下與時消息子子
　　孫孫以萬以億
　顔曰凡居富貴不忘貧賤則名留於後若不能謙退
　　必致傾覆行人在逺久而始還又曰自二之四
　　地道再成富貴之理於斯為極居滿必虧居髙必
　　危故云反側若消息盈虚不逆時運必能保身全
　　名澤被子孫此卦宜謙退囚者難出望人稍遲行
　　者未至
　何曰病者瘥遲宜祭天神求福嫁娶吉積財不宜貪
　　加逺行者不宜更進口舌官事冝求執法者觧之
　陳曰二陽在上隂盛於下地道豐盈不犯於上故曰云
　　云
　劉曰富盛貴極家業成也随運上下以保盈也子子
　　孫孫不宜争也
　此課二陽在上老隂在下上下得位有位有物富貴
　　盛極無以復加之象故宜随運從時知足無妄則
　　可保其已業盛而子孫纉守之而無失矣占婚姻
　　吉求官覓財望事皆已得遂不可過望行者至吉
　　訟事求和復則有悔病将愈戰攻不宜妄躁見可
　　則止吉求人不信凡事極則必反已吉則有㐫已
　　㓙則有吉也
　　　詩曰　輕舟迎浪去如飛　百事營求正及時
　　　　　　更與貴人同道路　從兹百福自追隨
第五樂道卦(陽剛隂柔/離火正南)一上二中一下驚喜之象
　象曰外剛内柔和合自周養性保命與神俱遊
　顔曰所求乖越養徳保身而已病者未瘥宜祭禱求
　　福行人未還仕宦不進官事不成囚繫難出
　何曰嫁娶吉孕生男市賈有利軍行大吉又曰隂處
　　陽位故外剛也不宜强進宜保性命自頥之象
　陳曰上下皆陽人道隂弱不能有為懐柔養性之象
　　然隂處陽位且驚且喜故曰云云
　劉曰外剛内柔宜與同人也好謀慎事以保全其躬
　　也與神俱遊亦不㓙也
　此課一隂居二陽之中故為外剛内柔之象隂處陽
　　位不宜有為故當和同周慎以保守則吉病有救
　　祀禱吉訟不成嫁娶吉市賈利出軍勝囚難出聞
　　事多虚詐不宜
　　　詩曰　兩人和合見懽情　求望謀為事可成
　　　　　　縱有青蛇難撓亂　到頭不害利和名
第六驚怖卦(隂極陽孤/艮山東北)一上二中二下小危之象
　象曰雄鷄晝鳴登屋延頸雌在牆下為貍所驚絶聲
　　來赴得免損傾
　顔曰凡事初雖狼狽終無他慮百事先破後成行人
　　未至病宜早治又曰上應在初爲中所隔不能相
　　救故致驚也然居髙履危終制强禦絶聲來赴得
　　免禍患雄屬陽雌屬隂鷄之賊莫如貍也此卦憂
　　驚官事不成囚繫有力乃釋
　何曰逺行逢賊求官婚姻市賈不利借覓艱難所求
　　違意田蠶不收每事先憂後喜
　陳曰陽主安隂主危二隂在中而一陽不足恃有二
　　隂在下故曰云云
　劉曰一雄二雌必有爭也剛健在上柔不能淩也順
　　動正應保無傾也
　此課少陽居尊位而二隂俱欲從之上與初應而隔
　　於中故取雄鷄登屋而雌在下為貍所驚之象然
　　陽在上位而為主中隂未盛故卒合而無損傾占
　　事費力先危後安先憂後喜行人歸而中塗有阻
　　師行有恐病宜急求醫求官婚姻望事皆為人所
　　梗必須倚仗有力者皆先難後獲也
　　　詩曰　暗中防陷穽　江海起波濤
　　　　　　回首懽娛處　翻成作苦勞
第七年豐卦(隂去陽來/離火正南)一上二中三下宜田之象
　象曰正月上午歲在大梁東風解凍宜爾田桑歲終
　　豐稔歡樂洋洋
　顔曰所求宜以子午卯酉年月日時則吉然應之稍
　　遲耳非此年月日時則不成占田蠺大利又曰隂
　　去陽進之象歲在酉曰大梁諺曰太歲在酉乞漿
　　得酒言其豐也此卦田蠺吉占仕宦未遂居官無
　　憂病者無苦
　何曰水陸游行婚姻和合大吉行人留滯囚緩出
　陳曰上中二位隂陽相應而三陽在地地道充實之
　　象故曰云云
　劉曰天人恊和隂從陽也土地豐衍宜田桑也午酉
　　之際利不可當也
　此課少陽在上而少隂居中以從天人之位得矣而盛
　　陽居於地位上和睦而下豐富故宜田桑正月謂
　　初爻也大梁酉也課體下三為離離午也中二為
　　兌兌酉也顔曰太歲在酉乞漿得酒言豐富也占
　　事皆得如意而應在午酉之年月日時或酉方也
　　　詩曰　鬱氣都消盡　春來萬物榮
　　　　　　田蠺宜爾室　耕鑿樂蒼生
第八小戒卦(隂盛尅陽/艮山東北)一上二中四下慎防之象
　象曰禍從下生戒慎童僕隂謀潜合欲動手足
　顔曰陽雖得位羣隂所圖故曰有童僕隂謀欲為害
　　也宜戒慎左右卦百事皆憂行人不至大㐫官事
　　成囚繫難出陽弱故也
　何曰行人遇盗居者憂奴婢為害聚㑹有口舌求事
　　不遂病者為下人呪詛也
　陳曰上中二位雖相得而下有四隂過盛人道已弱
　　有羣小相侵之象故曰云云
　劉曰孤陽在上勢柔弱也隂盛於下憂婢僕也
　此課一陽居上而羣隂在下中位少隂柔弱有羣小
　　相侵之象不能制下故為禍從下興戒慎僮僕之
　　象占事皆不利此與第六課俱以一陽在上而占
　　不同者彼下位少隂故有從上之志而為中所阻此
　　則老隂勢自恣於下而中不能制猶弱夫幼妻之
　　為家而豪奴悍婢不受其主之命也其凶可知矣
　　　詩曰　喪斧薪何在　家門慮燄殃
　　　　　　錢財終有失　僮僕也須防
第九得志卦(純陽有位/乾天西北)一上三中一下自足之象
　象曰顯然得志與時相值財求足用不乏驅使
　顔曰志願既得物又足用復有驅使又曰純陽用事
　　得志之象也處心在公財用周足韓子曰文王伐
　　崇至黄竹之墟革襪繫解顧左右皆賢無可使者
　　因自結之此君子賢人秉至公之道也
　何曰仕宦禄豐逺行者至病自瘥囚得出孕生男市
　　賈有利所求大獲
　陳曰三陽在中人道全盛而上下無破之象也故曰
　　云云
　劉曰龍徳正中大得時也上下協從足以有為也
　此課盛陽處於中位得志得時而上下少陽同心與
　　之何患財不足用而驅使之乏哉占者得之無求
　　不遂大吉之課也
　　　詩曰　運與時相值　雲龍風虎從
　　　　　　秉公名器任　聲逹帝王宫
第十事遂卦(隂陽相合/巽風東南)一上三中二下将泰之象
　象曰昔未如意今得從志萬事獲理明白行事
　顔曰始遂其志宜以忠亮為本不宜以私為事行人
　　還病者瘥又曰三才位正隂陽相睦君子之道於
　　斯為泰遷官益壽市賈有利百事皆利
　何曰婚姻和合用兵大勝田蠺得利窮者得伸囚者
　　免求凡事遂逺行至明白行事萬事皆得其理
　陳曰三陽在中人道已盛而上下復相應故曰云云
　劉曰昔未如意柔在内也陽盛外行時開泰也正直
　　無私其道乃大也
　此課三才位正隂陽相睦君子之道方亨不宜隂私
　　而宜為正大光明之事占者得之大吉
　　　詩曰　兀兀塵埃久待時　幽忩寂寞有誰知
　　　　　　運逢帶劍人相顧　利遂名成總有期
第十一材達卦(羣陽下盛/乾天西北)一上三中三下安吉之象
　象曰濟濟多士令徳輝光相見懽悦長樂無殃
　顔曰陽數彌重故曰多士出身以才當有貴人相助
　　歲暮方得其力非止一時也病者瘥行人還百事
　　吉士欲見王侯及求名譽彌善
　何曰求官得行人至田蠶有利嫁娶吉市賈利病者
　　瘥訟不成此卦大吉
　陳曰三陽道盛可以有為而地道亦得盛陽充實所
　　處皆安故曰云云
　劉曰濟濟多士以從上也相見懽喜徃有尚也
　此課一陽正位於上而中下皆三陽猶人君有剛明
　　之徳而衆賢從之也庶人得之則為貴人良朋相
　　助之象占求官見貴婚姻市賈皆吉用兵得賢人
　　求事吉人助光
　　　詩曰　貴人相暗助　藏用得相宜
　　　　　　莫訝花枝少　須知結果遲
第十二恣遊卦(隂陽得位/巽風東南)一上三中四下行樂之象
　象曰乗龍駕驥遊於四方懽心適意行樂無疆
　顔曰從其心意東南西北而已凡事無所不成行人
　　未至病者瘥易曰時乗六龍以御天又曰牝馬地
　　類行地無疆
　何曰捕盗及失物皆得孕生男市賈有利求婚自合
　　田蠶稱意困者無憂百事皆濟
　陳曰上中皆陽下有四隂隂陽相得况人道盛全足
　　以御羣故曰云云
　劉曰乗龍駕驥下順承也遨遊四方莫我敢膺也
　此課一陽居於上而中下皆當三陽為龍四隂為驥
　　各得其所以為我用宜其遨遊四方而行樂無疆
　　矣占者得之大宜進取惟行人則未歸而在外亦
　　得意也
　　　詩曰　獨坐髙樓憶舊遊　月明如晝水東流
　　　　　　當年有約應無失　從此相逢笑未休
第十三憂患卦(二陽隔隂/離火正南)一上四中一下孤立之象
　象曰上单下孤惟奸所圖心腹之疾不可卒除待至
　　陽春乃得自如
　顔曰常懐恐懼男有憂喜得貴人救䕶終無咎也病
　　者二三月方瘥又曰二陽隔於重隂不可救援猶
　　奸臣竊政先及小人此憂患之象凡事小吉行者
　　迍厄
　何曰治産不吉為賊所謀病者瘥遲囚未出用事遲
　　滯此卦㣲㐫
　陳曰四隂在中人道虚弱之極上下微陽不能扶助
　　故曰云云
　劉曰上單下孤隂盛於中也小人間阻志不通也守
　　正待時可保終也
　此課上下皆一陽而四隂居中間之小人朋比正道
　　不通之象占事皆有阻隔不利宜以正自守以免
　　於禍此與第五課相似而此之憂者彼以少隂居
　　中有比於陽之志故為和合自周之象此卦四隂
　　朋比其勢衆盛除之甚難故待陽月我之助至以
　　觧厄也
　　　詩曰　成立未安身　驚憂常在心
　　　　　　幾回遭險阻　何日遇知音
第十四慎徳卦(極隂反位/艮山東北)一上四中二下得冦之象
　象曰天地寛舒小人自如禁令不行盗瞰我廬
　顔曰羣隂方盛孤陽不生小人道長君子道消當失
　　財物家長憂病至秋方瘥此卦大宜執正不宜求
　　事行人未有期追捕不獲
　何曰病者未愈服藥無益官事成大求財利薄居家
　　慎防盗賊此卦㐫
　陳曰四隂在中二隂在下一陽不能制此小人得志
　　之時也故曰云云
　劉曰天地寛舒法令弛也盗瞰我廬蔽不能也君子
　　之嗟小人之吉也
　此課羣隂一陽中位隂盛下本上應而為中所阻反
　　為中比是我之室為盗所據也占者宜防盗賊居
　　家治産市賈求官用兵出行事事皆㐫惟逃亡伏
　　竄則吉
　　　詩曰　羣凶彌六合　日月蔽風塵
　　　　　　循徳從今省　猶難免禍迍
第十五行令卦(隂居中位/離火正南)一上四中三下破賊之象
　象曰君命士師討除奸㓙尋戈張㦸大有所從
　顔曰宜為人驅使亦宜驅使人若自專皆敗也病者
　　有鬼宜祛除之行人未回急宜禳之吉占討賊捕
　　亡必克又曰在内為奸在外為兇此卦征伐捕捉
　　大勝市賈有利求官亦得田蠶婚姻並吉
　何曰王者除兇必有所驅官事得解百事無㓙也
　劉曰隂奸在中欲間正也君命討之兵力盛也尋戈
　　張㦸以伐奸也
　此課一陽正位於上也三陽盛於下四隂居中雖欲
　　間阻而二陽合徳隂慝已露故有君命士師討除
　　奸兇之象占出征捕亡大勝病者療之即愈訟者
　　理之則勝行人無恙間阻可通凡事皆吉也
　　　詩曰　射鹿一時興　須憑衆力成
　　　　　　蟠桃今已熟　舉目始亨榮
　　　又曰　鹿走衆相馳　功名在此時
　　　　　　奸雄今已矣　四海洽雍熈
第十六將損卦(隂極克陽/艮山東北)一上四中四下戰敗之象
　象曰豺虎咆哮淋淫雨水戰鬬不勝弱兵鈍士為冦
　　所凌多有亡死
　顔曰尅彼益此皆非其理凡事甚難行人當還中路
　　恐怖不宜討賊又曰隂氣愈壯君道日㣲豺虎外
　　冦四靣交通敵難尅也
　何曰方伯防邉必被賊盗縱有髙陸横遭洪水病者
　　困重囚者堅固争訟用師市賈求官田蠶百事
　　不利此損兵之卦也
　陳曰隂類大興禽獸盗賊交為民害一陽不能制必
　　見傾敗故曰云云
　劉曰豺咆水淫陽道孤也大奸協比危不可扶也
　此課一陽栖於積隂之上故有豺虎咆哮雨水淋淫
　　之象也占事無所不㓙用兵最忌惟大旱求雨得
　　所用也
　　　詩曰　射雉終難獲　懐珍未得才
　　　　　　經求并進望　足歩動危災
　　　又曰　勢微防敵冦　失道致災危
　　　　　　人事皆如此　天時未順期
第十七神䕶卦(隂居陽位/兌金正西)二上一中一下神假之象
　象曰太乙将兵玉女在旁巫咸先拂除去不祥
　顔曰家長有女鬼作祟宜觧除之凡事多難行人不
　　還又曰天神尊者有太乙玉女巫咸為之佐巫咸
　　殷賢臣此卦祈禱獲福求官望事市賈婚姻俱不
　　利
　何曰行人應至口舌無害官事無患合得人力宜求
　　福除禍所作得成
　陳曰二本隂數反居天位天神之象也下應一中一
　　下必得天人之福故曰云云
　劉曰太乙将兵除不祥也陽至隂孤妖不長也
　此課隂雖居上而二陽得朋於下有同心去邪之勢
　　而上隂反為我用故取太乙将兵之兆玉女在旁
　　巫咸先拂之象占事須有疑難而終得朋友之助
　　以成功病者禳之即瘥行人還戰鬬勝
　　　詩曰　雲淡蟾光暗　花開雨半殘
　　　　　　觧除終獲福　恬退且求安
第十八将敗卦(兩隂制陽/坎水正北)二上一中二下淫蠱之象
　象曰兩女一夫上下相祛隂氣乗陽遂用耗虚
　顔曰男女相剋初婚後離行人須還在路逢盗又曰
　　非玉女内乗太乙以一陽而受制於二隂也故虛耗
　何曰所求無益所作未諧行人未至田蠶失望官事
　　難觧百事不吉
　陳曰人道孤弱上下二隂皆欲進之兩女一夫淫慝
　　之象微陽不勝故曰云云
　劉曰兩女一夫陽陷於隂也亢精卻神以從淫也遂
　　用耗虚憂陸沈也
　此課一陽陷於二隂之中隂陽皆少溺於求合而陽
　　不振為所乗必至耗虚占事皆㓙
　　　詩曰　孤陽㣲兮　羣隂盗兮　力既殚兮
　　　　　　將不可耄兮　慎兮慎兮　宜自保兮
第十九理亂卦(隂竊陽位/兌澤正西)二上一中三下抑奸之象
　象曰天隂雲升陽從下興君子治亂小人畏刑
　顔曰隂竊陽位如雲之升盛陽在下将登九五除逆
　　禁暴衆邪自消小懲大戒此卦臨人宰制及長吏
　　得之百事先憂後吉
　何曰所求不得所作不成執政治亂小人畏刑病者
　　未瘥行人雖還無利
　陳曰二隂在上盛陽在下交泰之象也三居地位小
　　人無所容於世故曰云云
　劉曰天隂雲升龍躍淵也以正去邪如決川也
　此課隂陽皆不得其位而一陽居中三陽在下有君
　　子治亂以剛決柔之象占臨政治民捕亡討叛皆
　　吉訟以正勝不宜隂私君子得之大吉小人反是
　　　詩曰　黄金百煉獨全真　白玉三投始見珍
　　　　　　韞櫝未為人所羨　自甘肥遯且安貧
第二十未還卦(羣隂制陽/坎水正北)二上一中四下流竄之象
　象曰田荒土虚人民遷居待年之豐乃歸故廬
　顔曰此卦隂興至極陽不能制田荒人散豐年乃歸
　　病者瘥遲田蠶不利
　何曰仕宦無禄行人未還田蠶失利此卦雖不吉不
　　能傷人但安貧守静作福自吉
　陳曰二隂在上四隂在下一陽孤弱地道虚損有凶
　　年轉徙之象故曰云云
　劉曰田荒土虚不可據也小人異域終不相與也守
　　正以俟必獲我所也
　此課陽陷於隂而下位隂盛故為田荒土虚人民逃
　　散之象然下已老不相求合小人得志既極必衰
　　而少隂之在上者反與我比所以終歸廬占事有
　　阻滯守静待時則吉
　　　詩曰　口舌致紛攘　經營事必傷
　　　　　　若求隂徳助　方見免災殃
第二十一戒貪卦(二隂反位/震雷正東)二上二中一下神耗之象
　象曰埋金藏玉自言其貴鬼債不解神不降福
　顔曰以陽居下為隂所困故曰埋金藏玉然則自言
　　貴極神不佑之病者有鬼宜急祈禱官事求人乃
　　濟
　何曰居官貪財必致殃咎雖有財寶必遭盜賊病者未
　　痊行人未歸囚者難出田蠶不收出師不利為鬼
　　所執言其凶也此卦宜改過修徳方免
　陳曰陽居地位金玉之資也與二相應貪之不已然
　　天位亦隂不能為福天道虧盈鬼神害盈故曰云云
　劉曰埋金藏玉陽在下也鬼道上行福不可假也
　此課孤陽抑於二隂之下不能有為而二隂在上又
　　柔懦無立故無福而有憂也占者當以貪戒
　　　詩曰　恃富因忘本　貪過竟失中
　　　　　　欺心天弗佑　神道不私功
第二十二安泰卦(純隂不動/坤地西南)二上二中二下賁園之象
　象曰歲富月昌土田開張安如泰山終無禍殃
　顔曰廣開田疇以俟歲周用天分地終無禍尤其安
　　不動有如泰山也居家吉田蠶大獲病者無苦行
　　人未還
　何曰居官食禄財帛自來軍行得地孕生男學問成
　　名此卦大吉
　陳曰三位皆隂不至盛極無偏勝相克之象有順樂
　　受福之理與一上一中一下相對皆初隂初陽純
　　和無克故吉
　劉曰歲月富昌衆同志也柔順利貞福無窮也安如
　　泰山有始終也
　此課三位俱隂得其中正有安居處順不願乎外之
　　象故有吉無凶占家宅田蠶居官市賈諸事皆大
　　吉征戰得地病者不治自安公訟無咎行人未至
　　　詩曰　一片中原土　春深雨露多
　　　　　　用天因地利　安業樂熈和
第二十三昌吉卦(隂陽純吉/震雷正東)二上二中三下禄興之象
　象曰受天之福如日之升少小仕宦爵禄方興
　顔曰居家求財吉行人未還病者宜禱祀又曰盛陽
　　發動如日之升此近於純吉宜出行不宜幽居竄
　　伏市賈奴婢難得遂意餘並大吉
　何曰所作髙逺必遂其志病者先苦軍行得勝凡事
　　不宜隂私
　陳曰隂上陽下交泰之象而地道陽盛上位二隂為
　　天神相應相合福禄盈滿之象也故曰云云
　劉曰陽盛下興剛決柔也進徳修業承天休也
　此課二隂居上盛陽在下進而上行如日升之象也
　　占求官仕進大吉
　　　詩曰　命達風雲㑹　身依日月光
　　　　　　祥烟浮寳殿　明月照金牀
第二十四亨通卦(純隂得位/坤地西南)二上二中四下豐財之象
　象曰富如井泉雖用無竭所求遂意懽樂不絶
　顔曰易之坤厚載物徳合無疆三位皆隂乃無相尅
　　萬事皆吉居家有慶喜事行人即還財如井泉用
　　之不竭所求者得懽忻無比病者先困後痊
　何曰仕宦髙遷治生富贍田蠶倍收吉祥懽樂病者
　　自瘥囚者得出婚姻利合此卦大吉
　陳曰三位皆隂而盛有積富貴之資用之不竭如泉
　　之逹故曰云云
　劉曰富如井泉獲地利也柔順上行求無不遂也
　此課下位盛隂與上不相違尅故為土地肥饒之象
　　二隂柔順在上不妄動作而安其利此所以為吉
　　也占者凡事大吉
　　　詩曰　曉雨初晴映碧溪　重重春色上柴扉
　　　　　　黄金不盡家殷富　何必區區羨錦衣
第二十五憂喜卦(隂居天位/兌澤正西)二上三中一下餘慶之象
　象曰心有所憂耿耿不寐恐有憂患而反福至慶賀
　　忻懽大為吉利
　顔曰初須有憂終則有喜又曰隂居天位非所據也
　　故須有憂而三陽同禦不能為害此卦先小憂而
　　後大吉故無咎也
　何曰口舌無成行人當至婚姻市賈先難後易病者
　　初困後瘥官事始憂終吉失物難尋
　陳曰三陽居中人道本盛上有二隂自與下位一陽
　　相應中位與上下不通故先有所憂也然三陽之
　　盛二隂不能間終當得志故曰云云
　劉曰隂上陽下位不當也慮患而獲福以剛中也
　此課隂居上而陽居下不得其位然一陽在下盛陽
　　中處隂弱不能制剛初須有疑終得吉慶凡事始
　　憂而終吉憂虚而吉實也
　　　詩曰　孰知成立若升天　老去多憂夜不眠
　　　　　　忽見故園春色好　飛飛蜂蝶閙芳妍
第二十六平安卦(隂居上下/坎水正北)二上三中二下决疑之象
　象曰上下俱安心不生奸坦然無憂勿信流言(此卦/前序)
　　(有驗引/以證之)
　顔曰心正自吉勿信流言行者至囚者出此雖上下
　　俱隂三陽居中初須主有憂咎各安其所俱無悔
　　吝矣百事自如先憂後吉事君結交彌善
　何曰娶妻得美女行人在道孕生男病者有見怪異
　　無事官事散田蠶有收軍行市賈百事吉利
　陳曰人道方盛上下二隂相應三陽亦自能制之故
　　曰云云
　劉曰上下俱柔以中正也剛正不撓衆所與也
　此課三陽居中而上下皆隂少隂未盛無乖爭而有
　　和合陽剛盛隂不能勝故為上下俱安之象有吉
　　而無凶也何承天曰此課占婚姻得美女行人在
　　道官事觧散百事皆吉
　　　詩曰　雙燕歸南國　來尋王謝家
　　　　　　畫堂春晝静　扵此託生涯
第二十七辟惡卦(陽弱隂强/兌澤正西)二上三中三下威徳之象
　象曰衆人愛我辟除患禍猛犬不噬萬事必果
　顔曰凡事吉得人助之行人還得財物居家並吉又
　　曰隂雖居上非正位也羣陽彌盛能除禍患衆皆
　　愛之此卦與前二卦皆以竊位而居陽徳不虧修
　　之乃吉所憂無苦
　何曰公侯方伯必得良佐娶婦必得賢妻病者瘥囚
　　繫得出有人救之戰鬬勝孕生男市賈有利
　陳曰人道既盛地道亦盛如有威之可畏辟除邪佞
　　上雖二隂不能為害故曰云云
　劉曰謙光在上衆所愛也羣賢輔助保無害也
　此課隂居上位而不挾其勢羣陽在下剛正無邪雖
　　猛犬不噬而反為我辟除患禍也占事得衆助有
　　成功也
　　　詩曰　一龍吐水正當春　草木沾濡盡發新
　　　　　　喜得老人親語我　窮途從此始通津
第二十八大獲卦(中陽制隂/坎水正北)二上三中四下利物之象
　象曰韓盧逐兔走不伸歩噬兔在前逐者在後頻頻
　　重獲畧不得赴
　顔曰三陽處中能制羣小猶猛犬之噬兔畧不得赴
　　言不旋踵而獲凡事前小後大此卦宜捕逃亡求
　　財益豐出獵多獲病者不利
　何曰居家吉行人遲病者困囚者滯官事難觧軍行
　　回空
　陳曰人道陽盛地道隂盛隂陽相應而又盛積故曰
　　云云
　劉曰三陽在中剛道盛也小人懐柔不能尅也雖欲
　　跳梁終聽命也
　此課雖以三陽處二隂之間而少隂在上老隂在下
　　老少異欲惟剛所制而不能為比故為韓盧逐兔
　　之象占者得之宜捕亡討賊求財覔利婚姻皆吉
　　出行有阻繫囚難脱病者危篤居家無咎凡占求
　　事則成公事難觧
　　　詩曰　世道無荆棘　人心勿自嗟
　　　　　　趁名兼逐利　勤苦遂生涯
第二十九衰微卦(弱陽下升/震雷正東)二上四中一下復興之象
　象曰聖賢相承微而復興𤓰瓞綿綿漸而上升
　顔曰事皆乖而復合求者必得百事從心又曰陽雖
　　微弱志在於正自下升髙猶𤓰瓞之蔓綿綿而上
　　真心從事乃得興微繼絶也此卦主仕宦升遷祈
　　恩福求嗣息皆吉
　何曰學問有成行人即至田蠶有獲市易者有利娶
　　妻賢美仕宦升進所求遂心病者沈睡求神得吉
　　失物不獲
　陳曰四隂在中衰弱之象一陽在下善根尚存二隂
　　在上與一陽相應天佑善人之象也故曰云云
　劉曰隂盛於中極必衰也𤓰瓞綿綿陽來復也漸而
　　上升正道回也
　此課以少陽居羣隂之下孤危甚矣然少隂在上老
　　隂居中志不相合小人盛極必自乖違而少陽方
　　興於下彼日衰而此日進如𤓰瓞之綿綿而升興
　　衰撥亂之兆也占事吉
　　　詩曰　夢入天台路　登山月朗明
　　　　　　異哉春色别　重見舊花榮
第三十避災卦(陽散隂極/坤地西南)二上四中二下守静之象
　象曰夏往秋來寒霜為災鳥獸毛毨草木落荄
　顔曰凡事春始從心居家吉行人未還又曰夏出秋
　　藏陽散隂極故鳥獸毛落草木色衰君子宜静處
　　之時不以時務進此卦小凶
　何曰仕宦遭横賊凶徒相害者危困行軍不利官事
　　難觧行人未至冶生失所有口舌盗賊争鬬之事
　陳曰隂盛之時人道衰弱不宜動作禍變相興故曰
　　云云
　劉曰夏往秋來隂氣盛也草木落荄静以守正也
　此課羣隂用事老隂居中君子道塞之時占者宜退
　　藏守静不宜求進占事皆不獲所求也病者大困
　　　詩曰　妄行遭地網　輕舉入天羅
　　　　　　謹慎方為上　抽身始保和
　　　又曰　天地正荒凉　從兹萬物傷
　　　　　　豺狼當道路　賢士且潛藏
第三十一發䝉卦(隂變陽來/震雷正東)二上四中三下天澤之象
　象曰隂極陽生蟄蟲開張大赦天下鐘鼓鏗鏘
　顔曰以隂變陽驚此羣蟄如擊鐘鼔有宥幽圄此受
　　命創制之卦也占仕進大吉婚姻不宜隂陽相傷
　　不和故也
　何曰鴻恩俯及萬物豐澤繫者觧散仕宦髙遷百事
　　有成治生十倍
　陳曰此經亦前後卦相因而互相發也前卦隂極此
　　則二變為三陽居地位亂極復治之象故曰云云
　劉曰隂極變陽剛來在内也蟄蟲開張雷出地也鐘
　　鼓鏗鏘徳聲被也
　此卦以三陽決極盛之隂如震雷發蟄君子道長之
　　時占事皆吉用時宜布文徳
　　　詩曰　隂極方逢泰　蟄蟲戸始開
　　　　　　三陽宜用事　名利亦齊來
　　　又曰　天門日射彩雲開　大降洪恩布九垓
　　　　　　萬物一時沾聖化　蒼生鼔舞醉金罍
第三十二病患卦(隂極成滛/坤地西南)二上四中四下計窮之象
　象曰隂滛小病僵仆懐愁仰面望天俯伏低頭
　顔曰所求不得行人有患又曰隂之為疾浸淫而起
　　即不至極故曰小病然僵仆望天不見救者故低
　　頭俯伏憂思而已此卦百事皆凶最宜慎宻
　何曰病者不可救囚者罪成行人迍邅此卦不吉
　陳曰人道隂弱地道隂極病患貧窮之象也雖有天
　　神不能救矣故曰云云
　劉曰隂盛浸滛愁罹厄也俯伏望天憂轉極也
　此課二隂窮於下一隂栖於上是為㓙兆占病必死
　　囚繫不出被圍無救諸事凶
　　　詩曰　命蹇兮時違　灾及兮身疲　皇天兮
　　　　　　不我顧　嗟我兮疾斯危
第三十三明陽卦(羣陽用事/乾天西北)三上一中一下小吉之象
　象曰仕宦及時禄與年期黽勉從事慎勿失之
　顔曰仕宦及時出處皆宜福禄更至宜謹慎之勿得
　　懈怠病者瘥遲行人須還在路有阻又曰去積隂
　　御羣陽重明輝華觀國之光以言乎位百事俱泰
　　其餘外事亦可趨時而進婚姻求官彌吉
　何曰所求宜取良時病者祈福行人可至囚者求執
　　法可免
　陳曰盛陽在上照臨下土人道地道皆一陽有進無
　　退於通達故曰云云
　劉曰陽明正位道大亨也君子之仕及時行也
　此課三陽居於正位而中下皆少陽方升陽道亨通
　　隂邪屏斥仕宦行道當及此時占事大宜進歩不
　　可失時諸事吉惟不宜隂私
　　　詩曰　東風吹動九衢開　和氣還從日下來
　　　　　　凡事從今皆有喜　乘雲一舉上瑶䑓
第三十四天佑卦(隂陽相宜/巽風東南)三上一中二下特逹之象
　象曰登髙望逺上見天衢玉女孔聖授我靈符永錫
　　難老以保我軀
　顔曰得助之象事由女子居家吉利官職榮遷學業
　　大成行人未還必得竒物病者自瘥又曰地位既
　　正天人合徳猶升髙而視六合且下應乎隂人得
　　其偶神符授我可企而見百歲期頥可坐而登此
　　貴者之卦隂陽得位無相尅傷百事大吉
　何曰居宦髙遷娶妻得美女行者道路通病者瘥官
　　事及田蠶市賈皆吉孕生男
　陳曰人道地道隂陽相應三陽在天照臨下土故曰
　　云云
　劉曰登髙望逺在上處也玉女授符隂相與也中正
　　而應獲天佑也
　此課一陽在中上承剛明之君下應少隂之耦其吉
　　無比
　　　詩曰　席上珍雖貴　還當待價沽
　　　　　　運來亨又利　凡事不勞圖
　　　又曰　彼美人兮　君子求兮　懿徳貞兮
　　　　　　錫我休兮　永保真兮　無失猷兮
第三十五尊貴卦(三陽上下/乾天西北)三上一中三下尊貴之象
　象曰明徳孔光萬壽無疆北斗七星與我衞防得遷
　　禄位代代吉昌
　顔曰所求得行人還又曰上下俱陽内外相照非凡
　　庶之所宜此尊貴者之卦也欲見人君猶事北面
　何曰仕宦遷階學成才就行師得地軍無損傷病者宜
　　祈天神嫁娶相宜市賈有利行人還田蠶收官事
　　散此卦大吉
　陳曰人道既正地道陽盛三陽在上照臨下土富貴
　　壽考之象也故曰尊貴而利於見貴
　劉曰明徳孔光陽道昭也北斗衛防隂慝消也
　此課求官謀事得貴人之力也墓宅必得吉地居者
　　有動行者有興此貴人之課凡庶人得之亦有非
　　常之喜也
　　　詩曰　車前無險阻　舟泊自通津
　　　　　　雨露從天降　門庭又一新
第三十六宜禱卦(積隂尅陽/巽風東南)三上一中四下天賚之象
　象曰數見怪異要請巫覡祈禱求福灾消禍息大小
　　獲安神祇之力
　顔曰必主見怪凡事初不遂意後皆從心行人當歸
　　必先有信居家者吉又曰以積隂而干極陽猶端
　　居而視怪異所謂巫覡者應乎上位宜祈禱也能
　　消散禍患豈非神之力乎百事小吉
　何曰恐有災厄宜修福禳之或有口舌鬬争訟詞厄
　　難惡夢怪異前禍後福始難終易吉凶相半惟宜
　　修禳病者祀天神婚姻卒合内外有應故也
　陳曰一陽在中人道孤弱天三地四自相照應是神
　　祇著見之象也故曰云云
　劉曰數見怪異心有所疑也家有老鬼力不能治也
　　告於神明保無虧也
　此課隂積在内而上位盛陽故主中位而言占者得
　　之家宅有見怪之事宜禳之病訟亦宜禱求凡事
　　前憂後吉
　　　詩曰　愁來未必堪　憂來暗裏防
　　　　　　若逢寒共暑　方可脫灾殃
　　　又曰　灾異致危傷　羣隂却勝陽
　　　　　　但祈天眷佑　老稚得安康
第三十七送貨卦(隂獲外陽/離火正南)三上二中一下豐利之象
　象曰客從南來遺我良材寶貨珍玩金碗玉盃
　顔曰主有人送物來居家吉行人還得寶及財物又
　　曰以隂處中應乎外陽有朋逺來不亦宜乎南者
　　陽位故曰南來寳貨珍玩貴人之資也金碗玉盃
　　良宴之具也
　何曰嫁娶吉所求得病者瘥市賈有利官事散行人
　　至此卦大吉
　陳曰一與二相應而一陽居地富有之象也三陽在
　　上陽明下照故曰云云
　劉曰客從南來剛柔應也金碗玉盃以将敬也
　此課少隂居中一陽為比於下而盛陽得位於上隂
　　以柔順應乎外陽故必得珍貨之南來下者三為
　　離離南方也金碗玉盃者下一為乾乾為金碗玉
　　盃之象也初者上之應而與中為耦是受客之遺
　　也占者求財婚姻百事大吉
　　　詩曰　金谷紛紛花正開　羣仙縹緲集瑶䑓
　　　　　　傾銀注玉驚人眼　共醉春風日㡬回
第三十八無難卦(隂不干陽/艮山東北)三上二中二下安農之象
　象曰土地平安無有艱難大宜種作利用往還
　顔曰下位不干於上故曰土地平安播種既宜市賈
　　有利仕宦升進占病無咎行人平安早晚即至婚
　　姻合居宅吉
　何曰求者遂心病者難瘥官事無憂大吉
　陳曰中下皆隂未至於極地道純美而三陽照臨隂
　　陽和暢豐稔之象故曰云云
　劉曰土地平安柔居卑也無有艱難心無疑也上下
　　無奸孰不宜也
　此課剛陽在上而中下協順故土地平安而無艱難
　　則動止進退俱無所阻矣占事無不吉也
　　　詩曰　海闊雲開驛路賖　彩鸞銜詔下天涯
　　　　　　生民樂業安如堵　仕進功名世所誇
第三十九恭和卦(隂陽承順/離火正南)三上二中三下和睦之象
　象曰在上方宜下人供職室家和諧大小同力有志
　　不違所求者得
　顔曰隂居中位承順之象故曰下人供職此卦合得
　　羣下之力所求皆遂
　何曰姻事吉夫婦和合居宅平安行人将至營業田
　　蠶有利孕生男官事無害出軍大吉
　陳曰人道柔順上下三陽必主充實家道方盛之象
　　也故曰云云
　劉曰陽剛在上下以直也健順相承下供職也家室
　　和諧求無不得也
　此課居官處家行軍治業婚姻市賈無所不利所求
　　皆吉也
　　　詩曰　喜氣滿門庭　家中没蹇迍
　　　　　　貴人青盼處　從此轉通津
第四十違克卦(隂陽違克/艮山東北)三上二中四下背戾之象
　象曰下不從上中不制外上下違尅紀綱亂敗
　何曰所求不得所作不成病醫無效行軍不勝行人
　　未至官事相纒牢囚難出如入死門凡事不吉未
　　宜變動正月占得吉餘月並凶
　陳曰人道柔弱不能制在下之羣小上有三陽而中
　　下隂盛故曰云云
　劉曰下不從上隂盛行也上下違尅以相凌也紀綱
　　亂敗終不能勝也
　此課上下相尅而柔處中不能制羣小又不能以正
　　從上其勢必致亂敗占者百事皆凶
　　　詩曰　逢山須避險　遇水且懐憂
　　　　　　歸到鄉關者　須知兩尾牛
第四十一貞壽卦(純陽三應/乾天西北)三上三中一下隠徳之象
　象曰商山四皓養性行道呼吸元氣所得不老
　顔曰此卦雖純陽而以下位為主近於嘉遯之象所
　　以養其純粹者也萬事以安貞吉惟婚姻不利純
　　陽故也
　何曰仕宦髙遷田蠶宜早行人即至官事觧病者自
　　瘥市賈居家百事大吉
　陳曰三居上中二位相應一陽在下不能上進賢人
　　在下之象也無所作為隠居養壽而吉故曰云云
　劉曰商山四皓以明處幽也呼吸元氣可優㳺也
　此課重陽居上二位天下文明之時而以一陽居下
　　惟商山四皓可以當之占者得之宜安居守正以
　　享康寕之福不宜進求於人也
　　　詩曰　采蕨飡松絶世塵　白雲流水萬年春
　　　　　　九重丹詔非吾意　成性存心獨養真
第四十二剛長卦(陽處隂上/巽風東南)三上三中二下同心之象
　象曰二人同心俱為表裏共處一國遞相脣齒
　顔曰此卦得必由人失亦由人不由於已也又曰二
　　陽共處一隂之上隂雖無力陽乃發生各無相尅
　　故曰二人同心居家及餘事吉婚姻小咎病者遲
　　瘥行人未還必有信至
　何曰君臣具體朋友同志市賈有利孕生男田蠶小
　　吉官事有人救㧞病有祟宜醫療也此卦無患大
　　吉
　陳曰二陽在上一隂在下上下同心然一隂二陽必
　　有得失利在和同故曰云云
　劉曰二人同心以重剛也柔順處下無所傷也遞相
　　脣齒固籓牆也
　此課一隂居重陽之下柔順而無違尅二陽在上同
　　心行事俱為表裏共處一國之象也脣齒相依不
　　可缺也占兄弟君臣夫婦朋友交際之事無不吉
　　利不可妄有猜疑居家市賈大善有讒言不可
　　　詩曰　兩意相投處　天時復變通
　　　　　　時來萬事遂　目下莫悤悤
第四十三强盛卦(三陽極盛/乾天西北)三上三中三下衆輔之象
　象曰衆盛復强既富且昌利用建功莫之禦當(此卦/後序)
　　(有/驗)
　顔曰此卦三位各有三陽可謂盛極故建功立事皆
　　莫能阻凡事宜直道無私慎勿随邪吉
　何曰此卦旺相孕生男行人立至經營有利田蠶倍
　　收漁獵可獲鎮戍者境内清静居宅安穩病者安
　　官事散移徙吉興師得勝諸事大吉惟婚姻不利
　　也
　陳曰三陽位極富强有力畧無隂弱以間之故曰云
　　云
　劉曰三陽同徳盛復强也建功立事孰能當也
　此課三位俱陽剛健盛大富昌之極故宜建功立事
　　占者得此大宜動用行運最吉惟占婚姻則不利
　　以純陽也
　　　詩曰　已過危橋百事安　何須過慮有艱難
　　　　　　蛟龍得意興雲雨　一上青霄便不凡
第四十四佳麗卦(隂位得令/巽風東南)三上三中四下宜隂之象
　象曰青牖紫房中有姬姜容顔麗色芝蘭吐芳
　顔曰隂位興隆事由女人病自瘥所求得又曰純隂
　　在下上應天人質氣鮮香若芝蘭也百事皆泰行
　　人即還婚姻最善萬事皆吉人皆嚮慕也
　何曰此内貴之卦謀望與訟遇有人力及内貴僧尼
　　道人吉居家出外財利有慶萬事皆泰也
　陳曰人道富盛而有盛隂在下以相應富貴之家婦
　　人寵盛之象也故曰云云
　劉曰重剛在上陽道光也羣隂下承象姬姜也宜爾
　　子孫必蕃昌也
　此課羣隂雖盛而處下位陽道光明於上柔不敢干
　　遂為正應其占百事皆順行人即還婚姻大吉交
　　好彌善疾病不死承天曰此課係隂若占陽事則
　　不吉也
　　　詩曰　一朶花枝艶更芳　清香馥郁透蘭房
　　　　　　因風吹送終成笑　好問筵前醉幾塲
　　　又曰　採藥天台路轉迷　桃花流水赴佳期
　　　　　　春風啼鳥多情思　寄語劉郎且莫歸
第四十五得禄卦(隂居陽下/離火正南)三上四中一下興運之象
　象曰君臣易位方興大利驛馬行晝人得自恣
　顔曰遷移吉諸事利求必得行人未至當有音信病
　　者宜出避之或許祭祀酬之則吉又曰一陽在
　　下羣隂居上故曰易位方興功業因人以濟故曰
　　驛馬此卦凡事初不諧後有慶
　何曰在位必遷美職事事吉利水陸行人俱回治生
　　十倍孕生男娶婦得佳偶
　陳曰人位隂盛一陽在下易位之象然三與四相應
　　人位得天助故曰云云
　劉曰君臣易位隂乗陽也驛馬自恣失所從也
　此課四隂居中而一陽居下是謂君臣易位而况一
　　陽為其四隂所乗三以剛健處外不能顧君而反
　　與羣隂為比圖興大利驛馬行晝恣意自為其凶
　　極矣此與十五課正相反參互觀之可以知作者
　　之意
　　　詩曰　如舟濟巨川　如旱望霖雨
　　　　　　四海同一家　明君得良輔
第四十六凝滯卦(羣隂内隔/艮山東北)三上四中二下不定之象
　象曰意有所規恐不得施進退猶豫不知所為
　顔曰凡事進退不定則事不專不專則不成也又曰
　　隂居下位上應於陽欲有所為羣隂内隔故猶豫
　　也然自强經營終亦有獲百事無初有終
　何曰所求不得所作不成治生不利仕宦者退行人
　　迷惑訟事成病凶疑惑之卦也
　陳曰人道隂極上欲應三則下有二以牽制之進退
　　不可故曰云云
　劉曰意有所規應在下也恐不得施小人阻也進退
　　猶豫不能處也
　此課四隂居下位上應於陽而為中間四隂所隔於
　　是疑不能决而憂患生矣占事迷惑進退百事不
　　利
　　　詩曰　進退事難成　憂疑轉誤人
　　　　　　要知亨泰日　直待一年春
第四十七惡消卦(羣陽尅隂/離火正南)三上四中三下吉臻之象
　象曰日出東隅炎炎赫赫中有妖氛反受薫炙羣陽
　　破隂禍患觧釋
　顔曰中有盛隂故曰妖氛内外純陽得薫炙矣凡事
　　先乖後合
　何曰官事不成有人助之囚獄自觧病者先重後安
　　行人即至市賈求官百事前不如意後獲其吉
　陳曰人道隂盛而上下强陽皆能制之有邪讒畏正
　　人之象自然退散故曰云云
　劉曰炎炎赫赫上下明也妖氛則衰不能成也羣隂
　　破蕩人道行也
　此課以兩剛陽攻一盛極三隂始難用力終必成功
　　占事皆吉雖危無咎占隂私事則不利也
　　　詩曰　欲進又徘徊　心危事不危
　　　　　　水邉人指引　名利得榮歸
　　　又曰　羣隂方蔽盛　天日已開明
　　　　　　大闡維新化　乾坤自此亨
第四十八上正卦(陽逢隂制/艮山東北)三上四中四下聖治之象
　象曰上有賢君下有讒臣日月明照不見暗塵
　顔曰三陽在上賢君之象也日月雖明不照暗塵居
　　官在家者吉是非不成姻得良配病者無危
　何曰陽徳上明衆隂仰應日月雖照暗塵猶起此卦多
　　悔若官事求下吏方免病者進退行人未還求官
　　彌難婚姻吉隂陽有慶故也
　陳曰三與四相應有君臣諧和之象且隂陽各極其
　　盛然積隂之中有陽光不燭之地君道無虧故曰
　　云云
　劉曰陽剛正位有賢君也積隂在下若暗塵也壅滯
　　未决志不申也
　此課雖以陽剛居上位而中下皆隂邪不正共為蔽
　　塞有君而無臣故不能行其志占者多悔惟婚姻
　　有應吉此課吉凶相半
　　　詩曰　惟英乃剛　惟哲乃明　一人執正
　　　　　　羣邪不興　徳式中兮　聿保其真
第四十九孤貧卦(羣隂蔽陽/兌澤正西)四上一中一下逢難之象
　象曰出温入寒被薄衣單去我慈母罹此横愆
　顔曰一陽在下羣隂所蔽若去所恃而遇强讎此卦
　　大宜改作逺行未還病者有加離别之象也
　何曰仕宦無進治生無利居住孤弱窮守死地囚者
　　難出病者難安所為皆不稱心婚姻無終始也
　陳曰人道孤弱地道又薄四隂在上乏陽和之照隂
　　陽不相應故曰云云
　劉曰被薄衣單卑而孤也隂盛上蔽無與為徒也
　此課一陽處於盛隂之下而不為應如孤子然四以
　　隂邪居上猶孀婦之視孤子其困極矣占病危厄
　　行人淹困仕宦乖蹇營生不遂行軍不利凡事㓙
　　　詩曰　陽和欠發育　冷落不成春
　　　　　　好似巫山夣　徒然惱悶人
第五十潜龍卦(一陽制隂/坎水正北)四上一中二下候時之象
　象曰舜躬耕田至於歴山土沃年豐歲取十千
　顔曰凡事始於三四月成於八九月吉又曰潜處躬
　　耕以應豐年若非虞舜其孰能之卦與乾初九爻
　　同保身隠處可以内修君徳事無大小任道則可
　　難以營求病者至秋末方好
　何曰宜田蠶所求得市賈有利居家富行人即還孕
　　生男婚姻合百事吉
　陳曰一居人位二居地位隂陽相得四隂在天有雲
　　雨象故曰云云
　劉曰積隂在上窮無與也徳盛而應以下處也時至
　　而興莫能禦也
　此課雖以一陽處於羣隂之中然上隂極盛其道已
　　窮少隂在下與我為比上雖不顧而下有應故取
　　舜耕歴山之象雖不為父母所愛而至徳終升聞
　　也
　　　詩曰　運至時亨泰　憂心已觧愁
　　　　　　十分堪進用　事事可優㳺
　　　又曰　耕鑿宜安計　功名自有期
　　　　　　志堅能忍性　非聖孰能之
第五十一益友卦(下陽上隂/兌澤正西)四上一中三下攸徃之象
　象曰客有王孫來叩我門語我福慶徃得䝉恩
　顔曰有人相呼方可徃也或有呼而不徃亦非喜也
　　言宜徃者若行人在外呼之則還又曰以内應外
　　不在於内而志在於徃中位有助故也有客之貴
　　者其惟王孫乎此卦婚姻及時求索彌善
　何曰田蠶收病者安官事散行人至求官見貴必得
　　招引百事遂吉
　陳曰三居地位賢人在下之象與上四隂相應而一
　　陽同類可以引進同升故曰云云
　劉曰王孫叩門應在外也徃得䝉恩必有助也
　此課窮隂在上盛陽在下隂極而有求陽之意故為
　　來叩我門之象王孫貴盛之人也中位少陽不與
　　我争而為我助故徃必有慶也占事宜進必有貴
　　人之助病者當遇良醫用兵有來應者事事皆吉
　　　詩曰　時至圖謀事事成　天恩欲到信先臨
　　　　　　從來未遂平生志　今日逢君始稱心
第五十二奸長卦(羣隂制陽/坎水正北)四上一中四下多難之象
　象曰契濶離居反復多阻凡百事不利所為不舉
　顔曰一陽居中不能獨濟羣隂相庇反復見害所為
　　之事多不遂心反見惶怖以一陽不能獨濟也須
　　退藏於宻難可獨全且須守舊未易新謀
　何曰水陸行人翻倒破敗病者不安囚者不出居官
　　宜請假此卦大凶
　陳曰一陽孤弱處下上羣隂之間而不相應有坎陷
　　之象小人道長奸邪並興家邦不寧故曰云云
　劉曰契濶離居因無與也既孤且稚又何能舉也
　此課孤陽䧟於積隂之中不可振舉凡百事皆㓙
　　　詩曰　淹留嵗月未能歸　事欲成時意轉非
　　　　　　老去窮愁因命蹇　勸君莫恨世情微
第五十三神助卦(一陽獨存/震雷正東)四上二中一下否極之象
　象曰四師二巫對向仰頭天神下來觧釋繫囚患害
　　除愈實獲天休
　顔曰萬事觧釋重隂在天鬼氣有變一陽獨存除患
　　消災非天神孰能應此乎百事初凶後吉
　何曰與人共事吉婚姻合囚觧病瘥行人立至孕生
　　男田蠶薄收寃讎自釋
　陳曰四隂在上鬼神煩雜二中一下自相應也蓋一
　　陽居於地位有善根為主生意不絶天神降以福
　　故曰云云
　劉曰四師二巫隂盛上行也天神降福困極而亨也
　此課隂盛上處鬼神象也少隂居中同類相暱師巫
　　象也一陽雖微不能自振而少男少女求則必合
　　故為我祈請於上而降福除殃則彼之盛而在上
　　者非鬼而為天神矣否極而泰之象也占事託人
　　得力困而後吉
　　　詩曰　天雨布如霖　汪洋徳澤新
　　　　　　枯根蘓困滯　一日便通津
　　　又曰　精神感天地　隂氣自消融
　　　　　　獨藉扶持力　皆因造化功
第五十四觧祀卦(積隂無陽/坤地西南)四上二中二下承先之象
　象曰冢墓髙丘鬼神上逰宜祀禳之可得無憂
　顔曰積隂無陽其髙崔嵬冢墓之象鬼神道盛誠心
　　祭祀方得無憂
　何曰有許人物而不與與之則吉或見怪宜祭祀丘
　　陵鬼神吉病主古墓伏屍為禍宜觧孕生女行人
　　在外有隂人相助至夏自還此卦平平
　陳曰積隂在上而中下皆隂此鬼氣充滿之象陽氣
　　已絶人道無救急宜請禱故曰云云
　劉曰冢墓髙墳鬼氣盛也急宜祀之順受命也
　此課四隂在上而中下皆少隂無陽故為冢墓髙墳
　　之象惟恭順敬奉可以免禍占者不宜争競凡事
　　以柔順正直處之則吉
　　　詩曰　不必論窮通　當憂疾病中
　　　　　　但将隂徳報　造化有深功
　　　又曰　命既苦乖蹇　不必嘆途窮
　　　　　　撫育恩須報　神光自感通
第五十五抑災卦(一陽制隂/震雷正東)四上二中三下禳禍之象
　象曰金精欲起頼得元士左手抑之乃獲息止
　顔曰金西方少隂之位主戈兵殺害之事元士大人
　　也左為陽言隂氣欲動而為害大人助之抑以左
　　手害乃消滅陽能制隂也此卦有憂不成極亂
　何曰此卦出處謀望先憂後喜凡事得大人助之乃
　　吉
　陳曰四在上二在中隂氣自上而下兵戈欲起之象
　　三陽在下可以安衆而與四相應得天之福故曰
　　云云
　劉曰少隂上行金精起也三陽制之獲息止也
　此課窮隂居上而少隂在中二為兌象故曰金精三
　　陽在下與上為應少隂不能用事左者陽也凡事
　　得大人助之先慎後喜也
　　　詩曰　幾年豹變藏深霧　一日鵬摶直上天
　　　　　　若得金方人借力　自然榮貴在當年
　　　又曰　疾風知勁草　板蕩識忠臣
　　　　　　藉此匡扶力　乾坤物又新
第五十六祈享卦(隂極上下/坤地西南)四上二中四下宜禱之象
　象曰宗廟祭祀凶禍消止福來及門殃去萬里
　顔曰羣隂在上宗廟之象官事散病者瘥夣寐顛倒
　　凡事宜祭祀求福祈神則吉也
　何曰見怪及凡事祭廟求福乃吉孕生女家宅防火
　　燭
　陳曰天人之鬼交集人道隂弱此鬼氣生病之象雖
　　祭祀求觧後必有災故曰云云
　劉曰宗廟祭祀神所憑也敬以承之福無殃也
　此課上下皆四隂上為宗廟下為丘墓而二以少隂
　　居中位如人之奉神鬼恭敬順承不失其禮則受
　　福而無殃占之者吉
　　　詩曰　棹無一脚難安實　鼎有二足立應難
　　　　　　所望所求終費力　切宜祈福免傷殘
　　　又曰　孝以動天　誠以感神　來享來格
　　　　　　福裕後人
第五十七從心卦(衆陽尊隂/兊澤正西)四上三中一下復泰之象
　象曰𤣥靈在上下無讒人百事通流皆得歸真
　顔曰凡事從心得人助之又曰隂居上位衆陽所尊
　　禍去福來事由祭祀此卦祭宗廟大吉家門安泰
　　永保無咎
　何曰孕生男行人立至口舌病宜祭祀求福則瘥田
　　蠶收大吉利秋宜用事
　陳曰羣隂在上而人道强盛隂陽相得更一陽在下
　　所處皆安故曰云云
　劉曰𤣥雲在上隂上升也下無讒人陽道亨也
　此課四隂在上而下二位皆陽故為𤣥靈之象三中
　　一下各當其位陽剛無隂無讒人也是為百事流
　　通之象占者諸事皆吉行人即至
　　　詩曰　名利尋常事　争如未易圖
　　　　　　時來兼運好　不用費工夫
　　　又曰　神象居尊位　人心且順時
　　　　　　自然歸正道　猶頼衆扶持
第五十八得失卦(隂暴陽存/坎水正北)四上三中二下勉强之象
　象曰失我寳珠乃在天衢不意盗賊隠匿所居頼得
　　𤣥鳥為我逐祛風静波息還復我廬
　顔曰凡事初被抑鬱後必從心因人致物則不得久
　　凡事如此又曰隂雖在上陽得其位縱令隂賊肆
　　暴竊我竒貨頼得陽存終翦奸慝如彼𤣥鳥以
　　逐惡禽風波静息可返舊廬此卦先凶後吉
　何曰初抑後通萬事如此田蠶有利孕生男
　陳曰上下皆隂偏勝於陽然人位强盛彼不能害况
　　上下中相應失者可得足制强敵
　劉曰失我寳珠隂上窮也
　此課四隂窮於上而二隂長於下故為失我寳珠而
　　盗匿所居之象然三陽在中與上為比少隂柔弱
　　不能尚之終不為害占者初否後泰假助於人而獲
　　吉也
　　　詩曰　舒眉轉目黄金露　舉意江山顯舊廬
　　　　　　鈎在水中魚未獲　絲頭忽見一明珠
　　　又曰　塞翁雖失馬　禍福豈由人
　　　　　　得道須多助　門庭又一新
第五十九救助卦(隂極陽剛/兌澤正西)四上三中三下復初之象
　象曰司命來下省察籙圖筭命未盡横被無辜即命
　　扁鵲以發玉壺賜藥一丸乃得活甦
　顔曰病者宜服丸藥所求得行人還
　何曰司命天神也雖有衆陽重隂蔽之有若無辜溺於
　　横禍天神命扁鵲救之其禍乃除此卦因禍致福病
　　困不死官事主有文書紛紜然後得理亦自休散
　　此卦先凶而後吉
　陳曰中下二位陽過於盛過則為災四隂在上能與
　　三相應以柔濟剛陽不至亢故曰云云
　劉曰陽蔽於隂大無辜也重剛上行終不可汙也
　此課中下純陽四隂在上故有無辜被困之象然陽
　　方盛雖一時受抑終不至於沈没又况隂極必衰
　　陽道正盛當得天神助之占事先困後亨因禍得
　　福病者雖憊而不死用兵險而獲勝凡事皆先憂
　　後喜
　　　詩曰　慶事天來足可知　功名成就有其時
　　　　　　愁人眉展醒人醉　一日生光萬里輝
　　　又曰　人生修短随時化　禍福由來命使然
　　　　　　倘得修身存大道　從教平地遇神仙
第六十大同卦(三陽破隂/坎水正北)四上三中四下通暢之象
　象曰天衢坦坦五逹六通我行其中乗雲駕龍(此卦/有驗)
　　(在前/序)
　顔曰三陽處中位尊徳盛我則陽也天衢通逹雲龍
　　乃從乗而駕之指揮六合乾之九五凡庶遇之則
　　不勝而反致凶也佐輔明時亦獲無咎也
　何曰日出東方照我北角餘光所燭延及幽谷一云
　　黄鍾建子陽氣乃滋漸向太和六合吟嘻百事從
　　心所為皆吉
　陳曰三陽在中人道全盛上下四隂皆相應也天與
　　之人與之是謂大同故曰云云
　劉曰天衢坦坦柔不勝也乗雲駕龍位正中也
　此課上下老隂不能有為而三陽居中剛明盛大無
　　徃不可故有天衢坦然五逹六通之象占者得之
　　可以正邦國安黎庶除殘去暴無所不可
　　　詩曰　雲散月當空　牛前䑕後逢
　　　　　　張弓方抵垜　一箭定成功
　　　又曰　位尊徳盛　四夷咸從　君子治亂
　　　　　　小人乃凶
第六十一沈醫卦(羣隂蔽陽/震雷正東)四上四中一下㣲存之象
　象曰綿綿視息無有氣力仰面呼天低頭俯地求之
　　不通見之不得
　顔曰惟有一陽淪没地下羣隂翳之低頭俯地餘生
　　幾何此卦大凶病者致困田蠶失望經求無利逺
　　行逢盗
　何曰凡事非其所知嘆息而已居官處私口舌是非
　　既深惟當謹守閒退或出千里可免官事難觧病
　　者難安所為不利
　陳曰上中二位隂過於盛過則為殃一陽在下僅存
　　喘息故曰云云
　劉曰綿綿視息就淪没也低頭俯伏窮無告也
　此課一陽翳於重隂之下困極之象占病必死戰必
　　敗亡囚難脫訟不勝凡事不吉
　　　詩曰　依舊方成吉　交争必致刑
　　　　　　寧心還守待　莫羡别人榮
　　　又曰　進歩多顛躓　争求致禍危
　　　　　　餘生徒歎息　貧困事難為
第六十二隂長卦(純隂不應/坤地西南)四上四中二下㓙衰之象
　象曰重隂在上鬼氣浮㳺中庭水深堂下行舟
　顔曰重隂之卦内外不相應官鬼之灾並属於隂凡
　　事如此凶衰之象雖内外不相應官勢助之反吉
　何曰行人逢賊凡事不利隂謀口舌切須慎之一本
　　云啟蒙之卦凡事小吉堂前流水堂下行舟惟宜
　　求雨昔張南軒占雨遇此語
　陳曰三位皆隂又復増長陽氣必絶中道而止不可
　　有為故曰云云
　劉曰重隂在上陽道塞也中庭水深憂没溺也
　此課純隂無應灾禍之象占者得之隂人盗賊為害
　　病者大凶有隂謀呪咀官鬼口舌百事皆凶惟祈
　　雨吉
　　　詩曰　隂小須防謹　門庭亦未寧
　　　　　　家中多嘵聒　口舌暗中生
　　　又曰　積隂為厲雨淫淫　洪水連山陸地沈
　　　　　　大禹不施䟽鑿計　蒼生何以洽歡心
　
　
　
　靈棋經卷上
欽定四庫全書
　靈棋經卷下
　　靈棋卦斷下
第六十三遁世卦(陽光失位/震雷正東)四上四中三下困極之象
　象曰困於凶禍閉門獨坐人徒分散無可取火
　顔曰陽氣失位無與為􁁍故曰獨坐火陽類者也烹
　　炊所資羣隂隔之無由取也居宅禍敗凡事不得
　　稱意婚不吉無後行人未還病不安此卦大凶切
　　宜慎之
　何曰病不安官事不觧家道循舊事慎隂謀市賈無
　　利行軍失律
　陳曰三陽在下賢人在野之象羣隂在上小人道長
　　不可自見故曰云云
　劉曰困於凶禍隂乘陽也無可取火幽不能明也
　此課陽失位而無徒隂上行而黨盛占者得之當有
　　無妄之災大㓙課也
　　　詩曰　運蹇實堪悲　憂愁春復秋
　　　　　　且謀西北避　身外莫營求
　　　又曰　徳孤無隣　孰為可親　君子失道
　　　　　　小人進身
第六十四衆凶卦(純隂同見/坤地西南)四上四中四下泰極之象
　象曰衆禍暴至凡事不利疾病繫官動有顛躓
　顔曰三位皆隂黒曜共臨凶禍必臻出處黙黙都無
　　吉利
　何曰此卦皆隂病者彌凶所求不利百事不遂
　陳曰十二者天地之極数也生意不絶不可復返故
　　曰云云
　此課一百二十四卦之終萬化之所止也其凶可知
　劉曰至隂無陽窮之極也動用顛躓無所用其力也
　此課三位皆窮衆凶俱發所為皆險阻待斃而已也
　　　詩曰　百尺竿頭路已窮　尋思無計轉飄蓬
　　　　　　只知釣工鱸魚白　不覺翻身入浪中
　　　又曰　山窮路轉迷　水急船難渡
　　　　　　莫事剛强為　出處遭艱妬
第六十五苦節卦(二陽孤立/乾天西北)一上一中乾陽之象
　象曰居貧辛苦無有門户出入跼蹐立錐無土
　顔曰迥然不羣獨居於位外不相應内外所居貧苦
　　艱難跼蹐而已此卦百事不利
　何曰居無依憑故云立錐無土病者沉困所求不遂
　　官事難觧逺行逢盗急宜祈禱
　陳曰孤陽無應地道空虚貧窮之象也故曰云云
　劉曰居貧辛苦無以為家也出入跼蹐亦可歎也
　此課上中孤单而無下位故為貧寒無土之象也占
　　事皆凶
　　　詩曰　綵雲易散固難留　寂寞黄昏事可愁
　　　　　　惟可隂功暗相合　也須憔悴帯心憂
第六十六懽悅卦(隂陽得合/艮山東北)一上二中配偶之象
　象曰夫婦相親無有他人對膝而坐甚有懽忻
　顔曰剛柔相應和恱之象百事和諧婚􁇢甚吉市賈
　　有利
　何曰居宅平安所求皆得凡事從心田蚕大收官事
　　散病者安行人還吉之兆
　陳曰隂陽相得夫婦之象也故曰云云
　劉曰夫婦相親室家宜也對膝懽恱以自娛也
　此課雖無下位而上陽中隂得其匹偶又無間害占
　　之者居家出外婚􁇢凡事和順吉也
　　　詩曰　兩重天上喜　眉眼一齊開
　　　　　　寂寞淹留脱　從伊展異才
　　　又曰　乾道既立　坤徳柔兮　彼美孟姜
　　　　　　君子求兮　永與偕老　同匹休兮
第六十七方遂卦(二陽得位/乾天西北)一上三中生成之象
　象曰處得其位事得其意定意安心福禄方至慶賀
　　忻忻長為我利
　顔曰三陽居中一陽應之獲其序矣百事諧吉
　何曰凡事從心婚姻和合官事觧散居家福樂官職
　　髙遷病者勿慮有人來醫求財得行人回凡事吉
　陳曰人道陽盛下上無尅生意油然故曰云云
　劉曰陽道方亨處得位也上下無奸保福利也
　此課得其位占事皆吉
　　　詩曰　驟進徐行自有程　月沉西海日東升
　　　　　　運來何必勞心力　風送江湖萬里清
第六十八鬼伺卦(隂竊中位/艮山東北)一上四中憂病之象
　象曰食不入口氣不出鼻心腹煩結使不得寐
　顔曰陽弱隂盛羣隂處内不順於陽故至患害
　何曰病者不吉囚者難出理宜自責勿怨他人逺行
　　逢賊舟行遇風水之患百事皆凶
　陳曰四隂方盛一陽不應鬼氣充滿之象故曰云云
　劉曰一陽四隂志不通也心腹煩結病在中也
　此課羣隂據於人位而孤陽在上無與為徒上下不
　　順息氣不通慎防隂賊出行憂風水盗賊占事皆
　　凶
　　　詩曰　同類須防有是非　從來相好變乖違
　　　　　　當時貫朽空存坐　江上萋萋草正齊
　　　又曰　元氣轉散　精神恍惚　能有扁鵲
　　　　　　命免傾覆
第六十九遲吉卦(隂陽反復/震雷正東)二上一中終利之象
　象曰托人以事日望其意乃至於今方獲嘉喜事須
　　淹留終遂其吉
　顔曰位須反錯交有其援以事託人終獲其吉奈縁
　　身位孤㣲不能自逹故淹留乃吉
　何曰託人以事但莫厭遲晚乃從心也外有喜慶凡
　　事遲吉
　陳曰陽主速隂主遲上中二位本相應然在上位隂
　　柔應我稍緩故曰云云
　劉曰託人以事未獲也淹留遂吉終有得也
　此課隂陽雖比而上下交錯身位孤微不能輙逹故
　　久而後通凡事先憂後喜終遂所求不宜躁急也
　　　詩曰　前程自有豐隆日　謀計終能稱我情
　　　　　　更得貴人青眼顧　一時春色滿門庭
第七十戒慎卦(二隂對中/坤地西南)二上二中憂離之象
　象曰雖安猶危雖吉猶悲常恐分别不得相随
　顔曰二隂對居陽位全無志不相偶常若分離此卦
　　所為不利婚􁇢難合純隂故曰凡事平平必須戒
　　慎
　陳曰兩位隂弱而志不相應有分别之象故曰云云
　劉曰雖安猶危家室空也常恐分别志不同也
　此課二隂居外而無家室自以安而不知其危且又
　　志不相偶無所依託占者得之所為不遂家道消
　　之常有憂而不能釋也
　　　詩曰　萬事不由人　悲懽在一身
　　　　　　防㣲兼杜漸　處治莫因循
第七十一大成卦(正陽處中/震雷正東)二上三中和好之象
　象曰過我阡陌駕車轔轔厥寳伊何黄金白銀常使
　　豐足永不憂貧
　顔曰陽位居中志應乎外元亨福禄不憂其貧此卦
　　吉謀望遂即有喜慶
　何曰或因人來得物或徃求人得財百事和合病者
　　安行人至大吉之卦也
　陳曰人道陽盛二位相應富足之象也故曰云云
　劉曰過我阡陌剛柔應也駕車轔轔位中正也永不
　　憂貧大有慶也
　此課占事皆吉但無地位占産之業皆不利於家鄉
　　而利出外凡無下位之課大抵如此
　　　詩曰　受天之禄　必降禎祥　務本不溢
　　　　　　守之乃昌　毋怠毋驕　永保安康
第七十二扶危卦(正隂居中/坤地西南)二上四中守節之象
　象曰聖人彬彬其形若何賢良内應先哭後歌又曰
　　昨日出行與禍相當流矢中我目淚汪汪
　顔曰聖人所以異於人者以其文質彬彬然後為貴
　　也此卦先憂後喜欲見人君求官禄無始有終
　何曰行處不吉或遇兵冦被射中目行人不來病者
　　困極官訟難散是非啾唧求禱乃安不宜乗船守
　　舊獲吉
　陳曰在上隂弱下位落空羣隂居中無地可立危亂
　　之象也支危守節所以勸戒然未見其人也象辭
　　聖人彬彬賢良守節與卦象不合趣别本曰昨日
　　出行與禍相當流矢中我目淚汪汪有凶無吉之
　　卦也此語當是
　劉曰出行遇禍隂據於中也流矢中目亦上窮也
　此課上中俱隂既無下位又非匹偶自相傷賊占者
　　得之當為隂小之所凌犯官事難觧行人憂盗用
　　兵傷敗婚姻不諧凡事凶
　　　詩曰　雲横山際水茫茫　千里長途望故鄉
　　　　　　蹇厄事來君莫恨　倚門惆悵立斜陽
　　　又曰　天生聖賢　抱道無位　周流四方
　　　　　　以道爲貴　文質彬彬　拔乎其萃
第七十三福流卦(三陽在上/乾天西北)三上一中得天之象
　象曰遭遇不泰今遇泰㑹非但一時䕃及累代
　顔曰三陽在上物莫能侵君明臣良小人退位可以
　　致福慶也此卦初縦有憂後則有喜居家吉利事
　　始從心禄位方得行人還病者安所求大吉
　何曰事始有憂後自致福利見大人財物倍獲官事散
　　行師㨗音信文書至惟婚􁇢不利
　陳曰人道既正天道陽明照臨在下受天之福故曰
　　云云
　劉曰遭遇不泰先有憂也今與泰㑹卒獲所求也
　此課上中俱陽而無違阻志同道合可致福慶得天
　　之象凡事先悔後喜
　　　詩曰　風波今已息　舟楫遇安流
　　　　　　自此功名遂　何須歎白頭
第七十四晚就卦(陽列隂上/艮山東北)三上二中有兆之象
　象曰擔耒躬耕四月舉趾黽勉趨時禾黍靡靡
　顔曰三陽居上列隂正中位得其理也以時播種而
　　有多利四月正陽禾黍始茂田蠶吉利
　何曰凡事吉利但少遲耳居家逺出求財大吉出師
　　勝行人至卦象無尅四月以後宜用事
　陳曰人道隂弱未能速成然三陽在上受天之福故
　　曰云云
　劉曰以隂從陽位正當也躬耕及時遂所望也
　此課三陽得位而隂從之順而不違之象但無地位
　　必勤力及時乃能有獲
　　　詩曰　前程有路休嫌遲　沙裏淘金待别時
　　　　　　淘盡泥沙金始出　兩重名利兩相宜
　　　又曰　農者躬耕　在勤有成　播植以時
　　　　　　百谷豐登　既飽既醉　樂不可勝
第七十五事君卦(二陽相生/乾天西北)三上三中合徳之象
　象曰明君在上下無奸慝朝服濟濟無假黜陟
　顔曰上有明君下有賢臣故無奸慝而濟濟焉有倫
　　序也此卦大吉宜得位禄之吉
　何曰初憂後喜臨官彌善囚人得出百事吉利印信
　　文書官事得貴人力田蚕孳畜倍利軍行大㨗但
　　不利婚姻
　陳曰天人純陽君明臣良之象故曰云云
　劉曰君明臣良無奸慝也朝服濟濟不宜多易也
　此課重陽居君臣之位無隂小人間已得其至善凡
　　事皆吉宜守舊不宜更改惟占婚􁇢雨澤則不如
　　意
　　　詩曰　頭角低昂坐出雲　爪牙方就免艱辛
　　　　　　從今再逐雷霆化　須化人間天上人
　　　又曰　唐虞治世　君臣都俞　四岳逹聰
　　　　　　百揆允謨　三載黜陟　邪惡永除
第七十六必得卦(陽隂相應/艮山東北)三上四中收利之象
　象曰韓盧逐兔飛鷹捕雉無徃不得其獲足視
　顔曰三陽在上隂居其中内外相應順序之象也走
　　狗飛鷹無徃不獲此卦尤宜田獵討捕求官望事
　　皆吉利
　何曰官事散田蠶收印信文書速至軍行大捷又曰
　　志須初大終小失亦無害也
　陳曰隂陽皆盛上下相應故曰云云
　劉曰韓盧逐兔陽乗隂也其獲如此大得禽也
　此卦大宜捕賊治産求官也
　　　詩曰　一片荆山玉　須憑巧匠求
　　　　　　琢磨成大器　終得遇王侯
第七十七雪恥卦(隂蔽㣲陽/震雷正東)四上一中負乗之象
　象曰擔餉入田不見耕夫盗烏無状啄我乾脯挽弓
　　射之中其左羽
　顔曰身位孤微重隂所蔽事與灾㑹故曰盗烏啄脯
　　然陽之為體自㣲至著終當尅㨗以雪前恥
　何曰因與人物故致私憾此卦有憂逺行行人未至
　　有凶田蠶薄收所求不利婚􁇢不成官事未解終
　　得貴人力救可免大禍
　陳曰人道孤立羣隂在上易曰負且乗致寇至寇謂
　　隂也然人道既正終當勝邪可以雪耻故曰云云
　劉曰不見耕夫䝉薈翳也力小任重致寇害也射之
　　中羽是亦克㨗也
　此課重隂居上㣲陽在中顔㓜明曰身位孤㣲為隂
　　所蔽事與灾㑹故曰盗烏啄脯然陽體自㣲至著
　　終當克㨗以雪前恥也按此當有奸盗終必敗獲
　　出師先敗後勝也
　　　詩曰　䝉頭不見路行人　獨坐幽忩未辨明
　　　　　　山下水深舟未發　圖謀進用卒難成
第七十八戒進卦(羣隂反位/坤地西南)四上二中宜退之象
　象曰醉中鬬争刀杖並起主人惶怖自縛乃止
　顔曰處無位之地羣隂之下賔主失禮醉怒喧争主
　　人自卑而後得止此卦多咎
　何曰初有口舌順以觧之終無憂也家中防隂人血
　　光之事官事財物病患皆不利修禳則吉行人恐
　　有争鬬凡事宜戒慎
　陳曰二位皆隂主不勝客至有冦害而避之故曰云
　　云
　劉曰醉酒喧争小人之凶也主人自縛避其鋒也㓜
　　明曰處無位之地羣隂之下而無助援賔主失禮
　　醉怒喧呼主人自卑而後得止多咎之象也承天
　　曰初有口舌順以觧之則無憂也
　此課不宜行事但自保可也
　　　詩曰　處裕當思慮　求謀在見幾
　　　　　　尊前防暴客　謙退可無虞
第七十九戒逢卦(陽居隂下/震雷正東)四上三中知止之象
　象曰前有寇盗後無行人安歩止徃可得保身
　顔曰三陽共居下無其位羣隂在上如寇賊之在前
　　然三陽始盛安歩止徃彼不能害雖無吉慶僅可
　　全身此卦逰行小吉又曰無此下位故曰後無行
　　人
　何曰初有口舌欲還鄉也且宜暫停乃得免患百事
　　小咎此卦不宜行只宜止凡事宜緩
　陳曰隂邪在上主人剛强足以制之故曰云云
　劉曰羣隂在上前有寇也有上無下無人在後也知
　　難而止可無咎也
　　　詩曰　行去未能多阻隔　更防隂小暗中傷
　　　　　　明香一炷宜禳謝　保䕶灾消身自康
第八十被絞卦(羣隂浸盛/坤地西南)四上四中宜速之象
　象曰懸急如絞救不能至魯望髙子不足為比
　顔曰陽徳俱消羣隂浸盛叛亂之象若魯閔公遇賊
　　季子以僖適邾其年冬齊髙子來盟遂平魯亂此
　　卦行軍先敗而後喜
　何曰口舌是非紛擾聒聒病者瘥遲行人未至軍旅
　　不勝家宅慎防奴婢官事先憂後得行事宜速則
　　成不然必有鬼賊此卦凡事不宜遲也
　陳曰上下羣隂禍變危急急宜救之故曰云云
　劉曰懸急如絞窮之極也救不能至禍已遂也以無
　　下位故為髙懸之象
　此課羣隂上行必至敗亂而望救於他人困之甚也
　　占者得之凡事凶
　　　詩曰　隂極㓙危甚　生民已倒懸
　　　　　　若無救䕶力　未得保生全
第八十一敬慎卦(二陽在下/乾天西北)一中一下昭徳之象
　象曰昭徳塞違事在順機賢人慎始君子防微
　顔曰雖無上位而卦有陽爻足以昭其盛徳塞彼非
　　違又曰凡事宜順機而動謙慎防微君子吉小人
　　㓙
　何曰凡事宜順機而行則得志也左傳臧哀伯昭徳
　　塞違以臨照百官此卦臨官大吉
　陳曰人道地道皆得一陽而未能盛然上無下援不
　　可不謹戒自守故曰云云
　劉曰昭徳塞違在順時也慎終於始必防微也
　此課宜知機識時以行公正之事
　　　詩曰　别有河沙路　休随女子逰
　　　　　　莫嗟多蹇滯　得意便風流
　　　又曰　安居防危　渉險防攲　毋忽毋怠
　　　　　　慎始得宜
第八十二帝道卦(隂陽相通/艮山東北)一中二下得至之象
　象曰天地同功隂陽相通事業廣大從西至東行來
　　去處難蹈其蹤
　顔曰天地開通草木方始未易從也宜積徳循仁漸
　　而向榮大君聖人之象也所謀未測所求難應逺
　　行未還
　何曰志大難成不可量也
　陳曰人道既正地道亦至隂陽相得天下平治之象
　　故曰云云
　劉曰天地同功隂陽得也事業廣大進未極也難蹈
　　其蹤不可測也
　此課立功立事大吉
　　　詩曰　女子門前立　終然好事來
　　　　　　從今無險阻　享福莫疑猜
　　　又曰　道大徳至　功不可量　君子進用
　　　　　　小人退藏
第八十三不定卦(衆陽趨競/乾天西北)一中三下狐疑之象
　象曰狐疑猶豫意中不定進不可希退宜從正
　顔曰上位無君衆陽競起未定之象内外無應故猶
　　豫也昧理而行不如退而守正
　何曰進退不定難得從心事背而不相應莫之所從
　　故曰云云
　劉曰狐疑猶豫莫適從也進不可希心憧憧也退宜
　　從正無入於凶也
　此課當無君位時而衆陽在下無所定向故為狐疑
　　猶豫有陽無隂内外無應故進不可希不如退而
　　從正也占者守静則吉
　　　詩曰　暗事出幽室　迷雲鎻洞房
　　　　　　連枝人不見　獨自一愁傷
　　　又曰　岐多忘所向　天濶地無蹤
　　　　　　進止君須慎　安身獨守窮
第八十四邪佞卦(羣隂尅陽/艮山東北)一中四下積徳之象
　象曰違天背君不順倫理放恣邪佞人皆切齒
　顔曰上無天位中又孤弱羣隂擅命故有違天悖理
　　邪佞之徒惡直殘正害及善人臨官彌凶訟失理
　何曰身極放恣人必責之故曰切齒言怨根深也此
　　卦隂謀相尅官灾撓括大凶病者宜祈福行軍不
　　捷行人未還宜修正循舊可也
　陳曰人道孤立羣邪並起隂謀罔上故曰云云
　劉曰孤陽羣隂邪危正也小人放恣莫能禦也
　此課上無天位中又寡弱而羣隂下比恣意而行違
　　天背君之象凡占無所不凶也
　　　詩曰　望斷行人事漸虚　相逢陌上却成踈
　　　　　　當年許就平生計　等到如今不見渠
　　　又曰　奸邪蔽上　禍及良善　背道逆理
　　　　　　下民怨望　小人得志　君子道藏
第八十五慎悔卦(隂陽錯位/震雷正東)二中一下顛錯之象
　象曰上下反錯事皆失宜東西乖異不相近随
　顔曰必有攸徃事不從心隂陽錯位故也所求無益
　　爲事不諧
　何曰隂居中位内隂主事所圖宜向隂方貴人和恊
　　用事又曰求官未遂求財多破貴人難見官事未
　　决病者未安行人未至婚未合行軍不勝事宜守
　　舊或千里外吉
　陳曰隂反居上陽反居下顛倒乖錯故曰云云
　劉曰上下反錯柔尚剛也東西乖異失所望也
　此課上無天位而隂陽又顛倒於下諸事反逆凶占
　　者慎之
　　　詩曰　天事轉乖危　人心亦自欺
　　　　　　察言防不義　進退慎其爲
第八十六宜初卦(純隂缺陽/坤地西南)二中二下防後之象
　象曰深思逺念居安慮危今雖無患終必傾虧常行
　　正道慎勿詐欺
　顔曰純隂無陽不能保其終吉故必見危殆也此卦
　　初雖偷安後必見咎
　何曰凡事宜深思逺慮今雖平善後終不利又曰和
　　私謹慎官事求有力人可觧病者不落空亡行人
　　未還餘不利
　陳曰上下純柔未至於極故曰云云
　劉曰深思逺慮柔懦而安處也終必傾虧上無主也
　　常行正道則不失所也
　此課二隂相比於下而上無主茍安目下而終不能
　　自立占者守正可以保已若有妄動必至危敗
　　　詩曰　莫言小事只如閒　却恐因循事轉難
　　　　　　不戒履霜馴至覆　堅氷恐失致傷殘
第八十七福㑹卦(二隂助陽/震雷正東)二中三下敬慎之象
　象曰祈禳不祥敬慎宜遵今雖隠約福禄自臻
　顔曰此卦變其隂而成陽位足以禳去不祥終致福
　　禄也凡事皆須小憂而後大吉
　何曰福禄須來但不速其事從心又曰公事福有聲
　　後無競患病初輕後重宜修禳吉行人軍旅營求
　　並初不利
　陳曰人道雖隂地道陽盛福禄之㑹也故曰福㑹敬
　　慎大凡隂柔之人不能持守故多有謹慎之戒
　劉曰祈禳不祥陽下隂也福禄自臻終獲其心也
　此課隂陽雖失位而三陽剛盛不能勝故爲祈禳不
　　祥之象始雖有吝終獲大吉其勢自然不待求也
　　占事皆吉
　　　詩曰　鵬鶚當秋勢轉雄　乗風奮翼至蟾宫
　　　　　　榮華若問時來事　先後聲名逹九重
第八十八隂賊卦(隂盛於陽/坤地西南)二中四下後凶之象
　象曰隂賊逆謀不利後代今雖適意後亦不泰
　顔曰變陽得隂隂賊之象也隂賊謀害後嗣将微故
　　曰不利後代此卦凡事及經營初獲吉後有害
　何曰羣隂用事故多隂賊謀害人凡謀未遂縱今如
　　意終亦不吉又曰陽變為隂羣小隂謀之兆
　陳曰人道既隂徒衆又盛逆謀隂暗故曰云云
　劉曰隂賊謀逆小人得時也
　此課㓜明曰陽變得隂隂之象也謀事初吉後凶
　　　詩曰　一枝花欲發　却值雨和風
　　　　　　雲散多青黒　愁消福禄空
　　　又曰　隂險虧福　勢不可久
　　　　　　禍起一身　更貽於後
第八十九福利卦(二陽主事/乾天西北)三中一下元亨之象
　象曰出門逢福與善相得明珠夜照使我不惑
　顔曰陽徳方亨又與福㑹凡事皆吉所作皆通
　何曰既與福㑹又爲明珠所照事無不吉所作皆遂
　　獄訟無害也
　陳曰人道剛正地道又實福禄兼修故曰云云
　劉曰出門福禄得其與也明珠夜照雖幽不瞽也
　此課陽其数而不失序三之剛明足以照燭幽暗可
　　謂與善相得者矣占者凡事大吉
　　　詩曰　運逹功名至　皇恩忽到家
　　　　　　幾年桃李樹　春發滿園花
第九十福祥卦(隂陽各安/艮山東北)三中二下安泰之象
　象曰天消地息賢人安職行藏吉昌有利無極
　顔曰天地消息陽隂各安君子静而自得此卦凡事
　　歸本大吉利
　何曰所求不可速萬事自從心求財望事並吉獄訟
　　有人力救之病得良醫行師勝吉祥之兆
　陳曰人道强盛地道純美隂陽相得故曰云云
　劉曰賢人安職位正當也行藏昌吉自得無虞也
　此課㓜明曰隂陽各安其位君子静而自得凡事歸
　　本大吉利何曰所求不可速則萬事從心吉
　　　詩曰　貔貅寳馬自駢闐　驚起湖山白晝眠
　　　　　　千里悠然無阻碍　碧波芳草正連天
第九十一攸叙卦(二陽純剛/乾天西北)三中三下保寕之象
　象曰鳯凰銜珠來集庭隅福為我至禍為我除
　顔曰上當盛位之世獨能以純剛禦之吉祥兆也禍
　　消福至鳯者五靈之美珠者寳玩之物所求大吉
　　並無刑尅
　何曰福禄方至則物倍稱大吉利之兆也
　陳曰上下盛陽無有隂尅百福自然故曰云云
　劉曰鳯凰集庭賢徳輝也福至禍除衆善歸也
　此課㓜明曰當天位未定之際而能以純剛禦之大
　　吉之象也占者無所不利惟求雨則違所欲矣
　　　詩曰　瑞物慶駢臻　光華五色新
　　　　　　天恩今日至　福禄在斯人
第九十二否傾卦(三陽伏隂/艮山東北)三中四下任賢之象
　象曰君子亢衡小人低軀明君治世分别紫朱
　顔曰處重地之安得三陽之照易曰小人勿用之時
　　求官大吉萬事各得其理
　何曰明君在上君子得用所願從心小人低伏理宜
　　然也
　陳曰盛陽在上盛隂在下隂陽相應君子小人各得
　　其分故曰云云
　劉曰君子得位小人服也分别朱紫各安職也
　此課隂陽各安其位剛明上照而柔隂下從占事得
　　理君子小人皆吉
　　　詩曰　枯木春将近　山川秀氣盈
　　　　　　門前雙喜鵲　噪報利名成
第九十三未形卦(獨陽升隂/震雷正東)四中一下龍升之象
　象曰潜龍將升𤣥雲上起天下䝉福先否後喜
　顔曰初雖不嘉後乃大喜一陽在下易初九潜龍勿
　　用用體如龍將升而雲從之共飛虗空以御天下
　　君臣相得之兆
　何曰初否後泰諸事皆吉
　陳曰盛隂在上一陽在下懐升進之志有雲龍上下
　　之象故曰云云言未顯於世也
　劉曰潜龍得雲以上天也先否後喜徃無前也
　此課上無天位一陽在下四隂接之故為潜龍得雲
　　之象福頭艱難後乃得濟大吉之課也
　　　詩曰　缺月復重圓　花枝色更鮮
　　　　　　桃源歸去路　一日遇神仙
第九十四蕩覆卦(純隂無應/坤地西南)四中二下除災之象
　象曰天龍暴怒雷公擊皷興雲致雨流潦下土
　顔曰以純隂而居無應之地不能消灾却患故曰雷
　　霆横擊小潦為灾此卦百事悔吝行人婚􁇢市賈
　　並不吉也
　何曰雨流蕩滌凡事悔吝不宜之卦也
　陳曰下有二隂升髙為中四隂蔽極飄蕩反覆之象
　　故曰云云
　劉曰天龍暴怒隂下興也流潦下土物莫能勝也
　此課㓜明曰以純隂居無應之地故不能消灾却患
　　而致灾咎占得皆凶惟求雨吉
　　　詩曰　酌斟樽中酒　徘徊檻外花
　　　　　　一塲懽宴地　不覺夕陽斜
　　　又曰　日暝暝兮　水横流兮　稼穡害兮
　　　　　　魚遨逰兮　陽曷濟兮　徳不修兮
第九十五避世卦(以隂凌陽/震雷正東)四中三下逺遁之象
　象曰小人得志君子失道去我室廬入彼澤草
　顔曰以陽明之徳退居卑下而隂暗之徒反居中位
　　賢良屈志之象故棄其棟宇逺栖草澤幽居飬志
　　以待其時此卦宜退不宜進
　何曰為隂所凌失其正位又曰病者主有隂人救療
　　行人在路凡事平平
　陳曰羣隂在上小人得志三陽本全反居於下君子
　　在野之象此卦與四中一下異者一陽尚可進三
　　陽已極而不可進也故取象不同而云云
　劉曰小人得志隂乗陽也入彼澤草位不當也
　此課隂陽失位凡事退吉進凶
　　　詩曰　福善向門來　身中且滯灾
　　　　　　人前防暗事　第一恐傷財
　　　又曰　鸞駕離丹陛　燕雀摶青霄
　　　　　　奸臣尤竊位　賢士利伏逃
第九十六鬼動卦(二隂尅戰/坤地西南)四中四下用術之象
　象曰兩鬼共居常苦饑虚欲入我戸畏此靈符
　顔曰積隂之時鬼將為害祭祀無主故曰饑虚鬼不
　　敢入猶畏神符此卦宜書符以除邪鬼祭祀得吉
　何曰福去禍來宜修功徳作善除邪病者書符誦咒
　　治之方瘥田蠺薄收皆不稱意平常之卦土地祖
　　先不安事多鬼賊病多燥悶驚憂出外避之吉
　陳曰二位隂極不能有為居家上下宜用正法治之
　　故曰云云此與二中二下異者少隂純美老隂則
　　極而無用也
　劉曰兩鬼共居積隂慝也畏此靈符窮無適也
　此課兩隂居下而無上位無宗廟祭祀之主是謂無
　　依之鬼天位雖虚而髙明在上鬼不能徃猶有靈
　　符禁之不得入門戸也占事大困病者宜書符祭
　　禮治之
　　　詩曰　暗地重隂鬼　将貽疾病憂
　　　　　　縱然符可禦　也自被驚愁
第九十七微損卦(二陽相隔/乾天西北)一上一下求安之象
　象曰登樹採桑堕地仆僵東隣有藥走徃問方因遇
　　良醫得不損傷
　顔曰所向取物因此得病更徃前處謝之得吉
　何曰隂失其位陽爻無應升髙堕地之象求方東隣
　　獲免損傷蓋東者陽之始病者徃東謝之占求財
　　市賈遷移失脱向東求用財吉行人未還官事難
　　解
　陳曰上下孤單中位又虚在上者有顛墜之象然就
　　下則可安蓋地道以有陽氣為安也故曰云云
　劉曰登木仆地身髙而危也問方得藥終不虧也
　此課㓜明曰隂失其位陽爻無應升髙堕地之象然
　　上下皆陽而無隂雖灾不重東者陽之始也故求
　　方於東隣而得醫也病者因所取而得更徃前處
　　謝之吉
　　　詩曰　欲履平途反遇難　若求名利不如閒
　　　　　　憂中喜遇良醫手　留得殘生在世間
第九十八粗諧卦(隂陽得位/艮山東北)一上二下終泰之象
　象曰如新娶婦居家未諧黽勉自力嗣姓方續
　顔曰二隂一陽其道交昌雖無中爻隂陽得位内外
　　相應如人新婚合凡事相應即可自力乾乾夕惕
　　若厲無咎病者及官事無苦
　何曰婚􁇢無始有終市賈有利官事難成此卦百事
　　吉
　陳曰隂陽本相應但中虚故情有隔而初未合久則
　　安矣故曰云云
　劉曰娶婦未熟情未洽也黽勉自力成家業也
　此課陽上隂下各得其位而不相侵如娶婦然情雖
　　相通而未洽浹也然而中位無阻雖逺終近故黽
　　勉自力卒能諧合占事稱意但須用力共事久以
　　和觧
　　　詩曰　誰家女子把戈矛　利禄終知向此求
　　　　　　至得徹頭終快活　不妨懽樂且優逰
第九十九不耕卦(二陽相隔/乾天西北)一上三下中虚之象
　象曰土急石堅仰頭訴天耒耜不舉禾稼缺然
　顔曰内外皆陽中無人氣潤澤不通耕耨俱廢故仰
　　首訴天以望雨也
　何曰凡事要當求之則遂若不求則無成不耕則饑
　　不雨則旱凡事如常田蚕亦爾官事屈求救未應
　　病沉重可醫行人在外未至
　陳曰地道陽極上無隂應如不耕之田又如逢旱之
　　田故曰云云
　劉曰土急石堅剛而不和也仰頭訴天無如之何也
　此課三陽居地位而無應一陽在上而中位無人隔
　　絶不能生物占事皆虚勞而無成也
　　　詩曰　有約還如夢　無縁事不成
　　　　　　故人應未遇　千里月空明
第一百鬼災卦(隂陽相隔/艮山東北)一上四下虚耗之象
　象曰家有惡鬼兩相隅坐伺候過失斷水絶火天神
　　地祇專察人過
　顔曰隂陽亢隔不相制禦人位又曠無為家主故使
　　厲鬼實繁也此卦百事不吉卜宅占病凶
　何曰諸事宜謹動輙有灾宜修福禳禍兼慎水火官
　　事不吉行人未還
　陳曰中位無人羣隂在下鬼氣盈滿之象也一陽不
　　能制之故曰云云
　劉曰家有惡鬼積隂氣也一陽孤絶無中位也水火
　　斷絶人道瘁也
　此課㓜明曰隂陽亢隔不相制禦人位又曠無為家
　　主故使厲鬼實繁百事不吉占宅及病尤凶
　　　詩曰　空宅久埋塵　遷居每致迍
　　　　　　只縁人命蹇　隂禍自纒身
第一百零一空亡卦(隂陽反覆/震雷正東)二上一下觖望之象
　象曰入水伐木登山捕魚費工失力手空口虚
　顔曰人位既缺天地反覆立功造事皆不成遂故曰
　　入水伐木登山捕魚終不可獲也此卦婚姻大凶
　　病者難救隂陽顛倒故也
　何曰行人不來病者重婚􁇢不合官事難觧求財求
　　官俱不得此卦大不利
　陳曰人道已空上下隂陽相反無一可取者故曰云
　　云
　劉曰入水伐木違道行也手空口虚無以為生也
　此課隂陽反覆而無人位有登山捕魚入水伐木之
　　象言其必不可得諸事皆凶
　　　詩曰　寳月盈時缺　長河濁且清
　　　　　　縱然無咎害　也恐若虚驚
第一百零二不諧卦(二隂不合/坤地西南)二上二下不成之象
　象曰兩女無夫鬬争各居出入異路分别室廬
　顔曰内外俱隂志不相合猶二女無夫理致鬬爭居
　　宅彌凶婚􁇢不合此卦百事不吉二隂無主故也
　　故曰二女同居其志不得此卦大凶
　何曰如有分别之意状如移住而不盡移也官事難
　　脫病者瘥遲行人未還行軍求財不利凡事必見
　　分張
　陳曰中位無人上下兩隂不相應若兩女同居形同
　　志異故曰云云
　劉曰上下二隂有女無夫也出入異路室中虚也
　此課上下俱隂而中無主故取兩女無夫志不相合
　　而分别居室之象也凡占百事皆凶
　　　詩曰　彩雲飛散水東流　寂寞黄昏事可愁
　　　　　　縱使眼前無一事　也須煩悶到中秋
第一百零三習坎卦(孤陽失位/震雷正東)二上三下虚勞之象
　象曰二人相随欲行避危逢難落井筋力無施
　顔曰欲避隂害致失其位若逢難入井手足空存筋
　　力靡施百事不成營求多不稱意逺行最凶
　何曰欲有所為無處施力所求不得所作不成占病
　　彌凶求醫反見増劇行人有災大凶之象
　陳曰二隂在上已虚中位三陽在下如在井底無所
　　施為故曰云云
　劉曰欲行避危心相疑也逢難以落亦可悲也
　此課少隂在上剛陽居下志不相得故始相疑而卒
　　俱陷
　　　詩曰　門户自多煎　隂功好向前
　　　　　　交加文字上　花發火中蓮
　　　又曰　事已防微　反遭其危　如行入井
　　　　　　如對發機　禍不可觧　福不可祈
第一百零四來革卦(隂氣彌盛/坤地西南)二上四下隂耗之象
　象曰霜雪霏霏沾我裳衣北風吹我不得旋歸
　顔曰隂氣彌盛内外無主風霜漂泊歸路𣺌然此卦
　　多咎行人彌凶求官買賣多不稱遂
　何曰凡事皆不遂心有口舌讒謗切宜慎之更防破
　　財居官閒退脱灾百事加慎
　陳曰上下俱隂中位無人小人縱横君子無容身之
　　地故曰云云
　劉曰來革惡人名即惡來革也霜雪霏霏隂氣進也
　　不得旋歸無家室也
　此課凡事占之皆不吉也逺行大不宜也
　　　詩曰　樂極悲生處　黄金昨夜空
　　　　　　已忘身後計　歸路不亨通
第一百零五無功卦(孤陽失助/乾天西北)三上一下勞力之象
　象曰東行採藥乃上泰山不得芝草但見芳蘭初非
　　濟用空手而還
　顔曰内外重陽不相應也重剛在上兵之象中位不
　　完難以立功採藥得蘭虚美之象凡事皆有名無
　　實聞喜不喜聞憂不憂
　何曰行事不吉所求不遂蘭非器用空手而還百事
　　無成
　陳曰三陽在上亢極而無用一陽在下孤弱而無應
　　中位又虚果何為哉故曰云云
　劉曰採藥得蘭美無實也空手而還亦何益也
　此課三陽在上山岳之象内外俱陽而中位無有應
　　者故有虚美而無實效磨功費力不可有為顔曰
　　此課聞憂不憂聞喜不喜
　　　詩曰　見説洛陽花　人心豈不誇
　　　　　　出時良有望　歸到已黄家
第一百零六雨灾卦(隂陽相薄/艮山東北)三上二下難處之象
　象曰連降滛雨洪水㴞天人民巢居無有火煙
　顔曰内外雖正中位則空隂陽相薄故致雨也此卦
　　多咎居宅彌凶田蚕少收
　何曰凶亂之兆百事不宜眷屬不睦隂小不利求財
　　難遂行人未還行軍未利大宜守舊
　陳曰陽極隂生中無人位隂氣漸盛故曰云云
　劉曰雨水滔天長於下也巢居無烟亢於上也
　此課三陽亢於上而少隂長於下中無主者故隨其
　　所欲而降為雨水陽栖於上無以為家巢居無火
　　之象也占者大凶
　　　詩曰　處處生荆棘　鸞凰不可栖
　　　　　　意窮心力拙　那飽稲粱肥
第一百零七旱灾卦(亢陽失隂/乾天西北)三上三下空竭之象
　象曰炎暑為患天地燋然上天請龍入地求泉惶惶
　　恐懼人皆不安
　顔曰天地俱陽亢極之象請龍求泉竟無所感此卦
　　大凶田蚕無利或逺千里吉
　何曰旱炎為灾由上無惠澤下結民怨百事不成婚
　　􁇢起造求財並不利
　陳曰上下皆亢陽而無隂以應之中位又空旱之象
　　也故曰云云
　劉曰天地俱陽旱火熾也惶恐不安失其位也
　此課上下俱陽而無人位獨陽不生故為灾旱占事
　　百無所成
　　　詩曰　欲進前程退後難　幾回懽喜幾盤桓
　　　　　　漫如東海撈明月　費盡精神只等閒
第一百零八逺襲卦(隂陽隔位/艮山東北)三上四下逃散之象
　象曰追捕寇亡乃至樂浪收我寳玉牽我牛羊注樂
　　浪在海東也
　顔曰天地相應隂陽有位故以逺赴海表明揚征伐
　　但中位無主寳玉牛羊未免為賊所取此卦小吉
　　凡征伐有尅
　何曰或取人物以致不利急觧謝不為凶或取失中
　　物是不應取之非吉也行人損財方回凡事破財
　　吉
　陳曰下有羣隂盗賊之象三陽方盛能命将近討破
　　其隂黨故曰云云
　劉曰追捕寇亡徃成伐也乃至樂浪勞逺出也牽我
　　牛羊得故物也
　此課隂陽有位而相應然無中位故為被寇有所亡
　　失之象必勤逺伐而後得之占者勞力而後有成
　　用兵先難而後濟
　　　詩曰　(缺/)平兩尾事難全　名利須防兩不圓
　　　　　　遇得木人方有氣　或逢水土亦相便
　　　又曰　從心無厭難　誰知不兩全
　　　　　　殺身須有恨　亦自損三千
第一百零九盗竊卦(隂伏陽孤/震雷正東)四上一下牽繫之象
　象曰盗人珍寳欲為己有人糾其奸鬼縛其肘
　顔曰隂據天位陽反在下猶小人乘君子之噐鬼交
　　罰也
　何曰病者由取他人之物致有今禍當急求觧之兼
　　慎口舌此卦凶宜向東求僧尼道士有力女人醫
　　之方瘥行人開年方回失物可尋
　陳曰四在上盜賊得志也一在下欲盗之寳也然一陽
　　在地地勢尚安可以追盗而安民故曰云云
　劉曰盗人珍寳亦可醜也人糾鬼縛莫能有也
　此卦以至隂居天位非所當居而居之盗也陽雖孤
　　弱非我所能奄而有也故人鬼交罰而不能逃也
　　占事皆凶惟捕盗則必獲
　　　詩曰　不必勞形役　須防失盗時
　　　　　　若求終不悔　反至自身危
第一百零十失律卦(隂竊陽位/坤地西南)四上二下反咎之象
　象曰違道逆理隂陽相傷皇天不佑反受其殃
　顔曰隂竊陽位故曰違逆凡事逆理則凶順理則吉
　何曰占病難治官事不散有人讒謗鬬訟有傷軍行
　　失律行人未還市賈不利百事平平
　陳曰二在下地道本正四在上則逆於天必至於敗
　　失隂陽之紀律也故曰云云
　劉曰違道逆理位不當也隂陽相傷不久長也
　此課以至隂居上位違道也而中位無人下位非應
　　雖一時竊據而有殃禍也占事皆凶
　　　詩曰　旅巢傾覆禍成深　慎事當防訟獄侵
　　　　　　若欲出行千里外　須憂家裏咎來臨
第一百十一奸黨卦(隂進陽退/震雷正東)四上三下抑賢之象
　象曰進枉退直不得其職賢人伏藏君子難息
　顔曰隂進陽退故曰失職賢人君子不得任用故伏
　　藏難息語曰舉直錯枉則民服舉枉錯直則民不
　　服
　何曰百事不遂宜退身守正上言不從則随時為吉
　　也君子凶小人吉
　陳曰隂陽皆以盛極而反背君子在野小人在位之
　　象故曰云云
　劉曰進枉退直理倒置也小人得時君子避也
　此課羣隂竊據而陽處於下逺不相親故為進枉退
　　直賢人伏藏之象
　　　詩曰　順範無一禽　詭遇終多獲
　　　　　　黄鍾埋草莽　瓦釡聲曵戛
第一百十二口舌卦(二隂相尅/坤地西南)四上四下無吉之象
　象曰東家娶婦西隣㑹客縛猪啾啾打狗咋咋戒慎
　　禍患将成灾厄
　顔曰事起於㑹集其㑹中勿預之吉或有娶婦之禮
　　則吉取合同好故也又曰内外相敵東家須有娶
　　婦之禮西隣尚能㑹客兩家烹猪扛狗用相誇競
　　徒黨計較並有小吉然多不足也
　何曰此卦鬬争及官事婚姻並輸物乃先乘騎恐有
　　灾官事紛紜行人未還居家謹慎防虞火燭病者
　　宜脩福
　陳曰羣隂布於上下而無應小人各行其志而不合
　　惟見是非蜂起亂散将至故曰云云
　劉曰娶婦㑹客内外敵也競而不譲必有厄也
　此課上下俱至隂其體相敵彼娶婦而此㑹客競為
　　懽宴自恣而無禁也小人之情樂極必滛而憂來
　　矣故能戒謹則可免禍不然必有鬬争横逆之事
　　占者慎之
　　　詩曰　口舌向門來　終身且慎灾
　　　　　　家中防暗箭　驚恐又傷財
第一百十三未明卦(孤陽失助/乾天西北)一上無光之象
　象曰元氣初生萬物未形光明未融出入㝠㝠始欲
　　建立百事不成
　顔曰一者萬物之初也陽氣初生未能光明肇於一
　　爻以求衆象凡事遲留未得稱遂宜待時動
　何曰作事不成病者漸瘥萬事皆平所求未成仕進
　　求財並未得行人留滯開年方回
　陳曰元氣初分微陽始生得一以清隂濁未平故曰
　　云云
　劉曰元氣初生未有與也出入㝠㝠不可覩也
　此課求事不成凡事平平又曰一木之火一人莫興
　　一卒之勇卒然難平建始造功惟衆可成
　　　詩曰　憑心倚望非良䇿　半似成真半似無
　　　　　　想望不成無望得　有心反作木求魚
第一百十四遷流卦(㣲隂反位/坤地西南)二上未㝎之象
　象曰自天立象氣尚浮㳺未能審定東西遷流多不
　　遂意漫漫悠悠
　顔曰自一至二涉數方滋然基迹始興人道未立故
　　使遷流未定悠悠漫漫之象多不遂意
　何曰人事未遂不成之兆也
　陳曰二者隂氣之福而在天位若浮雲之不定故曰
　　云云
　劉曰自天立象其道微也東遷西流未成基也
　此課人事未定作事未成
　　　詩曰　干禄誠非利　營求亦有方
　　　　　　縱然得亨快　見虎也須防
　　　又曰　獨隂無助　地曠田虚
　　　　　　人事未定　不得安居
第一百十五未寕卦(三陽獨立/乾天西北)三上欠安之象
　象曰天地立形人乃化生隨氣上下不能自寕
　顔曰君臣混雜未有定所任其去留無能相制此卦須
　　大咎凡事皆難諧
　何曰凡事必有困厄未能從心官事有疑病者瘥
　陳曰三陽本為人道之始乃居天位是有其象而無
　　其位也故曰云云
　劉曰天地立形生物初也隨氣上下未定居也
　此課有所疑尚未為强盛
　　　詩曰　驚虚損失兩重灾　謹宻行藏慮暗來
　　　　　　虎尾蛇頭争脫得　此身要泰必虧財
　　　又曰　二儀立象　三陽不空
　　　　　　吉凶未辨　焉有所從
第一百十六死象卦(重隂反位/坤地西南)四上凶非之象
　象曰人生有死鬼氣乃興四時代謝寒暑相承沉蔽
　　不顯其體隂凝
　顔曰上有重隂中無陽位此為死象夫死者與造化
　　隔絶隂陽乖殊四者易變病者益憂其體幽微隂
　　者鬼之象
　何曰暮年将老衆鬼復來四氣不調凶之兆也
　陳曰四體極隂乃居天位此乃四時死絶之象也故
　　曰云云
　　　詩曰　燕雀動簾幙　驚回梦已違
　　　　　　幽忩弗管事　也惹是和非
　　　又曰　病入膏肓氣将絶　魄散魂離脉共歇
　　　　　　百年何計等閒抛　縱有盧醫不能活
第十七發陽卦(孤陽無主/乾天西北)一中生意之象
　象曰天光覆下日月發明萬事營為有足皆行
　顔曰一陽發生故曰天光人物所生日月此卦宜自
　　籌量不可信他人
　何曰一陽發生萬物自合得地上下無實未可輕舉
　　凡事須有實心得託用事吉求財多利求謀必遂
　　官事無害病者自安行人久後方回行軍大勝
　陳曰一為天陽而居人位若人之受天之明命以生
　　也故曰云云
　劉曰天光覆下人道亨也有足皆行無幽不明也
　此課一陽居中日月光明之象人物之所資以生求
　　事可望而遲
　　　詩曰　攸徃有南征　青天日月明
　　　　　　寒除灾已散　名逹利還生
第一百十八嵗登卦(孤隂失助/坤地西南)二中遲吉之象
　象曰天地開通萬物皆靈事方决定嵗終大豐
　顔曰此卦亦由上卦天地播植之功大致豐盈此卦
　　小吉謀事通泰斷無阻礙
　何曰凡事遲吉不宜速得宜自持正百事皆然失脱
　　可獲
　陳曰二爲地隂乃居人位若人受地之柔順以生也
　　且享地利之美故曰云云二能合於陽也
　劉曰人道将泰此卦自一至二生物漸多之象求事
　　以漸可也
　　　詩曰　自從持守定　功在衆人先
　　　　　　别有非常喜　隨龍到九天
　　　又曰　覆載功雖大　猶資雨露先
　　　　　　待時將有獲　歡慶樂豐年
第一百十九人事卦(盛陽處中/乾天西北)三中大快之象
　象曰人事方起吉無不利居者得福行者必至
　顔曰三陽居中人道始興雖無應援終至大吉
　何曰凡事所求皆得通逹行者必至依期而還求官
　　見貴謀事皆遂患者必交節而病退
　陳曰三為陽盛而居中位人道之盛也人生於寅亦
　　三陽交泰之時故曰云云
　劉曰人事方起陽正中也吉無不利大有終也
　此課三陽出地建寅之月人事方起之時天地交泰
　　吉無不利也
　　　詩曰　居家多有慶　富貴得平安
　　　　　　萬事從心起　都來好處㸔
第一百二十保身卦(積隂居中/坤地西南)四中小安之象
　象曰鬼氣未盛厲毒未形保慎性命門戸安寕
　顔日中位人象故曰鬼氣未盛然處隂弱又無交接
　　可謹保身退宻行正修徳不可為鬼厲所侵有為
　　必敗不能吉也
　何曰宜保身安静大體不吉鬼氣頗重不宜占病也
　　官事初有讒害後清脱行人至軍師勝
　陳曰四為隂極而居人位若非老死必有鬼厲惟宜
　　自保故曰云云
　劉曰鬼厲未盛無相與也保慎性命宜處也
　此課㓜明曰中位人象故曰鬼氣未盛蓋隂處陽位
　　而無所據憑也占者謹身退宻以保身則無咎也
　　　詩曰　花逢春雨難留艶　水逐東流怎復波
　　　　　　若把利名前路去　却妨閒事暗憂多
　　　又曰　花開春又去　蝶至又花殘
　　　　　　惟有青青栢　終能耐歲寒
第一百二十一化育卦(孤陽不明/乾天西北)一下生炁之象
　象曰明明上天照臨下土化育羣生開發門戸事皆
　　豁然更相瞻睹
　顔曰地徳配天必有光澤下潤羣萌以至長大者也
　何曰凡事從心而少稽緩此卦無咎占産大吉主生
　　男仕進求財望事有印信文書市賈見貴並吉官
　　事告内臣隂人僧道吉病者不宜居險處宜處室
　　中行人事阻未回出師勝
　陳曰一為天陽下為地勢陽氣出地萬物化生邵子
　　詩云一陽初動處萬物未生時獨隂不生獨陽不
　　成故陽氣在地則地利美豐諸卦多取此義故曰
　　云云
　劉曰上天照臨以發生也更相瞻睹物莫不榮也
　此課陽來居於地位是為上天照臨之象占事始違
　　而末大無咎也
　　　詩曰　已到平安地　江山萬里程
　　　　　　緑楊芳草路　風快馬蹄輕
第一百二十二地利卦(隂居陽下/坤地西南)二下安厚之象
　象曰本立事定人物齊正飲食清甘各得性命
　顔曰天一地二故曰本也本既立矣人物因之各正
　　性命凡事小吉
　何曰人事既定立本為緊各保性命小吉求官見貴
　　並吉行人及秋乃回
　陳曰二為隂氣純美之體居下位為地道之正有安
　　静和平之象故曰云云
　劉曰本立事定地道成也飲清食甘各保性命也
　此課求事有始終大吉
　　　詩曰　杏艷梅香秀氣盈　一番花發一畨新
　　　　　　江南若遇人雙口　變化方知在主人
第一百二十三建侯卦(三陽助下/乾天西北)三下功業之象
　象曰事興功起英雄基址聖賢救世法令得理
　顔曰三陽處於下位興功立事之象創造基址非英
　　雄無以克成故能明法救世百事皆成理訟亦吉
　何曰凡事有人言助其斷割也謀事進身求財官事
　　得理行人至印信文書同至病者瘥出師勝百事
　　變動吉
　陳曰三為盛陽而居地位有羣賢開國之象地道之
　　盛也故曰云云
　劉曰事興功起陽道立也聖賢救世進以成業也
　此課三陽在地位建基立業剛健足以有為而無阻
　　撓之占者大宜有為百事俱吉
　　　詩曰　經渉波濤一葉舟　如今方得到灘頭
　　　　　　幾年心事纔成就　屈指從前多阻愁
第一百二十四送終卦(正隂獨權/坤地西南)四下全隂之象
　象曰養生送死祭祀潔豐孝子䇿杖衣服粗凶
　顔曰此卦隂數萬物之極夫受氣於天生而為人死
　　而歸土故曰養生送死又以時祭祀孝子之事親
　　終矣
　何曰此卦孝子必當至孝恐有喪也不然亦有外孝
　　病者凶凡事不吉
　陳曰四為極隂伏居下位有死者入土之象故曰云
　　云隂極而不可他為矣
　劉曰養生送死人道盡矣體魄歸地就𡨕泯也
　此課困極之象占事無所不凶
　　　詩曰　隂人口舌主憂驚　孝子臨門動哭聲
　　　　　　運退黄金猶失色　雙眉不展事無成
純隂鏝卦
　象曰隂鏝無兆状未形動進而有悔退保其真
　顔曰十二棋皆覆無文字隂鏝之卦夫自有形而歸
　　無形天地隂陽之理極矣是以靈棋起於一爻而
　　終於無象體既無爻成卦故不在一百二十四卦
　　之内此卦未可興作百事退保幽真以消大咎病
　　者不死淹留遲滯方安行者凶不利所求
　何曰宜居家守制百事宜止官事無罪則止已有事
　　即難觧戰陣不利所求不得
　陳曰三才不分隂陽不辨此混沌未判之象無字可
　　尋無義可决故曰云云
　劉曰太極未分杳𠖇𠖇也隂陽㑹合莫覩其形也退
　　處静黙以保其真也
　此課吉凶未分不可作為静黙自守則吉無咎占者
　　得之聞憂不憂守恒無得失之卦也
　　　詩曰　逢時多難戰兢兢　戒謹當如履薄氷
　　　　　　要識前程危與險　不籠風裏一枝燈
　
　
　
　
　
　
　
　
　
　
　靈棋經卷下
靈棋經後序
昔者聖人作易以前民用靈棋象易而作者也易道奥
而難知故作靈棋以象之靈棋之象雖不足以盡易之
藴然非精於易者又焉能爲靈棋之辭也哉靈棋之式
以三為經四爲緯以上三爲天中為人下為地上為君
中為臣下為民四以一為少陽三為太陽二為少隂四
為老隂少陽與少隂為耦而太陽與老隂為敵得耦而
悦得敵而争其常也或失其道而耦反為仇或得其行
而敵反為用其變也陽多則道同而相助隂多則志異
而相乖君子小人之分也隂陽迭用體有不同而名隨
之異變之道也易之取象曰車曰馬曰桷曰天曰鬼曰
狐之類推而逹之天下之物莫不包也曰馬矣而以爲
龍曰水矣而以爲雨變易之義也非通天下之至賾者
不識也故曰靈棋象易而作也非精於易者不能也余
每喜其占之騐而病解者不能盡作者之㫖故為申其
意而為之言若夫以為黄石公之授張子房之傳則史
氏無其文不敢從而傅㑹之也辛丑歲夏月甲子括蒼
劉基書
右靈棋一經不知起自何人説者謂象易而作理或然
也若必求其人則鑿矣余辛(缺/)領鄉書上京師始得之
鄕先逹楊文定之門而辛未登進士入仕途凡破疑决
事占之每騐至甲申廵撫四川乙酉丙戌討賊平蠻占
之尤騐今丁亥春正月七日乃一歲之首靈棋當祭之
日余以四川漢夷甫定而一歳之變態莫測祭而占之
得歳富月昌之卦是日太監閻公亦得是卦余與公同
奉上命廵鎮一方占意憂勤固無彼此而何棋之布亦
不少殊信乎有神以主之而靈異之大昭若是也但世
傳已逺魯則魚亥則豕觀者病之余近得陳廬山之本
參互考訂而壽諸梓使占者益有所騐云成化三年夏
五月朔旦南郡汪誥䟦
余齠年時每有稽疑嘗以此課為騐休咎吉凶及考歴
代先賢專用此課行兵制勝為國安民建功立業無不
應者正徳二年不幸遭先君武定公喪孤苦驅馳人所
不堪勉强㐮事至三年春以襲爵重事為䖍卜之得一
課詩曰已過危橋百事安何須過慮有艱難蛟龍得意
興雲雨一上青霄便不凡遂襲爵於夏四年屢䝉聖恩
四擢至三千營提督寕夏叛平加太保予先因失伉儷
既聘之後五年又丁母夫人憂以服制不果娶年終又
兩廣缺員左轉征蠻行間諸親友以逺行勸勉就娶偕
行予以祖母太夫人年髙及服制之重弗敢遵言論紛
紜不已亦以卜之得一課詩曰暗事出幽室迷雲鎻洞
房連枝人不見獨自一愁傷此自然論定矣予行之期
遂託諸至親迎吾配以歸于室於是奉養之託有所藉
焉予徑奉命而行不期是年八月不幸祖母亦卒於京
荷䝉聖恩賜祭塟齋粮麻布典禮優隆感恩無極不肖
處此逺方人子之情激切哀痛何可云喻然而此課卜
之於前應之於後及其地方每有警報屢占屢應騐如
影響誠可敬哉若人端莊整肅誠意恪恭占之無不克
應因閲舊板模糊用新諸梓以廣其傳云正徳十年夏
六月初九日甲子太保武定侯鳯陽郭勛書
