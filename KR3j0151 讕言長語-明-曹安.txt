#+TITLE: 讕言長語-明-曹安
#+DATE: 2018-05-12 10:18:17
#+SOURCE: github.com/kanripo/KR3j0151 master 63d33cb0                
欽定四庫全書　　　　　子部十
　讕言長語　　　　　　　雜家類三(雜說之屬/)
　　提要
　　　　(臣/)等謹案讕言長語一卷明曺安撰安字以
　　　　寧松江人正統甲子舉人官安邱縣教諭安
　　　　素負才名著述甚富詩文集俱失傳此書集
　　　　其生平所見聞而辨証其缺誤自以為暇日
　　　　手録皆零碎之詞無益於事故以逸言剩語
　　　　比之然詞有原本足備叅考其論讀經一條
　　　　尤切中明代俗學之弊末有任順跋稱安嘗
　　　　為憲宗實録總裁官盖當時著作多聘取儒
　　　　士為之故不拘資格然安之見重於時亦可
　　　　知矣乾隆四十四年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
讕言長語原序
予少游鄉塾見先生長者嘉言善行即筆於楮或於載
籍中間見異人異事亦録之長而奔走四方所見居多
凡三四帙因去滇南道逺難將留於松今不知何在滇
中重録所見聞者攜来武邑及承乏安丘老而彌勤人
皆哂之予獨不倦暇日一一手録以備遺亡率皆零碎
之辭何益於事因名曰讕言長語讕言逸言也長語剩
語也何益於事徒資達人君子一笑云成化二十二年
五月五日吳淞曹安識
欽定四庫全書
　讕言長語
　　　　　　　　　　　　　明　曹安　撰
作古詩為上劉坦之選詩補註可法又李杜全集不可
　不味選唐者非一世以唐音為尚及范徳機云詩當
　取裁於漢魏而音律以唐人為得其宗舊有唐音輯
　釋丹陽顔潤卿註宋祭酒訥為序平陽劉敬伯輯古
　詩選唐蘇平仲序之云楊伯謙唐音盛時詩不謂之
　正音而謂之始音衰時詩不謂之變音而謂之正音
　又以盛唐中唐晚唐並謂之遺響是以體裁論而不
　以世變論異乎十三國風大小雅之所以為正變者
　矣唐音去取出其嗜好也予觀虞伯生序唐音謂知
　言之難不為無意故王永叔不喜唐詩謂其格卑而
　氣弱葉水心云争妍鬭巧極物外之變態唐人所長
　也反求於内不足以定心志之所止唐人所短也宋
　真西山集古之詩文曰文章正宗其於詩必關風教
　而後取廬陵趙儀可譏之曰必關風教云乎何不取
　六經端坐而誦之而必於詩詩之妙正在艷冶跌宕
　梁石門寅辯趙之言為非由是言之詩學漢魏盛唐
　有關風教去艷冶跌宕等而上之其惟三百篇乎康
　衢之謡虞廷賡歌五子之歌洪範數語又三百篇之
　權輿也古詩之祖也讀詩者不可不知
文章之選自漢而下梁昭明太子統以一人之見去取
　秦漢至晋之文為文選宋姚鉉以一人之見去取唐
　三百年之文為文粹宋吕東莱選宋人之文為文鑑
　元蘇天爵選元人之文為文類迂齋疉山又各批㸃
　古文又有續文章正宗諸集古人之選亦備矣以予
　觀之在精不在多韓退之嘗取已文二十六篇為韓
　子徐斯逺盡平生文共二十餘首首首稱善然詩文
　不能兼工故謂曽子固不能作詩曽嘗云古之作者
　或能文不必工於詩或長於詩不必有文有以哉昔
　人謂老蘇不工於詩歐陽脩不工於賦曽子固短於
　韻語黄魯直短於散語東坡詞如詩少游詩如詞數
　公之文名世而人猶非之信矣作文之難也
唐以詩取士故舉進士者多以詩名家四明烏斯道序
　王子與詩云詩嚴於文故文與詩不能兼工
三塲之學在今時出身之階梯也然足以知聖賢之言
　之奥古今事物之夥精亦不多矣吳臨川云初塲在
　通經而明理次塲在通古而善詞末塲在通今而知
　務長於此而短於彼得其一或失其二其間兼全而
　俱優者不多見也
通天地人曰儒一物不知一事不能恥也洞觀時變不
　可無諸史廣求明理不可無諸子逰戲詞林不可無
　諸集旁通多知不可無諸雜紀録而其要惟在聖人
　之經聖人之經非如史子文集雜紀雜錄之供渉獵
　而已必飲而醉其醇食而飽其胾此吳草廬支言集
　中語
宋葉適浙龍泉人號水心嘗云經欲精史欲博文欲肆
　政欲通士擅其門而不能兼也就其兼之或不得用
　故位下名卑而功業不見於世為可惜也又云為之
　者天也脩之者人也
唐子西謂六經以後便有司馬遷六經不可學故作文
　當學司馬遷司馬遷敢亂道却好班固不敢亂道却
　不好故宋景濓謂作文専法漢史信然
作史實難非司馬遷班固不能以致其博非孫盛習鑿
　齒吳競不能以致其决非司馬光劉恕不能以達其
　權非朱子不能以守其經
太祖髙皇帝云宋濓之文不如王禕之典雅王禕之文
　不如宋濓之華麗楊士竒亦言劉伯温之文不減於
　宋景濓劉特以功業掩之耳今三公之文具在識者
　考之
老杜云文章千古事得失寸心知作者皆殊列名聲豈
　浪垂騷人嗟不見漢道盛於斯於以見漢之文章渾
　厚森嚴試以漢之文章讀之自見漢詔尤不可及
近年所刋之書多不關世教以予取之宋胡致堂崇正
　辨一書盖因僧仁賛之所論按其事而折之燎然明
　白佛之徒無以逃其妄今刋夲在南陽府元張養浩
　衛聖編謂老荘申韓揚氏之書與吾聖經黒白較然
　惟左氏荀子秦漢以来諸儒濁亂聖人之言則為之
　申别毘陵謝蘭取聖賢問答之語闢異端者為書名
　曰辨惑編經書子史先儒扶正抑邪之言備載合而
　觀之真可以正人心
周易人多讀夲義不讀傳不知傳義不可缺書讀禹貢
　節要詩不讀變風雅春秋不詳崩薨卒葬禮記䘮服
　大記等多不考學庸多不讀或問論孟多不讀序說
　經有節文史有畧夲百家諸氏之書皆有纂集以為
　一切目前茍且速成之計父兄以是誇子弟師儒以
　是訓學徒近時書坊又刋時文以衒来學不使義理
　淹貫可勝嘆哉
離騷為詞賦之祖朱子論屈原者盡矣揚雄乃作反離
　騷其後有非國語者又有作非非國語者有刺孟者
　又有作刺刺孟者静言思之可發一咲
資治通鑑倣春秋而作楊文貞公謂有關治道之書予
　少不知正統十三年授徒海鹽主翁専以綱目為問
　遂日手之不釋葢左史記言書是也右史記事春秋
　是也綱目所以接春秋今續資治通鑑於宋元二
　代亦備
三體唐詩有實接虚接用事前後對等目謝疊山批㸃
　文章軌範有放胆小心㡬字句等法竊恐當時作詩
　時遇景得情任意落筆而自不離於規矩耳若一　一
　拘束要作某體某字様非發乎性情風行水上之㫖
杜子美律詩自成一家言元進士臨川張伯成註杜詩
　演義曽昴夫作傳有此作又有刋版告語惜其少傳
　徃時見杜律虞註以為虞伯生古今人冐前人之作
　為已作者居多
予家有陽春白雪小夲元人如劉時中關漢卿諸公之
　作尤多大抵元之詞曲最擅名予嘗私論之曰漢之
　文唐之詩宋之性理元之詞曲試以漢之文言之果
　有出於董賈之䇿乎以唐之詩言之果有出於李杜
　之什乎以宋之性理言之果有出於濓洛關閩之論
　乎以元之詞曲言之果有出於陽春白雪之所載者
　乎况四代人物又不止於此乎
作詩亦要著題如杜工部亦有不著題者如天台黄庚
　試枕易詩云古鼎煙銷倦㸃朱翛然髙卧夜寒初四
　簷寂寂半床夢兩鬢蕭蕭一卷書日月㝠心知代謝
　隂陽囬首驗盈虚起来萬象皆吾有収拾乾坤在草
　廬考官李侍郎應祈批云此詩題莫難於枕易非大
　家手筆豈能模冩盖以其不渉風雲月露江山花鳥
　此其所以為難也余閲三十餘卷鮮有全篇純粹正
　如披沙揀金令人悶悶忽見此作若紛紛盆盎中得
　古罍洗把玩不忍釋手此詩起句便含睡意頷聫氣
　象優㳺殊不費力曲盡枕易之妙頸聫冥心囬首四
　字極其精到結句如萬馬横奔勢不可遏全篇體製
　音調諧宫商三復降嘆此必騷壇老手望見旗鼓已
　知其為大将也冠冕衆作誰曰不然黄山谷在塲中
　試野無遺賢詩云渭水空藏月傅巖深鎻煙考官批
　云此人不獨此詩冠塲他日當有詩名滿天下後山
　谷果為江西詩祖
歐陽𤣥為浙省考官夲房得四靈賦一卷詞意髙迥覆
　考官謂非賦體欲黜之𤣥争之力且曰其人賦尚如
　此經義必髙督掌卷官取其夲經視之至則偉然老
　成筆也及拆卷乃程端學同列髙郵龔繡素知名姓
　謂𤣥曰此四明程先生之弟㣲先生㡬失此佳士明
　年㑹試經義䇿冠塲試官白於宰相曰此卷非三十
　年學問不能成使學子得挟書入塲屋寸晷之下未
　必能作此等文字請置道榜第一然則文須老成主
　司必然刮目
松江府志云三􁇣乃古由拳縣沉沒毎天晴月朗舟過
　者分明見其中井欄街砌宛然正統九年夏予赴舉
　之南京舟過􁇣中予適倚舷忽見水清處井欄街砌
　如故是亦一遇古迹不冺有如此
天順六年予校文江西新建縣乏舉予以落卷中取一
　可者其卷不批倒随取之乃李士實也李登進士筮
　仕刑部主事陞郎中今為提學副憲有文名成化十
　三年校文山西同考以詩卷一篇采采卷耳三章文
　甚竒特予以他篇不甚稱置之至填榜同考又言及
　予以為言僉曰可遂拆卷填其名然則朱衣㸃頭之
　事豈無哉
曽學士棨巢㫸集絶似唐人予天順六年校文江西舟
　迴泊鄱陽湖女兒港舟人下舟問予讀何書予呵之
　其人曰我少從曽棨學士泊此港有一詩予索一誦
　其人即誦予筆之詩云彭蠡湖邉女兒港秋水未乾
　湖水長女兒一去今㡬秋時有行人来繫舟岸栁汀
　花濕紅翠栁似顰眉花濺淚茅屋参差石徑斜港口
　人烟凡㡬家當初知是誰家女後来嫁作誰家婦嫁
　時湖上墮弓鞋至今尚想淩波歩我欲囬頭問小姑
　小姑迢迢隔重湖我欲前從大姑問大姑黙黙凝新
　恨紅顔薄命真堪惜女兒名姓無人識年去年来湖
　水春空使行人弔陳迹君不見古来多少大丈夫老
　死湖山名亦無巢睫集中無此豈非滄海遺珠
予於成化五年之沅江學署一夷人家多藏書盖洪武
　迄今不遺内一詩乃浙江道提舉臨川艾性夫作貫
　酸齋作叙予手鈔之歌行語多關世教如賦銅雀硯
　末句云請君唾去勿復用銅雀猶在吾當摧撲滿吟云
　區區小器安足憐黄金塞塢臍亦然臨邛道士招魂
　歌云安得天上蓬莱宫却著人間馬嵬鬼
沅江鄰於緬國多榕樹其風俗大異予賦一詩以紀之
　曰日舂日結作生涯土屋平鋪㡬百家地軟黄牛都
　睡足(車里多黄牛其/足軟止可食)草深灰象並張牙(車里緬孟艮/地出象能鬭)
　飛来鸚鵡渾身緑(此鳥能人言/人家多畜之)嚼罷梹榔滿口霞(以/梹)
　(榔和萎葉灰食之當茶又/多芭蕉實酸角蘇木胡椒)瘴癘不堪三伏暑誰知臘
　月尚穿紗言之鄙俚姑道其實
文人辭勝於理者多曹植七夕咏曰目牽牛兮挑織女
　交有際兮㑹有期張文潜七夕歌言牽牛織女二星
　云帝憐獨居無與娛河西嫁與牽牛夫世人遂實其
　事白樂天長恨歌叙明皇貴妃天上人間㑹相見云
　云人讀之不覺可喜元艾性夫作臨卭道士招魂歌
　云安得天上蓬莱宫却著人間馬嵬鬼今剪燈新話
　餘話一切鬼話啟蒙故事収之後人遂以為實然
東嶽泰山之廟徧天下肇於宋中葉唐先天開元間封
　爵為王宋大中祥符間加曰帝廟之爵之像之皆非
　當禮以地祇而不人其像尊比三公而不帝其號兆
　之如四望而不屋其祠庪縣於其方嶽而不徧於天
　下爾雅祭山曰庪縣謂瘞牲幣掛儀物陳北溪曰泰
　山魯鎮惟魯邦之所得祭而立祠於諸州何謂巋然
　而特者山之形而人其貎何為立寝殿於後者又不
　知何山可以當其配也唯太祖髙皇帝改正嶽鎮海
　瀆城隍廟號詔止稱東嶽之神於禮方正捜神記據
　東方朔附㑹東嶽帝君一何悖耶或以為五嶽之神
　各有姓名泰山神姓圓名常龍衡山神姓丹名靈峙
　華山神姓浩名鬱狩恒山神姓澄名渭渟嵩山神姓
　夀名逸羣一云泰山君元丘目睦泰山將軍唐巨甚
　是無謂不足信
天下有真武廟按曲禮曰前朱雀而後𤣥武𤣥武乃北
　方七宿之象而傳記所謂龜蛇也宋有天下尊崇聖
　祖嫌名𤣥朗改𤣥為真道家者流謂神有名字里居
　真武經又有披髮跣足世遂塑黒衣翩翩披髮按劍
　而坐脚踏龜蛇一何悖耶宋祭酒訥宋學士濓嘗辯
　之
老人星一名弧南一名南極見則天下治平只一星耳
　今人徃徃以長頭短身拄杖侣以龜鶴等謂之夀星
　此皆傳襲之弊畫工取巧而然士君子亦信之何哉
世有三官廟三官經有上元中元下元三品之說東南
　人於正七十月齋素謂之喫三官齋一日觀宋學士
　濓䟦三官祠記云漢熹平間漢中有張脩為太平道
　張角張魯為五斗道其法畧同而魯為尤盛盖自其
　祖陵父衡造符書於蜀之鷄鳴山斬鬼卒祭酒等號
　分領部衆有疾者令其自首書氏名及服罪之意作
　三通其一上之天其一埋之地其一沉之水謂之天
　地水府三官三官之名昉於此夫至髙者天至厚者
　地水縱大亦兩間一物耳何得與天地抗哉今並稱
　之為三是必有其說矣宋公之論足破羣疑元揭文
　安公作曲阿三官祠記一切歸諸道家不審何哉
天下學宫皆立文昌祠奉之以主可也而人其像春秋
　祀之以牲世俗相傳其神為周時賢士張仲死後為
　之捜神記又按清河内傳為吳㑹間人張户老之子
　名亞又有七十三化之說近又刋七十九化書使人
　可驚可怪而儒者亦信之不知北斗之前有星曰文
　昌史謂其理文司祿但一星耳有是星則有是神祠
　而奉之在理雖未之有亦崇文之義焉予見作此祠
　之文多矣惟山西大同文昌祠記進士松陽盧璣之
　言為當
凡寺中有輪藏者供一𫝊大士問之僧衆皆妄說無稽
　少時聞一詩云袈裟新補片雲寒足躡儒鞋戴道冠
　欲把三家歸一轍捻沙終是不成團盖譏之也俗云
　其人道冠儒履釋袈裟正此而捜神記謂其名翕義
　烏人幼通三教書自號善慧大士云云又不知何據
　此不足論姑識之以警愚俗
關公廟亦在在有之或云義勇武安王或云夀亭侯或
　云關王不知廟像之設以魏主嘗畫公像戰克龎徳
　怒于禁降服之状于髙陵之屋為之權輿也或據其
　有義勇之烈鹽池之功亦淺之乎知公者矣若其大
　節在不㤀先主之約王肅曰有北面争天下之志是
　已作廟記者多矣予偶見金田特秀觧州廟記云方
　曹勢熾燄劉力孤弱事君不㤀其夲見利不失其義
　海東馮子栗真定廟記有云當其賊操九州之地已
　有其七之時獨不忍棄背顛沛流離之𤣥徳味二公
　之言公之衷愫暴白於天下後世矣
太祖髙皇帝詔天下止稱府州縣城隍之神惟有司得
　祭士庶無預城隍之名肇於古史之造字其用著於
　周易之繫爻城隍之有廟殆亦以棲配食者之靈祭
　城隍於配食之廟猶明堂之祀帝云耳此先儒之正
　論今多塑像寝殿立配又置两廊之獄如東嶽七十
　二司之繆可供一咲儒者察之
(缺/)陵謝應芳謂吳人不當祀范蠡夲太史公之筆杜牧
　蘇子瞻皆謂蠡私西施以申公夏姫為比越人祀之
　可也如諸葛武侯蜀人祀之吳魏未嘗祀焉亦有議
　論以予觀之范蠡張翰陸龜蒙皆取其去之為髙他
　未暇論觀髙季廸三詩可見
神有不當祭者予嘗過濟源軹城有聶政廟鄉人賽之
　杭有秦檜祠又吳草廬集云去曹操廟郎州立梁松
　廟名陽山廟劉賔客有詩方囘云馬伏波為其所傾
　者似不當祭凡有官君子若此者宜去之
世之人多以儒釋道為圖或塑像於寺觀釋以佛居中
　道以老子居中當道有司見之者畧不介意而斥之
　孫復作儒辱云佛老之徒横乎中國天下之人愚衆
　賢寡莫不争競而趨之於是其教與儒争馳並駕峙
　而為三吁可怪也儒者不知其辱而反尊之者多矣
　得不為罪人乎
佛初入中國有四十二章經以生中國為難今人徃徃
　欲生西方何也明道觀佛書曰不觀無由知其理吳
　草廬註道徳經其云治國如烹小鮮佳兵不祥可取
道士罵老子佛以神怪禍福恐動世人俾皆信向而爾
　徒髙談清净遂使我曹寂寞
宋元豐中陳州蔡仙姑能化現丈六金身常設净水至
　者必先净目而入有廖縣尉一日率其部曲洗一目
　及入以洗目視之寳蓮臺上金佛巍然以不洗目視
　之大竹籃中一老嫗箕踞而坐乃叱其下擒之
唐吕用之以桐人書髙駢姓名於胷桎梏釘之胡致堂
　曰桐人桎梏世所謂咒咀也或見髙駢之誅以為驗
　彼吕用之之死又誰咀哉茍明乎理則不以此惑矣
楊萬里與零陵唐人鑑假爐焚香以問卜唐答以詩云
　聞爇爐香要决疑不疑何用卜蓍龜聖人自有韋編
　在進退存亡豈不知
顔魯公喜仙佛及使李希烈死之故王仲光詠公書虎
　丘道士詩刻云長生心慕神仙侣終不貪生奉逆臣
賦比興為詩之正體古人多有作比詩者近年不作比
　詩如元進士徳興董仲可明皇貴妃對奕圖云内計
　縱横勢已危三郎何事不知㡬祗因一子参差乆費
　盡神謀為觧圍劉伯温二喬圖云江上桃花紅粉腮
　飄然吹入玉堂来東風日暮和烟雨多少飄零委緑
　苔霅水李子儀墨梅云詔遣明妃出漢宫粉香和淚
　泣春風玉顔翻作寒鴉色悔不将金買畫工三詩非
　題亦難猜也
世言宋元人詩不似唐然文獻通考取宋人如石曼卿
　王介甫諸公詩歐陽文忠公論宋人詩中多警句近
　有詩人玉屑詩林叢話瀛奎律髓詩學梯航皆雜宋
　詩在人自擇元程雪樓蓮葉舟圖云如此風波惡舟
　中坐宴如此時不經濟借問讀何書吳草廬楊妃病
　齒云齒痛自顰眉君王亦不怡此癡如早割何待馬
　嵬時浙人張庸陶糓驛亭圖云蒼筠織簟湘紋凉緑
　羅裁衣蘭麝香銀燭光寒夜将半琵琶曲終人斷腸
　不必加貶自有清意四明李照詩一册予記其王荆
　公墓云天津橋上鵑聲急已卜先生相夲朝百世雄
　文凌白日千年新法苦青苗冨韓國老縁誰去汴宋
　基圖自此揺荒塜卧麟寒食後東風不見紙錢飄又
　如宋景濓劉伯温王子充蘇伯衡詩又非淺學可到
　子充洪武初使雲南不屈而死予始至尋其墓乃編
　一集公之節不下古人予作序云文人徃徃不得其
　死如司馬遷班固蔡邕陸機范蔚宗謝靈運軰厭厭如
　九泉下人公可謂志士仁人矣公之詩文逼古舟中
　口號云挽船上逆水欲進不得前丈夫得意日何異
　下灘船
國朝詩人不一多有刻夲其間好詩亦多不入如李昌
　棋題文丞相硯云已矣斯人不可見留得忠肝湼不
　緇千載空遺補天石一泓正是化龍池黄簾緑幕承
　恩日殘照西風倚馬時寄語玉堂揮翰手他年留冩
　首陽碑廬陵陳循海棠山鳥云數聲啼鳥正間關嫩
　緑輕紅雨未乾一段雅容誰不爱春風能得㡬時看
　四明張楷觀浙江潮云當午春雷震海門初来逺客
　欲銷魂鑿開即墨牛争觸戰罷昆陽馬亂奔伍相精
　靈何日散錢王功業至今存天涯一㸃青山小矻立
　中流任吐吞瞿佑和靖墓云詩落人間有墓存誰歌
　楚些為招魂愁連芳草春無迹魂斷梅花月有痕華
　表柱存遼鶴返少㣲星殞楚天昏生芻一束人如玉
　想像髙風酹酒尊臨川黎擴擬唐宫人入道云髙髻
　雲鬟罷舊粧黄冠著入白雲鄉碧桃春雨心初定紅
　葉秋風怨已㤀行道宛如随玉輦歩虚清似舞霓裳
　多情惟有長門月来伴吹簫引鳯凰吳興丘天祐弔
　趙子昻云宋家玉葉鳯凰雛骨冷空山不可呼一代
　文章藏翰苑千年詞藻落江湖秋風白鶴飛遼海夜
　雨銅駝卧緑蕪今日吳興山色裏尚餘光彩照吾徒
　金陵王徽舟中雨夜聞雁云羣雁来何晚寒聲渡逺
　空凄凉應帶雨悲咽為兼風獨客雙垂淚孤舟半掩
　篷如何愁不寐聞爾别離中王汝玉漁村云汀葦蒼
　蒼白露凝一灘寒月未収罾西風吹醒江南夢四壁
　蛩聲半夜燈山行云蘿蔦隂中是㡬家青山數轉到
　門斜桃源祇在雞聲裏不用縁溪認落花張弼送羅
　状元倫謫官福建云烈烈轟轟好丈夫曽從金殿聽
　傳臚十年事業丹心苦萬世綱常赤手扶郭隗臺前
　折枯栁考亭祠下掃寒蕪時人欲識襟懐否天上浮
　雲自有無
詠物詩亦難唐人池鷺鷓鴣無以加矣餘姚徐菊坡簫
　杖詩句句見簫杖鑿竅霜筠入手輕知音未遇伴閒
　行刻鳩賜老聲還噎随鳯升仙力可憑弄月松根因
　拄石倚風花底為和笙何當扶上雲霄路吹徹鈞天
　合九成紹興劉師邵失鸚鵡云来從西域養經年飛
　入青雲最可憐銀甕空遺香露水雕籠閒鎻落花烟
　能言毎憶来書幌學舞長疑在綺筵此去想應尋舊
　伴隴山雲樹尚依然蘇平綉鞋云㡬日深閨綉得成
　著来便覺可人情半彎煖玉凌波小兩瓣秋蓮脱蒂
　輕南苑踏青春有迹西廂待月夜無聲摘花又濕蒼
　苔露晒向西窓趂晚晴三詩貼題
弔古詩古今最多如李太白見崔顥黄鶴樓詩遂不題
　釣臺詩人有一首云嚴陵臺下大江横千古英雄㡬
　戰争今日漢家無寸土釣臺依舊屬先生滕王閣元
　僧一詩檻外長江去不囬檻前楊栁後人栽當時惟
　有青山在曽見滕王歌舞来嘉禾陳延齡年少作岳
　王墓云一自班師下内廷中原俱望掃沈冥两宫環
　珮煙塵迥百戰山河草木青雨暗靈祠嘶鉄騎月明
　隂井泣銀瓶凄凉古墓西湖上老樹悲風不忍聽又
　僧徳珉姑蘇懐古云西施一咲破姑蘇常使行人淚
　眼枯輦道落花春走鹿琴䑓明月夜啼烏夫差古墓
　迷黄壌伍相荒祠暗緑蕪獨有靈巖山色在峥嶸樓
　閣屬浮圖二人皆少年作此頗有唐氣
挽詩今人多作余鼎挽蕭時中状元云待漏共趨丹鳯
　闕聫班毎侍建章宫芳郊逰覧軒車並秘閣編摩几
　席同沈約體羸吟獨苦相如病渴賦尤工死生一旦
　悲乖隔追想前時似夢中又尹鳯岐一首云沉酣醲
　郁醉葩經禮樂三千對大廷天上㡬年依化日斗南
　一夜暗文星玉堂仙去名猶在石室人歸户已扃萬
　里故鄉囘旅襯白頭老母淚零丁祭文韓栁歐蘇集
　中可法近觀解學士縉祭沈指揮文夀夭一理冨貴
　一命百年非乆二十非促既威振乎西陲不同腐於
　草木老淚如泉仰天一哭
送行詩古今千萬楊少師士竒南歸中朝少以詩送公
　吟一絶云東岳祠前動别驂歸心先已到江南同官
　敢怨無言贈天語丁寕已再三至南京言及吏部尚
　書黄宗載送一詩云不到鄉關四十年承恩深荷九
　重天衣分内帑金花重詔出宸衷御墨鮮周道北来
　奔電馬大江南去順風船遥知拜掃先塋處人羡蓬
　萊第一仙永樂中尚書夏公原吉送弟還長沙颯颯
　金風八月䦨汝今歸去寸心安菜根有味莫嫌淡茅
　屋無書可借看日具㫖甘宜奉母秋收租税早輸官
　明年此際還来望莫遣寥寥雁影寒一皆胸中自然
　語讀青陽文集維揚程廷珪送余廷心赴太學云蘆
　葦蕭蕭江上秋吳船三日住揚州靛花深染青綾被
　雲葉新裁紫綺裘官驛馬嘶風滿樹别筵人散月當
　樓明年征雁将書去人在蓬瀛第㡬洲似覺清婉
宴集詩古今尤多正統初鴻臚楊善東郭草亭宴集詩
　一册予時年十三四獨喜少師楊士竒一首有杜意
　帝城南畔尋韋曲浩蕩風光三月中衢路塵埃過雨
　净園林草木競春紅主人置酒興非淺衆客題詩歡
　不窮一杯一曲日西下莫待銀蟾生海東
詩難得句句好前人亦然薛道衡死隋煬曰更能作空
　梁落燕泥否文士王胄死帝曰庭草無人春自緑復能
　作此邪近徐國公宅扁恕齋一人聯云窓前適意存
　芳草林下歸心放白鷴又扁夣軒一聫云謝家兄弟
　池塘草商室君臣鼎鼐梅又一人作静趣予㤀首二
　句次聫云溪邉倚杖看雲起石上横琴待月明曲徑
　苔深留莫掃閒庭花落聽無聲山童且莫敲茶臼祇
　恐松隂鶴夣驚翰林編脩頼世隆左遷台州府經歴
　卒於揚州臨海王偡輓詩兩聫云却投班馬堂中筆
　来運黄龍幕下籌視草無由登翰苑看花有夢到揚
　州又如前人春水渡邉渡夕陽山外山之句皆竒
五言絶句如汪神童詩名賢詩其中首首佳勿以小詩
　忽之作此熟勝於五七言律如身閒茅屋穩心定菜
　羮香識破世間事淡中滋味長二十字深有意味程
　雪樓賦一初云一從何處起初自㡬時名昨夜山中
　夢梅花雪乍晴張光弼題雞云鳯凰有五色雞亦有
　五徳鼔翼不妄啼一聲天下白
吳與弼作詩學性理惟杜鵑詩有情景詩云西川如錦
　自㤀歸啼到江南意却悲古樹淡烟殘月曉落花踈
　雨暮春時空遺蜀帝千年恨誰續唐人再拜詩欲向
　青山一相問數聲不盡又何之予走四方見人詠麗
　情若元施子賦老妓云閒却秦樓是㡬宵舞衣香减
　不勝腰西風髩影羞鸞鏡明月歌聲怯鳯簫雲冷東
　山春寂寂花殘南國草蕭蕭江州流落商人婦一曲
　琵琶恨未消前人美女折花云梳罷雲鬟出户来輕
　移蓮歩海棠堦臨風折處香生手對日看時影在懐
　蜂簇露華凝翠鈿蝶随春色上金釵曲䦨干外苔痕
　濕歸去多應換綉鞋舊記姑蘇徐庸楊妃妙舞云曲
　按霓裳舞翠盤滿身香汗怯衣單凌波歩小月三寸
　傾國貎嬌花一團楊栁欲眠風不定海棠無力雨初
　乾風流自古迷心目莫咲三郎倚醉看
吾松張弼以草書擅名不知其古文詩超邁等夷禽言
　一首寄予云得過且過飲啄随時度朝暮得隴望蜀
　徒爾為未知是福還是禍䟦云此禽寒號蟲也古人
　未作予故補之予與以寕先生萬里相思無以寄意
　聊書一通云時予在滇之臨安成化五年也十二年
　秋予之京除武邑又送一詩云三十餘年走宦途壮
　心牢落雪盈顱著書只欲明忠義垂槖何曽計有無
　天地恩私蒙聖主河汾事業在諸徒嗟予鄉曲無窮
　意都付臨岐酒一壺小序云先生所纂比干錄王文
　忠公錄皆有關於世教詩故及之題晋寕凌節婦云
　栁葉桃花㡬度新寒窓獨坐不知春世間碌碌随流
　者空有鬚眉愧婦人又題一舟泊一舟行小畫前船
　乘風棹千里後船挿篙猶未起同在江湖各待時傍
　人且莫論行止
古人和詩和意如賈至早朝大明宫和者杜子美王右
　丞岑參可見後来次韻未免屑輳近時凡百詩章惟
　歌律與古選全不之尚予嘗欲取臯陶賡歌五子之
　歌洪範及詩之三言五言七言體刻之使人習之以
　復古而未暇
予十七㳺松江府學見東齋壁宋昌裔草書風入松二
　詞偶考虞伯生集云此詞臨安士人作末云明日重
　携殘酒思陵改為重携殘醉其一虞伯生在館閣作
　以寄柯敬仲博士二詞膾炙人口夫詞調最難周美
　成有片玉集予嘗跋其某名某名者康伯可九日遇
　雨望江南句句有九日故事并雨又一人題項羽廟
　酹江月云鮑魚腥㫁楚将軍鞭虎驅龍而起空費咸
　陽三月火鑄就金刀神器垓下兵稀隂陵道狭月暗
　雲如壘楚歌哄發山川都姓劉矣悲泣呼醒虞姫為
　伊死别血刄飛花碎霸業休休騅不逝英氣烏江流
　水古廟頹垣斜陽紅樹遺恨鴉聲裏興亡休問髙陵
　秋草空翠
王昭君歸州王嬢女入胡琵琶歌云蔾葉萋萋其葉正
　黄有鳥處此集于苞桑
漢劉敬封奉春君主與匃奴和親王昭君怨之元艾性
　夫詩云合向胡天怨奉春以予考之昭君自請行若
　無怨
後漢匃奴傳言呼韓邪單于来朝願為漢婿後宫王嬙
　以積怨自請行此事之實也西京雜記乃云元帝使
　畫工毛延夀圖宫人形貎按圖召幸王嬙以賂金少
　畫不及貎及賜單于宫人王嬙當行帝見之悔乃殺
　延夀梁石門寅巳辨之惟李太白杜子美二詩得正
　王介甫明妃曲云體態由来畫不成當時枉殺毛延
　夀歐陽永叔亦云雖能殺畫工於事竟何益自是後
　人多夲之成化十二年夏予過歸徳閲州志載王嬙
　事李杜二詩在予跋以正其誤在滇聞人言詠昭君
　一首云塞上北風吹翠鈿擁裘狐白勝於綿将軍食
　肉自無恥女子别家誠可憐青草不凋胡地雪碧梧
　空老漢宫烟琵琶千載人猶學哀怨分明第四絃不
　及延夀事又王昭君女須卜居次須卜單于複姓居
　次云其名次徐遲反
論詩文體製文章正宗蔑以加矣然諸體中亦有遺者
　元詩體要為類三十有八曰四言體曰騷體曰選體
　曰樂府體曰栢梁體曰五言古體曰七言古體曰長
　短句體曰雜古體曰言體曰詞體曰歌體曰行體曰
　操體曰曲體曰吟體曰嘆體曰怨體曰引體曰謡體
　曰詠體曰篇體曰禽言體曰香奩體曰隂何體曰聫
　句體曰集句體曰無題體曰詠物體曰五言近體曰
　七言近體曰五言排律體曰七言排律體曰五言絶
　句體曰六言絶句體曰七言絶句體曰抝體曰側體
　固無不備尚少擬古體和唐體倡和體囬文體吳訥
　編文章辯體其已有古歌謡詞賦樂府書記序論説
　觧辨原戒題跋雜著箴銘頌賛七體問時傳行状詩
　諭告璽書批荅詔册制誥制䇿表露布論諫奏疏議
　弹文檄諡法諡議墓碑墓碣墓表墓誌墓記埋名誄
　辭哀辭祭文連珠判律賦詩詞曲亦無不備尚少文
　啟表状問答奏状諸體此外詩文有風雅頌賦比興
　又有典謨訓誥誓命教令勑宣紀移箋簡牒劄子諸
　體然則詩文之作難矣不可不知也
禮記月令春其數八夏七中央五秋九冬六但舉天地
　成數中央土獨舉生數者土旺四時以土之五各兼
　配為生數亦各得成數也嘗考數以五者天有五星
　地有五嶽如五性五常五品五倫五教五福五行五
　位五爵五旗五際五子五陵五官五糓五味五臟五
　兵五鼎五權五量五度五禮五射五御五刑五侯五
　王五技五色五音五方五内五嶺五河五均五反五
　畜五湖五溪五属五部五倉五果五菜五飯五法五
　馬五常五羖五兩五鬼五胡五毒又五達道五弗措
　小司冦以五聲聽獄訟求民情洪範五行禮有五經
　史云三老五更又有五君詠五老榜雞有五徳馬氏
　五常五年一廵狩之類不可枚舉孫卿用兵亦有五
　權易繫辭天數五地數五皆宜商確而類推
蘭亭㑹四十二人流觴賦詩成二篇者王羲之王凝之
　孫綂謝安孫綽王宿之王彬之徐豐之謝萬袁嶠之
　共十一人成一篇者魏滂郄曇桓偉虞友王渙之曹
　茂之庾蘊虞說王𤣥之謝繹曹華王蘊之華茂孫嗣
　王豐之共十五人詩不成者謝蕂謝瑰丘旄任凝王
　獻之楊模后綿吕系孔盛鎦宻勞夷華胥卞廸吕夲
　曹諲虞谷共十六人晋穆帝永和九年暮春王右軍
　序其序梁亂出外陳天嘉中智永得之授弟子辨才
　唐太宗令蕭翼取之後從葬昭陵宋米芾題禇遂良
　所搨桞公權集詩李公麟為圖王晋卿家謂之三絶
　予惜太宗爱此帖元張光弼詩云君臣詭遇一獃僧
　楔帖曽来事可懲誰料萬年歸殉後却将繭紙累昭
　陵乂其中詩有不成者如獻之(缺/)
　昔人謂詩擅塲亦難矣然刻燭賦詩擊鉢次韻倚馬
　可待彌明聫句者亦偶然耳四十二人其不見於史
　世莫知其姓名今備錄之觀此帖可以備㤀
西園雅集圖宋紹興初石林居士葉夣得序盖元祐諸
　賢㑹駙馬王詵晋卿西園李伯時即席中所畫也凢
　十二人蘇子瞻王晉卿蔡天啟蘇子由黄魯直李伯
　時秦少㳺陳碧虚米元章王仲玉圓通大士劉巨濟
　乃鄭天民記鄭記作於政和甲午可信紹興丁未邵
　諤進述古圖圓硯云李伯時效唐小李將軍用著色
　冩硯旁刻兹圖黄溍作述古堂記増張文潛陳無已
　晁無咎李端叔四人劉松年臨伯時圖無此四人又
　僧梵隆趙白駒亦臨此十六人陳思允亦題又少李
　端叔陳無已二人為十四人楊文貞公家藏夲則十
　六人豈前後㑹不一如楊鴻臚東郭草亭之㑹在正
　統中亦前後不一者邪看此圖當以意㑹之可也夣
　得蒼梧人註書序禮記徽宗時附蔡京得起居郎文
　人無行信然伯時龍眠居士善繪有名雅集圖有二
　女子王晋卿家姫雲英春鶯也
詩詞中有院落籬落村落部落落居也唐宫中巷有野
　狐落落亦居也又有碧落勾踐戰敝卒三千人禽夫
　差於干遂遂者道也干是水灣之髙地江干河干是
　也左思吳都賦云長干延属金陵名長干落干二字
　實字也史云踰隠以待之隠短墻也與埒同
陶淵明采菊東籬下悠然見南山初不用意而景與意
　㑹後人易見字為望楊萬里謂易此一字便覺一篇
　神氣索然杜甫山鳥山花吾友于黄魯直改曰山鳥
　山花共友于説者謂易一吾字便覺不健不特此也
　經書亦有妄加増損註觧其甕天之蠛蠓耳學者信
　之作文尤為可笑
白樂天自警一詩云蠶老繭成不庇身蜂飢蜜熟屬他
　人須知年老憂家者恐似二蟲虚苦辛又一詩有所
　悲云獸中刀鎗多怒吼雁遭羅弋盡哀鳴羔羊口在
　縁何事闇死屠門無一聲偶閲二詩錄之亦可以警
唐吕温由鹿賦謂由此鹿以誘致羣鹿也彼縶鹿者曰
　此鹿毎有所致輙鳴嘷不食者累日故賦曰㣲獸傷
　類如不自容伊人賣友而享其功㓕交道兮墜義風
　曽麋鹿之不若何仁信之可崇髙季廸鶴媒歌云嗟
　爾髙潔非凡禽胡為徇食移此心受人馴養忘逺舉
　好陷同類機腸深嗚呼世上㡬人號君子得利相傾
　亦如此
韻府羣玉亦収之博矣解縉陳繼文人也亦不之取其
　中正要𦂳者漏之如足字欠管寕濯足栅字欠青溪
　栅蘇峻攻青溪栅卞壼拒之髙熲殺張麗華於青溪
　栅二字尚失之他可知也人當自擇
袁悦之還都止齎戰國䇿曰天下要惟此書李權從秦
　宓借戰國䇿宓曰戰國縱横用之何為然太史公取
　以著史記文辭髙古子長取法韓愈以揚雄與孟荀
　並稱司馬光尤好雄學且謂雄文簡而奥惟簡而奥
　故難知其與雄者至矣復述潛虚以擬𤣥抑又何説
　哉宋儒有不喜杜甫詩而喜韓愈詩者謂杜題李尊
　師松障子歌老夫清晨梳白頭𤣥都道士来相訪二
　句之俗一儒曰韓之昔在四門館晨有僧来謁與此
　二句何異亦不能答人之好惡不同有如此殊不知
　杜二句起得平直似鄙俚通篇變化之妙意兼比興
　試取而味之自見
拯人之危大是好事古今人多能行之其最難者如西
　京趙岐避難安丘孫嵩年二十餘逰市見岐察非常
　人停車呼與共載宻問岐岐以實告遂與俱歸藏複
　壁中數年後諸唐死滅因赦乃出在壁作孟子章句
　古人於獄中授經又有𢃄經而鋤負薪而讀者手鈔
　而讀者今有明窓净几書坊印夲而不讀者獨何心
　哉
鄭𤣥承秦焚書之後其所著訓詁亦難及矣然有大害
　理者不可不辯如周禮以九賦斂財賄乃正賦也𤣥
　以為口率出錢君子非之謂此乃周公之罪人而流
　禍萬世者也石門梁寅謂釋經之誤可不察哉然五
　經四書中其釋之誤者亦多而史之斷者尤多謬君
　子宜辯之
予閲史至齊大司馬王敬則為齊主所疑敬則世子仲
　雄善琴齊主以蔡邕焦尾琴借之仲雄作懊儂歌曰
　常歎負情儂郎今果行許又曰君行不净心那得惡
　人題齊主愈猜愧後敬則敗死以予度之此歌亦偶
　然道情耳如楊惲詩曰田彼南山蕪穢不治種一頃
　豆落而為萁人生行樂耳須富貴何時當時以此詩
　為誹謗得罪以予度之怨也又如謝靈運既臣宋却
　乃作詩曰韓亡子房奮秦帝魯連恥則是有是心求
　免於禍難矣蘇軾詩獄不免口多古今人詩多無意
　作人有病者疑之遂成大禍謝疊山解唐詩絶句首
　首有意予恐未然解杜詩者亦似此予在滇送劉進
　士詩一聫云野鳥偏於風外囀蠻溪多在雨中渾一
　秀才謂譏其夷人亂作詩不特詩也六經四書子史
　亦有解差者不可不辯
杜甫贈虞十五司馬詩云書籍終相與説者謂子美欲
　悉以書籍與虞庻㡬傳子美之業也沈約見王筠文
　嘆曰昔蔡伯喈見王仲宣稱曰王公之孫吾家書籍
　悉當相與僕雖不敏請附斯言予蓄書千百卷有子
　舉人死諸孫恐不能繼凡書多與人盖亦此意雖然
　古今人家有書遭子孫不肖失之亦多矧財帛之積
　未有不散者也不如遇賢者與之為髙
劉長卿生子詩云且免琴書與别人以言無後之苦然
　有子賣父書者多矣亦何貴乎有後哉
宋周行已跋薛唐卿秦璽文謂見李斯之書㡬不疾唾
　而却走元艾性夫題銅雀硯云寜容汚寸硯又嘗見
　有毁秦檜梁松廟文皆卓然有見者也予一日讀古文
　見武曌丁謂王介甫之作皆厭觀之使文如朱子字
　如顔魯公雖衆人亦知敬
浯溪在永州祁陽縣南五里元次山中興頌刻溪隂石
　上廬陵蕭泰登題浯溪詩云靈武歸来大難紓忠臣
　孝子義何如浯溪石刻人争重只為平原太守書
晋袁甫詣中領軍何朂自言能為劇縣朂曰惟欲為縣
　不為臺閣何也甫曰人各有能有不能譬繒中之好
　莫過錦錦不可以為㡌榖中之美莫過稻稻不可以
　為虀
朱子文答劉韜仲督賦云正是索千金於乞丐之夫亦
　無下手脚處不恤則得罪於民不辦則得罪於上官
宋王益知韶州屬縣翁源多虎公令捕之令欲媚公言
　虎自死者王輿致州為頌以獻公使歸之曰政在徳
　不在異
元布呼宻因河東守臣獻嘉禾曰汝部内所生盡如是
　耶曰惟此數莖布呼宻曰如此則既無益於民何足
　為瑞遂罷遣之
元台布哈為台州守有所亷察因夜宿村家聞鄰婦有
　姊姒夜績者姊曰夜寒如此我有瓶酒在床下汝可
　分其清者留以奉姑下濁者吾與爾飲之姒如其言
　起而注清者於他噐且曰此達元帥也吾等不得嘗
　矣姊曰到底清耶遂笑而罷布哈聞之未曙即去布
　哈字達兼善殺賊死莭台州
李易安趙丞相挺之之子趙徳夫之内也序徳夫金石
　錄謂王播元載之禍書畫與胡椒無異長輿元凱之
　病錢癖與傳癖何殊名雖不同其惑一也乂謂蕭繹
　江陵陷沒不惜國亡而毁裂書畫楊廣江都傾㓕不
　悲身死而復取圖書豈人性之所嗜生死不能㤀之
　歟又謂有有必有無有聚必有散理之常人亡弓人
　得之乂胡足道哉女子㣲也有識如此丈夫獨無所
　見哉
魏太和中宦者符承祖用事時親姻争趨附以求利其
　從母楊氏為姚氏婦謂承祖之母曰姊雖有一時之
　榮不若妹有無憂之樂與之衣服多不受强與之則
　曰我夫家世貧美衣服使人不安與之奴婢則曰我
　家無食不能飼也承祖遣車迎之不肯起及承祖敗
　有司執其二姨其一姨伏法姚氏姨貧敝魏主見而
　特赦之噫丈夫之附富貴者反不如此婦之見多矣
　可不鍳哉
宋鄭清之庶母生将臨蓐三日甑鳴甫生嫡母欲不舉
　嫂請於舅姑乳之後長教授峡州江陵帥趙方善風
　鑑夜夢有告者曰明日當有貴客来厥明報清之謁
　方從㕔屏間窺清之状貎黧瘠且短小殊不稱所告
　夢賔次坐逾日昃方徃来益視清之危坐迄不惰方
　大器服且曰公他日大貴後果佐理宗為相封公
宋王觀復以詩送黄庭堅黄庭堅曰詩生硬不諧律吕
　此病只是讀書未精博耳
黄庭堅過東平侯趙景珍墓詩曰朱顔苦留不肯住白
　髪正爾欺得人嬋娟去作誰家妾意氣都成一聚塵
　今日牛羊来丘壠當時近前左右嗔花落鳥啼荆棘
　裏誰與平章作好春
海昌蘇平言詩貴心平氣和如髙太史啟詩工則工其
　中多心不平氣不和惟夜聞吳女誦經一律心平氣
　和
程明道送吕晦叔赴河陽詩云曉日都門颭斾旌晚風
　鐃吹入三城知君再為蒼生起不是尋常刺史行
有客来相訪如何是治生但存方寸地留與子孫耕賀
　仙翁作楊龜山跋見黄氏日鈔
宋相李昉玉堂即事云一院有花春晝永四方無事簡
　書稀
梅溪王十朋號也文曰梅溪集嘗云不善文者冝秘不
　善書者冝楷不善言者冝省祭昭烈文旁觀八陣細
　讀三志我雖有酒不祀曹魏祭武侯文将畧非長庸
　史之語旁有關張一龍一虎祭杜工部文讀書萬卷
　盖欲有為明光三賦烜赫一時文之有警如此
作詩文等忌頭上安頭所謂關門閉户掩柴扉半夜三
　更子時候又宋徽宗因至三河吟曰半醒半醉當半
　夜三更三㸃過三河
文字忌註脚中註脚如㧞夲塞源論即講仁義足矣乃
　云仁者心之徳愛之理義者心之制事之冝反去講
　仁義遺了題上字又如為之難言之得無訒乎註云
　盖心常存故事不茍反講不梏於雞犬之放不馳於
　鴻鵠之思不知心常存是推出来的所以作時文古
　文詩句最難古人之文老杜二蘇多不知道嘆老嗟
　卑如七歌及赤壁賦逝者如斯而未嘗徃也等可見
左傳室如縣罄如訓而謂室将空也後誤以為似罄之
　空宋吕居仁兵亂後雜詩一聫云官府室如罄人家
　錐也無可見丁謂詩有天門九重開終當掉臂入王
　禹偁讀之曰入公門鞠躬如也天門豈可掉臂入乎
　此人必不忠後如其言李紳作憫農詩稱其有宰相
　噐韓愈稱歐陽詹亦曰讀其書知其慈孝最隆也觀
　文足以知人
李斯不向倉中悟陳止齋作李斯夢䑕傳桞宗元作李
　赤傳吳草盧䟦謂王叔文亦厠鬼也二文説盡二人
　之心
桞宗元在八司馬中最巧者也作乞巧文又作愚溪對
　以愚自名而謂宗元豈拙愚者哉
韓文公送李愿盤谷序讀之愿之髙不可及矣不知愿
　乃李晟之子愬之弟屡為節度使皆以貪奸敗事韓
　文假借太過愿有觀翟玉妓詩最為滛䙝
史所以傳信司馬遷號為良史如郅都之功績乃為酷
　吏傳首班固又因之何以傳後哉此權徳輿所以譏
　之也
胡三省註通鑑云人苦不自覺前註之失吾知之吾註
　之失吾不能知也可為註書自信者戒
秦之焚書焚天下之書其博士官所藏者故在項羽燒
　秦宫室始盡焚之蕭何収秦圖書之日不能併収之
　耳
讀史在推見至隠如唐𤣥宗立忠王璵為太子人皆知
　太子瑛之廢由武妃林甫不知出於張説初忠王出
　見百官説有貎類太宗之言盖昭成方娠時説侍東
　宫知其異事謂王當受天命故因事言之以廣於衆
　耳説事明皇情意至厚言從計行於忠王豈無異議
　乎使明皇之意已移嬖寵之言易入説無以逃其過
　矣此孫甫之論又云曹操自云日飲酖酒夜啖葛使
　人不得而毒之至劉元城先生始燭其奸又如曹操
　作七十二疑塜使人不可尋後人云直須發盡七十
　二疑塜必有真者
曹丕不為操喜欲立植為太子頼賈詡諸人調䕶定丕
　為太子丕抱議郎辛毗頸而言曰辛君知我喜否毗
　以告其女憲英憲英曰太子代君主宗廟社稷者也
　代君不可以不戚主國不可以不懼冝戚冝懼而反
　以為喜何以能乆魏其不昌乎魏主芳謁髙平陵曹
　爽從司馬懿以太后令閉城門爽司馬魯芝将營騎
　斫津門出赴爽呼參軍辛敞欲與俱敞謀於其妹憲
　英曰天子在外太傅閉城門人云将不利於國家於
　事可得爾乎憲英曰以吾度之太傅誅曹爽耳然則
　事就乎曰得無殆就爽才非太傅偶也然則可以無
　出乎曰職守人之大義也凡人在難猶或䘏之執鞭
　而棄其事不祥莫大焉且為人任為人死親昵之職
　也從衆而已敞遂出事定之後嘆曰吾不謀於妹㡬
　不獲於義
曹操欲植為嗣操屏人問大中大夫賈詡詡黙然操問
　其故詡曰属有所思故不即對耳操曰何思詡曰思
　袁夲初劉景升父子也操大笑終以丕為太子唐李
　徳裕言方慶為相子為眉州司户叅軍武后曰君在
　相位何子之逺對曰廬陵是陛下愛子今尚在逺臣
　之子庸敢相近二人之對可謂諷諫者矣
鄒忌謂妻曰我與城北徐公孰美妻曰美於徐公忌不
　自信復問其妾妾曰徐公何能及君也旦日客來又
　問之客曰徐公不若君之美也明日徐公来熟視自以
　為不如窺鏡而自視又不如逺甚暮寝而思之曰吾
　妻之美我者私我也妾之美我者畏我也客之美我
　者欲有求於我也此乃忌説齊王受諫然則諫之直
　可不受哉不然䛕言日至矣
人非名字則不能自别於衆人然異於衆人者不在名
　與字也視其徳與行耳虺蟲之厲者也而仲虺為良
　臣蠋蝡動之㣲也而王蠋為烈士周公子伯禽孔子
　子伯魚以人之美不在名字也
號古無有因其名之有字而復字其字以示訓故程雪
　樓於頼安撫巋字曰伯髙髙而不自髙號曰謙齋巋
　者衆山中之獨髙者今人取號一切外之而夸詡
漢天文志載海旁蜃氣象樓臺筆談記登州海市事登
　州岸東海毎春夏之交於波濤晻靄間見城郭邑屋
　樓臺觀閣參差隠見而人物車騎禆販之類徃来雜
　遝餘時莫之見蘇長公以元豐八年八月自陽羡起
　知登州二十日召為禮部員外郎念竒觀之非時而
　兹逰之莫再致禱於海神明日見所謂海市如春夏
　焉因作七言古體詩一章如文公之謁衡岳異體同
　符栁道傳謂儒者語常不語怪海市之云渉於竒詭
　佛之幻境豈近是耶元平陽林景熈著蜃説謂秦之
　阿房楚之章華魏之銅雀陳之臨春結綺是亦一蜃
　也
梁武平齊盡有其内獲侍兒十餘輩頗娛於目俄為郗
　后所察動止皆有隔抑帝甚憤恚殆成疹左右識其
　情者進言曰臣嘗讀山海經曰以倉庚為膳可以療
　其性使不忌陛下盍試諸梁武從之郄茹之後妬减
　殆半帝愈神其事左右復進曰願陛下廣羞諸以徧
　賜羣臣使不才者無妬於有才挟私者不妬其奉公
　濁者不妬其清貪者不忌其亷俾其去惡勝忌而皆
　知革心亦助化之一端帝深納其言将詔虞人廣捕
　之㑹方崇内典戒於戕生其議遂寝
唐裴炎猩猩銘序云與之酒兼之以屐可以就擒刺血
　問與多少随所加而得弗如此弗肯與里人将烹索
　其肥者乃自推其肥泣而遣之有客曰此獸何其愚
　也一僧謂客曰獸何足云竊見人而似之曽無悟矣
　四座引而問之曰夫財色名利溺人也曷若猩猩好
　酒乎爵賞祿位覊人也曷若猩猩愛屐乎饕餮致禍
　飾辭覬免者曷若猩猩推肥乎蘊利生孽至死而無
　悔者曷若猩猩含血乎
予偶作梟狐喻一首云世之人皆惡梟之不祥狐之妖
　媚不知人之為梟狐者多矣梁蘇循為禮部尚書敬
　翔李振曰循唐之䲭梟胡氏謂循之求相與梁之簒
　國何異朱温敬翔舍已䲭梟而謂人䲭梟盖以循為
　唐臣賣國求利故二人云云狐有雌雄能惑男婦以
　予觀之不獨真狐為然彼鄧通韓嫣董賢諸人非雄
　狐乎妹喜妲己褒姒潘妃張麗華輩非雌狐乎梟又
　名流離其肉甚美可為羮􁂄又可為炙狐亦有三徳
　二物可鄙猶有可取人之為梟狐者何如哉噫嘻
瀘南有畜秦吉了者能作人言夷酋欲以錢十萬買之
　其人告以貧欲賣之秦吉了曰我漢禽也不願入蠻
　夷山不食而死唐昭宗時有猴號孫供奉能随班起
　居朱温簒位欲猴起居不從徑趨温所奮擊温令左
　右殺之平陽林景熈謂李陵事虜馮道濫祿不若二
　物也其詩曰桓桓李将軍甘作單于鬼皤皤長樂老
　閲代如傳舍
劉禹錫鶴歎云閒翫終日翔舞調態一如相書信華亭
　之尤物也鶴惟華亭縣鶴巢村所出者為得地他處
　雖時有皆凡格也陸機謂華亭鶴唳可得聞乎信然
周禮救日月食王必親擊鼓皷有聲舉陽事以壓隂氣
世稱墨為𤣥玉𤣥名其色玉喻其質墨之堅青光黑者
　佳黒青全謂之𤣥而黒易青難但黒不青緇爾非𤣥
　也堅光備謂之玉而堅易光難但堅不光石爾非玉
　也
筆之才四圓健尖齊皆易惟妙難四者可以數得而力
　致惟數之不可得力之不可致有至妙存焉妙不能
　喻在人自得之耳製筆之法桀者居前毳者居後强
　者為刃要者為輔參之以檾束之以管固以漆液澤
　以海藻濡墨而試直中繩勾中鈎方員中規矩終日
　握而不敗故曰筆妙
今之硯尚端溪歙硯有銀星者佳大滑川江有石可為
　硯歐陽公曽評之成化十二年予過川江一驛官餽
　以石硯用之大發墨柰脆而易破銅雀硯不真皆後
　人偽造
王十朋貧好作文無紙可書書於卓謂之無盡藏紙也
鋟板肇於五季宋益盛無漢以前耳受之艱無唐以前
　手抄之勤刀筆工刻印章不廢倉頡籕斯二體之文
　其後𨽻行篆廢况又姿媚而楷簡要而草乎
陶噐梓噐皆範金兆於盛宋一二僻儒之口而其流遂
　成於季宋亡國姦䛕之手二者皆變而為金至今皆
　然
畫上二紙條名曰驚燕燕怕紙凡有紙條處則飛去紙
　條古不粘任其飄動
畫法以氣韻生動為第一又以神態逸妙為次
雙六盤中彼此内外各有六梁故名雙六雙六最近古
　號為雅戲始於西竺流於曹魏盛於梁陳魏齊隋唐
　間宋太宗播之聲詩紀於奎文雙六有光焉
鄒長倩贈公孫𢎞撲滿一枚曰撲滿以土為之畜錢之
　具可入不可出滿則撲之有聚而不能散者致有撲
　滿之敗可不戒哉艾性夫有撲滿吟宋景濓有撲滿
　説意皆誚此
襴衫馬周以三代布深衣因於其下及裾名襴衫以為
　上士之服今舉子所衣之服是也笏周制也晋宋以
　来謂之手板
賔以禮服来主欲從簡便傳之曰請􁧉衣客以便服進
　又服燕䙝之服而遇交際之服者必謝曰衩袒無禮
　僖宗乾符元年王凝崔彦昭同舉進士凝先及第嘗
　􁧉服見彦昭
席上掌酒令者謂之觥錄事元稹於解縣竇明府㕔罰
　虞卿黄承連飛十數觥不勝逃去
予在臨安府學郡人作學社毎五日一㑹酌酒强予出
　令以詩句行乆之思竭乃以古人一名一字者行之
　予言紂名辛字受伊尹名摯屈平字原曽晳名㸃樊
　遲名須劉邦字季項籍字羽枚乘字叔數人又行二
　名一字者予言張九齡字夀鄭當時字莊李適之字
　昌李天寳元年代牛仙客為相者又以婦人名如男
　子者予言蔡琰薛濤崔徽又美人連名者予言鶯鶯
　好好簡簡紅紅賽賽楚楚人有言盼盼翠翠卿卿小
　小愛愛東東當當真真李當當元教坊名妓真真唐
　進士趙顔於畫障上呼召一婦人名真真乂英英劉
　賓客有和楊師皋給事傷小姫英英三律李端端崔
　崖張祐詩云善和坊裏取端端又狐名紫紫
予行一酒令一字四呼如差差差差數數數數行行行
　行射射射射
東坡云神聖功用無㨗於酒
夜飲之家生姦盗予少時聞一大家主翁號文雅専容
　唱南戲諸子弟在家一人狡獪與其室通醜聲聞於
　外主人亦不疑且肝為宿血之臟過三更不睡則旦
　面黄以血不得歸故也肝氣和則血脉流通津液流
　暢
水歸東海化為氣鶴食從頂咽下云一百六十年一胎
　生牛不耳聽聽以角夏至日猫鼻暖餘日皆冷予以
　此言於人遇夏至日驗之猫鼻仍冷不信予曰未至
　夏至時刻忽至此時乃暖以此物物要格
左氏傳隂陽風雨晦明天之六氣
予少逰松江干山宿李昇郎中宅近山有虎啖一人時
　二十一日予問之咬何處云咬下腿十五六時讀洗
　寃錄云虎之咬人如猫之咬鼠初一至十五咬上身
　十六至月終咬下身果然俗云千聞不如一見信然
先見亦人之所難人始不信終乃服之如張九齡知安
　祿山必反𤣥宗曰卿毋以王夷甫識石勒枉害忠良
　後祿山果反宋明帝泰始中兵亂宋主問蔡興宗對
　曰清蕩可必但臣之所憂更在事後後子業之世衣
　冠百不一存衆服興宗之先見王旦思李沆土木甲
　兵禱祠之事作之言嘆曰李文靖真聖人也李師中
　以王安石眼多白甚似王敦曰他日亂天下者必斯
　人也吕獻可為御史中丞王安石新拜叅政公弹之
　温公後曰獻可之先見予所不及其他先見尤多足
　以資人之識
韓魏公曰閲人多矣乆而不變為難　知其為小人便
　以小人處之更不須較也　有客被召請教公曰富
　貴易得名節難守　石守道編二朝聖政錄将上求
　質之其一太祖時惑一宫鬟晏起羣臣有言太祖悟
　潛刺殺之公曰此豈可以為萬世法也已溺之乃惡
　其溺而殺之彼何罪使其復有嬖将不勝其殺矣遂
　去之守道服其清識　公判京兆日得姪孫書云田
　産多為鄰近侵占欲經官陳理公止於書尾題一詩
　云他人侵我且從伊仔細思量未有時試向含光殿
　基看秋風秋草正離離其後子孫蕃衍歴華要者不
　可勝數以其寛大之徳致然也
人非堯舜豈能毎事盡善然古之人有負重名者多矣
　失其所依或改其初心之類不一固可憫焉亦不逃
　君子之清議也史有數百言不能悉其事者詩以二
　十八字詠而盡之如范増之從項羽錢舜選云暴羽
　天資夲不仁豈堪亞父作謀臣鴻門若遂尊前計又
　一商君又一秦劉後村詠揚雄云執㦸浮沉亦未迂
　無端著頌美新都白頭所得能多少枉被人書莽大
　夫方秋厓詠張華云堪笑張華死不休徒精象緯古
　無儔中台星拆何曽識秪識龍泉動斗牛亦可謂之
　詩史然詩亦責之大過者完顔璹詠馬援云可嘆迂
　踈一老翁豈堪床下拜梁松明珠薏苡猶難辨萬里
　争教論杜龍瞿宗吉詠狄梁公云社鬼祠神搃遁藏
　花妖月媚敢披猖梁公正直難欺侮底事宫中武媚
　娘世謂杜牧之項羽廟詩死中求活王荆公解之云
　江東子弟今雖在肯為君王捲土来薛能譏孔明張
　飬浩解之云廊廟草廬初不異誰言只合卧終身能
　後遭軍亂殺死則孔明未可薄也
古聖人之為毎得乎中下此不太過則不及齊大饑黔
　敖為食於路以待餓者而食之有餓者蒙袂緝屦貿
　貿然来黔敖左奉食右執飲曰嗟来食揚其目而視
　之曰予唯不食嗟来之食以至於斯也從而謝焉終
　不食而死曽子聞之曰㣲與其嗟也可去謝也可食
　吳草廬曰曽子之言君子之中餓者之操賢者之過
　也程嬰公孫杵臼之拯趙武公孫杵臼先死嬰後亦
　自殺新序曰公孫杵臼程嬰可謂信友厚士矣嬰之
　自殺下報亦過矣是知君子之處事冝審哉
卞和泣玉世多稱之以予膚見所謂衒玉求售不識時
　務者也襄陽有卞和廟作記謂其自見之明自信之
　篤亦過許矣不特和也王通隋之儒者獻太平十二
　䇿於隋君陳子昻唐之詩人也勸武后興明堂太學
　二君何如其人哉可謂不識時務者矣古今人之自
　售者豈特三人而已哉
古今人優劣於言行可以槩見如漢文帝却千里馬云
　朕乘千里馬獨先安之光武却千里馬曰朕不用使
　之駕皷車管寜華歆鋤園得金寜視如瓦石歆則視
　之不忍舍既而擲之優劣亦可見
祖約好財阮孚好屐同有是累而未判得失有詣約家
　約正料財客至收不盡餘二簏置後傾身以障之後
　意不能平有詣孚者見孚正蠟屐因嘆曰一生未知
　當著㡬兩屐神色閒暢勝負始分
劉三吾云治生不求富讀書不求官此蘇長公詩也韓
　文公符讀書城南未免示以富貴利達
宋祭酒訥寝食恒在廂房未始一宿於家疾革監官請
　還厲聲曰是何風雲氣少兒女情多况在丁社两祭
　齋戒中耶
沈存中筆談梅詢為學士草制思索至再徐行廊下見
　一老軍鼾睡時方暑以䈉擊之老軍醒公問睡得快
　活否答曰快活公又問識字否答曰不識字公曰更
　快活也東坡尺牘云閒廢無所用心専治經書又徃
　徃自笑不㑹取快活予一生不㑹取快活亦可笑也
予少聞姑蘇陳嗣初先生召用楊少師士竒言其才求
　文者千百得錢即予人少師曰先生可留以養老陳
　曰秀才不貧髙傲殺人濁漢不富教化無路
景泰中予家食偶得啟蒙故事玩之多取剪燈新話事
　其中事皆托言非實史亦多妄故劉静脩讀史云紀
　緑紛紛已失真語言輕重在詞臣若将字字論心術
　恐有無邉受屈人
予在滇聞一人作詩文毎有竒語後窺之乃東莱左傳
　博議陳繼博士看一書秘之稠人中難人一日友人
　来訪起身急寘之書案中友人取看不與言竟尋此
　書黙記亦於稠人中言及陳始不出口盖亦蔡邕祕
　論衡之意
黄夢炎十一嵗鄉先生出一對云小甘羅之一嵗早已
　能文對曰加孔子之數年可以學昜黄炳辭武舉啟
　云舉子忙槐花黄早已覺壮心之動時文熟秀才緑
　要須取夲色而歸一緫兵門對云門迎珠履三千客
　户擁貔貅百萬兵一人云今年緫兵出征必輸人在
　内者少在外者多改云户擁貔貅兵百萬門迎珠履
　客三千方喜湖廣一緫兵得勝囬彩旗迎者千百一
　教官有天下有名真宰相世間無比大将軍緫兵喜
　賞二婢他俱不視
韓子感二鳥賦王勃滕王閣記皆少年麁豪之氣吕東
　莱大事記春秋左傳博議皆少年之作驗之古今人
　皆如此
吕東莱左傳儘有議論儘有格言只是少年之作
胡安國謂左氏繁碎耽翫文采莫如春秋經世大典
易言慎言語節飲食先正以禍從口出病從口入訓之
　書言惠廸吉從逆凶實萬世吉凶之斷案世人以區
　區隂陽小數求吉避凶一何小哉
致堂胡氏曰莫難強如怠心莫難制如欲心莫難降如
　驕心莫難平如怒心莫難抑如忌心莫難開如惑心
　莫難解如疑心莫難正如偏心然皆放心也大臣格
　君心之非者格此等也予以為人亦有此病
或問為學多為事廢曰事未到時心先忙事已過時心
　不定所以占時節多人有干来可不可便説
臯䕫稷契何書可讀非無書可讀也所行之事即其所
　讀之書也
宋祁云天分自有所禀不可强也要得數百卷書在胷
　中則不為人所輕誚矣
元傅與礪素貧初學織席坐於地一家用裁縫裁衣逐
　出之傅遂學裁縫又一家延客令裁縫出外傅愧之
　乃讀書今傅之詩文具在膾炙人口人可以不自勵
　耶
龜山云當無利心以此自為可也以此責人恐不勝責
范純仁聞諸子怨章惇必怒止之及在道舟覆於江衣
　盡濕顧諸子曰此豈惇為之
士之為學求仕者多故於刑書等不可不覧如律令洗
　寃錄諸司職掌三事忠告等預知之他日為政便不
　被人瞞予自少觀洗寃錄知男子作過太多精氣耗
　盡脫死者真則陽不衰偽則痿不可不察
元城云獄貴初情毎一行若干人即時分牢異處親徃
　徧問各置一簿随所語記之其後結正無能出初語
　者
殺不於市曰剭誅今潛使人殺所仇之人不用器械而
　自手殺曰格殺得城為拔拔邢丘也文移官府不親
　臨則為移元移元者善也非一善人也　獄囚招成
　之辭曰欵言得其實也
魏蘇綽始制文按程式朱出墨入及計帳户籍之法後
　人多遵用之僕射周惠達稱綽有王佐才
古者府州部論事皆籖前直叙所論之事後云謹籖日
　日下又云某官某籖今公文籖日下誅語又云硃語
唐代宗廣徳二年七月以國用急不及秋苖方青即征
　之號青苖錢徳宗建中元年正月作兩税法從楊炎
　之請也又行税間架除陌錢法又墊陌錢宋神宗熈
　寜四年行募役法令人出免役錢七年吕惠卿言免
　役法出錢不均行手實法有仁心者冝考以為戒
伊川云凢濟饑當分兩處擇羸弱者作稀粥早晚兩給
　勿使至飽俟氣稍完然後以給先營寛廣之地不得
　令相枕藉如作粥官親嘗恐生及入石灰不給浮浪
　者無此理也平日㳺惰至其飢餓哀矜之一也一郡
　守鷄鳴而起親俵散饑民官吏後至者必責怒之於
　是流民至者日衆未㡬穀盡莩者滿道須宿戒使晨
　入至已則闔門不納午而後與之食日得一食則不
　死矣其力自能營一食者不来矣比之不擇而與當
　活數輩之多也予觀世説新語云郄鑒永嘉末天下
　大亂在鄉里甚窮餒鄉人以其名徳共飴之鑒嘗携
　兄子邁及外甥周翼二小兒徃食鄉人曰各自饑困
　以君之賢欲共濟君耳恐不能兼有所存鑒於是獨
　徃食輒含飯著兩頬間還吐以與二兒後並得存劉
　辰翁批云兩頬所著能幾足哺二兒非甚小在穀氣
　不絶哀哉此二事可以為救饑之法富弼在青州活
　饑民之法尤可取
居官居家出外皆不可無備陶侃木屑事似矣朱温忽
　如相州刺史李思安無備削官書曰有備無患
趙岐預為夀藏陶潛預為祭文杜牧預為墓誌
李太白於豪傑中識郭子儀隠逸中識司馬承禎浮屠
　中識僧伽後太白永王璘之累得子儀之救
義鶻事杜甫得之樵夫至今以為美談繫乎所遇也夷
　齊古今義士得孔子而名彰然夷齊豈求名者哉
古今人相得不以窮達論者如陳蕃之於徐稚李膺之
　於郭林宗韓愈之於孟郊歐陽脩之於梅堯臣李及
　之於林逋馬伯庸之於陳旅近時楊士竒之於陳繼
　夏原吉之於吳訥者不少
人之憎我也不可不知我之憎人也人不能知人之徳
　我也不可㤀我之徳於人不可不㤀
宋董傳云古来風義遺才少近世公卿薦士稀
劉秉忠薦王文統才智不知其為小人　崔􁀙曰小人
　如蝮蝎其兇忍害人根乎天性随遇必發　去小人
　為不難而勝小人為難陳蕃竇武死於曹節之手張
　柬之五王為武三思所害　古今天下有君子中之
　小人有小人中之君子人有平日髙談濶歩自以為
　明智不知能識破此樣人否
古之釋怨者如亷頗藺相如賈復冦恂馬燧李抱真輩
　不一載綱目讀史管見可以為法然賈冦事不及亷
　藺
忿怒之際切不可指人隠諱及祖父家門之事古人謂
　傷人之言深於矛㦸
鄭伯侵陳陳侯曰鄭何能為吕東莱曰推此一言實亡
　國敗家之夲
古云得一靈将則天下無難制之四夷吕東莱云天下
　之事皆賤詐惟兵貴詐
樊噲之功當以諫留秦宫為上鴻門誚譲項羽次之排
　闥之忠又次之屠狗之人識見有如此
關公死於潘璋之手綱目書曰孫權邀斬之罪權之無
　漢也
司馬懿逼曹爽爽投刀於地曰我亦不失作富家翁然
　終不免誅夷之慘石勒執王衍衍自言少無宦情不
　豫世事然終不免排墻之厄二人之愚可鑒
好戰者陣亡好訟者獄死雖俗語盖與張文潛書五代
　郭崇韜卷後云好謀之士敗於謀好辯之士敗於辯
　同
凢非我失之自我復之為中興漢光武晋元是也自我
　失之因人復之謂反正晋孝惠孝安是也唐徳宗車
　駕奔梁州後還長安此亦反正也
事固有一勞而可以永逸者謀人而使人覺其情則不
　得其志矣寕為有聞而死不為無聞而生
魏司馬懿斬公孫淵入其城築為京觀觀去聲積戰死
　之尸封土其上以彰克戰之功謂之京觀京大也觀
　視也封土之上為屋如觀闕形也
魏初平二年鮑信擊黄巾戰死求屍不得乃刻木為信
　状而祭又龎徳與關公戰敗不降為公殺帝令於陵
　屋畫公戰克龎徳憤怒于禁降伏之状二者立像圖
　形之始
苻堅字永固雄之子能用王猛以治秦晉王浚又一袁
　術浚太原人勒上黨武鄉人浚遺勒麈尾麈鹿屬尾
　能生風可避蚊蚋出郪縣宜君山
唐李徳裕不㤀平泉山居而終不得少償其志故其詩
　曰自是功髙臨盡處禍来名㓕不由人杭于少保謙
　山西廵撫時一詩云何日西湖上扁舟趂晚風亦不
　得如志
唐蕭頴士有文學而性褊急少容有奴事十年笞楚嚴
　慘或勸其去答曰非不能愛其主才耳噫秉彞好徳
　之良心孰無哉
胡文定語楊訓曰人家最不要事事足意得常有些不
　足處便好人家才事事足意便不好事出来亦體消
　長之理然也
宋劉奉世曰得䘮常理如寒暑加人雖善攝生者不能
　無病正須安以處之
人云與其死後祭我之頭不若生前祭我之喉與其死
　後哭泣不若生前歌謳亦可以為世勸
伊川之姪病隂證傷寒而醫者乃大下之又與洗心散
　遂至寃死服藥可不慎哉　扁鵲因秦人愛小兒遂
　作小兒醫
早慧者不夀顔子賢而夭李賀才而夭
詩亦有䜟成化七年予過滇通海驛偶題一絶第二句
　孤臣萬里歎無家至白鶴鋪又題一絶杜鵑聲裏怨
　無家人見之云此人喪偶不二年予妻䘮之
娘字俗書古無當作孃今通為婦女之稱予觀韓魏公
　安陽集公傳中云宋宫中稱郭后為大娘劉妃為小
　娘則皇家亦如此稱之不獨民間
石曼卿呼韓𤦺家為韓家宋小民凡於所畏尊官則呼
　厥姓曰某家今人稱為某家某家夲此
古詩云長跪問故夫則婦人亦跪也宋太祖問趙普拜
　禮男子跪婦人不跪王溥子貽孫舉此以對
措大能舉措大事謂貴顯大人也稗碎米里巷𤨏碎之
　言曰稗官小説枝梧枝者大柱梧者小柱
夏后氏駕兩馬謂之驪殷益以騑謂之驂周又益以騑
　謂之駟
舟以離岸為張傍岸為艤同浴譏裸言不智也截趾適
　屦言其愚也當為秋霜無為檻羊檻羊言受制於人
　也
𤣥宗好鬼神以太常博士王璵為祠祭使祈禱或焚紙
　錢漢以来葬祭者瘞錢後世俚俗以紙寓錢為鬼事
　𤣥宗用之胡氏謂廢幣帛而用褚泉是以賄交於神
　也
朱子議𦵏状云古之𦵏者必坐北而向南孝子之心不
　忍死其親雖𦵏於墓猶欲負隂而抱陽也豈有坐南
　向北背陽而向隂乎又曰𦵏於北方北首三代之達
　禮也
家譜何為而作使為人子孫者知所夲始也
朱子曰財猶膩也近則汚人豪傑之士恥言之
瀛之水上有二鳥一類鵠色正蒼而喙長凝立水際不
　動魚過其下則取之終日無魚終不易地其名曰信
　天縁一類鶩奔走水上不問水腐泥沙必唼唼然必
　盡索之而後已無一息少休其名曰謾畫信天縁若
　無能者乃與謾畫均度一日無飢色視謾畫加壮大
　然則人之一飲一啄莫非前定視二物之為何如哉
列子牛缺遇耦沙之中盜盡取其物無憂色盜曰以彼
　之賢見趙君必困我追而殺之燕人相戒其弟適秦
　至關下遇盜憶兄之戒與盜力争請物盜曰我活汝
　𢎞矣而追吾不已迹將著焉既為盜矣仁将焉在遂
　殺之牛缺以無吝招患燕人以有戒受禍安危不可
　預圖也
列子梁之冨家財無訾訾量也豋髙樓臨大路擊博樓
　上侠客樓上獲勝大笑適飛鳶墜腐䑕而中之客相
　與言曰虞氏冨樂之日乆而常有輕易人之志吾不
　侵犯之而乃以腐䑕辱我此而不報無以立勇於天
　下乃聚衆積兵以㓕其家夫驕奢致禍不一虞氏心
　無陵人而家破者亦由謙退之行不素著故也
進賢包希魯先生言人欲貴而不得貴欲冨而不得冨
　者一人應科舉詫云今科不中定不回果不中僦一
　居讀書對門樓一女窺之有意令一賣婆通信婆乃
　令已子與女通女有娠告官女云秀才逮至官苦楚
　萬状誣服黜之後秀才受誣不甘訴於他官他官疑
　之召女再鞫問女云彼時與秀才通身有何驗女曰
　背上有一瘡瘢官呼秀才驗之無有乃責女女言是
　賣婆之所為官召婆之子驗之果有瘢事雖白而秀
　才之受苦楚亦多矣一大富家遇凶年家空經營皆
　不獲利乃從人去販羊值冬寒栗羊皆凍死竟以貧
　終二人之有心於富貴而終不遂其志亦可鑒也
予仕武邑日至北鄉見一老者云吾壮時嘗應役於縣
　縣之官吏謂吾能事毎有差委不三四年身衣羅紵
　乗堅䇿肥今老矣復值凶年欲如前之奢侈不可得
　聆其言似有不安分之意予因㦸手與衆言曰滄海
　三變為桑田董卓郿鄔中有金二三萬斤銀八九萬
　斤石崇王愷鬭富珊瑚枝擊碎不以為意元載家胡
　椒八百斛後皆不得其死况人不修徳行善而欲希
　不義之富貴安能保其有終否泰乘除自然理也汝
　輩豈知予乃䇿馬囬馬上忽憶許魯齋一詩云花謝
　花開時去時来福方慰眼禍己成胎得未足慕失未
　可哀得失在天敬聴天裁扺家書以予二子
陳摶云我見世人忙个个忙如火忙者不為身為身忙
　却可
史莫信於書春秋莫信於史記　鄭𤣥云作毛詩箋箋
　薦也薦成毛義也　陳腐詩之病強學俊語亦詩之
　病
通鑑續編載文天祥請為黄冠不可信
五經通義曰月中有兎蟾蜍者月隂蟾蜍亦隂也而與
　兎並明隂繋於陽也徐稚云月中有物則明如人眼
　中有瞳則明
按輿地圖輿猶盡載之義趙公子成諫武靈王胡服書
　曰俗辟者民易則是吳越無秀才也秀才在昔有之
爾雅爾者近也雅者正也言近而取正也謂周公作非
　也郭璞註埤雅宋陸佃農師著爾雅之輔也故曰埤
中庸重禄勸士古者府史與下士同禄薄者食五人厚
　者至於食九人禄足以代耕人人有士君子之行何
　也惟其有養是以有守也　黄石公三畧曰當斷不
　斷反受其亂
荀息牽曩所遺虞屈産之乘馬奉之獻公獻公笑曰馬
　則吾馬齒亦老矣以馬齒戲喻荀息之年老也中庸
　序齒孟子曰齒一今之於年老動以齒言是也
陶朱公家在華容縣謝安東山在上虞縣今為國慶禪
　寺甘露很石諸葛孔明坐其上與孫仲謀論曹公也
洗馬太子出則前驅導禮儀猶言先於馬
駕馬為輅駕人為輦直曰街曲曰巷雜比曰音單出曰
　聲自上臨下曰險自下升上曰阻危者欲陷而未陷
　之辭慮是思量之重復詳審悔是悔惡向善吝是未
　至於惡夏商周皆訓大殷亦訓大庚之言更辛之言
　新日實也月缺也日則常實月則有缺
丞相丞承也相助也謂掌承天子助理萬幾者也
詹事詹者給也春秋御廪災吳氏曰君之在車與御者
　最相親近故君所親近之人謂之御御史御妻之類
　是也君所親用之物亦然御食御書御藥之類是也
　尚書尚音常沈存中云尚只音上尚書秦掌書籍官
　天子所御皆曰尚故曰尚書如尚衣尚食之類是也
　出書朕堲䜛註
凡寺説文寺廷也有法度者也釋名寺嗣也治事者相
　嗣續其内也息心所棲曰精舍凢講讀之所亦曰精
　舍
黄帝時樂師伶倫世掌樂官而善焉故後世號樂官曰
　伶官
古者天子大社以五色土為壇封諸侯受天子大社之
　土各割所封之方色與之東方青土他如其方色授
　之使立杜於其國有土則有民故曰民社
戒石銘蜀主孟㫤所作宋太宗摘其四句令天下郡縣
　皆刻石寘公署之前覆以小亭長吏坐則正對之宋
　髙宗紹興六年六月覆頒黄庭堅書摹夲於郡縣命
　長吏刻石置座右至今郡縣有之　廷獄廷平也治
　獄貴平故號廷獄
一井之地以二十畆為廬舍因為市以交易故曰市井
士一廟於所居之左盖祠堂一間兩厦祭用分至取氣
　之中時之均凡讀祝吉禮出左東向凶禮出右西向
圓如明月者扇竹骨摺者曰䈉今曰箑　私宴曰曲宴
　壩上以牛轉軸曰牛埭　聚火無燄謂之煴火音云
　今冬月烘爐火是也　塞者以障塞為名徼者取邀
　遮之義　筝蒙恬造故曰秦筝帊只帕字衣幞也屝
　屨屝草也　皂𨽻造成事而言謂之皂屬於吏謂之
　𨽻　平兩家買賣之價曰𣙜㑹𣙜音角㑹猶駔儈
　祟謂禍咎之徴故其字從出示言鬼神所以示人者
　也　文面始於有苗至劉仁恭朱全忠加甚
傳曰函牛之鼎以烹鷄言大噐不可小用　麝剔臍犀
　退角象退牙　犬生三子曰猥虎生三子有一彪
　梟謂之流離其肉甚美可為羮􁂄又可為炙　狗惡
　曰啀喍猪聲嚄嚄鷄曰喌喌音竹　人家狗至夜不
　可與糟食醉不能吠凢大家毎夜狗喂飽恐外人以
　糟或毒喂之　燕銜泥嘗避戊巳日鵲巢口嘗避太
　嵗科斗成蛙桑蟲作蛾齊物也
老子云不善人乃善人之資此言可味　張儀曰争名
　者於朝争利者於市　馬援云傳聞不如親見視影
　不如察形　後漢韋彪曰求忠臣必於孝子之門偶
　檢杜詩錄之
劉元城云説得一丈不如行取一尺
古者取士必使諸侯嵗貢嵗貢之名意此　世嘗言金
　井梧飄以葉上有金井字非井也　陶淵明巾上垂
　𢃄曰尊重𢃄
天禄麒麟二閣皆因獲二獸而名之　乗車入鼠穴擣
　虀取鐡杵言無此事　男功非一故以工力為字而
　女唯在於絲故以系工為字曰紅紅者功也
山東俗語呼拿物来曰取得来取此茍切孟子可以取
　可以無取張良圯下取履魯仲連排難解紛而無取也
　杜甫遭田父泥飲云今年大作社拾遺能住否呼婦
　開大瓶盆中為吾取皆此音韻府收在二十五有是
　也南人多不知此音若七麌取字則七庾切義然後
　取狂者進取孟子樂取諸人史攻必取秋毫無取取
　青拾芥是也
朕我也古者上下共稱之臯陶與舜言朕言惠可底行
　屈原曰朕皇考至秦然後天子獨以為稱漢至今因
　而不改
環遶之環音宦環珮之環平聲　先發制人後發人制
二嵗半一尺五尺十二嵗六尺十五嵗
事以急而敗者十常八九天下之事成於懼而敗於急
强人之所不能事必不立禁人之所不犯法必不行
工於論人者察已常疎狃於能直者所發多弊
正道為右不正道為左漢書右賢左愚右貴左賤故曰
　左道惑衆言邪道也　天下事公則立私則踣勇則
　決懦則二
已勞而人逸所謂代庖人宰為大匠斵也
擔於輕重他人不覺惟擔不起者自知之耳
許由字武叔莊周字子休妲己鍾氏妲字己姓孟母姓
　仉氏孫叔敖名饒　田文云孟嘗君孟字嘗邑名
王莽天水人字稚叔　陳摶真源人魏了翁臨卭人
　五胡漢元海匈奴後趙石勒羯前燕慕容廆鮮卑前
　秦苻洪氐後秦姚弋仲羌　南朝八達胡輔謝鯤阮
　放畢卓羊曼桓彛阮孚光逸　武則天文水人楊貴
　妃四川茂州人文水至今有武之碑龜人不能動
交阯諱李字李姓皆易以阮　師駐曰次次止也亢宗
　亢蔽也
唐僧懷素字藏真以草書擅名
陳容字公儲號所翁冩龍頭多自題
僧法常號牧溪善龍虎
　
　
　
　
　
　
　
　
　
　
　讕言長語
讕言長語䟦
右讕言長語安丘學諭吾松曹先生所著也先生少負
雋才㳺松庠其學不經師授自得於心登正統甲子鄉
第歴渉仕途四十餘年著述甚富此其一也自六經百
家子史以及稗官小說輒櫽括無遺其紀事纂
言皆有考據非臆見淺識者所可及始順與修
憲廟實錄於公府先生時為總裁蒙㸃鐡之功居多後
猶以不肖錄於念逺垂顧盼相與劇談累日乃出是書
使為之校讎顧順何人而敢髙下其手耶嗚呼以先生
如是之作於文章制度不待辯而明疑似得失可以一
覧而悉且歉然若虚不自盈滿目為讕言長語因怪夫
抱升斗之材者遂欲奮然掉鞅於詞翰之塲以陵轢前
輩視他作未能少領其意趣即呫呫然動其喙從而笑
且排之如此者吾不知其㡬視先生為何如也及讀輯
比干錄并所編洪武初翰林待制使雲南金華王子充
忠節事皆大手筆有關國體怪夫登顯位食厚禄者反
噤其舌不肯出一語以褒旌忠義如此者又不知幾視
先生何如也苐以先生見棄於時職居下僚當道無有
薦之者豈天将豐其才而嗇其位耶或者以先生之抱
負僅止於矜式後生為惜抑不知後之人讀先生之文
者其敬仰豈能㤀耶故題先生之文而并序其出處以
為讀是書而不知其人者道𢎞治五年春二月鄉貢進
士莒州儒學學正後學任順書
