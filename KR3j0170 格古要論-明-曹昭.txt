#+TITLE: 格古要論-明-曹昭
#+DATE: 2018-05-12 10:18:18
#+SOURCE: github.com/kanripo/KR3j0170 master fb87c92e                
欽定四庫全書　　　　　子部十
　格古要論　　　　　　　雜家類四(雜品之屬/)
　　提要
　　　　(臣/)等謹案格古要論三卷明曹昭撰昭字明
　　　　仲松江人其書成於洪武二十年凡分十三
　　　　門曰古銅器曰古畫曰古墨跡曰古碑法帖
　　　　曰古琴曰古硯曰珍竒曰金鐵曰古窑器曰
　　　　古漆器曰錦綺曰異木曰異石每門又各分
　　　　數目多者三四十條少者亦五六條其於古
　　　　今名玩器具真贋優劣之辨皆能剖析微至
　　　　又諳悉典故一切源流本末無不指掌瞭然
　　　　故其書頗為賞鑒家所重郎瑛七修類稿嘗
　　　　議其琴論後當入古笙管淳化帖後當收譜
　　　　系一卷珍寳門欠楚母緑聖銕異石類欠大
　　　　理仙姑異木欠伽藍香古銅中欠布刀等錢
　　　　古紙欠藏經紙且珍竒後當設一羽皮如狐
　　　　貉孔雀翡翠豹兕之類而文房門亦不可不
　　　　論云云其言雖似有理然其書不過自抒聞
　　　　見以為後來考古之資固與類書𨽻事體例
　　　　有殊要未可以一二事之偶未賅備遽訾其
　　　　脫漏也乾隆四十五年七月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官(臣/)陸　費　墀
格古要論原序
先子貞隠處士平生好古博雅素蓄古法帖名畫古琴
舊硯彛鼎尊壺之屬置之齋閣以為珍玩其售之者往
來尤多余自幼性本酷嗜古侍於先子之側凡見一物
必遍閲圖譜究其來歴格其優劣别其是否而後已迨
老至猶弗怠特患其不精耳常見近世紈袴子弟習清
事者必有之惜其心雖好而目未之識因取古銅器書
畫異物分高下辨真贗舉其要略書而成編析門分類
目之曰格古要論以示世之好事者然其間或有繆誤
尚冀多識君子幸加正之洪武二十年三月望日雲間
曹昭明仲序
　
　
　
　
　格古要論原序
欽定四庫全書
　格古要論巻上
　　　　　　　　　　　　　明　曹昭　撰
　古銅器論
　　古銅色
銅器入土千年色純青如翠入水千年色純緑如𤓰皮
皆瑩潤如玉未及千年雖有青緑而不瑩潤有土蝕穿
剝處如蝸篆自然或有斧鑿痕則偽也器厚者止能秀
三分之一或減半其體還重器薄者銅將秀盡有穿破
處不見銅色惟見青緑徹骨其中或有紅色如丹不曽
入水土惟流傳人間者其色紫褐而有硃砂斑垤起如
上等辰砂此三等結秀最貴有如蠟茶色者有如黒漆
色者在水土年近雖秀不能入骨亦不瑩潤此皆次之
嘗攷西漢銅錢至今一千五百餘年雖有青緑而少瑩
潤亦無硃砂斑垤起者漢印亦然今所見古銅器青緑
剝蝕徹骨瑩潤如玉及有硃砂斑垤起者非三代時物
無此也
　　偽古銅
用釅醋調䃃砂末匀傅新銅器上候成蠟茶色或漆色
或緑色入水浸後用糯稻草燒烟薰之以新布擦光或
椶刷刷之偽朱砂斑以漆調朱為之然俱在外不能入
骨最易辨也
　　三代器
夏尚忠商尚質周尚文其制器亦然商器質素無文周
器雕篆細宻而夏器獨不然常有夏器於銅上相嵌以
金其細如髪夏器大抵皆然然相嵌今訛為商嵌詩云
追琢其章金玉其相
　　局器
唐天寳間至南唐後主時於句容縣置官塲以鑄之故
其上多有監官花押其體輕薄花紋細而可愛非古器
也亦有微青緑色及朱砂斑者不能徹骨瑩潤
　　新銅器
宋句容縣及台州鑄者多是小雷紋花兒元杭州姜娘
子平江王吉鑄銅器皆得名花紋麄姜鑄勝於王俱不
甚直錢
　　古鑄
古之鑄器以蠟為模花紋細如髪而匀淨分曉識文筆
畫如仰瓦而不深峻大小深淺如一並無砂纇此乃作
事之精緻也其款識稍有模糊不勻淨及様範不端正
者必野鑄也
　　古銅款識
或云款乃花紋以陽識器皿居外而垤識乃篆字以紀
功所謂銘書鍾鼎居内而坳三代用隂識其字拗入漢
用陽識其字垤起間有拗者葢隂識難鑄陽識易成但
有陽識者决非三代器也
　　古香爐
上古無香焚蕭艾尚氣臭而已故無香爐今所用者皆
古之祭器鼎彛之屬非香爐也惟博山爐乃漢太子宫
中所用香爐也香爐之制始於此多有象古新鑄者當
以體質顔色辨之
　　古鏡
古人鑄鏡必用青銅制作精緻惟唐鏡紐最高大故諺
云唐大鼻
　　古器辟邪
古銅器多能辟祟人家宜寳之葢山精木魅之能為祟
者以歴年多爾三代鍾鼎彛器歴年又過之所以能辟
祟其十二時鏡能應時自鳴此古靈異器也
　　古瓶養花
古銅器入土年久受土氣深用以養花花色鮮明如枝
頭開速而謝遲則就瓶結實陶器亦然
　古畫論
　　六法三品
射赫云畫有六法一曰氣韻生動二曰骨法用筆三曰
應物象形四曰隨類傅彩五曰經營位置六曰傳模移
冩六法精論萬古不移自骨法用筆以下五法可學而
能如其氣韻必在生知固不可以巧宻得復不可以嵗
月到黙契神㑹不知然而然也故氣韻生動出於天成
人莫窺其巧者謂之神品筆墨超絶傳染得冝意趣有
餘者謂之妙品得其形似不失規矩者謂之能品也
　　三病
畫有三病皆繫用筆一曰版二曰刻三曰結版者腕弱
筆癡全虧取與物狀平褊不能圎混也刻者運筆中疑
心手相戾勾畫之際妄生圭角也結者欲行不行當散
不散似物凝礙不能流暢也
　　一十二忌
一曰布置拍塞二曰逺近不分三曰山無氣脉四曰水
無源流五曰境無夷險六曰路無出入七曰石止一面
八曰樹少四枝九曰人物傴僂十曰樓閣錯雜十一曰
滃渰失冝十二曰㸃染無法凡畫有犯於此雖工不取
　　辨古名畫
佛道有福聚端嚴之像人物有顧盼語言之意衣紋樹
石用筆類書衣紋大而調暢細而勁健有卷摺飄舉之
勢樹分老嫩屈節皺皮石看三靣皴皵老潤山水林泉
幽閒深逺有四時朝暮風雨晦明雲烟出沒之景水源
來歴分明湯湯若動橋道往來野逕縈迴屋廬深邃一
斜一直折筭無虧魚龍有游泳升降之勢花果隂陽向
背帶露迎風飛禽走獸飲啄動静精神奪真有如此者
定知名手也
　　古畫真跡難存
董源李成近代人耳所畫猶稀如星鳳况晉唐名賢真
跡其可得見之哉嘗攷其故葢古畫紙絹皆脆如常舒
卷損壊者多或聚於富貴之家一經水火喪亂則舉羣
失之非若他物猶有散落存者
　　書畫一法
古人云畫無筆跡如書之藏鋒常見趙魏公自題已畫
云石如飛白木如籀冩竹應須八法通正所謂書畫一
法也
　　畫山水皴皵
畫山石有披麻皴亂斧鑿痕皴芝蔴皴雨㸃皴骷髏皴
鬼面皴彈渦皴有潑墨礬頭凌面用筆有老潤者有恬
潔者描人物有鐵線筆蘭葉筆游絲筆顫筆亦各師一
家但調暢勁健為佳
　　士夫畫
趙子昂問錢舜舉曰如何是士夫畫舜舉答曰𨽻家畫
也子昂曰然余觀唐之王維宋之李成郭熙李伯時皆
高尚士夫所畫與物傳神盡其妙也近世作士夫畫者
繆甚矣
　　古畫用筆設色
古人用筆圓熟傅色入絹素思大神妙愈玩愈妍雖年
逺破蒸亦精神後人作者色墨皆浮於縑素之上全無
精彩初觀可取久則意盡矣
　　古畫絹色
古畫絹色淡黑自有一種古香可愛惟佛像香烟薫黒
者多偽作者取香烟瀝或竈烟脂搗碎煎汁染絹其色
黄而不精彩古絹自然破者必有鯽魚口須連三四絲
不直裂偽作者則否其絹亦新
　　古畫絹素
唐絹絲麄而厚或有搗熟者有獨梭絹濶四五尺餘者
五代絹極麄如布宋有院絹匀淨厚宻亦有獨梭絹有
等極細宻如紙者但有稀薄者非院絹也元絹類宋絹
有獨梭絹出宣州有宓機絹極匀淨厚宻嘉興魏塘宓
家故名宓機趙松雪盛子昭王若水多用此絹作畫
　　院畫
宋畫院衆工凡作一畫必先呈藁然後上眞所畫山水
人物花木鳥獸種種臻妙
　　無名人畫
無名人畫有甚佳者今人以無名命為有名不可勝數
如見牛即戴嵩見馬即韓幹尤為可笑
　　沒骨畫
嘗有一圖獨梭熟絹黄筌作榴花百合皆無筆墨惟用
五彩布成其榴花一樹百餘花百合一本四花花色如
初開極有生意信乎神妙也
　　名畫無對軸
李成范寛蘇東坡米南宫父子皆高尚士夫以畫自娱
人家遇其適興則留數筆豈能有對軸哉今人以孤軸
為慊不足與之言畫矣
　　御府書畫
徽宗御府所藏書畫最多俱是御書標題後用宣和玉
瓢御寳於中多有臨摹者未可盡以為真收者仔細辨
之
　　畫難題名
米南宫云范寛師荆浩王詵常以二畫見送題勾龍爽
因重背入水於石上有洪谷子荆浩筆字様全不似寛
後於丹徒僧房有一軸山水與浩一同於瀑泉邊題華
原范寛廼少年所作信荆浩弟子也以一畫易之以示
鑒者以此論之畫難題名也
　　題跋畫
古人題畫書於引首宋徽廟御書題跋亦然故宣和間
背書畫用黄絹引首也近世多書於畫首趙松雪云畫
至近世遭一刼也
　　裝背畫
畫不脫落不冝重背一背則一損精神墨跡法帖亦然
邊道破碎必用補葺不可裁去裁則損畫多矣
　　王維畫
王維字摩詰家居藍田輞川嘗作輞川圗山峰盤廻竹
樹瀟灑石小劈斧皴樹梢雀爪葉多夾筆描畫人物
眉目分明筆力清勁張彦逺云王維畫得興處不問四時
如畫花徃徃以桃杏芙蓉蓮花同作一景畫袁安卧雪
圗有雪裏芭蕉此乃得心應手意到便成故造理入神
逈得天眞難與世俗論也
　　李思訓畫
李思訓唐宗室也善畫設色山水筆法遒勁澗谷幽深
峯巒明秀石用小劈斧樹葉用夾筆嘗作金碧圗障筆
格艷麗雅有天然冨貴氣象子昭道畫亦如父故世稱
大李將軍小李將軍也
　　李伯時畫
李公麟字伯時號龍眠居士其畫但作水墨不曾設色
畫無筆跡凡有筆跡重濁者皆偽也獨用澄心堂紙為
之惟臨摹古畫有用絹著色者
　　董源畫
董源江南人其山峭拔髙聳從脚至頂轉摺分明其石
若披麻其水縠紋樹多亭直葉單夾筆兼之喜多作人
物設色效李思訓其溪橋洲渚咸有生意一片江南景
也
　　李成畫
李成字咸熙營丘人善山水初師闗仝頴悟融變思清
格老有以過之世絶無其畫故不細論也
　　郭熙畫
郭熙山水其山聳拔盤迴水源高逺多鬼面石亂雲皴
鷹爪樹松葉攅針雜葉夾筆單筆相半人物以尖筆帶
㸃鑿絶佳自著山水訓議論卓絶千古可規
　　蘇東坡畫
東坡畫竹從地一直起至頂未曾逐節分以濃淡墨分
葉背面作枯木虬屈無端石皴硬竒怪如胷中盤鬱也
　　米氏畫
米芾字元章山水學董源天真發露怪怪竒竒子元暉
畧變父法自成一家烘鎖㸃綴草草而成不失天真也
畫紙不用膠礬不肯於絹上畫臨摹古畫有用絹者
　　李唐畫
李唐善山水初法李思訓其後變化愈覺清新多喜作
長圖大障其石大劈斧皴水不用魚鱗縠紋有盤渦動
蕩之勢觀者神驚目眩此其妙也
　　馬逺畫
馬逺師李唐下筆嚴整用焦墨作樹石樹葉夾筆石皆
方硬以大劈斧帶水墨皴其作全境不多其小幅或峭
峯直上而不見其頂或絶壁直下而不見其腳或近樹
參天而逺山低孤舟泛月而一人獨此邊角之境也
　　夏珪畫
夏珪善山水布置皴法與馬逺同但其意尚蒼古而簡
淡喜用秃筆樹葉間夾筆樓閣不用尺界畫信手畫成
突兀竒怪氣韻尤髙
　　髙士安畫
髙士安字彦敬回鶻人居官公暇登山賞覽其湖山秀
麗雲烟變滅藴於胷中發於毫端自然髙絶其峯巒皴
法董源雲樹學米元章品格渾厚元朝第一名畫也
　　　歴代畫者不可勝數畧取數人家法以俟知者
　古墨跡論
　　眞行草墨跡
真行草書之法姜白石書譜論之備矣凡辨古人墨跡
當觀其用筆雖體制飄逸典重不同其法一也如真書
宜逐筆拆看不可全以體制紙色言之
　　響榻
響榻偽墨跡用紙加碑帖上向明處以游絲筆圏却字
畫填以濃墨謂之響榻然圏隠隠猶存其字亦無精彩
　　古帖難辨
唐蕭誠偽為古帖示李邕曰右軍真跡邕欣然曰是真
物誠以實告邕復視曰細看亦未能好以此論之古人
墨跡未易辨也
　　古墨跡紙色
古墨跡紙色必表古而裏新贗作者用古紙浸汁染之
則表裏俱透微揭視之乃見矣
　　古紙
北紙用横簾造紋必横其質鬆而厚南紙用竪簾紋竪
若二王真跡多是會稽竪紋竹紙唐有麻紙其質厚有
硬黄紙其質如漿潤澤瑩滑用以書經故善書者多取
其作字今有二王真跡用硬黄紙者皆唐人倣書也五
代有澄心堂紙宋有觀音紙匹紙長三丈有彩色粉箋
其質光滑蘇黄多用是作字元亦有彩色粉箋有蠟箋
彩色花箋羅紋箋皆出紹興有白籙紙清江紙觀音紙
出江西趙松雪庫庫子山張伯雨鮮于樞多用此紙有
倭紙出倭國以蠶繭為之細白光滑之甚
　　　余嘗見宋徽廟御筆書千文一軸其紙首尾長
　　　五丈竒信乎匹紙三丈也
　古碑法帖論
　　蘭亭帖
蘭亭帖世以定武本為第一金陵清涼本為第二其定
武本薛向師正别刻石易去大觀中於薛向家取入禁
中建炎南渡不知存亡清涼本洪武初因寺入官其石
留天界寺住持僧金西白盜去後事發其僧繫獄死石遂
不知所在
　　淳化閣帖
宋太宗捜訪古人墨跡於淳化中命侍書王著用棗木
板摹刻十卷於祕閣各卷尾篆書題云淳化三年壬辰
嵗十一月六日奉聖㫖摹勒上石上有銀錠紋用澄
心堂紙李庭珪墨拓打手揩之而不汚乃親王大臣則
賜一本人間罕得今世人所有皆轉相傳摹者
　　絳帖
尚書潘師旦用淳化閣帖増入别帖重摹刻二十卷於
絳州北紙北墨極有精神在淳化閣帖之次其石比淳
化帖本絳帖高二字
　　潭帖
淳化帖頒行潭州摹刻一本與絳帖鴈行慶厯間僧希
白重摹本亦佳紹興間第三次重摹者失真矣
　　臨江戲魚堂帖
元祐間劉次莊以淳化閣帖十卷摹刻於臨江除去卷
尾篆題而増釋文亦在潭帖之次
　　太清樓帖
大觀間奉㫖以御府所藏真跡重刻於太清樓與淳化
帖有數帖多寡不同其中有蘭亭帖皆蔡京標題卷尾
題云大觀三年正月一日奉聖㫖摹勒上石
　　元祐祕閣續帖
元祐中奉㫖以御府所藏真跡除淳化帖外刻續法帖
耳
　　黔江帖
秦子明於長沙摹刻僧寳月古法帖十卷載入黔江紹
聖院乃潭人湯正臣父子刻石
　　東庫本
世傳潘氏子析居法帖石分為二其後絳州公庫乃得
其上十卷絳守重刻下十卷足之一部名東庫本其家
復重刻上十卷亦足一部於是絳州有公私二本靖康
兵火石並不存後金人重摹者天淵矣
　　武陵帖
武陵帖二十卷較諸帖增益最多中間有右軍黄庭他
本所無博而不精殊無足取
　　賜書堂帖
賜書堂帖宋宣獻公刻於山陽有古鍾鼎識文絶妙但
二王帖未精石已不存後又重摹
　　蔡州帖
蔡州臨摹絳帖上十卷刻石出於臨江潭帖之上
　　彭州帖
彭州亦刻歴代法帖十卷不甚精彩紙類北紙
　　汝州帖
汝州帖乃摘諸帖中字牽合為之每卷後有汝州印後
㑹稽重摹謂之蘭亭帖
　　淳熙祕閣續帖
淳熙間奉㫖以御府珍儲刻石禁中卷尾題云淳熙二
年乙巳嵗二月十五日修内司恭奉聖㫖摹刻上石
　　利州本
慶元中以戲魚堂帖并釋文重刻石於益昌釋文字畫
較臨江帖稍大
　　二王帖
二王帖許提舉閑刻於臨江摹勒極精
　　甲秀堂帖
甲秀堂帖廬江李氏刻前有王顔書多諸帖未見後有
宋人書亦多
　　星鳯樓帖
星鳯樓帖尚書趙彦約刻於南康雖衆刻重摹而精善
不茍
　　羣玉堂帖
羣玉堂帖韓侂胄刻所載前代遺跡多亦有宋人者
　　玉麟堂帖
玉麟堂帖吳琚摹刻穠而不精多雜米家筆仗
　　寳晉齋帖
寳晉齋帖曹之格摹刻星鳳之子在諸帖為最下
　　百一帖
百一帖王萬慶摹刻筆意清遒雅有勝趣刻手不精
　　南北碑紙墨
北墨多用松烟色青北紙横紋其質鬆厚不甚染墨拂
之如薄雲過青天凡北碑皆然不用油蠟南碑用油烟
墨色純黒用油蠟碑文贗墨皆倣此
　
　
　
　
　
　
　
　
　
　格古要論卷上
欽定四庫全書
　格古要論卷中
　　　　　　　　　　　　　明　曹昭　撰
　古琴論
　　斷紋琴
古琴以斷紋為證不歴數百年不斷然斷紋有數等有
蛇腹斷其紋横截琴面相去或寸許或寸半有細紋斷
如髪千百條或有厎面皆斷者又有梅花斷其紋如梅
花頭此最為古然雖古而有斷紋不清實脆透者又有
病者亦不為竒也
　　偽斷紋
用琴於冬日内曬或以猛火烘琴極熱以雪罨激裂之
然漆色還新
　　古琴色
古琴歴年既久漆光盡退其色如烏木此最竒古也
　　唐宋琴
唐時雷文張越二家製琴得名其龍池鳳沼間有鉉餘
處悉窪令闗聲而不散宋時置官局製琴其琴俱有定
式長短大小如一故曰官琴但有不如式者俱是野斵
然偽斵者多冝仔細辨之
　　百衲琴
嘗見一琴列子様者其面用濶一寸許桐木條以漆膠
成斷紋尤多彈之聲如常亦無節病
　　古琴隂陽材
古琴隂陽材葢桐木面日者為陽背日者為隂不論新
舊桐木置之水上陽面浮隂必沉反覆不易陽材琴旦
濁而暮清晴濁而雨清隂材琴旦清而暮濁晴清而雨
濁此可驗也
　　純陽琴
厎面俱用桐木謂之純陽琴古無此製近世為之取其
暮夜隂雨彈之聲不沉然不能達逺聲不實也
　　古琴様
古琴惟夫子列子二様合古製若太古琴以一段木為
之近有雲和様其様不一皆非古製也
　　琴卓
琴卓須用維摩様髙二尺八寸可入漆於卓下闊可容
三琴長過琴一尺許卓面郭公磚最佳瑪瑙石南陽石
永石者尤好如用木者須用堅木厚一寸許則好再三
加灰漆以黑光之
　古硯論
　　端溪下嵒舊坑石
端溪石出肇慶府端溪下嵒舊坑卵石色黑如漆細潤
如玉有眼眼中有暈六七眼相連排星斗像此嵒慶厯
間坑已竭又有一種卵石去臕方得材色青黑細潤如
玉有青花如筯頭大似碧石青瑩或有白㸃如粟排星
斗像水濕方見皆扣之無聲磨墨亦無聲此二種石最
貴下嵒止有一坑出此漆黒青花二種石其色未嘗紫
也别無新坑
　　端溪中嵒舊坑新坑石
端溪中嵒舊坑亦卵石色紫如嫩肝細潤如玉有眼小
如緑豆或有緑絛紋或有白絛紋竪而圎者為眼横而
長者為絛扣之無聲磨墨亦無聲此種石亦貴外有黄
臕包絡久用鋒鋩不退北宋時此坑取亦竭矣中嵒新
坑石色淡紫眼如鸜鵒眼中有暈嫩者扣之無甚聲磨
墨微有聲久用鋒鋩退乏石有枯潤潤者亦難得此石
比下嵒低三等矣
　　端溪上嵒舊坑新坑石
端溪上嵒舊坑新坑石皆灰色紫而麄燥眼如雞眼大
扣之磨墨皆有聲久用光如鏡面舊坑矟勝新坑惟端
石有眼古云無眼不成端其眼有活眼淚眼死眼活眼
勝淚眼淚眼勝死眼又云眼多石中有病
　　類端石
辰沅州出一種石色深黒質麄燥或有小眼端溪人販
歸刻作端溪様稱為黒端辰沅州人自製者多作犀牛
八角等様○又有一種􁷼石出九溪􁷼溪表淡青内深
紫而帶紅有極細潤者久用則光如鏡面或有金線及
黄脉相間者號為紫袍金帶
　　歙溪龍尾舊坑新坑石
歙溪石出歙縣龍尾溪舊坑亦卵石色淡青黑無紋細
潤如玉水濕微紫或隠隠有白紋成山水星月異像乾
則否大者不過四五寸多作月硯就其材也或有純黒
者此石最貴不減端溪下嵒南唐時始開至宋取盡矣
龍尾溪新坑色亦青黒質麄燥有極大者盈二三尺
　　歙溪羅紋刷絲金銀間刷絲眉子新舊坑石
四品舊坑皆青黑色紋細而潤如玉羅紋如細羅紋刷
絲如髪宻金銀間刷絲亦細宻眉子如甲痕或如蠶大
亦南唐時開至北宋無矣貴重不減龍尾舊坑四品新
坑質並枯燥紋亦麄眉子或長二三寸刷絲每條相去
一二分羅紋如羅紋大者盈二三尺
　　金星舊坑新坑石
金星舊坑新坑石淡青色並麄燥大者盈尺乆用退乏
　　銀星舊坑新坑石
銀星舊坑新坑石並麄燥淡青黒色有星處不堪磨墨
多側取為硯乆用退乏如鏡面大者盈尺
　　萬州金星石
萬州懸崖金星石質亞端溪下嵒色漆黒細潤如玉水
濕金星則現乾則否極發墨乆用不退乏非歙也
　　洮河石
洮河緑石色緑如藍潤如玉發墨不減端溪下嵒出臨
洮大河深水底甚難得今有緑石硯名洮石者多是􁷼
石之表或長沙山谷石也􁷼石潤而光不受墨
　　銅雀硯
銅雀䑓瓦入水經年之久故滋潤發墨世多偽者
　　未央硯
未央宫瓦亦注水經久不涸好事者以為硯
　珍竒論
　　玉器
玉出西域於闐國有五色利刀刮不動温潤而澤摹之
靈泉應手而生凡㸔器物白色為上黄色碧色亦貴更
碾琢竒巧敦厚者尤佳有瑕玷皵動夾石及色不正欠
温潤者價低○白玉其色如酥者最貴但飡色(即飯/湯色)油
色及有雪花者皆次之○黄玉如粟者為貴謂之甘黄
玉焦黄者次之○碧玉其色青如藍黑者為貴或有細
墨星者色淡者次之○墨玉其色黒如漆又謂之墨玉
價低西蜀亦有○赤玉其色紅如雞冠者好人間少見
○緑玉深緑色者為佳色淡者次之○甘青玉其色淡
青而帶黄○菜玉非青非緑色如菜葉玉之最低者
　　古玉
古玉器物白玉上有紅如血謂之血古又謂之屍古最
佳青玉上有黒漆古有渠古有甄古者價低嘗見菜玉
聨環上儼然黄土一重並洗不去此土古也
　　沙子玉
此玉罕得比之白玉此玉粉紅潤澤多作刀靶環子之
類少有大者
　　罐子玉
雪白罐子玉係北方用藥於罐子内燒成者若無氣眼
者與真玉相似但比真玉則微有蠅脚乆逺不潤且脆甚
　　石類玉
有茅山石白而有光有水石冷白色或有水路或有飯
糝色者好者與眞玉相似雖刀刮不動終有石性不温
潤冝細驗之
　　瑪瑙器
瑪瑙多出北方南蕃西蕃亦有非石非玉堅而且脆快
刀刮不動凡㸔碗盞器皿要様範好碾得薄不夾石者
為佳其中有人物鳥獸形者最佳有錦紅花者謂之錦
紅瑪瑙有漆黒中一線白者謂之合子瑪瑙有黒白相
間者謂之截子瑪瑙有紅白雜色如絲相間者謂之纒
絲瑪瑙此幾種皆貴有淡水紅者謂之漿水瑪瑙有紫
紅花者謂之醬斑瑪瑙有海蟄色者兎面花者皆價低
凡器物刀靶事件之類㸔景好碾琢工夫及紅多者為
上古云瑪瑙無紅一世窮
　　柏枝瑪瑙
漿水瑪瑙色内有花紋如柏枝故謂之柏枝瑪瑙亦可
愛
　　水晶
古云千年氷化為水晶其性堅而脆刀刮不動色白如
氷清明而瑩無纎毫瑕玷擊痕者為佳凡器皿碗盞素
者為好但碾花者必有節病出處多倭水晶第一南水
晶白北水晶黒信州水晶濁
　　硝子
假水晶用藥燒成者色暗青有氣眼或有黄青色者亦
有白者但不潔白明瑩
　　玻瓈
出南蕃有酒色紫色白色者與水晶相似器皿皆多碾
雨㸃花兒者是眞其用藥燒者入手輕有氣眼與琉璃
相似
　　圎塊玉瑪瑙水晶
玉水晶瑪瑙大小圎塊有外面便見玉者為好亦有外
好而内反不佳者必用玉匠仔細辨驗
　　犀角
出南蕃西蕃雲南亦有成株肥大花兒好及正透者價
髙成株瘦小分兩輕花兒不好者但可入藥用其紋如
魚子相似謂之粟紋每粟紋中有眼謂之粟明此謂之
山犀器物要滋潤粟紋綻花兒好其色黑如漆黄如栗
上下相透雲頭雨脚分明者為佳有通天花紋犀備百
物之形者最貴有重透者(黒中有黄花/黄中有黒花)有正透者(黑中/黄花)
(古云/通犀)此二等亦貴有倒透者(黄花/有黑)此等次之有花如椒
豆斑者色深又次之有黑犀無花純黒者但可車象棋
等物不甚直錢○凡犀帶多有角地上貼好犀作面夾
成一片者可驗底面花兒大小逺近更於側向尋合縫
處可見眞偽又有原透花兒不齊整用藥染成黑者則
無雲頭雨脚黄黑連處純黑而不明但有粟紋不圎者
必是原透花兒不居中用湯煮軟攅打端正者不是生
犀冝一一驗之凡器皿須要雕琢工夫及様範好冝頻
頻㸔之不可見日恐燥不潤故也
　　毛犀
其色與花斑皆類山犀而無粟紋其紋理似竹故謂之
氂犀此非犀也不為竒
　　骨篤犀
出西蕃其色如淡碧玉稍有黄其紋理似角扣之聲清
如玉摩刮齅之有香燒之不臭能消瘇毒及能辨毒藥
又謂之碧犀此等最貴
　　珊瑚樹
生大海山陽處水底海人以鐡網取之其色如銀朱鮮
紅樹身髙大枝柯多者為勝但有髓眼及淡紅色者價
輕此物貴賤並隨眞珠枝柯有朽斷者用釘梢定鎔紅
蠟粘接冝仔細㸔如有零碎材料每兩直價
　　琥珀
出南蕃西蕃乃楓木之精液多年化為琥珀其色黄而
明瑩潤澤其性若松香色紅而且黄者謂之明珀有香
者謂之香珀鵞黄色者謂之蠟珀此等價輕深紅色者
謂之血珀此出髙麗倭國其中有蜂蟻松枝者甚可愛
此物於皮膚上揩熱用紙片些少離寸許則自然飛
起假者以羊角染色為之
　　蠟子
出南蕃西蕃性堅有紅蠟紫蠟亦有酒色者俱明瑩有
大如指面者亦有小者多儘大儘貴古云蠟重一錢價
直十萬可相嵌釧鐲碗盞戒指用自然生成者好碾琢
者不佳假造用藥燒成者内有氣眼
　　猫睛
出南蕃性堅黄如酒色睛活者中間一道白横搭轉側
分明與猫兒眼睛一般者為好若睛散及死而不活者
或青黒色者皆不為竒大如指面者尤佳小者價輕冝
相嵌用
　　馬價珠
青珠兒出西蕃諸國色青如翠道地有指面大轉身青
者多做管索兒用亦有當三折二錢大者顔色好者直
價如馬故謂之馬價珠但夾石粉青有油烟及色老者
價低土蕃回鶻國珠兒顔色不甚好多似好靛石或云
凡遇灰塵迷眼以珠兒拂之則明也
　　碧靛子
碧石出南蕃西蕃青緑色好者頗與馬價珠相類有黒
緑色者低皆不甚直錢又謂之比靛子冝相嵌用
　　石榴子
出南蕃類瑪瑙顔色紅而明瑩如石榴肉相似故謂之石
榴子冝相嵌用
　　鋪絨線
此石顔色純緑明瑩如鋪絨線相似冝相嵌絛環等用
不甚直錢
　　金星石
出金坑色青如頭澱無金星不夾石者好有金星褐色
者不中皆不甚直錢凡器物須㸔碾得竒巧為佳
　　南珠
出南海蚌中南蕃者好廣西者易黄要身分圎及色白
而精光者價髙以大小粒數等分兩定價古云一圎二白
又云一顆圎十顆錢
　　北珠
出北海亦論大小分兩定價㸔身分圎轉身青色披肩
結頂者價髙如骨色粉白油黄渾色者價低
　　硨磲
形似蚌極厚大色白有紋理不甚直錢
　　玳瑁
出南蕃大海中白多黒少價髙黑斑多者不為竒有黄
紫者用龜筒夾玳瑁黑㸃兒冝細驗之
　　龜筒
出南蕃海中其色似玳瑁而無斑
　　鶴頂
出南蕃大海中有魚頂中魫紅如血故名鶴魚今用龜
筒夾鶴魚魫為梳故名鶴頂梳
　　象牙
出南蕃西蕃及廣西交趾皆有南蕃者長大廣西交趾
者短小新鋸開粉紅色者為佳
　　江猪牙
出南蕃如棗色紋理麄細與象牙相似世傳多年龍牙
多作刀靶扇柄假者以白象牙用藥煮成
　　花羊角
多出北地黑身白花者髙白身黑花者低作刀靶染油
不滑凡刀靶鸂鶒木為最花羊角次之他物不及
　　龍涎
出大食國無香有脉色白者如百藥煎而膩理黑者亞
之如五靈脂而光澤能發衆香故用以合香
　　金剛鑚
出西蕃深山之髙頂人不可到乃鷹隼打食在上同肉
喫於腹中却於野地鷹糞中獲得㸔大小定價如辨眞
偽於炭火中燒紅入釅醋中浸之假者踈而易碎眞者
乃硬而可用如失去和灰土掃在乳鉢内擂之響者是
也
　　鸚鵡杯
即海螺出廣南土人雕磨類鸚鵡或用銀相足作酒杯
故謂之鸚鵡杯鸕鷀杓亦海螺俱不甚直錢
　　鬼功石
嘗有戒指嵌瑪瑙一塊面上碾成十二支生肖其紋細
如髪似非人功故謂之鬼功石又曰鬼國石
　　鬼功毬
嘗有象牙圎毬兒一箇中直通一竅内車數重皆可轉
動故謂之鬼功毬或云宋内院中作者
　　天生聖像
嘗有降眞香節内及木節中生成眞武像有石中及蚌
中生成觀音像此乃天地造化眞世之竒寶也
　金鐵論
　　金
出南蕃西蕃雲南髙麗等處沙中南蕃𤓰子金麩皮金
皆生金也雲南葉子金西蕃回回錢此熟金也其性柔
而重色赤足色者靣有椒花鳯尾及紫霞如和銀者性
柔石試色青火燒不黑和氣子者(即紅銅又名張/公又名身子)石試
有聲而落屑色赤而性硬火燒黑色古云金怕石頭銀
怕火其色七青八黄九紫十赤以赤色為足色金也
　　紫金
古云半兩錢即紫金今人用赤銅和黄金為之然世未
嘗見眞紫金也
　　金詐藥
用燔硝緑礬鹽留窰器内入淨水調和火上煎色變則
止然後刷上金器物烘乾留火内略燒焦色急入淨水
刷洗如不黄再上然只在外也
　　銀
出信處等州山中足色者成錠面有金花次者緑花又
次者黒花故謂之花銀蜂窠内有倒滴而光澤火燒色
不改又次者松紋假金花以宻陀僧為之若面有黒斑
而不光澤者必有黒鉛在内九成者火燒後死白邊帶
灰色
　　鑌鐵
出西蕃面上自有旋螺花者有芝蔴雪花者凡刀劍器
打磨光淨用金絲礬礬之其花則見價直過於銀古云
識鐵强如識金假造者是黒花冝仔細㸔驗刀子有三
絶大金水總管刀一也西蕃鸂鶒木靶二也韃靼樺皮
鞘三也嘗有鑌鐵剪刀一把製作極巧外面起花鍍金
裏面嵌銀回回字者
　　定鐵
出甘肅北方青黒色性最堅燥北方多用此鐵作利刀
其價低於鑌鐵多矣
　
　
　
　
　
　
　
　
　
　
　
　
　
　格古要論卷中
欽定四庫全書
　格古要論卷下
　　　　　　　　　　　　　明　曹昭　撰
　古窰器論
　　柴窰
出北地世傳柴世宗時燒者故謂之柴窰天青色滋潤
細媚有細紋多足麄黄土近世少見
　　汝窰
出北地宋時燒者淡青色有蟹爪紋者眞無紋者尤好
土脉滋媚薄甚亦難得
　　官窰
宋修内司燒者土脉細潤色青帶粉紅濃淡不一有蟹
爪紋紫口鐵足色好者與汝窰相類有黑土者謂之烏
泥窰偽者皆龍泉燒者無紋路
　　董窰
淡青色細紋多亦有紫口鐵足比官窰無紅色質麄而
不細潤不逮官窰多矣今亦少
　　哥窰
舊哥窰色青濃淡不一亦有鐵足紫口色好者類董窰
今亦少有成羣隊者元末新燒者土脉麄燥色亦不好
　　象窰
有蟹爪紋色白而滋潤者髙色黄而質麄者低俱不甚
直錢
　　髙麗窰
古髙麗窰器皿色粉青與龍泉窰相類上有白花朶兒
者不甚直錢
　　古定器
古定器土脉細色白而滋潤者貴質麄而色黄者價低
外有淚痕者是眞劃花者最佳素者亦好繡花者次之
宣和政和間窰最好但艱得成羣隊者有紫定色紫有
墨定色黒如漆土俱白其價髙如白定俱出定州東坡
詩云定州花瓷琢紅玉凡窰器茅篾骨出者價輕(損曰/茅路)
(曰篾無油水曰骨出/此賣骨董市語也)
　　吉州窰
其色與紫定相類體厚而質麄係吉州燒者不甚直錢
　　古磁器
好者與定相類但無淚痕亦有劃花繡花素者價低於
定器新者不足論
　　古建器
建碗盞多是􁬡口色黒而滋潤有黄兎毫斑滴珠大者
眞但體極厚俗甚少見薄者
　　古龍泉窰
古青器土脉細且薄翠青色者貴粉青色者低有一等
盆厎䨇魚盆口有銅棳環體厚者不甚佳
　　古饒器
御上窰者體薄而潤最好有素折腰様毛口者體雖厚
色白且潤尤佳其價低於定元朝燒小足印花者内有
樞府字者髙新燒者足大素者欠潤有青花及五色花
者且俗甚矣
　　霍器
出霍州元朝􁟺金匠彭君寶效古定制折腰様者甚整
齊故曰彭窰土脉細白者與定相似皆滑口欠滋潤極
脆不甚直錢賣骨董者稱為新定器好事者以重價收
之尤為可笑
　　大食窰
以銅作身用藥燒成五色花者與拂郎嵌相似嘗見香
爐花瓶合兒盞子之類但可婦人閨閣中用非士夫文
房清玩也又謂之鬼國窰
　　古無器皿
古人喫茶湯俱用􁬡取其易乾不留津飲酒用盞未嘗
把盞故無勸盤今所見定勸盤乃古之洗古人用湯瓶
酒注不用胡瓶及有觜折盂茶鍾䑓盤此皆外國所用
者中國始於元朝汝定官窰俱無此器
　古漆器論
　　古犀毗
古剔犀器以滑地紫犀為貴底如仰瓦光澤而堅薄其
色如棗色俗謂之棗兒犀亦有剔深峻者次之福州舊
做色黄滑地圎花兒者多謂之福犀堅且薄亦難得嘉
興西塘楊滙新作者雖重數兩剔得深峻其骨子少有
堅者但黄地者最易浮脫
　　剔紅
剔紅器無新舊但看朱厚色鮮紅而堅重者為好剔劍
環香草者尤佳若黄地子剔山水人物及花木飛走者
雖用工細巧容易脫起朱薄而少紅者價低宋朝内府
中物多是金銀作素者元末西塘楊滙有張成楊茂剔
紅最得名但朱薄而不堅者多浮起日本琉球國極愛
此物
　　堆紅
假剔紅用灰團起外面用朱漆漆之故曰堆紅但作劍
環香草者多不甚直錢又曰罩紅
　　􁟺金
要漆堅􁟺得景好為上元朝初嘉興西塘有彭君寶甚
得名􁟺山水人物亭觀花木鳥獸種種臻妙
　　鑚犀
多是宋朝舊做􁟺金人物景致用鑚鑚空閒處故謂之
鑚犀
　　鈿螺
舊做及宋内府中物俱是堅漆或有嵌銅線者甚佳江
西吉州府新做者多用作料灰乃猪血和桐油不堅易
做易壊
　錦綺論
　　古錦
古有樓閣錦樗蒲錦又曰闍婆錦紫陀尼鸞鵲錦此錦
裝背古書畫尤佳
　　刻絲作
宋時舊織者白地或青地織詩辭山水或故事人物花
木鳥獸其配色如傅粉又謂之顔色作此物甚難得甞
有舞裀濶一丈有餘者且勻緊厚
　　紵絲作
新製者類刻絲作而欠光净緊厚不逮刻絲作多矣又
名著色作
　　古錦帳
濶一丈有餘織晝錦堂記滕王閣記者多亦有花竹翎
毛者雖富貴可愛但可裝堂遮壁非士夫清玩也
　　火浣布
出西域南炎山用火䑕毛織者如染汚垢膩入火燒則
潔白嘗有如錢大者用銀相週圍留火上燒香此物甚
難得
　　灑海刺
出西蕃狨毛織者濶三尺許緊厚如氊西蕃亦貴
　　叵羅
出西蕃甘肅亦用狨毛織者濶一尺許與灑海刺相似
不緊厚價亦低
　　兠羅錦
出南蕃西蕃雲南莎羅樹子内綿織者與剪狨相似濶
五六尺多作被亦可作衣服
　　西洋剪狨單
出西蕃狨毛織者其紅緑色年逺日曬永不退色緊且
厚方而不長又謂之銅盆單亦難得
　異木論(雜物附/)
　　􁯣鶒木
出西蕃其木一半紫褐色内有蟹爪紋一半純黑色如
烏木有距者價髙西蕃作駱駝鼻中絞搃不染膩但見
有刀靶而已不見大者
　　不灰木
出澤潞山中青白色堅重似石或以紙裹蘸石腦油㸃
火燒不成灰多作刀靶滋補藥中用見大觀本草
　　韃靼樺皮
出北地色黄其斑如米豆大微紅色能收肥膩甚難得
裹刀鞘為最
　　紫檀木
出海南廣西湖廣性堅新者色紅舊者色紫有蟹爪紋
新者以水揩之色能染物
　　虎斑木
出海南其紋理似虎斑故謂之虎斑木
　　烏木
出南蕃性最堅老者純黑色且脆間道者嫩
　　癭木
出遼東山西樹之癭有樺樹癭花細可愛少有大者栢
樹癭大而花麄
　　花梨木
出南蕃紫紅色與降眞香相似亦有香其花有鬼面者
可愛花麄而色淡者低
　　骰栢楠
出西蕃馬湖紋理縦横不直其中有山水人物等花者
價髙四川亦難得又謂之骰子香楠
　　杉木
俗謂之參木出四川廣西色白其紋理黄稍紅有香清
甚或云南蕃腦子生此木中花紋細者如雉雞斑甚難
得花紋麄者亦可愛直理不花者多
　　桬木
出廣西四川色黄紋理稍黑花紋細者可愛直理者多
性柔者可圈素新者有香濁甚
　　欏木
色白紋理黄花紋麄亦可愛謂之倭欏不花者多有一
等稍堅理直而細謂之革欏
　　赤水木
色赤紋理細性稍堅且脆極滑淨
　　椰杯
椰子出安南兩廣類瓢且厚實黄黒色肉可食鋸開或
漆或銀相作酒杯酒壺勸盤酒注水杓之類
　　金剛子
出安南海南六楞遍身花紋深細可愛堅且實故名金
剛子作數珠冬月不冷有龍眼大者有榛子大者有桐
子大者愈小愈精大者不直錢又要花紋深細
　　竹杖
方竹出西蜀杭州飛來峯亦有節節有刺蜀人謂之刺
竹○湘竹出廣西斑細而色淡有暈中一㸃紫與蘆葉
上斑相似作簫管最佳○雲竹出廣西斑極大色紅而
有暈○鈸兒竹出西蜀其身小節大似鈸故名鈸兒竹
○孩兒竹出西蜀下有尺許如猪犬膓○椶竹出西蜀
廣西葉如椶櫚其身似竹堅且實又名桃竹皆可作拄
杖扇骨及小器物芝蔴花者為上○花藤出廣西身細
而斑黑者堪作拄杖麄者俗
　異石論
　　靈壁石
出靈壁縣在深山中掘之乃見其色黑如漆間有細白
紋如玉有卧砂不起峯亦無巖岫佳者如卧牛菡萏蟠
螭扣之聲清如玉快刀刮不動此石能收香齋間有之
香烟終日不散假者多以太湖石染色為之刀刮成屑
　　英石
出英川如銅鑛聲倒生巖下以鋸取之故底平起峯二
三寸亦几案間之竒玩色黑潤者佳
　　桂川石
出靜江府雖出自然石麄而色不佳間有玲瓏者冝寘
花榅中
　　崑山石
出蘇州崑山縣馬靶山深山中掘之乃得玲瓏可愛鑿
成山坡種菖蒲花樹及穿松樹
　　太湖石
出蘇州太湖先雕寘急水中舂撞乆之如天成或用烟
薰色黑
　　竹葉瑪瑙石
花斑與竹葉相類故曰竹葉瑪瑙然斑大小長短不一
様每斑紫黄色斑大者青色多性堅鋸板可嵌卓面斑
細者貴斑大者不佳有一等斑如米豆大者甚可愛多
碾作骰盆等器此石甚少
　　土瑪瑙
出沂州花紋如瑪瑙紅多細潤不撘麄石者為佳胡桃
花者最好亦有大雲頭花及纒絲者次之有紅白麄花
者又次之大者五六尺性堅用砂鋸開板嵌卓面胡牀
屏風之類又謂之錦犀瑪瑙
　　紅絲石
此石類土瑪瑙質麄不潤白地紅紋路並無雲頭等花
亦可鋸板嵌䑓卓大者五六尺不甚直錢
　　南陽石
純緑花者最佳有淡緑花者有五色雲頭花者皆次之
性極堅細潤鋸板可嵌卓面硯屏其石於燈前或牕間
照之則明少有大者俗謂之硫黄石
　　永石
出永州不堅色青好者有山水日月人物之像多是刀
刮成非自然者以手摸之坳垤可驗紫花者稍勝青花
者鋸板可嵌卓面屏風不甚直錢
　　川石
白地青黒花紋如山坡性堅鋸板嵌卓面硯屏亦少有
大者
　　湖山石
青黒色類太湖石花紋與骰子香楠相似性堅鋸板可
嵌卓面雖不竒異亦少有
　　霞石
出山西其色黑如漆内有白㸃如豆大似菊花但質極
麄不為竒
　　烏石
出山西澤潞深山中其色純黑如漆細潤如玉堅甚利
刀刮不動多相帶用亦難得
　　龜紋石
甞見石龜鎭子一枚如酒盞大遍身天生自然龜紋甚
可愛
　　試金石
出蜀中江水内純黑色細潤者佳如上金滿用鹽洗去
留於濕地上少時用胡桃油揩之仍上金冝常用袋盛
之
　　石琉璃
出髙麗國性堅利刀刮不動白色厚半寸許注油㸃火
甚明勝如角者以重價收之
　　雲母石
出兖州江州青黄色揭薄片留火上燒香
　
　
　格古要論卷下
