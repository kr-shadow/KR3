#+TITLE: 珞琭子賦註-宋-釋曇瑩
#+DATE: 2018-05-12 10:18:00
#+SOURCE: github.com/kanripo/KR3g0036 master f9605c2c                
欽定四庫全書　　　　　子部七
　提要
　　珞琭子賦注二巻　　　術數類五(命書相書之/屬)
　　　　(臣/)等謹案錢曾讀書敏求記稱珞琭子三命
　　　　消息賦二卷王廷光李仝釋曇瑩徐子平四
　　　　家注解今考永樂大典所載凡有二本一本
　　　　則徐子平註一即此本獨題曇瑩之名而廷
　　　　光與仝之說悉在焉或錢氏之本乃後人輯
　　　　四家之説合為一書故所題撰人之名互異
　　　　抑此本為曇瑩撮王李之注附以巳説故其
　　　　文兼渉二家歟廷光之書進於宣和癸夘曇
　　　　瑩之書成於建炎丁未在廷光後五年知非
　　　　與廷光等仝注而卷首董㢲楚頤二序亦惟
　　　　稱曇瑩一人則當以永樂大典獨題其名為
　　　　是也其説往往以命理附合易理似不及徐
　　　　子平註為明白切實然如所列王廷光推演
　　　　命限一條頗為精確曇瑩自論孤虚一條亦
　　　　有可採擇與徐氏之書並行亦可謂驂之靳
　　　　矣上卷之中三家之注並載下巻之中則曇
　　　　瑩之注多而廷光與仝之注少又曇瑩自序
　　　　以李仝鄭潾並稱而巻中無潾一語疑傳寫
　　　　脱佚或永樂大典有所刪節亦未可定也廷
　　　　光與仝爵里事迹均無可考李仝之名讀書
　　　　敏求記作同晁公武讀書志作全亦莫詳孰
　　　　是曇瑩號蘿月嘉興人以談易名一時洪邁
　　　　容齋隨筆載之稱曰易僧其以易理言命盖
　　　　由於是云乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
珞琭子賦註原序
夫質判元黄氣分清濁三才既辨萬象巳陳珞琭子書
斯文舉矣是知榮枯否㤗得喪存亡若鑑對形妍醜自
見古所謂不知命無以為君子余獲其文積有年矣而
禪餘之暇未甞忘之於是立節苦心求仁飬志不言之
教可以為師鄭潾李仝得志於前單見淺聞續註於後
將使來者用廣其傳凡我同流無視輕耳建炎改元丁
未太嵗夷則望日嘉禾釋曇瑩序
不知命無以為君子誠謂消息盈虚之理殆難逃乎數
珞琭子實天下命論之母也根其萌兆得其榮枯深造
其㫖者𤣥斷神遇象外之㣲不可得而言𫝊故於情性
善惡成敗賤貴視之指掌萬無一失焉其或推䆒不盡
其妙休咎罕中乎的豈智慮之不至耶抑亦臨文而自
昩耳嘉禾瑩師深得其道不愧古人慨然剖判而註解
之欲後之讀者㳂流而得其本尋諦而獲其真携以過
予索為序引予笑與之曰師徒知有涯既生之後者也
於未兆時而能卜哉瑩瞠若有間罄折而諾建炎戊申
重十日董巽公權序
陶𢎞景自稱珞琭子盖取夫不欲如玉如石之説方其
𨼆居時號為山中宰相故著述行者尤多命書作賦其
言愈見深妙至於凝神通道豈淺聞之士所能及哉題
篇直曰珞琭子則謂陶𢎞景復何疑焉瑩師禪老能研
究成文用心亦已勤矣警化誠不淺爾世莫知珞琭子
為誰因以所聞而叙之朝議大夫前通判郴州軍州事
賜紫金魚袋楚頥飬正撰
欽定四庫全書
　珞琭子賦註卷上　　　宋　釋曇瑩　撰
　　珞琭子者不知何許人古之𨼆士也自謂珞琭子
　　一為布徳立儀二乃指歸成敗嵗時綿邈斯文盛
　　行洞鑒人倫為世所寳故以珞琭子稱之
元一氣兮先天禀清濁兮自然著三才以成象播四氣
以為年
　元亨利貞乾之徳也始於一氣盖一氣者出乎象數
　之先而太易之首老氏曰有物混成先天地生易有
　太極是生兩儀清輕者上而為天天職主覆濁重者
　下而為地地職主載兩儀既分三才乃著故人法地
　地法天天法道道法自然又云廣大配天地變通配
　四時春暖秋凉冬寒夏熱三光電捲四時風馳如環
　之無端終而復始嵗功畢矣而成一年
以干為禄向背定其貧富以支為命詳逆順以循環
　干猶木之幹也幹强為陽支猶木之枝也枝弱為隂
　十干之禄寄於十二支中陽道順行隂道逆運陽禄
　自生而順數隂禄自死而逆數皆遇本音臨官以寓
　焉且如甲禄在寅甲日陽禄自亥長生中向陽而順
　數至寅位臨官也乙禄在夘乙日隂禄自午死氣中背
　陽而逆數至夘為臨官也此盖陽生則隂死隂生則
　陽死隂陽二氣交媾萬物由此以生也唯人物之最
　靈者也禀一氣而貫三才以干禄所主者貧富也或
　坐禄向禄者不富則貴或破禄背禄者不貧則夭譬
　甲禄在寅命得寅以坐之復遇丑以向之逄申以破
　之見夘以背之經云向禄則生背禄則死故禄前一
　辰曰羊刃禄後一辰曰禄庫此所謂向背定其貧富
　者歟十二支曰命命之所司者修短定焉盖得之以
　順者則命之所遇於五行生旺三合六合者也不順
　者則逄休囚六害四衝三刑者也人之禀受隂陽逆
　順之氣在乎支干之中周而復始往來循環如寒暑
　之運四時而無窮者也得此者壽失此者夭故曰以
　支為命詳逆順以循環李仝曰十干為禄甲禄在寅
　乙禄在夘丙戊禄在巳丁巳禄在午庚禄在申辛禄
　在酉壬禄在亥癸禄在子是也此言向者可定其富
　背者可定其貧大約如此不可一途而取也防有時
　日遇吉神須通變消息十二支子丑寅夘辰巳午未
　申酉戌亥以為命陽男隂女從生月順行隂男陽女
　從生月逆行曇瑩曰干禄推之有向背吉㐫䆒之有
　淺深背而逆之者可定其貧向而順之者以言其富
　然而不在一途取軌亦有逄背禄而不貧於是支作
　人元運㑹從而得失男迎女送否㤗交居㑹吉㑹㐫
　作用定矣
運行則一辰十嵗折除乃三日為年精休旺以為妙窮
通變以為元
　王廷光曰物不精不為神數不妙不為術故精者神
　之所合妙者智之所通術之機㣲可以性釋而已夫
　運者人生之𫝊舍推命之説先以三元四柱五行生
　死格局致合以定根基然後考覈運氣協而從之以
　定平生之吉㐫也且根基如木運氣如春春無木而
　不著木無春而不榮賦以根基淺薄者如蒿萊之㣲
　春氣潛發亦能敷茂其能久耶根基厚壯者如松栢
　之實不為嵗寒之所變也此所謂先論根基後言運
　氣者歟大運一辰十嵗者何也盖一月之終晦朔周
　而有三十日一日之内晝夜周而有十二時總十日
　之運氣凡三日有三十六時乃見三百六十日為一
　嵗之數在一月之中有三百六十時折除節氣筭計
　三千六百日為一辰之十嵗也人生以百二十嵗為
　周天論折除之法者必用生者實厯過日時數其節
　氣以合嵗月之數也故陽男隂女大運以生日後未
　來節氣日時為數順而行之隂男陽女大運以生日
　前過去節氣日時為數逆而行之譬之甲子陽男十二
　月二十四日巳時生是月也二十九日申時立春陽
　男數以未來之日自二十四日巳時至二十五日巳
　時方是一日之實數至二十九日申時正得五日三
　時之節氣實厯過六十三時折除過六十三時折除
　計六百三十日是乃一嵗竒九月之大運起於丁丑
　必自十二月生日後實經厯過二十有一是日月運
　方移宫是越三嵗九月之内方是甲子十二月生行
　一嵗竒九月之大運也斯所謂大運一辰十嵗折除
　以三日為年者歟今人行運多用約法論以一嵗竒
　八月起運便以二嵗九月過矣殊不明折除實厯之
　數也故著此篇以明學者所謂精休旺以為妙者論
　行運至五行生旺之地如木之得春其敷榮華實則
　可知矣或行運至五行休敗之地如木之逄秋則衰
　朽枯槁亦可見矣人之四柱五行休旺生死之理在
　乎悟理窮幽逹㣲通變消息以盡形容之妙故曰精
　休旺以為妙窮通變以為𤣥李仝曰古法每行大運
　一辰十嵗陽男隂女折筭未來日以三日為一年是
　一日主四箇月順行隂男陽女筭過去日亦三日為
　一年是一日主四箇月從生月逆行舊以月朔計其
　日數後來精於術者多以節氣為定從長用之言能
　精其五行旺相死囚休廢窮極其通變之理則為妙
　又為𤣥也曇瑩曰凡行大運逆順推遷過去節用陽
　女隂男未來節用陽男隂女但管一辰十嵗約在三
　日為年推而行之謂之通化而裁之謂之變變通之
　理得失吉㐫之義存焉故能為妙為𤣥盡善盡美
其為氣也將來者進其為形也功成者退如蛇在灰如
鱔在塵
　王廷光曰太虚寥廓一氣往來瞬息不停隂生乎陽
　於是乎息陽生乎隂於是乎消息自息也消自消也
　隂陽錯行於四時之中未始有終窮焉所謂將來者
　進如木人得水運水之將來以生我木木得水之氣
　以向生而可以謀進也功成者退如木人行火運木
　之生火火既旺而木消矣經云他生我休理之自然
　也譬之蛇鱔皆屬火類其氣休廢而化為灰塵之物
　是土進而火退火之生土是不得志而就意思而作
　睿曰聖是聖人動則合心而進静則盡理而退明五
　行盈虚之至數識三元成敗之相因明斯正性復斯
　常道功成名遂身退天之道也李仝曰諸家之註至
　此俱不明其理此言五行之為氣也播於四時故言
　將來者進功成者退謂五行之氣春木旺則火相土
　死金囚水休也夏火旺則土相金死水囚木休也中
　央土旺則金相水死木囚火休也秋金旺則水相木
　死火囚土休也冬水旺則木相火死土囚金休也五
　行之用循環進退人若行運行氣每居一辰之數相
　者既進旺者則退言如蛇在灰如鱔在塵喻功成者
　退也蛇鱔火也神樞經云穴居囚死為土休廢為灰
　已生人三獸為蛇為鱔為蚓故知蛇鱔為火至囚死
　休廢則在塵在灰也曇瑩曰其為氣也剛柔相推而
　生變化易曰變化者進退之象也將來進者如春夏
　功成退者似秋冬得運迎之以臨冠帝旺失時背之
　以休廢死囚則禍福吉㐫誠可見矣灰蛇鱔塵翼軫
　同宫皆處已上或同或異鱔蚓為水土之屬居塵必
　憂騰蛇乃灰火之屬處灰為樂順其所同則吉乖其
　所趣則㐫易曰方以類聚物以羣分吉㐫生矣
其為有也是從無而立有其為無也天垂象以為文
　王廷光曰太易未判萬象同體一氣之運伸於東南
　屈於西北而有無孰為此者物之自然也自無言之
　無則入𨼆而未顯自有言之有則有象而可名盖五
　行乃萬物之本氣性流行錯而致用其為有也事類
　相感禍福之變發而未萌太空生隂陽隂陽生五行
　是無從此而有者也其為無也則以徳治氣鑄金鈞
　聲太初七明㑹於牽牛漢元年五星聚於東井上天
　垂象列五星為文其謂五行或有或無之説使元徽
　之士以智取之李仝曰此正明有五行若言其無則
　又有金木水火土五星垂象為文豈云無也曇瑩曰
　播物之初孰為之有太極之後誰為之無盖有出於
　無無生於有在天成象在地成形變化見矣
其為常也立仁立義其為事也或見或聞
　王廷光曰揚子曰道以道之徳以徳之仁以仁之義
　以義之禮以禮之天也合則從離則散老氏謂失道
　而後徳失徳而後仁失仁而後義失義而後禮揚氏
　所謂五常合於道者也老子所謂五常離於道者也
　然以合離之義言之其道一也語道之全無不在矣
　夫天一以生水水為精而精無雜所以主智智不仁
　也地二以生火火為神而神無息所以主禮禮不義
　也天三以生木木為魂而魂無囚所以主仁仁不智
　也地四以生金金為魄而魄無相所以主義義為權
　也天五以生土土為意而意無旺所以主信信不變
　也五行用而為五常則道徳仁義在乎其中故曰其
　為常也立仁義者歟五行逹為五事一曰貎二曰言
　三曰視四曰聴五曰思貎曰恭言曰從視曰明聴曰
　聰思曰睿恭作肅從作乂明作哲聰作謀睿作聖天
　之五事獨思而作睿曰理者何也盖土處中宫周徧
　無際五行萬物皆歸之而分體用厚徳載物居中不
　用者土之體也散在四維各旺一十八日者土之用
　也土禀冲和氣之所散而為稼歛而為穡萬物歸根
　復命然後無思之思無為之為寂然不動感而遂通
　故謂之聖也聖字從耳以聴之從口以命之思以成
　之故終之於土五常五事皆五行之變化與人事相
　通人之情性去就見聞動静皆不逃乎此數故曰其
　為事也或見或聞李仝曰言五行為五常也木為仁
　金為義火為禮水為智土為信立五常也言五行為
　五事視聴言貎思爾是五行之事原在見聞之中也
　曇瑩曰隂陽二氣彌滿六合物物得之况於人乎雖
　金木水火土之用則宫啇角徴羽在是而已矣其為
　五常也仁義禮智信其為五事也視聴言貌思可知
　也
崇為寳也竒為貴也將星扶徳天乙加臨本主休囚行
藏汨没
　王廷光曰崇者卑之反竒者耦之對物以積而髙
　之為崇在五行上生下者是也物以無與耦之為竒
　在五行異而不羣者是也年月日時四柱有五行上
　生下曰崇也或更𢃄官印禄馬學舘詞源天徳生氣
　貴神符合則斯人也必為間世之寳噐耳三竒者乙
　丙丁甲戊庚是四柱五行得吉煞生旺於禄馬中𢃄
　三竒印綬天徳貴神之感格斯命也必致身於貴顯
　耳故曰崇為寳也竒為貴也將星扶徳天乙加臨者
　驛馬後二辰謂之將星其上更加之天乙天徳兼遇
　崇竒禄馬則所謂出將入相之格也本主休囚者以
　年為本以日為主其謂本主者盖遁月從年而為本
　遁時從日以為主起節時以年日為本主也人生主
　本在乎五行旺相之處加以諸貴神從之則貴富其
　可知矣或五行休囚死絶又背禄馬貴神徒有崇寳
　竒貴將星扶徳天乙加臨亦不免於行藏汨没也譬
　之甲子年乙亥月戊子日庚申時命甲子自死之金
　當生受乙亥絶火之制加以戊子日為本命之鬼金
　火主本皆在亥子而休囚庚申時又逄禄絶之鬼雖
　有甲戊庚之三竒而其主本休囚縱有小官此命亦
　不免一生行藏汨没故知命以五行為先神殺則從
　而次之矣李仝曰凡上生下為寳故云崇為寶也下
　生上為義上尅下為制下尅上為賊上下比為専盖
　以干為上以支為下若遇寳與義是一生有福人遇
　制宜行威武遇賊多有横事宜防慎其所得惟遇比
　和則一三竒乙丙丁又甲戊庚是也生遇多富貴故
　云竒為貴也不論陽男隂男陽女隂女皆取本命衝
　前辰為將星假令丙寅男在八月生此謂生月遇將
　星兼是天乙貴人之位若更遇天徳月徳禄馬尤為
　貴也卷末有例此復釋上文雖遇三竒又將星扶徳
　天乙加臨謂胎月為主生月為本若本主在於休囚
　之位則行藏汨没沉滯也然亦更看日時如何此舉
　其一隅也假令丙寅命十一月受胎八月生二火胎
　月汨没於子丙火死休於酉乃甲子旬無戌亥㓜年
　便行空亡運雖有諸貴神為救㐫多吉少若運到吉
　處亦不全福雖生於財馬旺鄉不至甚美此珞琭子
　消息之妙也曇瑩曰崇為寳也竒為貴也髙而不可
　以位及貴而不可以價求盖言獨善其身如玉如寳
　或若將星扶徳天乙加臨所謂吉將交臨而福臻成
　慶也然舉將星天乙則諸宫吉煞皆可知矣須要明
　其神煞輕重較量斯之謂歟或曰明運氣之本推虚
　實之基而取其月也盖胎月為本主之鄉故爾若或
　生逄衰敗早嵗孤窮其為本主休囚行藏汨没與
至若勾陳得位不虧小信以成仁真武當權知是大才
而分瑞
　王廷光曰聖人書不盡言言之精也言不盡意意之
　㣲也斯皆神妙之謂注云以勾陳真武二神取其宅
　位以决吉㐫殊不知珞琭子舉此二神盖言水土之
　性耳水土者五行變化之本四孟受氣水土同源二
　物俱生於申也勾陳者土神也至申金鄉母居子家
　信而有仁𫝊曰信屬土義屬金土之生金信之教興
　則義之瑞應此鵲巢有騶虞之應易曰安土敦乎仁
　故曰勾陳得位不虧小信以成仁者歟其真武當權
　者真武水神也至申金鄉子居母家坐水之長生學
　舘水之所生者飽學多智襟抱疏明故曰知是大才
　之分瑞李仝曰此陳六神得位當權則為美也六神
　者如易卦之六神也此法十干皆從寅起甲乙寅起
　青龍丙丁寅起朱雀戊己寅起勾陳庚辛寅起白虎
　壬癸寅起元武六神數至未一周却從申起内有螣
　蛇一神常隨朱雀行之言勾陳得位者戊巳人生於
　七月母在子鄉有信而仁真武當權者壬癸人生於
　七月又為學堂故有大才分得瑞氣也曇瑩曰勾陳
　為土之將其於常也為信真武當權乃水之神其於
　常也為智信也者足以逹於聖智也者足以撰其道
　五行之用獨善於兹是故金木惡其生旺水土不嫌
　死絶或若生居旺地福徳加臨可謂得位當權出羣
　之噐
不仁不義庚辛與甲乙交差或是或非壬癸與丙丁相
畏
　王廷光曰五行之為物其相生也所以相治也方其
　相生則生生而不窮及其相治則禍福相半是故甲
　乙為東方之木庚辛為西方之金彼其自有仁義之
　理存焉丙丁為南方之火壬癸為北方之水彼其自
　有是非之義存焉何以言之凡陽庚合於隂乙隂辛
　合於陽甲則木榮金生曰耦合之則仁義兼濟剛柔
　相乘隂陽冲和庚辛甲乙不相交差也甲見庚乙見
　辛木辱金化曰孤曰竒純隂不長純陽不生隂陽不
　和甲乙木不能保仁庚辛金不能崇義所謂不仁不
　義庚辛與甲乙交差也或是或非者陽丙畏於陽壬
　而非畏於隂癸隂丁畏於隂癸而非畏於陽壬丙見
　壬丁見癸謂之禄鬼是相畏也及其丙見癸丁見壬
　之謂禄官非相畏也盖隂見隂二女同居其志不同
　陽見陽兩男共處其性不和亦無造化故謂之相畏
　也及其男女同其志通也又何畏之有也盖言壬癸
　丙丁有是畏非畏之説李仝曰上文既先陳六神此
　又消息十干各依五子元遁見十干憎愛我尅為官
　假令庚辛逄甲乙大獲天財似傷於仁義丙丁逄壬
　癸為官人為禄鬼故有或是或非之説曇瑩曰不仁
　者甲申乙酉是也不義者辛夘庚寅是也凡命遇此
　一辰始可言之縁寅申庚甲之交差夘酉乙辛之暗
　戰丙與壬則丙非壬是丁逄癸則癸是丁非子午同
　然己亥一揆此法最要細而詳之則言仁義是非百
　發百中
故有先賢謙巳處俗求仙崇釋則離宫修定歸道乃水
府求𤣥
　王廷光曰易曰天道虧盈而益謙地道變盈而流謙
　鬼神害盈而福謙人道惡盈而好謙謙者以徳為主
　以禮為輔徳以直心為主故致其内剛禮以恭欽為
　主故致其外柔其先賢謙已能立徳輔禮安命處順
　依乎中庸明於至理和於近逹於生以至於命也順
　於徳通於變將以盡於性也性也者理於義明於性
　將以窮於理也先賢君子窮理盡性修徳謙巳潛光
　𨼆耀畜藏其徳不以名位棲於心不以聲色動於内
　混俗同塵求仙慕道急流中能勇退者如范張之徒
　是矣泛五湖而從赤松子之逰所謂謙巳處俗全身
　逺害者歟雖然斯亦歸之於命也盖四柱中有進退
　神五行内得生休氣天徳㑹遇貴神之所感格者也
　崇釋則離宫修定者離為火論火則木在其中矣火
　性無息息則非火火自木生而從木滅隂符曰火生
　於木水發必尅火無形而叶草木以成體李虚中論
　以乙亥之火不嫌於絶象歸而得𤣥珠正所謂也崇
　釋者當觀火木之用了知物我兩忘以寂化為本湛
　然入定真實不空不立一物動中静也慧生定也如
　此則謂崇釋則離宫修定者歟或四柱五行本諸此
　兼之空亡𢃄徳六害逄貴斯命也則清髙明悟之士
　其可見矣又論歸道乃水府求𤣥者水者天一而生
　去道未逺淵而静静而明是為天下之至精離無而
　入有親而不尊位居北方終藏萬物得之者精抱一
　而不離亦化所以在我水得生氣衍萬物而無所由
　命萬物而無所聴歸道者禀水之氣奪五行造化積
　之自然以致長生盖五行之中唯水無死死則非水
　也庻㡬於道者也故曰崇釋則離宫修定歸道乃水
　府求𤣥此論僧道之命歸五行有無用得之者逹失
　之者否不専謂修心飬性之事而已李仝曰此珞琭
　雖離五行言先賢處俗或崇釋氏或好仙道亦不離
　五行也離為火内屬心臟釋教志論在了悟其心歟
　楞嚴經云若離前塵有分别性即真汝心故離宫修
　定也坎為水内屬腎玉凾經云腎者引也生金之本
　性命之根有竅通於舌下常生神水左曰金津右曰
　玉液若能潄咽下灌丹田丹田既滿流𫝊骨髓骨髓
　既滿流𫝊血脉血脉既滿上𫝊泥丸宫反歸於腎如
　日月循環既曰𤣥珠此乃歸道者水府求𤣥也曇瑩
　曰仁義每乖於得失是非常絆於榮枯於是日用不
　知曽無休息故有先賢謙巳處俗求仙割愛辭親少
　私寡慾崇釋以滅心之火歸道乃益腎之精内守精
　神外除妄想逹物我非有明色䆒竟空者莫非是也
是知五行通道取用多門理於賢人亂於不肖成於妙
用敗於不能
　王廷光曰道藏於冥冥之中混然無形運行乎天地
　之間不可以一體而言之者五行也自春至夏出而
　顯自秋至冬歛而藏六合之内物無洪纎巨細皆五
　行之造化與道之相盪也如此然道無乎不在物無
　乎非道洪範論五行相代旺廢鬼神之所以寓之天
　地之間運四時往來而無窮者也太極言天地之父
　太極言天地之母五曰天之中數五氣得之然後成
　象五行有成理有常性有正命順其成理逹其常性
　以受正命是知五行變化通乎大道何所不該也盖
　其取用不一故謂多門且如丁卯火人尅癸酉金為
　財常流所知者火之尅金而不知金之復能銷火者
　何也盖丁卯乃自敗之火以為體而至酉巳死矣力
　不能勝癸酉自旺之金火復為金之所制此所謂財
　化為鬼者歟斯理自非元悟之士豈能與此是故賢
　者得之能窮理盡性釋五行之妙用愚者失之終亦
　自昧而無所得能者成之而取福不能者敗之以取
　禍故曰理於賢人亂於不肖成於妙用敗於不能也
　李仝曰此承上文而發端言五行無所不通各隨其
　趣故取用多門也賢者識其逺者大者故理不賢者
　失其小者近者故亂也能用則妙不能則敗也曇瑩
　曰天道在於和徳在於順義在於理和於道者將以
　知命也順於徳者將以盡性也理於義者將以窮理
　也和則不悖矣順則不逆矣理則不亂矣學而不思
　非所以盡性也思而不學非所以窮理也能窮理又
　能盡性則於命也奚為哉故曰理於賢人亂於不肖
　成於妙用敗於不能
見不見之形無時不有抽不抽之緒萬古連綿
　王廷光曰聖人虚其心則内景洞明燭萬物而無所
　𨼆天下之理幽至於鬼神昭然可以見所不見之形
　矣所謂見不見之形者言十干禄寄於十二支中有
　見不見之形存焉所言甲禄在寅寅為顯見之禄甲
　不見寅而見戌以五子元遁戌見甲戌戌為甲之禄
　堂此所謂不見之禄矣甲以辛為官辛禄在酉甲受
　金傷酉為時見之官甲不見酉而見未謂天官遁甲
　入羊羣盖未有辛此謂不見之官矣十干禄循環乎
　十二支中有見與不見之形則無時不有也抽不抽
　之緒陽氣生於子而旺於卯而終於午也隂氣生於
　午而旺於酉而終於子也盖陽生則隂死隂變則陽
　化子為孳萌午為長盛子午乃隂陽生化之所始終
　無極也隂極則陽生陽極則隂生氣自子午中孚畢
　抽乾而出出入無跡往來不窮如絲絮之聫綿萬古
　不斷之義耳李仝曰太元經云以見不見之形抽不
　抽之緒與萬類相連也作賦者引此言推晷刻見隂
　陽之形抽出其緒萬類生死更相連襲也曇瑩曰太
　元云見不見之形抽不抽之緒則日遷月變暑往寒
　來代廢代興更休更旺一顯一晦一縮一抽綿綿若
　存無時不有
是以河公懼其七煞宣父畏其元辰峨眉闡以三生無
全士庻鬼谷播其九命約以星觀今集諸家之要畧其
偏見之能是以大解曲通妙須神悟
　王廷光曰日月揚輝河洛開奥隂陽五行之書出焉
　出於諸子百家之學馳騁偏見各自立説不可勝數
　然其元妙中性命之理者珞琭子三命而已且如河
　上公言命時謂華盖前七煞之可懼宣尼獨以元辰
　煞之可畏峨眉闡以三生論其壽夭鬼谷播其九命
　得以星觀皆是一家偏見之學未能曲盡五行三命
　元元之妙惟珞琭子參集諸家之妙㫖畧其偏見之
　能著為是本窮盡五行之㣲使學者紀吉㐫之象數
　探禍福之淵源當須大解元義曲通妙機神悟五行
　之用洞達性命之理知此則應機而發發無不中理
　者哉李仝曰從刼煞數至亡神亦是七煞之數又有
　巳酉丑金神七煞若人生日月時遇之多官災行運
　及太嵗遇之亦有官司事口舌故云河公懼之陽男
　隂女衝前一辰為元辰隂男陽女衝後一辰為元辰
　凡大小運太嵗入於元辰者災極人亡若有吉神救
　之則災輕宣父至聖亦畏也舊註云峨眉山有一仙
　自稱絶世人後遇崔三生與論至道云世士莫窮此
　珞琭子之通論也予甞以金木二星在人身命二宫
　兼在官禄福徳更不候運氣交合便以為亨通慶福
　言之或無其驗是知須藉大小運年以到旺相得位
　之處方為喜慶福徳學者切須從長而行珞琭子集
　諸家三命之精要畧去其偏見獨説自以為能者也
　大解幽行曲能通之精其妙理自然神悟曇瑩曰陽
　男隂女衝前一辰陽女隂男衝後一辰謂之元辰也
　刼煞至於亡神謂之七煞也所以未登真覺斯患孰
　逃上古賢聖猶宜預避是以河上公懼其七煞文宣
　王畏以元辰於是著書而能濟世則吉㐫禍福告在
　未萌由是年登故宜獲福五行妙用消息無窮自古
　先賢學而無厭鬼谷播其九命非不通也峨眉闡以
　三生非不精也盖指元言幽奧難測故云約以星觀
　無全士庻三生者禄命身也九命者身命兩宫禄馬
　二位生年胎月日時是也隂陽不測之謂神神用無
　方之謂聖聖人體神而明乎道者也在昔聖人參詳
　得失補綴遺蹤若非㣲顯闡幽安能曲盡其妙
臣出自蘭野㓜慕真風入肆無懸壺之妙游衢無化杖
之神息一氣以凝神消五行而通道
　王廷光曰世傳珞琭子以為梁昭明太子之所著及
　東方朔疏序又以為周靈王太子子晉之遺文二説
　皆非也此篇言懸壺化杖之事及卷終舉論郭景純
　董仲舒管公明司馬季主皆漢故事前後不同所謂
　珞珞如石琭琭如玉此書如玉石之參㑹萬古不毁
　之義使知者以道取之可也其謂臣出自蘭野㓜慕
　真風者乃知逹觀之士不顯其聲名者也自以謂雖
　無懸壺之妙化杖之神能凝神息志窮幽察㣲神而
　明之安而行之黙而成之一動一静一言一黙消息
　盈虚之數應乎天道與時偕行窮理盡性者著之於
　篇至神之用也神之應物以無心以無所不該也一
　隂一陽之謂道隂陽不測之謂神往來不窮之謂通
　五行寓之於物無所不通也而况於道者歟故曰息
　一氣以凝神消五行而通道也李仝曰珞琭子自謙
　無前人神妙言雖無神妙能凝神消息本於一氣播
　於五行至於道也曇瑩曰臣者對君而稱也語曰君
　子務本本立而道生㓜慕真風進徳修業也出自蘭
　野蓬門蓆户也古之為學不榮富不醜貧莭用謹身
　先人後己稱前人之至妙悔自己之無能故云游衢
　無化杖之神入肆無懸壺之妙外絶所慾内無所思
　専一氣而用柔消五行而通道
乾坤立其牝牡金木定其剛柔晝夜互為君臣青赤時
為父子
　王廷光曰乾者剛健中正屬陽為天道君道夫道聖
　人之道也坤者柔順中正為地道臣道婦道賢人之
　道也乾坤立隂陽牝牡之合兩者交通萬物各得立
　天之經安民之道由此以見君臣夫婦之義皆得合
　其儀矣乾以動為體曰闢户坤以静為體曰闔户以
　動為體斯五行生變在其中矣以静為體則五行生
　化在其中矣金木定其剛柔晝夜互為君臣若仁柔
　義剛金木性之所司也一隂一陽剛柔相推萬物變化
　由此以始矣獨剛而無柔則不能生變獨柔而無剛
　則不能生化晝為剛也生變以進夜為柔也生化以
　退積剛柔而成變化積晝夜而成進退通晝夜之道
　而無體一隂一陽而無窮水火分為晝夜晝為陽以
　象君夜為隂以象臣晝夜之道其㣲有消息其著有
　盈虚其分有幽明其數有生死一㤗一否一損一益
　終始之相因新故之相代榮辱之所至福禄之所自
　來莫不本諸此則晝夜之道豈易知乎哉通晝夜之
　道而知聖人體隂陽以為道合天地以為徳推晝夜
　之道而無窮故觀萬嵗於一息之間視天地於一毫
　之内盖得斯道矣隂陽晝夜互相往來周而復始如
　日月之循環無窮者東方青帝之父而生南方赤帝
　之子青赤時為父子者春及夏也五行之神曰五帝
　青赤之理父傳子道也易曰為青為赤為父為子乾
　坤晝夜青赤之説盖言隂陽五行之中有君臣父子
　夫婦之道存焉李仝曰乾坤為易之門立其牝牡隂
　陽一闢一闔變通而萬物化生原始要終故知死生
　之説也金性剛强木性柔弱從其剛柔之性則見有
　仁義也晝為君夜為臣木青為父火赤為子春夏二
　氣生長萬物曇瑩曰天尊地卑乾坤定矣動静有常
　剛柔斷矣晝夜者君臣之道也牝牡者夫婦之道也
　青赤者父子之道也乾剛坤柔木仁金義也
不可一途而取軌不可一理而推之時有冬逄炎熱夏
草遭霜類恐隂䑕棲氷神龜宿火
　王廷光曰道術為天下表天下之士不見天地之純
　全古人之大體故曲學偏見不悟性命之理豈不悲
　夫盖五行之妙用具一身之妙理該乎萬物茍泥一
　途執一理果何足以言命耶此篇再論隂陽五行之
　道㣲妙之通𨼆奥難測不可執一途一理而推之譬
　如冬熱夏霜可謂希遇之時喻淺學者以一家偏見
　之術而言人吉㐫殊不明聖人探賾索𨼆鈎深致逺
　設卦觀象以定天下之吉㐫且如命格中有諸貴神
　聚於命者而却有以為㐫諸㐫煞集於命者而却有
　以為吉果孰執一家之學而言之者所謂只如嚴冬
　無熱豈謂夏草遭霜者歟隂䑕棲氷神龜宿火者五
　行㣲妙其有隂中之陽陽中之隂隂中之陽上交於
　陽中之隂陽中之隂下交於隂中之陽凝有水中之
　火火中之水雖氷䑕火龜為不常之志物矣然亦不
　能逃乎五行之造化者哉李仝曰言消息災福或殊
　途而同歸或窮理而盡性不可執一而言之或冬行
　夏令則有炎熱之時或寃枉憤怨六月降霜夏草必
　死此言有非時不常之失故也古有氷中䑕火中龜
　言物類之異有如此難窮者如凝神子論雙生二子
　有一存一亡術士何以言之非常者難測是常者易
　窮曇瑩曰是常者易究不常者難窮六月降霜三冬
　炎熱其非時也非其時則行其令者窮理也氷中之
　䑕火中之龜其非宜也非其宜則居其中者盡性也
　若𨼆若顯難終難窮不可一理推之不可一途取軌
　但恐物類相感而暗合隂陽未可知矣
是以隂陽罕測志物難窮大抵三冬暑少九夏陽多禍
福有若禎祥術士希其八九
　王廷光曰自形之上者命曰隂陽隂者隂也氣在内
　而奥隂也陽者陽也氣在外而發揚也因隂陽而説
　天地一隂一陽之謂道所謂陽者未甞無隂所謂隂
　者未甞無陽隂陽非天地所能盡也珞琭復謂夏霜
　冬熱氷䑕火龜是謂隂陽罕測難窮之志物也夫豈
　得以為常也譬之三命格局四柱得五行生旺之氣
　兼天徳官印禄馬貴禄者灼然可以定貴命矣或值
　五行死氣四柱衝破加以㐫煞刑害更無福神為助
　斯命也縱然不貧則夭矣以此論之不必求諸異説
　中性命之謂者三命五行而已如此則大抵三冬暑
　少九夏陽多者歟或背此説執以一家偏見之術而
　定天下之吉㐫偶變之中亦如三冬逄暑九夏無陽
　其得久耶故知五行之妙理非圓機之士豈能洞識
　此意者哉次言行年運藏禍福之應如禎祥之變異
　不可以執定其説挾術之士十分之中此意亦難希
　八九盖天地尚無全功而况於人乎李仝曰上文言
　冬熱夏霜氷䑕火龜非隂陽常理故云罕測難窮此
　反破上文言時有冬逄炎熱大抵三冬暑必少矣云
　夏草遭霜大抵九夏陽必多矣喻三命五行遇旺相
　得位之運則㤗遇囚死失位之運則否自可測之豈
　曰難窮言禍福之應有如禎祥隨時而至術士希求
　十言而中其八九矣曇瑩曰榮枯叵測生死難量術
　士常言希其八九有隂中之陽兆有陽中之隂物大
　抵獨陽不生獨隂不成一隂一陽之謂道偏隂偏陽
　之謂疾是故窮之益深測之益逺
或若生逄休敗之地早嵗孤窮老遇建旺之鄉臨年偃
蹇若乃初㐫後吉似源濁而流清始吉終㐫狀根甜而
裔苦
　王廷光曰陽一嘘而萬物生隂一吸而萬物死當時
　者貴後時者賤物尚如此人豈不然如四柱中禀五
　行休旺之氣或先或後可以定人之終始窮逹矣人
　之胎月禀五行休敗之氣者主之早嵗孤窮或時日
　復在生旺之地則以兆晚年之榮者也或月建處生
　旺之地必使少年早逹生時却在衰敗之地晚景復
　不如意也故曰老遇建旺之鄉臨年偃蹇者歟或四
　柱皆在生旺之地則一生自然榮逹者矣四柱皆在
　休衰之地則終始困窮而已三命由此以分三限以
　生月為中限生時為末限也一説以生月為運元或
　自禄馬生旺之地而起運者則少年榮逹晚年却至
　衰鄉復不如意也或運至空亡衰絶中行來者定是
　早嵗之孤窮晚年乘之吉運遂致通逹者也禍福之
　理應之昭然故曰物盈則虧物衰必盛乃天之常道
　也經所以載衰人生旺鄉必變旺人至衰鄉必移然
　運限二説至理一也在智者宜參用之也又論先㐫
　後吉者先㐫後吉終享其吉先吉後㐫終窮於㐫此
　亦論運限有或先或後為吉㐫之説如無始有終者
　始淵源雖濁而分流清𣲖以致逺大者哉有始無終
　者草木之根甘生苖裔以返苦者哉李仝曰若禄命
　身之三才生於休囚困敗之鄉或生月日時不近禄
　馬則少年窮困亦言生逄休敗之人初入建旺之鄉
　欲徹不徹必當災滯如根蒂不牢旺處脱也盖為根
　敗有而不有故臨年偃蹇如少年先厯休囚死絶之
　鄉後入禄馬旺相之運是也如生於建旺行入死鄉
　初得父母福䕃長無立身之貴必須觀其萌芽朕兆
　察其根元乃詳其運氣方見災福也曇瑩曰身雖逐
　運必假運而資身勢須及時亦假時而乘勢生逄壯
　嵗運須處於旺鄉晚遇衰年運恰宜於困地是乃隨
　宜消息休旺自如初生歇滅而晚嵗興隆者源濁流
　清之謂也㓜年建旺而臨老竛竮者裔苦根甜之謂
　也斯乃校量運氣窮究根源兼明運限始終仍曉鎡
　基厚薄大抵人命立年為尊其胎月日時資以次之
　故曰作四柱之君父為吉㐫之至尊而立其年也明
　運氣之本推虚實之基而取其月也觀安危之兆察
　苦樂之原而取其日也定貴賤之本决死生之期而
　取其時也辨䕃㓜之始究未立之前而取其胎也又
　曰月管初主日管中主時管末主須要始終兼濟前
　後相應富貴兩全財禄雙顯者鮮矣但得中下興隆
　可為成實之命
觀乎萌兆察以其源根在苖先實從花後
　王廷光曰㡬者動之㣲知㡬神之兆者出無而入有
　理而未形不可以名尋不可以形覩唯神也不疾而
　速感而遂通故能明燭於未形也合抱之木起於毫
　末吉㐫之彰始於㣲兆故為吉㐫之先見聖人觀乎
　先兆見乎未萌察其根源則知其苖裔也談命之説
　以胎為根以月為苖以日為花以時為實窮根可以
　知苖見花然後知實智者宜本諸此則貴賤賢愚可
　知矣逹者觸類而長之李仝曰此又取木實之喻根
　生然後有苖花發然後有實學者當精窮厚薄也曇
　瑩曰天之可觀者日月星辰而已地之可察者山川
　草木而已觀象於天察法於地然後知人物死生之
　説夫觀乎未萌之兆察以立根之原故曰根在苖先
　實從花後參詳四柱推究三元可也
胎生元命三獸定其門宗律呂宫商五虎論其成敗
　王廷光曰胎者受形之始故易之乾知大始以形言
　之也月者成氣之時故傳曰積日為月以氣言之也
　今之談命或不以胎月為意盖言胎月不如時日得
　之獨也然不明胎月是四柱之根苖日時雖以為緊
　若不來犯破於胎月則胎月或乘旺氣禄馬之處則
　福尤多也或日時之吉而為胎月之所犯或以日時
　之吉而後歸於無用以此言之則胎元最為樞要然
　今人多以法取胎神而未甚精當且如戊子生甲寅
　月往往便以乙巳為胎盖言乙巳是生月前十月耳
　殊不明其中有閏無閏否凡是貴命受胎定在三百
　日左右或足月或出月其有不定之數或取以日時
　以生日支干合者為入胎之時然支干俱合受胎月
　日中有不值支干全合者亦取之無㨿唯有一法取之
　簡要只以當生前三百日為十月之氣乃是受時之
　正也譬之甲子日生便以甲子為受胎之日盖五六
　計三百日也看其生日在於何月中而有之則閏在
　中矣且如戊子生甲寅月乙丑日須於半月前十月
　或十一月内尋當生乙丑日乃是三百日之正胎也
　此一法今古少有知者非窮理盡性者豈得與於此
　哉胎生元命者舊註如子生得子胎丑生得丑胎者
　此説亦未盡善且如辛未生得壬辰月以癸未為胎
　辛未上受癸未木之制為身鬼又何以謂之胎生元
　命者歟胎為父母之象論其出處必以胎中五行而
　來生我元命者則知其人是受䕃貴家之命也或胎
　生元命五行相尅兼胎處六害之地則縱使日時之
　為福亦主孤强自立者歟鬼谷子曰胎中如有禄生
　在貴豪家或值空亡中貧窮起怨嗟意盖謂此也三
　獸者以年取月以日取胎觀三處承屬謂之獸有無
　啖傷形則可以定宗門之出處也故曰胎生元命三
　獸定其宗門者歟律吕宫商者陽六為律隂六為吕
　玉册曰五音總於律吕律吕相合分支定干散之六
　十音也吹律吸吕以定宫商之信以生義盖言五行
　合為五音者也是故甲巳宫土遁起丙寅乙庚商金
　起於戊寅丙辛羽水起於庚寅丁壬角木起於壬寅
　戊癸徴火起於甲寅五音皆自寅而起遁人之成敗
　吉㐫由此而始故曰五虎論其成敗李仝曰此言胎
　生月與本命同者詳其三獸以定門類宗生知其性
　氣假令辛卯生人十一月生是二月辛卯胎與元命
　同也庚辰人三月生者是生月與命同也如此者命
　貴而性和凡求三獸者子人䑕蝠鷰丑人牛蟹鼈寅
　人虎狸豹卯人兎狐貉辰人龍蛟魚巳人蛇蟮蚓午
　人馬鹿麞未人羊鷹鴈申人猴猿猱酉人鷄烏雉戌
　人狗狼豺亥人猪豕㺄此三十六禽之名凝神子云
　象神者即天禄主大富貴不象神者天之不禄具以
　形神性氣斷之少有不同陽支為律隂支為吕謂甲
　乙為角丙丁為徴庚辛為商壬癸為羽戊巳為宫此
　賦言干支協律吕宫商應天地合四時之道者當以
　五子元遁取月日見其成敗五虎者皆起於寅甲巳
　起丙寅乙庚起戊寅丙辛起庚寅丁壬起壬寅戊癸
　起甲寅故云五虎也曇瑩曰禽分三十六位支列一
　十二辰次而布之一辰三獸胎生元命只如甲子生
　人生月癸酉胎逄甲子元命是同又如乙丑金人月
　居己卯胎逄庚午以土生金二説並詳其意不逺欲
　求四柱唯遁十干皆起五寅推遷成敗其如甲巳之
　年丙作首乙庚之嵗戊為頭盖寅為十二月之初二
　六時之首也
欽定四庫全書
　珞琭子賦註卷下　　　宋　釋曇瑩　撰
無合有合後學難知得一分三前賢不載
　王廷光曰道立於兩成於三變於五而天地之數具
　其十也耦之而已盖五行皆有耦推而散之無所不
　通然耦之中又有耦焉故萬物之變道至於無窮也
　易立象以盡意為言之不可盡意也何獨易也所謂
　無合有合者亦然且如甲巳之合甲不見巳而見午
　亦然也盖午中有巳也此乃無合有合者也得一分
　三者甲禄得巳為一合也得午為二合也得亥為三
　合也亥之與寅支合也此乃得一禄而為三合者也
　舊註以庚禄在申以申子辰上得庚謂之得一分三
　此乃三合㑹禄衆所共知又何謂之前賢不載後學
　難知也此篇與前文見不見之形抽不抽之緒理相
　貫穿李虚中論支干合全格者年月日時胎五位何
　以能合干支全也盖言其子則丑在焉言其寅則亥
　在焉言其甲則己在焉言其乙則庚在焉禄干五位
　如𢃄甲乙丙丁戊全自然合起己庚辛壬癸十字之
　全矣十二支中如𢃄寅卯辰巳午全自然合起未申
　酉戌亥十字之全矣或於子丑位有嵗運禄馬加之
　則十干十二支皆合全也言此一法開闢以來如珞
　琭子者深明此意故曰後學難知李仝曰得一者謂
　庚禄在申申子辰三位皆為庚禄之位若庚人七月
　或於日辰時並為建禄或是庚子庚辰尤佳故云得
　一分三前賢不載也曇瑩曰甞試論之其寅與亥合
　而不見亥但得壬者是也縁亥上有壬壬禄在亥故
　也又如甲與巳合而不見巳但得午是也縁午上有
　己巳禄在午故也次如寅午戌合而不見寅但得甲
　者是也縁寅中有甲甲禄在寅故也大抵合中𢃄吉
　其福可言合處相傷却成無補舉一隅須以三隅反
　所謂得一分三前賢不載
年雖逄於冠𢃄尚有餘災運初至於衰鄉猶披鮮福
　王廷光曰天道之運周而復始或始小而終大或始
　盛而終衰故有消息盈虚之異者人之運氣年庚亦
　由此也每年運或初離沐浴暴敗之地而順行纔至
　冠𢃄之上未可便以為福盖尚有敗鄉之餘災也或
　自旺鄉而行初至衰鄉亦不可便以為禍盖猶披旺
　鄉之尠福也譬之戊辰木人九月生大運作五嵗起
　於壬戌六嵗遇癸亥木之長生十六嵗運至甲子乃
　木人暴敗之運兼遇甲子自死之金為木之身鬼豈
　不為災也至二十六嵗運遇乙丑雖是木人冠𢃄以
　其初入丑鄉尚𢃄甲子餘災而來故曰年雖逄於冠
　𢃄尚有餘災者歟或木行運至丁卯卯乃木旺之地
　若乍入辰鄉亦未可以言災盖猶披旺鄉之尠福而
　來也故曰乍入衰鄉猶披尠福者歟所以行運有前
　後五年之説盖由此耶通元經之行運若不厯冠𢃄
　臨官便逄旺地雖不厯艱辛而六年遭遇然物禁左
　道故以便衰或爾不壽行運亦當明此李仝曰言大
　小行年雖出困敗初至冠𢃄之鄉猶有餘災如久病
　得瘥尚瘦弱也言大小運行年初出𢃄旺始入衰鄉
　尚𢃄旺氣如初罷官君子尚有威勢也曇瑩曰年由
　太嵗也時由運氣也年雖逄於冠𢃄由披暴敗之餘
　災運雖至於衰鄉尚帯旺宫之鮮福
大叚天元羸弱宫吉不及以為榮中下興隆卦㐫不能
成其咎
　王廷光曰天元者以干為禄也於天元言禄則中下
　興隆者乃支為命納音為身其可知也人之生也以
　得禄為榮以亡禄為辱故此篇必以天元為主也天
　元者主人有禄嵗運或於五行生旺之處而遇天禄
　者則應官易於榮顯也或大叚天元五行無氣之謂
　羸弱雖所臨宫分之吉亦不及以為榮也譬之甲申
　水人得庚申運甲禄至子巳敗而逄庚為鬼斯可謂
　大叚天元羸弱者哉雖干是甲申納音水吉旺之宫
　以其天元無氣雖宫吉亦不及為榮也中下興隆者
　中元曰支主命下元曰納音主身身命俱臨五行興
　旺之地雖八卦定分為㐫亦不能致災也且如甲寅
　木得乙亥月身命木木得乙亥以逄生旺之氣可謂
　中下興隆者歟雖亥中有乾卦屬金金傷甲木為鬼
　卦之傷禄以其身命五行生旺故曰卦㐫而終不能
　成其咎也此篇前後多論九宫八卦之説而非珞琭
　子三命之本意也觀前文理相貫則正義自可證矣
　李仝曰凡言天元者即十干羸弱者指衰病死墓絶
　處也若天元羸弱九宫雖遇一吉三生不能解救其
　災也中謂支也下謂納音也此言二命有氣雖八卦
　遇五鬼絶命亦不成災也曇瑩曰天元者十干之謂
　也為天為尊為清為貴其於人也為禄人元者支神
　之謂也為地為卑為濁為富其於人也為福下元者
　納音之謂也為柔為剛為進為退其於人也失在爭
　戰逹乎純粹故元談云逹莫逹乎純粹窮莫窮乎戰
　爭
若遇尊㐫卑吉救療無功尊吉卑㐫逄災自愈禄有三
㑹災有五期
　王廷光曰積日為月積月為嵗嵗者日月之所積此
　言太嵗為辰之尊也推日以計運推月以計氣本命
　者大小之尊也以干為禄曰天元以支為命曰人元
　以納音為身曰地元干禄層陽者為身命之尊也以
　煞言之則太嵗為尊也以人言之則本命為尊也以
　三才言之則禄亦為尊也易曰天尊地卑乾坤定矣
　卑髙以陳貴賤位矣於此可以斷吉㐫之由也五行
　四柱或上尊㐫而下卑吉者卑勝尊也下尅上曰伐
　也尅我之謂鬼故占病者雖藥亦無功也或上尊吉
　下卑㐫隂陽理順上制下曰治也我尅之謂財占病
　雖不藥而自愈也禄有三㑹者如甲禄在寅遇甲寅
　是正首之一禄也得甲午是暗合天徳之㑹二禄也
　得甲戌是禄堂之㑹三禄也災有五期舊註以生旺
　死三鬼呼為五鬼者又何謂之五期也五期者以干
　支禄馬旺變遇死絶之地者是也一説以太嵗月建
　日辰大小運五處皆來朝㑹㐫煞所聚於五行天地
　之氣刑尅本命斯亦謂之災有五期者歟譬之癸亥
　生辛酉月壬戌日庚子時叶命四十嵗大運丁巳小
　運乙巳太嵗壬寅月建戊申日辰庚申是日也㐫神
　惡煞為災集㑹於元辰此謂之煞㑹五期者也盖乙
　巳小運之火來生丁巳大運之土併來衝破癸亥本
　命三才之水絶於丁巳遇癸傷命於返吟之上巳中
　雖有驛馬又為壬寅太嵗之刑害也月建戊申之土
　又來六害本命為水壬三才之生鬼叶庚申日併害
　元辰來刑太嵗下之犯上寅巳申㑹起辜恩三刑亥
　酉年月並坐自刑四孟㑹四重刼煞期㑹破碎集於
　運元此命雖官入五品於是年是日不免以受傷刑
　而後惡死亡矣此所謂災有五期者歟李仝曰禄為
　尊天元也支及納音為卑假令丙午水命人生於七
　月雖運馬而前行厯亥子運二十年丙午禄俱火也
　遭五鬼所害性命納音水主是也尊㐫卑吉遇巳害
　庚於鬼鄉前逄辛丑丙辛喜合干火也丑土主相生
　不相尅是禄命尊吉納音水雖逄土是尊吉卑㐫逄
　災自愈也運上消息倣此災福也天禄為福其類有
　三如甲禄在寅要本禄本命驛馬二位上見甲是也
　仍以五子元遁到處詳之五期者五鬼是也生死旺
　五鬼呼為五鬼經云三元逄五鬼閻羅三使追曇瑩
　曰立年為尊其胎月日時資以次之大運為尊其太
　嵗小運資以次之若遇本命與大運徳合於建旺之
　鄉其嵗運日時㐫而不能為咎大運與本命互戰於
　死囚之地其嵗運日時吉而未之為救故曰尊㐫卑
　吉救療無功尊吉卑㐫逄災自愈禄有三㑹者長生
　帝旺庫也其為至吉之地災有五期者衰病死敗絶
　其為至㐫之地盖禄即福之稱非干禄之禄也今之
　學者但舉三合而不知其然金逄巳酉丑木居亥卯
　未火得寅午戌水坐申子辰此是禄有三㑹也
㐫多吉少類大過之初爻福淺禍深喻同人之九五
　王廷光曰太極是生兩儀兩儀生四象四象生八卦
　八卦以定吉㐫也卦之所占數之所合卦與數未甞
　不相耦也且如㐫多吉少之命以其休囚氣盛故不
　宜以求於進用也而有類於大過卦中初六爻體柔
　而乘剛其彖藉用白茅而在下無過世之才非有為
　之時可以遯世而避盖位而無輔是以動而有悔也
　福淺禍深之命以其五行相尅而無氣亦非謀進用
　之宜喻如同人卦中九五應其彖先號咷而後笑大
　師克相遇者焉言兩剛之於五有尅之道六二以柔
　弱而勝剛强九五老陽太過以禍淺福深用則生咎
　矣珞琭子舉此二卦㐫多吉少福淺禍深類喻於五
　行無氣之命盖非特談卦也李仝曰此論八卦立成
　變法假令澤風大過卦初爻發動變巽入乾呼為五
　鬼從第三位一變上為生氣二變中為天醫三變下
　為絶體四變中為游䰟五變上為五鬼舊註歌云變
　巽來入五鬼鄉從巽入乾有低昻所以呼為小吉卦
　㐫多即是鬼為殃言法此爻是也亦是變卦假令天
　火同人卦九五發動變乾為離卦呼為絶命從上位
　一變上為生氣二變中為天醫三變下為絶體四變
　中為游䰟五變上為五鬼六變中為福徳七變下為
　絶命舊註歌云假令乾卦化為離絶命之鄉例要知
　思此非也皆防偹細尋推言此喻九五爻是也曇瑩
　曰澤風大過只取内宫變巽入乾其為五鬼一變上
　為生氣在坎二變中為天醫在坤三變下為絶體在
　震四變中為游䰟在兑五變中為五鬼在乾故云己
　巳戊辰度乾宫而脱厄天火同人只取外象變乾入
　離其為絶命一變上為生氣在兑二變中為天醫在
　震三變下為絶體在坤四變中為游䰟在坎五變上
　為五鬼在巽六變中為福徳在艮七變下為絶命在
　離故曰壬申癸酉入離宫而消亡
聞喜不喜是六甲之盈虧當憂不憂頼五行之救助
　王廷光曰空亡者為天地虚脱之辰干禄不到之地
　是故逄徳則致清閒遇煞則為絶滅行年嵗運若逄
　禄馬貴人則可以謂之喜矣復不為喜者盖六甲中
　俱值十二位之空亡也空亡謂之天中煞為煞最重
　六陽命畏於陽宫六隂命畏其隂位運嵗行年或遇
　之以禄馬貴人而在空亡之上雖有福盈而為禍虧
　矣譬之甲辰人得壬寅見禄逄馬可以謂之喜矣而
　不以為喜者盖甲辰旬中陽命至寅陽宫乃正空亡
　也兼以壬食於甲納音金火之相戰雖有祿馬而以
　空亡五行之虧盈相制所謂聞喜不喜是六甲之虧
　盈者哉當憂不憂者假如戊申生得丁酉而敗又遇
　破碎自刑斯可謂之憂矣所謂不憂者以丁酉之死
　火已化而為土矣是故土遇丁酉而不敗盖子傳母
　道也故曰當憂不憂頼五行之救助李仝曰虧損也
　盈益也假令三命太嵗大小行運食神干祿合㑹之
　鄉當有喜而不見喜者是六甲旬中或是空亡或在
　旺鬼之鄉災煞亡神之位或是運身反尅禄馬雖以
　有所盈却大有所虧以是之故不能為其喜也假令
　甲寅人運至申上謂之反吟又寅遇申刑禄命俱絶
　為旺金所制當憂而反不憂者為遁見壬申是干救
　神術云絶處逄父母變災為福又寅午戌驛馬在申
　若更胎月日時有所救助故無憂也曇瑩曰聞喜以
　盈為言盈者益也不喜以虧為言虧者損也損益之
　道由六甲而推之當憂不憂者但五行休廢處逄生
　是也只如木得甲申癸巳水金逄丁亥戊寅土水值
　辛巳壬寅金火得庚申己亥木故曰當憂不憂頼五
　行之救助
八孤臨於五墓戌未東行六虚下於空亡自乾南首
　王廷光曰出於一為家包於一為嫁所歸宿之地也
　福以堅實為衍禍以虚耗為忒所謂癸巳者五行所
　不至之地也八孤者三位中除辰戌丑未乃五行之
　墓其餘八位者孤虚之辰或孤臨於墓如申酉人孤
　辰在亥而寡宿居未也五行之墓寄於四季之中其
　氣皆隨月建而東行也猶之戌與未乃木火之墓木
　自亥生火從寅起火木之氣皆自寅道之東行而鍾
　藏於戌未之墓故曰八孤臨於五墓戌未東行者歟
　六虚下於空亡者六虚乃六位空亡對衝辰是也譬
　如乙丑生人以亥為六隂正空亡亥衝巳為六虚亥
　為乾天巳為巽地巳乃南方之首辰故曰六虚下於
　空亡自乾南首李仝曰八孤對處為六虚是六八虚
　位下先從孤數至虚故云下於空亡孤既東行虚則
　西廻故云自乾南首生於此者防骨肉離異睽隔鄉
　閭一生散失迍蹇無餘財亦宜消息曇瑩曰甲子旬
　中戌亥為空亡盖空亡對衝為太虚乃辰巳也戌亥
　是乾金之位在西極之北隅迤邐甲戌甲申自乾南
　首故寅申巳亥四孤之地辰戌丑未五墓之鄉向戌
　未而東行順空亡而逆轉
天元一氣定侯伯之遷榮支作人元運商徒而得失
　王廷光曰貴者聖賢之所可及衆人無與焉富者衆
　人之所可至在聖賢不足以言之侯伯者天下之所
　貴者也故以天元一氣而推之商徒者天下之所謂
　富者也故以支作人元而推之矣十干禄乃天元之
　一氣天禄之所司貴富而已或禄𢃄天徳官印貴食
　於五行四柱之中兼得生旺氣者則侯伯有遷榮之
　拜矣支日人元其有衝露言命之變則可以論商徒
　之得失矣如亥子水人得巳午火以為命財或寅卯
　木人得申酉金以為財鬼商賈之徒詳以人元定財
　物之得失餘皆倣此李仝曰十二支為人元干者取
　根幹以得名支者象枝條而立義十干象天而動十
　二支象地而静陽唱隂和夫行婦隨支配於干得以
　循環進退又以納音為地元凡看商賈之徒求財求
　福以十二支納音詳之曇瑩曰冲氣舒而山川秀發
　日月出而天地清明隂陽在人亦如此也向指天元
　清貴合言侯伯遷榮是知天元秀氣而吉將加臨者
　人得之貴也支元純粹而四柱比和者人得之富也
　直云富與貴而不言貧與賤者何也反此則為貧與
　賤耳須觀有氣無氣當究進神退神故下文云財命
　有氣財聚命衰之謂也
但㸔財命有氣逄背禄而不貧若也財絶命衰縱建禄
而不富
　王廷光曰人生以財命為主五行所尅者謂之財有
　氣謂財與命皆得寓之於五行生旺之地也雖四柱
　背禄使之無官亦不至貧賤也或命與財二者無氣
　雖得建坐禄使有小官亦不能致富貴也譬之庚寅
　木人尅丙戌土為財土旺在戌身命二木至東南戌
　雖背申之庚禄以其財命有氣逄背禄而不貧也若
　也財絶而命衰者如甲辰生人得丙寅火以金為財
　絶於寅辰土至寅而為命鬼兼遇空亡可謂財絶命
　衰矣雖月建坐禄以財命無氣所以縱建禄而不富
　者也李仝曰此言禄財命財在長生臨官帝旺有氣
　之鄉生者逄背禄而不貧如甲寅人生於戊辰月受
　胎於己未月又戊戌日丑時生甲寅禄命以土為財
　如此者雖背禄一世富强名位發逹官必崇顯又若
　甲寅陽命生於乙亥月受胎於丙寅月庚寅日辛巳
　時此謂建禄一世貧窮常為不義之徒故有官職亦
　須卑下又如壬子陽命男受胎於四月生於正月甲
　戌日丙寅時生此乃但為富豪之人平生必無官職
　為以火為財生於有氣之地土為官是病絶之處故
　云富而無官又的然也其貧賤者生處俱弱不逄貴
　氣自可見也曇瑩曰前云以干為禄向背定其貧富
　葢指財命兩宫各宜旺地又如庚申木命庚禄在申
　丁亥月中木生土旺順行大運背禄何貧又如火歸
　巳地逄金土向申中遇水皆曰財命有氣雖背禄而
　不貧財絶命衰者如戊戌木命丁巳月生雖於建禄
　財鄉其奈命衰財絶此法不但月上時日皆然故云
　財絶命衰雖建禄而不富
若乃身旺鬼絶雖破命而長年鬼旺身衰逄建命而夭
壽
　王廷光曰五行之理能制物而不為物之所制者勝
　為物勝者為鬼人受五行元氣必致勝物而不為物
　之所尅也五行納音之為身身之旺則尅我之鬼自
　然絶滅矣或鬼乘旺氣則我身必致衰矣是謂受制
　則夭制物則壽譬之庚申木人得壬寅之金運金尅
　木為鬼金絶於寅寅乃木旺之鄉然則寅申之破命
　以其身旺鬼絶雖破命復為長年也或庚申木人得
　壬申之金金旺木絶在申是謂鬼旺而身衰者也雖
　二申建命亦不免於夭壽者歟李仝曰身者以納音
　言之也以尅我者為鬼十二支定壽數是命與身定
　其修短也身旺鬼絶者如丙申火正月生衝破處水
　鬼病死即是長年鬼旺身衰者如己巳木人四月生
　納音木病金鬼長生雖建命必夭壽也舊書云建命
　主長壽破命主夭殤故竹輪經云建命未必延長破
　命未必夭壽珞琭子所以消息也曇瑩曰以其本命
　旺宫逄絶鬼者是也又如火在巳宫值水木居寅地
　逄金土向申鄉遇木金歸亥中逄火設處反吟六害
　雖破命而長年以其本命衰鄉逄旺鬼者是也又如
　土到寅中見木火歸亥地逄水金在午鄉得火木居
　申位逄金故云鬼旺身衰逄建命而夭夀
背禄逐馬守窮途而恓惶禄馬同鄉不三台而八座
　王廷光曰禄者所謂爵禄之禄也馬者所謂車馬之
　馬也人得之則榮失之則辱天下之榮辱有禄馬之
　在元命矣况禄馬為貴煞之窮也人所不知者其禄
　馬有死活焉譬如甲人禄在寅寅為死禄以五子元
　遁甲至戌乃為活禄也盖戌為禄堂者歟甲子人驛
　馬在寅寅為驛乃當生之死驛耳遁見丙寅甲人以
　丙為活馬也申子人逄甲為活禄遇丙為活馬以寅
　為死禄馬耳所謂背禄逐馬者舊説以甲戌人四月
　生背寅禄而逐申馬義亦非也盖是禄馬皆可以致
　富貴既有馬之可逐安得守窮途而恓惶者哉盖背
　如隂陽之相背非所謂向人也逐者如其散逐之逐
　非謂追也禄馬二者皆失所以守窮途而恓惶也猶
　之癸亥人得正月甲寅癸禄在子寅以背之驛馬在
　己寅以刑之前因刑而逐去其馬後因背而不能及
　禄二者俱失斯所謂守窮途而恓惶者歟盖馬貴乎
　乘之若逐之則非也禄馬同鄉者如甲申生人丁丑
　月己亥日丙寅時命生時於帝座上㑹禄馬同鄉兼
　甲申己亥丙寅皆禀五行清明生氣故應末候於生
　時是命晚年有非常之遇所以位至三公壽踰七十
　李仝曰竹輪經云禄馬在靣前在背後向前趂馬禄
　又不來廻住待禄馬又漸逺縱有衣食不免勞苦假
　令甲戌男四月生是背禄逐馬也假令六甲申子辰
　人正月生之類不惟生月若生日生時遇之尤貴也
　曇瑩曰每見貴人食禄無非在禄馬之鄉大都得福
　享壽無出禄馬矣今言背禄逐馬人得之賤也運居
　中道而財命休囚馬既疾矣禄又背矣安得不困苦
　哉自財命有氣至窮途恓惶反復道也禄馬同鄉用
　日干得禄時干遁馬五子元求之則可知也假令庚
　午人得壬辰日丁未時便以丁壬庚子遁至戊申縁
　庚禄午馬在申故也又與本命相得者尤嘉
官崇位顯定知夾禄之鄉小盈大虧恐是刼財之地
　王廷光曰鬼谷子云禄馬在望則官崇而位顯譬之
　癸禄在子子之前後辰遇癸四柱得之者曰夾禄又
　謂之拱禄禄特虚拱以待用及癸水旺於子禄之所
　主者官爵也如此則官爵自然崇顯也小盈大虧者
　如丁丑得丙寅水以尅火為財丙寅乃自生之火則
　可謂小盈丑人以孤刼在寅丑土受寅木之制而為
　財化鬼歟斯所以為大虧矣夫刼煞者乃巳酉丑金
　至寅而絶也絶中逄刼雖有小盈而致大虧者歟李
　仝曰小盈者謂禄命雖有三二吉處若值刼財之地
　則為大虧也此出洞靈秘論三命以財旺為吉人以
　有財為福曇瑩曰官印為天禄同官者人得之貴也
　如戊逄乙巳壬得巳亥丙遇癸巳癸逄戊子然則天
　官夾禄無不出羣其中㑹吉㑹㐫曽未定也又如丙
　辰土命癸巳月生丙禄在巳土以水為財刼煞却居
　巳財既絶矣命又衰矣即曰小盈大虧恐是刼財之
　地
生月𢃄禄入仕居赫奕之尊重犯竒儀藴藉抱出羣之
噐
　王廷光曰所謂禄以代耕則指貴者之事而耕者則
　指賤而在野者言之也以禄為貴者之事故云居赫
　奕之尊經云天禄者享貴富之最竒儀者資出倫之
　材珞琭子云生月為運元或𢃄天禄生旺之氣而行
　運者則平生温厚為福之多也然舉以生月如生日
　生時皆欲得冠𢃄天禄為福之厚也或四柱五行互
　相𢃄禄兼乘生旺之氣者則入仕多居赫奕之尊矣
　所謂𢃄禄者不必謂専生天禄者也如甲禄在寅寅
　午戌中見甲者皆是也重犯竒儀者乙丙丁為三竒
　戊己庚辛壬癸為六儀十干用九而隨去其甲者之
　謂竒儀也如乙巳生得辛巳月日辛為儀乙日竒乙
　以辛巳為生成官又坐官禄長生學舘二巳乃重犯
　竒儀矣或謂辛巳人得丙申月丙辰日是一儀合二
　竒此亦謂之二生犯竒儀者也竒儀者天地隂陽耦
　合英秀之氣宜為學者約之故曰藴抱出羣之噐李
　仝曰生月日時併𢃄本禄若入仕必須官職崇顯也
　竒者指乙丙丁甲戊庚為三竒也儀者常以子加於
　寅順數至年月見本命即是重犯竒儀也曇瑩曰本
　命禄元與生月同者是也其禄元用日干求之假令
　庚子人甲申月但得乙庚之日便用丙子推之甲申
　是也其生月𢃄禄并禄馬同鄉但得天元與納音同
　者亦可言之甲戊庚乙丙丁法天地二儀此云三竒
　也重犯者居赫奕之尊抱出羣之噐
隂男陽女時觀出入之年隂女陽男更看元辰之嵗
　王廷光曰男陽也或禀五行之隂而生則謂之隂男
　也女隂也或受五行之陽而生則謂之陽女也隂男
　陽女禀五行之氣不順是以大運厯過去節氣不順
　者時觀出運入運之年而有吉㐫之變氣順者雖不
　以出入之年為應亦不可與元辰之厄㑹李仝曰凡
　出運入運時多主災滯衝前一辰為元辰若大小二
　運太嵗併逄於元辰有災滯决矣曇瑩曰男女之别
　男尊女卑陽位本男隂位本女今言隂男陽女失其
　序矣既失其序則運有逆順也大運出入之年慮招
　不測之咎陽男隂女各得其宜大運遷變之年更㸔
　元辰等煞是故吉㐫悔吝生乎動者也
與生地之相逄宜退身而避位㐫㑹吉㑹伏吟反吟隂
錯陽差天衝地撃
　王廷光曰五行有父子相繼之道葢父壯則子㓜子
　强則父衰所謂與生地之相逄如戊申得壬申戊申
　自生之土則生壬申之金金至申而臨官土信金義
　父傳子道也及其子父同處子既往矣父以功成自
　當告退盖生者不生物不兩立者歟是知五行他生
　而我休子代父位也故曰與生地之相逄宜退身而
　避位耳㐫㑹吉㑹者如癸亥人三元受水一氣或行
　年嵗運㑹於己卯水死於夘而遇己夘土為鬼則禄
　命身三元皆死故曰㐫㑹一説以行年嵗運禄馬五
　處皆在生旺之地而來共生我元命之謂吉㑹皆來
　尅我之謂㐫㑹也衝命一辰曰反吟隂錯陽差者物
　以陽熈以隂凝二氣不相戾故天地相合以降甘露
　此言其向而不乖也以隂遇隂曰錯以陽遇陽曰差
　純隂則不成純陽則不生此所謂隂陽差錯者歟人
　之一身隂錯陽差則非正也故所作多竒而不耦矣
　天衝地撃者戌亥曰天羅辰巳為地網衝撃乃五行
　隂陽絶滅之地嵗運得此更在返吟伏吟之上則其
　為㐫為禍可知也四柱寓於其上縱貴而不壽李仝
　曰此四句言五行災福變通不定不可執一而言也
　㐫㑹之中復有吉者吉㑹之中復有㐫者反吟伏吟
　合災却有四主本相救則吉若胎月日時俱弱方有
　㐫㑹隂錯謂陽女隂男元辰在衝後一辰陽差謂陽
　男隂女元辰在衝前一辰天衝者謂戌亥為天門地
　撃者謂辰巳為地户言有差錯衝撃神是孤虚神也
　曇瑩曰古所謂不知命無以為君子盖命者天之黙
　定也若知進退存亡其惟聖人乎與生地相逄宜退
　身避位者本命長生中逄旺鬼是也即如金逄乙巳
　火土遇庚申木火見甲寅水木逄辛亥金得之於四
　柱或臨大運者宜以節用謹身退身避位隂陽五位
　支干四柱互相暗戰謂之駁雜伏吟反吟㑹㐫㑹吉
　曽未定也且如甲子金命伏吟庚子土為吉戊子火
　為㐫反吟以戊午火為㐫庚午土為吉切忌隂錯陽
　差天衝地撃如其甲木畏於庚金子水傷於午火
或逄四煞五鬼六害七傷地網天羅三元九宫福臻成
慶禍併危疑扶兮速速抑乃遲遲
　王廷光曰五行之秀氣為冲和為福祥夫何故以得
　氣之正也反此則為煞為鬼為害為傷之類是也窮
　理可以知幽明之㣲盡性可以知生死之妙所為四
　煞五鬼者或謂命前四辰曰四煞生死旺三鬼呼為
　五鬼者非也四煞者寅申巳亥四衝之刼者是也五
　鬼者以納音尅我之謂鬼鬼在生敗旺死絶五處見者
　是也六害者如寅人得己卯人得辰者是也命如逄
　四煞刼㑹五鬼相臨六害集命斯人也必主七傷之
　事七傷者傷害父母妻子兄弟自身是也天羅地網
　乃陽氣入墓絶滅之地遇者故多㐫也然巳上皆神
　煞之為㐫或三元九宫五行生旺為福之臻尚可以
　成吉慶耳盖五行為神煞之先或以值㐫煞者兼三
　元九宫五行四柱又在衰敗之地所謂禍併危疑者
　歟是謂煞扶兮速速成灾福抑乃遲遲為慶李仝曰
　一吉二宜三生四殺五鬼六害七傷八難九厄此是
　三元九宫内諸神煞之名此言九宫之法及地網天
　羅若禄命吉㑹九宫又吉則是福臻成慶言得福神
　相扶故云扶兮速速也若禄命災期九宮不吉又遇
　地網天羅則是禍併危疑言其無福神相扶故云抑
　乃遲遲也曇瑩曰四煞謂辰戌丑未五鬼謂五行之
　鬼六害謂寅巳之類七傷謂刼煞等神戌亥謂之天
　羅辰巳謂之地網相得者為吉相尅者為㐫禍併則
　危疑福臻則成慶福輕乎羽扶兮速速禍重於地抑
　乃遲遲其發若機括其由是非之謂也
厯貴地而待時遇比肩而争競至若人疲馬劣猶託財
旺之鄉
　王廷光曰兩貴不足以相争盖兩貴必有一勝者焉
　兩賤不足以相使盖兩賤必有一下者焉公侯將相
　其命已素定矣然運氣若有比肩者一般以厯貴强
　禄馬之地雖欲除拜姑待其時耳盖二者須争競較
　量錙銖優劣而定先後之拜譬如元命格相同而年
　運皆厯貴强之地而同年共取一魁須當争較得福
　最者為之矣人疲馬劣者本命支曰人元兼驛馬或
　在五行衰敗無氣之處則不逹如甲子干支人元立
　金至子已死矣子人以寅為馬屬木至子而敗此所
　謂人疲馬劣者與其所以不為災者盖戊申土尅水
　為財水土俱旺在子故曰猶託財旺之鄉李仝曰若
　運入貴神之地待時數符合則有福慶若遇災福力
　齊如生育並行之運必有争競弱者伏强此㫖幽深
　在吉㐫煞神昇降言之若禄馬氣衰但得禄財命財
　旺相亦可扶持曇瑩曰古所謂雖有鎡基不如待時
　盖厯其貴地須待時也比肩争競由兩庚奪一丁兩
　丙食一戊遇之官印或在吉神如此者交相是非比
　肩争競人疲馬劣者其如戊午火命驛馬在申申中
　金旺火衰曰人疲馬劣猶必託財旺之鄉也
或乃財旺禄衰建馬何避衝揜嵗臨尚不為災年登故
宜獲福
　王廷光曰尅之者為財寓之者為禄乘之者為馬禄
　財驛馬兼得之則富貴兩全者也或偏得之則又次
　焉或天禄雖衰而身財猶旺兼遇驛馬來乘又何避
　之有也縱使衝揜嵗臨尚且不為災變况後嵗運更
　在五行生旺㑹合豐登之處故宜獲福之多矣猶之
　癸亥生得乙巳嵗遇禄水雖絶在巳而以水人尅火
　為財火旺在巳兼巳上乘馬雖己亥之衝臨於返吟
　之上而以身財之旺故不以為災變矣或嵗運不相
　衝臨而在三合五行生旺之地又逄財遇馬可謂年
　嵗豐登故宜獲福者哉李仝曰若財旺禄衰戰馬之
　鄉又何疑避雖太嵗加臨或衝破本命在鬼旺身絶
　之位得財馬相扶合災不災若太嵗逄喜合禄命有
　氣之處是年登故宜獲福矣曇瑩曰財旺禄衰者其
　如甲戌火命月建壬申甲禄既絶馬立財鄉故云財
　旺禄衰建馬何避大抵馬是扶身之寳禄為養命之
　源禄乘貴而遷官馬運財而獲富揜者伏吟也衝者
　反吟也然衝與揜唯善與惡致其不寧也居安慮危
　君子之道也相生則吉相尅則㐫由是年登故宜獲
　福
大吉生逄小吉反夀長年天罡運至天魁寄生續夀
　王廷光曰顔子雖賢而有不幸之短命盗跖雖兇而
　得人間之上夀是則修短之數豈不有命耶盖命之
　所遇者有時時之所繋者吉㐫異耳舊説以乙丑六
　月生遁見癸未納音金尅木為身才所以反夀則長
　年矣其意以謂尅我之謂夭我尅之謂夀然則言乙
　丑納音而不論其餘或遇辛未癸巳丑之類又何以
　取其尅也此盖非謂納音取尅正言丑人得未耳丑
　未乃返吟而何以謂之反夀長年也盖丑為大吉乃
　金之墓未為小吉乃木之庫以丑中之金氣來尅未
　中之木氣五行上尅下曰治金木變化仁義相濟䰟
　魄相應夫婦相儀損乃益也如此則反夀以長年者
　歟或未人得丑則尊辱卑榮妻居夫位隂陽不正則
　為不夀而為夭矣天罡運至天魁者是亦論返吟中
　辰生人得戌者也天罡是辰辰中有水氣之所鍾也
　天魁是戌戌中有火氣之所鍾也辰中之水尅戌中
　之火為精為神為夫為婦尊卑定位水火既濟五行
　氣和如此則可謂寄生續夀者矣或戌人得辰運夫
　處妻位隂陽不正則為返吟之破命者歟二説盖四
　季中有五行之墓而有夫婦尊卑之定位在焉李仝
　曰大吉者丑位也小吉者未位也此後八句再明反
　吟伏吟吉㐫無固必之義假令乙丑隂命男在六月
　生遁見癸未木雖本命生月相尅合主夭傷却為乙
　丑納音金尅癸未納音木是反夀長年舊歌云便將
　生月用為身却以納音廻作命身來尅命短天年命
　往尅身長夀命天罡者辰位也天魁者戌位也假令
　戊辰陽命男在三月生計五嵗起運順行五十六運
　在壬戌運下納音是水來生戊辰木又且生於三月
　天徳月徳俱在壬寄在戌上又生木故云寄生續夀
　曇瑩曰以下四節並用真印始得其詳甞試言之乙
　丑金印癸未木印壬辰水印甲戌火印丙辰土印長
　年續夀惟寄與反除此五干未有知其然也縁丑為
　大吉中有乙木存焉未為小吉上有癸水在焉癸水
　生其乙木増益禄元反壽長年莫非是也天罡辰也
　天魁戌也戌中有甲辰中有壬壬水生其甲木甲木
　續其丙火故曰天罡運至天魁寄生續夀大要十干
　為禄定人修短故也
從魁抵蒼龍之宿財自天來
　曇瑩曰酉為昴胃之鄉從魁是也卯曰蒼龍之宿太
　衝是也甞試論之以支元取財今言天來者何也縁
　酉上有辛卯中有乙辛金制其乙木故云財自天來
太衝臨昴胃之鄉人元有害
　曇瑩曰以其酉金尅其卯木乙木畏於辛金禄既被
　傷人元受尅若然者酉人遇卯為吉卯人逄酉為㐫
　位列尊卑剛柔斷矣
金禄窮於正首庚重辛輕木人困於金鄉寅深卯淺
　李仝曰金禄者且舉庚辛二禄餘門同也庚重辛輕
　者庚辛至寅位為絶庚重者多為破禄故云重也辛
　輕者辛到寅上有天乙貴人故為輕也木人謂寅卯
　二命金鄉指申酉為鬼方大抵隂遇陽則和陽見陽
　則多競也曇瑩曰隂極生陽陽極生隂隂陽自然之
　理也陽金生於巳而死於子絶於寅隂金生於子而
　死於巳絶於卯正死正生之謂重偏生偏死之謂輕
　次以陽木生於亥而絶於申隂木生於午而絶於酉
　陽木申深而酉淺隂木申淺而酉深盖寅卯指羣木
　之情庚辛舉衆金之類申是水生之地木曰困寅乃
　生火之宫金云窮也
妙在識其通變拙説猶神巫瞽眛於調絃難希律吕
　王廷光曰易曰一闔一闢之謂變往來不窮之謂通
　孔子作易至説卦然後言妙妙萬物然後識通變盈
　虚之數隂陽之理至妙藏焉賢者得之妙逹緯象通
　知隂陽至於談命其説雖拙其應若神愚者失之常
　為物疑安能通其性命之妙如巫瞽之昩於調絃而
　希律吕之合也李仝曰易繋辭云通變之謂事又云
　易窮則變變則通通則久又云變通配四時又云一
　闔一闢謂之變往來不窮謂之通又云化而裁之謂
　之變推而行之謂之通此賦言消息之功其得失在
　識通變無窮之理則雖拙説亦如神也若不識通變
　之妙則如巫瞽不曉其調絃者則難求合於律吕也
　曇瑩曰易窮則變變則通通變之謂事也要言以㑹
　道合理而忘言盖理由言彰言不越理識其通變拙
　説猶神然瞽者無以與乎文章之觀聾者無以與乎
　鐘鼓之聲况語希夷妙道哉故以昩於調絃難希律
　吕喻之耳
庚辛臨於甲乙君子可以求官北人運在南方貿易獲
其厚利
　王廷光曰論金木之刑則制以致用論金木之理則
　相繼以終始故金木子也木金父也金父用子則金
　木相得甲以辛為官乙以庚為官如庚辛之運嵗來
　臨甲乙之人故曰君子可以求官者小人反以為鬼
　也北人運至南方者亥子皆北方之水也巳午皆南
　方之火也以水人行運至火鄉我尅之謂財所以貿
　易獲其厚利也或謂癸壬之至午亦是者非也壬癸
　是禄己午是命干支不相入如壬癸人謂丙丁則可
　以謂之禄財而已談命者必當分禄命身為之命也
　以干配禄以支合命以納音論身之為三命李仝曰
　甲以辛為禄官乙以庚為禄官太嵗大小年相符求
　官必遂餘十干准此言君子則求官小人逄之則有
　官災前言十干尅我者納音相配與天官此則言干
　支若是壬癸亥子至己午之位我尅者為財故獲厚
　利是也曇瑩曰甲乙以庚辛為官印其用有是與非
　但君子得以為官小人遇之為鬼何以知其然也盖
　獨稱君子求官而不言小人為福耳正北壬癸之位
　其卦屬坎正南丙丁之位其卦為離坎屬水曰潤下
　離屬火曰炎上兩者交通合成既濟加之水歸火地
　運至財鄉故云北人運至南方貿易獲其厚利也
聞朝歡而旋泣為盛火之炎陽尅禍福之賒遥則多因
於水土
　王廷光曰火主禮禮中則止不可太過禮煩則亂火
　之氣炎木之氣温炎與温未甞相雜云火木之生則
　輕清可見矣土之形厚而豐水之形圓而下言水土
　之同源則重濁亦可知矣格局嵗運得五行火木之
　炎陽其為謀用行藏則易於發故曰聞朝歡而旋泣
　者也或犯水土之多必傷於重濁更不逄生氣則動
　作云為多遲滯也火水之命五行則尅彼為財彼尅
　為鬼禍福之來皆云不快故云尅禍福之賒遥多因
　水土也此盖論火木性快易發易休水土性遲難成
　難敗李仝曰火性炎上若火人遇火朝歡旋泣言速
　也土重濁不動水潤下盈科乃進凡生尅禍福皆遲
　故云賒遥也曇瑩曰火之為性暴而多傷故鑚木而
　烟飛撃石而光發朝歡旋泣今是昨非由火𫝊薪莫
　知其極也水土為物其性柔和致於禍福之端得其
　遲緩之意盖智與信也
金木未能成噐聴哀樂以難名似木盛而花繁狀宻雲
而不雨
　王廷光曰五行之中唯金木性不自専須在假物而
　後成噐也木陽神也能自變其形曲直故或喬而直
　或樛以曲也金隂精也不能自化之而從火革故能
　制刻以成噐也木得金之制而成才金木之制謂哀
　樂者同盖木主春其性仁春則敷榮萬物發生可以
　為樂也金主秋其性義秋則揫歛萬物散殺可以為
　哀也木無金而不噐金無火而不成為哀為樂難以
　名狀似木盛花繁宻雲不雨是謂為虚聲無實跡者
　焉李仝曰此言金木未成噐之處或相制尅則難聴
　或哀或樂之名此珞琭子之深㫖本命支干納音并
　生月上詳之若木人當生見金行運亦逄金定其比
　和也曇瑩曰且金不能成噐惟火以陶鎔木未能成
　功假金以彫刻故樂必以哀為主益必以損為先木
　盛花繁秀而不實宻雲不雨晦而難明兩在不測之
　間擬議生矣大都旺而不可無制衰而不可無生得
　處比和復歸純粹
乘軒衣冕金火何多位劣班卑隂陽不定
　王廷光曰五行木為文而火為武水為賔而土為主
　金得火備而為上貴斯乃體物知用之人軒車羽盖
　天富十㑹則身厯貴地乘軒衣冕者乃四柱遇官鬼
　生旺之鄉者是也如庚人得戊午辛人得丙寅之類
　金没火革而有造化之妙貴格之中須欲得金火之
　相配然亦欲合於隂陽之耦也或庚人得丁辛人得
　丙之謂天官𢃄徳隂陽相配五行氣順加以禄馬相
　乘者則乘軒衣冕之望也或庚人得丙辛人得丁純
　隂純陽為尅為鬼是謂隂陽不定者也如此者雖有
　小官亦致位劣班卑安能顯逹者歟李仝曰此言四
　柱十干之中金火多者如六辛人遇丙為官又不可
　多得其中者則有官崇乘軒衣冕也若被金火多者
　却位劣而班卑如甲人要庚辛為官若金多則甲木
　反有所損故云隂陽不定曇瑩曰大凡四柱五行火
　金多者不足貴也金剛而不能順物火暴而難益其
　生為氣不常故君子之道鮮矣身卑位髙者危身髙
　位卑者屈隂陽得位為年支干始終無失
是以龍吟虎嘯風雨助其休祥火勢將興故先烟而後
𦦨
　王廷光曰水流濕火就燥雲從龍風從虎聖人作而
　萬物覩本乎天者親上本乎地者親下則各從其類
　者哉所謂龍者東方木也而金氣應之則吟而雨至
　虎西方金也而木氣應之則嘯而風生皆以類感猶
　人之遭遇亦縁三元四柱五行乘生旺之氣則動無
　不吉者歟若夫初㐫後吉者則不然譬之火之始然
　先烟而後熖也傳曰烟生於火而能欎火也豈非火
　外景而晦烟逹而得生不猶人之始㐫而終吉者哉
　李仝曰此作賦之意蓋為上文言五行相尅或木成
　噐合貴不貴此又言相尅相生因以龍虎烟熖為喻
　若五行各得其所則如龍行雨降虎嘯風生又如火
　旺先有其烟後有其熖則前人之註引甲寅人三月
　生者非也曇瑩曰龍吟雨降虎嘯風生故曰雲從龍
　風從虎則各從其類也滋於枯槁助以休祥則風以
　散之雨以潤之也欲測將興之事為於未有之前是
　知先發其烟然後有𦦨龍吟虎嘯當以戊辰甲寅其
　義甚詳不然但遇寅與辰相得是也
每見㐫中有吉吉乃先㐫吉中有㐫㐫為吉兆
　王廷光曰吉㐫之相仍禍福之相因隂陽之常理也
　世固有吉人㐫於吉㐫人吉於㐫者君子所不道也
　亦道其常者而已論五行貴而不純粹者則吉㐫相
　半也人之禄馬貴人為吉之兆而以五行休囚無氣
　故因吉以致㐫耳譬如甲子生人得丙寅坐禄乘馬
　遇食斯可以謂之吉矣以甲子自死之金而絶於寅
　凡遇丙寅生火制之為身鬼斯可以謂之㐫矣雖然
　有鬼化為官者財化為鬼者在智者以輕重取之故
　曰吉中有㐫㐫為吉兆李仝曰凡行運有前五年㐫
　後五年吉者前五年吉後五年㐫者假令癸未生人
　十一月運到酉上三水俱敗故不可也殊不知酉中
　有辛又是辛酉此為印綬之鄉反有喜也故云㐫中
　有吉曇瑩曰㐫若勝吉吉藴㐫中吉若勝㐫㐫藏吉
　内駁雜生於純粹比和出於戰争故曰吉中有㐫㐫
　為吉兆
禍旬向末言福可以迎推纔入衰鄉論災宜其逆課男
迎女送否㤗交居隂陽二氣逆順折除
　王廷光曰五行順則福生逆則災至和以致祥乖以
　致亂此論災福由之於行運也然行運有前後五年
　之説盖餘福耳一旬為十嵗將臨出運曰向末言新
　福可以迎推甲戌火運乍入衰鄉而尚有旺鄉之餘
　福亦未可便謂之災福宜逆課其為福耳陽男隂女
　大運順行以其氣之不逆者也每遇出災入吉之運
　而可以迎新福而導舊災矣陽女隂男大運逆行以
　其氣之不順者也則可以守舊福而避新災耳故謂
　男迎女送者歟否㤗交居者此云㤗卦為三陽之首
　小運則男起丙寅否卦為七月之辰女子則運行於
　坤位今甲巳生人一嵗男起丙寅女起壬申者是也
　所謂隂陽二氣者盖言小運乃年之氣也大運乃月
　之氣也經曰日干為運月干為氣凝神於三命之中
　小運則從生日以交大運則論其氣而過盖二氣運
　行由我言命者也或謂隨太嵗而過者非也盖太嵗
　為神煞之首未生我時巳位矣故曰隂陽二氣逆順
　折除折除之法已載於前李仝曰此言將出災運故
　交福運尚有餘災欲徹之時可以迎新福救之初入
　衰鄉者逆而課之前五年自吉運中來猶披尠福未
　可言災男詳大運初入之年迎何災福故云迎也女
　詳大運將出之年送何災福故云送也隂男陽女陽
　男隂女依逆順行運折除看新舊運上有何吉㐫以
　運數言之也曇瑩曰隂陽男女之别吉㐫禍福之稱
　此論行運各指長生次於衰地即如金生於巳而衰
　於戍戌上男順行於死囚休廢女逆行於帝旺臨官
　又如巳中男順旺於申酉之鄉女逆困於寅卯之地
　故曰禍旬向末言福可以迎推纔入衰鄉論災宜其
　逆課
占其金木之内顯於方所分野標其南北之間恐不利
於往來
　曇瑩曰南北以水火之分顯於方所分野金木指東
　西之位恐不利於往來皆以八卦變通向三避五行
　藏動止出入施為禍福吉㐫不可不察
一旬之内於年中而問干一嵗之中向月中而求日向
三避五指方靣以窮通審吉量㐫述嵗中之否㤗
　曇瑩曰處定求動尅未進而難遷得月問年向月中
　而求日述嵗中否㤗指方靣窮通向三者生氣福徳
　天醫是也避五者絶體遊䰟五鬼絶命本宫是也又
　云向三向而避五位是則一白二黒三碧四緑五黄
　六白七赤八白九紫此乃六輪八卦九宫之法
壬癸秋生而冬旺亥子同途甲乙夏死而春榮寅卯一
類
　曇瑩曰庚為衆金之主故居申而生水水歸亥子冬
　天而旺壬為聚水之源故居亥而生木木歸寅卯春
　天而壯甲為羣木之首故居寅而生火火歸己午夏
　天而旺戊為衆土之尊故居巳而生金金歸申酉秋
　天而旺壬癸亥子一類水也水生於申而旺於子甲
　乙寅卯一類木也木旺於卯而死於午故曰壬癸秋
　生而冬旺甲乙夏死而春榮
丙寅丁卯秋天宜以保持己巳戊辰度乾宫而脱厄
　曇瑩曰丙寅丁卯舉火之類火既尅金秋天保持者
　何也言水生於秋故也己巳戊辰舉木之類木既生
　亥乾宫脱厄者何也言亥有乾金故也自癸壬秋生
　冬旺止脱厄於乾宫皆明五行休旺之情造化自然
　之理
值病憂病逄生得生旺相峥嶸休囚滅絶
　曇瑩曰值病憂病以休囚滅絶而言逄生得生以旺
　相峥嶸為義值病憂病者五行病中逄鬼是也其如
　木值辛巳金火值甲申水土遇庚寅木金逄乙亥火
　如此之類休囚滅絶逄生得生者五行生處逄生是
　也其如木臨癸亥水火得庚寅木如水值壬申金金
　逄丁巳土如此之類旺相峥嶸或逄之嵗運或值之
　鎡基更看始終隨宜消息
論其眷屬憂以死絶
　曇瑩曰生我者為父母我生者為子孫尅我者為官
　鬼我尅者為妻財比和者為兄弟慮在空亡死絶之
　地憂居休囚衰敗之鄉
墓在鬼中危疑者甚
　曇瑩曰墓在鬼中者以其五行墓中逄鬼是也只如
　金畏己丑火木憂乙未金水懼丙辰土土慮戊辰木
　火怕壬戌水如此之格危疑者甚
足下臨䘮靣前可見
　曇瑩曰足下臨䘮靣前可見以其命前二辰為䘮門
　命後二辰為吊客或太嵗諸煞大小運臨憂其不測
　之災慮有外服之象
慿隂察其陽禍嵗星莫犯於孤辰恃陽鑑以隂災天年
忌逢於寡宿
　曇瑩曰甞試論其寅卯辰人巳為孤辰丑為寡宿其
　寅辰是陽之位丑巳為隂之位故云慿隂察其陽禍
　嵗星莫犯於孤辰己未以申為孤辰辰為寡宿未巳
　為隂之位辰申是陽之位故曰恃陽鑑以隂災天年
　忌逄於寡宿天年猶小運也嵗星猶太嵗也陽以孤
　辰為重隂以寡宿為深
先論二氣次課延生父病推其子禄妻災課以夫年
　曇瑩曰五行相生為父子其為傳受之氣青赤等類
　是也隂陽相制為夫妻其為交合之辰支干等類是
　也假令金病無疑畏火急求水以救之盖金生水為
　子水尅火故也又如金之災者恐值火也且看火之
　休旺如何盖尅我者為夫此乃救解二法最為詳要
三宫元吉禍遲可以延推始末皆㐫災忽來而迅速
　曇瑩曰三元得地而吉四柱逓合為崇盖三元者禄
　命身也互乘旺氣福徳加臨如此者得禍延遲獲福
　非鮮其或始終駁尅髙下相陵則福且逺矣災來速
　矣
宅墓受煞落梁塵以呻吟䘮吊臨門變宫啇為薤露
　曇瑩曰古之善歌者有遶梁之聲善唱者合宫啇之
　曲今易以呻吟愁歎變為薤露挽歌則䘮吊臨門宅
　墓受煞故也常以命前五辰為宅命後五辰為墓又
　以命前二辰為䘮門命後二辰為吊客其或太嵗㐫
　煞臨併大小運限刑衝必致㐫禍切宜預避
干推兩重防災於元首之門支折三輕慎禍於股肱之
内下元一氣周居去住之期
　曇瑩曰三元兩值受尅防災於頭目胷背之間支辰
　三次逄傷遭禍於腹臟股肱之内下元一氣納音是
　也其主宰五行逐支干遷變故曰周居去住之期而
　成否㤗
仁而不仁慮傷伐於戊巳
　曇瑩曰仁者木也戊巳土也木本性仁慮貪戊巳利
　動君子反有不仁此則逄之為災去之為福
至於寢食侍衞物有鬼物人有鬼人逄之為災去之為
福
　曇瑩曰君子晨興暮寢常宜攝衞䕶持其或食息弗
　調動過生疾於是合中逄鬼吉内獲㐫雖或人情所
　為亦被隂陽所宰
就中裸形夾煞魄往酆都所犯有傷䰟歸岱嶺
　曇瑩曰甞論裸形戴花乃沐浴中𢃄合也加以㐫神
　交併惡煞刑衝得之於人則耽荒財色逐妄耗真所
　犯之神積虧成損有如此者中道而夭曽不盡其天
　年岱嶺酆都乃隂府冥山之謂也常以庚辰人逄乙
　酉引之為喻盖天地合中金旺水敗
或乃行來出入抵犯㐫方嫁娶修營路登黄黒災福在
嵗年之位内發覺由時日之撃揚
　曇瑩曰殊常異舊變處為萌其或嫁娶修營行方出
　入宜擇善地先要預防雖非三命之談亦備九宫之
　法詳以逐年神煞身黒身黄其由時日擊揚必在嵗
　年位内
五神相尅三生定命
　曇瑩曰五神五行也三生三元也凡觀人命須䆒根
　基用三元定官以五行相配况吉㐫禍福豈偶然哉
　與夫析理精㣲不在支離蔓述
每見貴人食禄無非禄馬之鄉
　曇瑩曰此法以日時禄馬五子元求之或相生於本
　命建旺之鄉或駁尅於當生滅絶之地至若運限加
　臨必有吉㐫之兆
源濁伏吟惆悵歇宫之地
　曇瑩曰凡遇五行而造化滅絶空亡更逄運限刑衝
　惡星交併主多憂少樂必招夭亡惆悵吟呻故號歇
　宫之地
狂横起於勾絞
　曇瑩曰陽命以前三辰為勾後三辰為絞隂命以前
　三辰為絞後三辰為勾其或交臨運限乃招狂横之
　災
禍敗發於元亡
　曇瑩曰此論元辰亡神也元辰以陽男隂女衝前一
　辰隂男陽女衝後一辰其次亡神以寅午戌在巳巳
　酉丑在申申子辰在亥亥卯未在寅更值當生㐫煞
　嵗運刑星多因官事勾連訟端縈絆加以宅墓同處
　少樂多憂故下文云
宅墓同處恐少樂而多憂萬里囘還乃是三歸之地
　曇瑩曰三歸之地乃辰戌丑未此云三邱亦云五墓
　故以歸根復命返本還源凡此四辰以應囘還之象
四煞之父多生五鬼之男
　曇瑩曰或云刼災天地四煞或以辰戌丑未為四隂
　煞此用遊年太嵗或大小兩運全其四煞三元受傷
　於年養子乃是五鬼之男反制受尅不純粹也
六害之徒命有七傷之事
　曇瑩曰凡看人命或值一兩重六害或展轉㐫煞併
　衝如此之人命有七傷之事
眷屬情同水火相逄於沐浴之鄉
　曇瑩曰凡本命沐浴中相尅是也此主六親寡合朋
　友匪和凡處求謀故難成就
骨肉中道分離孤宿猶嫌於隔角
　曇瑩曰子午卯酉中有死氣辰戌丑未四墓之鄉人
　或值之孤中孤也斯主夫妻暌隔財散人離眷屬䘮
　亡與時相逆常以寅卯辰居午巳午未在酉申酉戌
　逄子亥子丑臨卯此是孤神也辰戌丑未寡宿亦然
　以寅申巳亥為天地之四角盖隔此四位孤神也
須要明其神煞輕重較量身尅煞而尚輕煞尅身而尤
重
　曇瑩曰吉㐫神煞百有餘年或得於日時之間或逄
　於嵗運之内但以煞尅身而重身尅煞而輕更要隨
　噐審詳臨機消息
至於循環八卦因河洛之遺文畧之定為一端究之翻
成萬緒
　曇瑩曰易有太極是生兩儀兩儀生四象四象生八
　卦河出八卦之圖洛出五行之書然後聖人以蓍龜
　之象數信乎其不疑矣於是作易而明吉㐫以斷天
　下之疑以定天下之業故曰剛柔相摩八卦相盪終
　成萬緒始出一端
若值攀鞍踐禄逄之則佩印乘軒
　曇瑩曰攀鞍有位與天元𢃄合者人得之貴也須要
　加臨吉將身運資生更於旺相之宫始可言其福矣
馬劣財㣲遇之則流而不返
　曇瑩曰驛馬㣲劣財命休囚則塗炭辛勤終無成立
　此以四柱臨之可定飄蕩無歸
占除望拜甲午以四八為期口舌文書己亥慎三十有
二
　王廷光曰玉册曰天數得平地數得終天地合得中
　運之㐫吉五行之數有太過不及皆非吉兆此篇論
　以行年大小運由之於數而已數有竒偶之變吉㐫
　自此以生也所謂甲午以四八為期者四八三十二
　嵗是年也太嵗乙丑小運丁酉乙丑乃金人五行正
　印盖遇天乙貴神丁酉是甲人天官暗印之鄉而運
　與嵗之合旺氣故有占除望拜之兆也己亥慎三十
　有二者以是年太嵗庚午小運丁酉木至午死酉絶
　亥午酉㑹命之自刑巳為歛口丁為吹舌方刑為文
　宇故曰口舌文書己亥慎三十有二李仝曰此舉甲
　午人一例欲使後人用逰年太嵗求其災福四八者
　三十二嵗也甲午人及己亥木為命宅三十二嵗逄
　乙丑年驛馬入宅故有占除望拜之期也又太嵗乙
　丑金上中下全尅己亥木之宅仍用客太隂入宅故
　亦有口舌文書之災須以貴賤言之也曇瑩曰甲午
　生人三十二上小運丁酉金家旺鄉乙丑太嵗本音
　正庫又逄驛馬入宅天乙加臨故有占除望拜之喜
　己亥生三十二小運丁酉在吊客太嵗庚午在死鄉
　仍為六厄之宫三元受尅故有口舌文書之患自行
　來出入至夾煞持丘此一節文亦備隂陽地理三元
　九宫之例用遊年太嵗求其災福非盡三命之理不
　更備述又以嵗運交宫當須意㑹
善惡相伴摇動遷移
　曇瑩曰如上占除望拜口舌文書禍福交攻吉㐫相
　伴有不用遷變而興故云善惡相伴摇動遷移則吉
　㐫悔吝生乎動者也
夾煞持邱親姻哭送
　曇瑩曰辰戌丑未謂之四大煞亦云三邱之地各以
　五行入墓假令己巳木命得乙未日生此是本家三
　邱又以加臨羊刅故曰夾煞持邱危疑者甚
兼須詳其操執觀其秉持厚薄論其骨狀成噐藉於心
源
　曇瑩曰秉持操執觀人所為也骨狀心源定人厚薄
　也然以五行論命亦須藉於徳行由是視其所以觀
　其所由察其所安人焉廋哉故術云有心無相相逐
　心生有相無心心隨相滅
木氣盛而仁昌庚辛虧而義寡
　曇瑩曰此以五行配於五常定人之噐量也甲乙木
　主仁丙丁火主禮戊己土主信庚辛金主義壬癸水
　主智木盛則仁昌金虧則義寡餘皆象事知噐占事
　知來
惡耀加而有喜宜其大噐
　曇瑩曰修之於身其徳乃真故曰忠孝仁義徳之順
　也雖臨諸煞反為權星
福星臨而禍發以表㐫人
　曇瑩曰富貴而驕自貽其咎故曰悖傲無禮徳之逆
　也善不失善報而惡自招殃此珞琭子深戒之也
處定求動尅未盡而難遷
　曇瑩曰君子居則觀其象而玩其辭動則觀其變而
　玩其占是以自天祐之吉無不利
居安問危可㐫中而卜吉
　曇瑩曰且吉㐫禍福之興也非聖人孰能知之於未
　有之前哉若能趨吉而背㐫此居安慮危之道也
貴而忘賤災自奢生迷而不返禍從惑起
　曇瑩曰貴必以賤為本髙必以下為基有附勢而叨
　功因賤而竊禄殊不知禍兮福所倚福兮禍所伏是
　故鬼神嫉之困於不道
殊常易舊變處為萌福善禍滛吉㐫異兆
　曇瑩曰有變動然後吉㐫生焉故曰吉㐫悔吝生乎
　動者也又曰吉㐫者失得之象也積善之家必有餘
　慶積不善之家必有餘殃易之戒也
至於公明季主尚無變識之文景純仲舒不載比形之
妙
　曇瑩曰管輅公明司馬季主郭景純董仲舒此四賢
　者探天人之賾原性命之理窮隂陽象數知來物吉
　㐫尚無變識之文不載比形之妙言造物深奥不易
　度量
詳其往聖鑑以前賢或指事以陳謀或約文而切理多
或少剩二義難精
　曇瑩曰凡論五行離道者非也離世法者非也離人
　物者亦非也或約文而切理或指事以陳謀於中神
　煞交參吉㐫互體是知五行通道致物難窮流布其
　間豈云小補哉
今者參詳得失補綴遺蹤窺為心鑑永掛清臺引例終
編千希得一
