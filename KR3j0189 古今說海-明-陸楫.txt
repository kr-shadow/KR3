#+TITLE: 古今說海-明-陸楫
#+DATE: 2018-05-12 10:18:21
#+SOURCE: github.com/kanripo/KR3j0189 master c657ed08                
欽定四庫全書　　　　子部十
　古今說海總目　　　　　雜家類六(雜編之屬/)
　　說選部
　　　小錄家三卷
　　　　北征錄
　　　　北征後錄
　　　　北征記
　　　偏記家十七卷
　　　　平夏錄
　　　　江南别錄
　　　　三楚新錄(三卷/)
　　　　溪蠻叢笑
　　　　北邊備對
　　　　桂海虞衡志
　　　　真臘風土記
　　　　北户錄
　　　　西使記
　　　　北轅錄
　　　　滇載記
　　　　星槎勝覽(四卷/)
　　說淵部
　　　别傳家六十四卷
　　　　靈應傳
　　　　洛神傳
　　　　夢遊錄
　　　　呉保安傳
　　　　崑崙奴傳
　　　　鄭德璘傳
　　　　李章武傳
　　　　韋自東傳
　　　　趙合傳
　　　　杜子春傳
　　　　裴伷先别傳
　　　　震澤龍女傳
　　　　袁氏傳
　　　　少室仙姝傳
　　　　李林甫外傳
　　　　遼陽海神傳
　　　　蚍蜉傳
　　　　甘棠靈會錄
　　　　顔濬傳
　　　　張無頗傳
　　　　板橋記
　　　　鄴侯外傳
　　　　洛京獵記
　　　　玉壺記
　　　　姚生傳
　　　　唐晅手傳
　　　　獨孤穆傳
　　　　王恭伯傳
　　　　中山狼傳
　　　　崔煒傳
　　　　陸顒傳
　　　　潤玉傳
　　　　李衞公别傳
　　　　齊推女傳
　　　　魚服記
　　　　聶隱娘傳
　　　　袁天綱外傳
　　　　曾季衡傳
　　　　蔣子文傳
　　　　張遵言傳
　　　　侯元傳
　　　　同昌公主外傳
　　　　睦仁蒨傳
　　　　韋鮑二生傳
　　　　張令傳
　　　　李清傳
　　　　薛昭傳
　　　　王賈傳
　　　　烏將軍記
　　　　竇玉傳
　　　　柳参軍傳
　　　　人虎傳
　　　　馬自然傳
　　　　寶應錄
　　　　白蛇記
　　　　巴西侯傳
　　　　柳歸舜傳
　　　　求心錄
　　　　知命錄
　　　　山莊夜怪錄
　　　　五真記
　　　　小金傳
　　　　林靈素傳
　　　　海陵三仙傳
　　說畧部
　　　雜記家三十二卷
　　　　黙記
　　　　宣政雜錄
　　　　靖康朝野僉言
　　　　朝野遺紀
　　　　墨客揮犀
　　　　續墨客揮犀
　　　　聞見雜錄
　　　　山房隨筆
　　　　諧史
　　　　昨夢錄
　　　　三朝野史
　　　　鐵圍山叢談
　　　　孔氏雜說
　　　　瀟湘錄
　　　　三水小牘
　　　　談藪
　　　　清尊錄
　　　　暌車志
　　　　話腴
　　　　朝野僉載
　　　　古杭雜記
　　　　蒙齋筆談
　　　　文昌雜錄
　　　　就日錄
　　　　碧湖雜記
　　　　錢氏私誌
　　　　遂昌山樵雜錄
　　　　髙齋漫錄
　　　　桐陰舊話
　　　　霏雪錄
　　　　東園友聞
　　　　拊掌錄
　　說纂部
　　　逸事家六卷
　　　　漢武故事
　　　　艮嶽記
　　　　青溪冦軌
　　　　煬帝海山記
　　　　煬帝迷樓記
　　　　煬帝開河記
　　　散錄家六卷
　　　　江行雜錄
　　　　行營雜錄
　　　　避暑漫抄
　　　　養痾漫筆
　　　　虚谷閒抄
　　　　蓼花洲閒錄
　　　雜纂家十一卷
　　　　樂府雜錄
　　　　教坊記
　　　　北里志
　　　　青樓集
　　　　雜纂(三卷/)
　　　　損齋備忘錄
　　　　復辟錄
　　　　靖難功臣錄
　　　　備遺録
　　　　(臣/)等謹案古今説海一百三十九卷明陸楫
　　　　編楫字思豫上海人贈禮部侍郎深之子也
　　　　是編輯録前代至明小説分四部七家一曰
　　　　説選載小録偏記二家二曰説淵載别傳家
　　　　三曰説畧載襍記家四曰説纂載逸事散録
　　　　襍纂三家所采凡一百三十二種毎種各自
　　　　為帙而畧有刪節割裂古書分𨽻門目始魏
　　　　繆襲皇象之皇覽其存於今者修文殿御覽
　　　　以下皆其例也裒聚諸家摘存精要而仍不
　　　　亂其舊第者則始梁庾仲容之子鈔其存於
　　　　今者唐馬總意林以下皆其例也楫是書作
　　　　於嘉靖甲辰所載諸書雖不及曽慥類説多
　　　　為今人所未見亦不及陶宗儀説郛捃拾繁
　　　　富鉅細兼包而毎書皆削其浮文尚存始末
　　　　則視二書為詳贍參互比較各有所長其蒐
　　　　羅之力均之不可沒焉乾隆四十四年二月
　　　　恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　古今說海卷一
　　　　　　　　　　　　　明　陸楫　編
　說選一(小錄一/)
　　北征錄(明金㓜孜/)
永樂八年二月初十日上親征漠北是日駕出德勝門
幼孜與光大胡公由安定門出兵甲車馬旌旗之盛耀
于川陸風清日和埃塵不興鐃鼔之聲訇震山谷晩次
清河十一日早發清河途間雪融泥深馬行甚滑晩次
沙河勉仁始至十二日早寒發沙河午次龍虎臺十三
日早發龍虎臺度居庸關關下人馬輳集僅容駕過如
是者凡數處晩次永安甸大風未幾陰晦湏臾大雪少
頃雪霽天宇澄淨雲霞五綵爛然照耀山谷西南諸山
無雲巖壑積雪如銀臺玉闕東北諸山雲掩其半露出
峯頂四顧皆竒觀上立帳殿前面東北諸山命某等西
立觀山上曰雪後㸔山此景最佳雖有善畫者莫能圖
其髣髴也十四日早發永安甸大風甚寒且行且獵幼
孜觀騎逐兎不覺上馬過前上笑呼幼孜三人曰到此
㸔山又是一種竒特也蓋諸山雪霽千巖萬壑聳列霄
漢瓊瑶璀璨光輝奪目真竒觀也午後次懷來十五日
早發懷來午次鎮安驛十六日早發鎮安驛行數里道
邊有土垣宛如一小城問人曰此元時官酒務每歲駕
幸上都於此取酒午次雞鳴山相傳以為唐太宗征髙
麗至此登山雞鳴由是得名上指示幼孜三人曰此即
雞鳴山昔順帝北去其山忽崩有聲如雷其崩處汝等
明日過時見之十七日發雞鳴山山甚峭上有斥堠下
有故永寧寺基有歐陽𤣥所譔碑尚存其西北崩處土
石猶新其下即渾河流出盧溝橋有石柱數十比列於
河側其半出地上俗傳以為魯般造橋未成而廢但無
紀載可考竊以為遼金時所造者行里餘路甚窄僅可
容兩馬人馬輳集危迫殊甚又行三四里度橋山下有
土垣乃元時花園有舊栁數株尚存更行二十餘里過
㘭兒山路險如雞鳴山石巉然下壓下臨河水路陡絶
旁有積雪凝附于岸雪上亦可行但坼裂可畏車行馬
驟毛髪栗然過此山漸平上勒馬登髙岡召幼孜等指
諸山曰此天之所以限南北也且行且語上下馬少坐
于山岡之上賜酒殽午次泥河十八日發泥河午次宣
府上閱武營内夜雨十九日微雨駐蹕宣府閲武營内
二十日駐蹕宣府二十一日發宣府晩至宣平召幼孜
等謂曰今滅此殘寇惟守開平興和寧夏甘肅大寧遼
東則邊境可永無事矣二十四日早發宣平行數里度
一河水迅疾及馬腹近岸氷未解水從下流人馬從氷
上度間有缺處下見水流而薄處僅盈寸度此甚戰栗
更行數里入山峽中行又數里上登山而行過山下平
陸次萬全大風寒下微雪二十五日大風寒發萬全行
數里至城下上謂幼孜三人曰此城朕所築過城北見
城西諸山積雪上曰此亦西山晴雪也過城北入德勝
口上指關口曰如此險人馬安能度山皆碎石若堆粟
然入關兩峽石壁﨑峭如削時車馬輳集拆關垣以度
過關由山峽中行地凍氷滑馬蹄時踣間度澗積雪未
消從水梁上行大風甚寒下馬便旋靴底霑雪凝凍滑
甚上馬尤難兩手攀鞍皆凍不能屈伸行二十餘里上
野狐嶺上指東南諸峯曰至此㸔山則盡在下矣時風
沙眯目小石擊面面為風所吹皆紫黑下山頂度關關
門為車所塞從土隄而下地滑馬多仆者午後至興和
城北下營既而上召獨光大往上曰足寒時不要即附
火只頻行足自暖又曰金幼孜何在恐凍傷其足光大
曰適同至僕者未到在彼控馬二十六日駐蹕興和上
祭所過名山大川上駐馬於營前召幼孜等謂曰汝觀
地勢遠見似髙阜至即又平也此即陰山脊故寒過此
又暖爾等昨日過關始見山險若因山為塹因壑為池
守此誰能輕度幼孜等頓首曰誠如聖諭二十七日駐
蹕興和上閲武營外時天晴大風上曰爾等今日始知
朔方風氣忽天陰上曰雪且至命亟回至營門雪下已
而大風復晴二十八日風寒駐蹕興和上閲武營外二
十九日獵者得黄羊至上召幼孜等三人觀之遂立語
於帳殿前至二鼔乃退三月一日晩上召至帳殿語至
二鼔上曰夜已深汝等且休息庶明日有精神歸帳房
已三鼔矣自是每宵或漏下或二更始出初二日駐蹕
興和賜食黄羊初七日早發興和行數里過封王陀今
名鳳凰山山西南有故城名沙城西北有海子鴐鵝鴻
鴈之類滿其中遠望如人立者坐者行者謦欬者白者
如雪黑者如墨或馳騎逐之即飛起人去旋下翩躚廻
翔於水次過此海子又度數山岡午次鳴鑾戍上指示
山謂幼孜三人曰此大巴延山其西北有小巴延山指
其東北曰由此去開平復曰汝等觀此方知塞外風景
讀書者但紙上見未若爾等今日親見之上又曰適所
過沙城即元之中都此處最宜牧馬語久始退少頃上
復謂曰汝等觀此四望空闊又與每日所見者異汝若
倦時少睡半餉即起四面觀望以暢悦胸次幼孜等叩
頭退初八日駐蹕鳴鑾戍夜上坐帳殿前望北斗召幼
孜等觀北辰正值頭上語至二鼓乃出初九日駐蹕鳴
鑾戍上大閲武誓師六軍列陣東西綿亘數十里師徒
甚盛旗幟鮮明戈㦸森列鐡騎騰踔鉦鼓震動上曰此
陣孰敢嬰鋒爾等未經大陣見此似覺甚多見慣者自
是未覺先是東風及鼔作徐轉南風上悦大飲將士午
回營夜召幼孜三人至帳殿前語至二鼔始出初十日
早發鳴鑾戍上登山麓漸行徑山谷山平曠不甚髙見
鹿蛻角于地長數尺許槎牙如樹枝行數里平山漸盡
東北有山頗高於諸山上曰此即大巴延山西北有山
甚長隱隱如雲霧間如海波層疊上曰此即小巴延山
望之若髙少焉至其下則又卑矣由是地平曠沙中多
宂上指示曰此鼢鼠宂也馬行其上為所䧟漸近一山
下見諸軍於此掘井所出沙有純黄者其色如金白者
其色如玉雪又有青黑者上令中使下馬取觀復以示
幼孜三人觀之適中官射一野馬來進上召幼孜與光
大勉仁及尚書方賓前觀上曰野馬如馬此野騾非野
馬汝輩詳觀之比來每物見之足廣聞見又行數里遠
望如水近則如積雪乃是鹻地又行十餘里過凌霄峰
即小巴延山也上登山頂多石山下荒草無際北望數
十里外又有平山甚長上曰人未經此者每言塞北事
但想像耳安能得其真也觀望良久乃下見草間有兩
途如驛道上曰此黄羊野馬所行路也駐營凌霄峰北
時少水軍士多不食者夜雪平地尺餘次日人馬得雪
炊飯皆足十一日駐蹕凌霄峰北上召幼孜三人曰雖
下雪不寒夜來無水人馬俱足矣食後天晴十三日午
復下雪夜漏下上召至帳殿語至二鼔雪霽月明寒風
灑淅毛髪栗然久乃出十六日五鼔駕發由東路幼孜
三人向西路行三十里天明隨駕不及幼孜與光大由
哨馬路迷入槖駞山谷中山重疊頂皆石山下有泉水
一溝甚清飲馬其上泉旁多豐草閴無一人但見鹿蛻
角滿地間見人家居址墳塋漸見有數卒驅驢過問大
營所在皆不知前行數十里山轉深遂登髙岡望川之
西北蕭條無人始勒騎回至泉上有數十騎駐泉北問
之皆不能知遂下馬略休息忽有軍帥過見予三人亦
下馬同坐草間問駐蹕處亦不知軍帥往東南山谷中
尋大營幼孜三人由東北而往車馬來者漸多皆尋不
得行十餘里遇去者漸回乃由東北山峽中行峽之南
山皆土而北山盡石壁巉巖峭削有小石戴大石層疊
髙低宛如人所為者自興和至此地無寸木但荒草而
已惟此石壁之半生栢樹一株甚青翠可愛如江南人
家花圃所植者幼孜呼光大曰此亦塞外一竒觀峽中
行十餘里途窮復回穿過數山忽遇寧陽侯曰我已五
處發馬尋大營待回報相與同往飯畢久俟報馬不至
日已暮上遣中官二人來問之曰大營在五雲關去此
八十里寧陽侯領二千騎與幼孜三人偕行行數十里
入山谷中下一山甚險時昏黒下馬徐行過此又上山
相與盤旋於山頂上不知路所向更過兩山下山麓東
南有間道可行時月色昏暗野燒漫山悲風蕭瑟行十
數里度大川望東北行徑山麓有泉潺潺而流行數十
里遇深澗馬不可度乃復回泉上下馬休息荒草間十
七日早由山間望東南行逾數十里雪益大隱隱聞銅
角聲隔山谷間又過一山見隊伍前進即按馬行五六
里往問之曰左掖軍馬言駕起往前五十里駐營遂同
行午至錦水磧見上上喜曰汝等何來遲三人答以迷
上問迷道之故遂備言之上大笑曰爾等皆疲倦且休
息出遇方尚書曰昨日上在途屢召不見謂必迷道凡
遣傳令者三十輩來相尋今早又遣十餘人適又問爾
三人來未幼孜自惟以一介書生荷蒙聖上眷顧頃刻
不忘天地之德將何以為報十八日駐蹕錦水磧上念
幼孜無馬鞍命中官傳旨與清遠侯討馬鞍一副送至
帳房下遂詣上前叩頭謝十九日早發錦水磧行十餘
里道邊有古城上指示曰此達嚕城也朕嘗獵于此又
行十餘里上登山射黄羊令幼孜隨觀午次環瓊圃自
此皆沙陀出塞至此漸見有榆林烏鳶二十日次鴉綠
川水多鹹炊飯色皆變黄作氣息食不下咽日暮上召
幼孜三人至帳殿前指示塞北山川上曰古交河在今
哈刺和卓因兩河相交故名水齧沙出碑曰唐之交河
郡故知交河在彼二十一日駐蹕鴉緑川二十二日次
金剛阜日暮上坐帳殿前令幼孜遠望極目可千里曠
然無際地生沙蔥皮赤氣辛臭有沙蘆菔根白色大者
徑寸長二尺許下支生小者如筋氣味辛辣㣲苦食之
亦作蘆菔氣二十四日夜甚寒上召草勅硯水成氷二
十五日早發金剛阜午次小甘泉有海子頗寛水甚清
鹹不可飲中多水鳥騎士云此云鴛鴦海子疑即鴛鴦
濼也地志云鴛鴦濼在宣府此去宣府蓋遠未敢必其
然否夜召語至三鼔乃出二十六日發小甘泉上召語
塞外山川上曰遼東有山其巔有水色白草木皆白産
虎豹亦白所謂長白山也天下山川多有竒異但人迹
不至不能知耳此地去遼東可千餘里朕嘗問彼處人
故知之行十餘里上召令馬上草勅幼孜三人按轡徐
行執筆書草成上已行三里餘飛鞚至上前視草觀畢
令謄真下馬坐地於膝上書之午次大甘泉二十七日
上令衞士掘沙穴中跳兔與幼孜三人觀大如鼠其頭
目毛色皆兔爪足則鼠尾長其端有毛或黑或白前足
短後足長行則跳躍性狡如兔犬不能獲之疑即詩所
謂躍躍毚兔者也有鹽海子出鹽色白瑩潔如水晶疑
即所謂水晶鹽也二十八日移營於大甘泉北十里屯
駐二十九日午次清水源有鹽池鹽色或青或白軍士
皆采食三十日駐蹕清水源去營六七里地忽出泉予
與光大往觀至則泉溢數畝人馬飲之俱足四月初二
日進神應泉銘初五日午發清水源過此沙陀漸少時
大風寒予戴帽上馬時被風吹斜側常以手執帽上
顧而笑曰今日秀才酸矣晩至屯雲谷此處少水由清
水源載水至此晨炊初六日早發屯雲谷霜氣甚寒皆
衣皮裘戴狐帽行十餘里上召曰豳風云一之日觱發
二之日栗烈今已秀葽之時而氣尚栗烈人皆衣狐裘
未經此者與之言自是不信光大對曰誠所謂井蛙不
可以語海夏蟲不可以語氷臣若不渉此亦不深信上
笑曰爾等誠南士也午次玉雪岡見上于帳殿上見光
大衣狐裘暖帽笑曰今為冷學士矣初七日發玉雪岡
行十餘里過一大坡陀甚平曠遠見一山甚長一峰獨
髙秀拔如拱揖上指示曰此賽罕山華言好山也又曰
鄂博者華言髙山也其中人迹少至至則風雷交作故
牧騎少登此若可常登一覽數百里已為其所窺矣午
次𤣥石坡見山桃花數藂盛開草莽中忽覩此亦甚竒
持上登山頂製銘書歲月紀行刻于石命光大書之并
書𤣥石坡立馬峰六大字刻于石時無大筆用小羊毫
筆鉤上石勒成甚壯偉可觀晩有泉躍出于地如神應
泉足飲人馬名曰天錫泉上命幼孜三人及尚書方賓
侍郎金純往觀至見人馬填滿泉水上溢出旋復壅塞
初八日次鳴轂鎮初九日早發鳴轂鎮是程若遠然地
甚平曠午至一山谷中有二舊井水可飲新掘井皆鹻
苦午後忽微雨風作天氣清爽人馬不渇若暄熱人皆
疺矣過數里兩旁皆山西山皆黑石礧砢層疊東南諸
山皆土晩至歸化甸上與諸騎將前行眺望有泉出于
地遂名曰靈秀泉適中官以𤣥石坡字來進觀畢命司
禮監藏于篋十二日早發歸化甸由山谷中行地多鼠
穴馬行其上輒踣行二十餘里地多美石有如琥珀玳
瑁瑪瑙碧玉者其光瑩然同行好事者下馬拾以為玩
午至楊林戍地亦有美石但不如前所見者之佳晩有
泉出於營之西南遂命名曰神貺泉十六日午次禽敵
山營東北山頂有巨白石上命光大往書靈濟泉大字
十七日次香泉戍十八日早發香泉戍行沙陀中多山
桃花滿地爛熳又有榆林藂生不甚髙有鳥巢甚完固
舉手可探之皆鷹隼巢也午後至廣武鎮川中有土城
基問人云國初征和林時所築屯糧於此過川入山有
泉流馬皆不飲泥臭故也西南山峰甚秀上欲刻石令
方賓與幼孜三人上觀石登山下馬徧觀無佳石得一
石略平可書正書忽風雨作遂下山至營復命上面營
前髙峰而坐上曰人恒言此山有靈異適登此忽雲陰
四合風泠然而至遂命之曰靈顯翠秀峰泉曰清流十
九日發廣武鎮上登靈顯翠秀峰令幼孜四人從晩次
髙平陸無水於廣武鎮載水至此晩炊二十日次懷遠
塞二十一日次㨗勝岡有泉湧出名曰神獻泉上令光
大書㨗勝岡三大字于石山多雲母石并書雲石山三
字刻于石二十二日早發㨗勝岡行數十里但見荒山
野草上曰四望無際莫知其極此真所謂大漠也午次
清泠泊有泉湧出名曰瑞應泉二十三日午發清泠泊
晩至雙秀峰是程無水自清泠泊載水炊飯適天陰風
寒下雨人馬俱不渴二十四日早發雙秀峰踰時至威
朔鎮泉曰永清二十五日午後發威朔鎮晩至紫霞峰
二十六日至𤣥雲谷使臣舒百戸自衛拉特回上召幼孜
三人隨駕同行聽其言衛拉特事夜命寫勑無卓以氊覆
地伏而書之書畢已四鼔矣二十七日次古梵場二十
八日早發古梵場行數十里東北有山甚髙廣峰巒聳
拔蒼翠竒秀類江南諸山山之下孤峰髙起上多白石
元氏諸王葬其下晩至長清塞有泉水甚清賜名曰玉
華泉夜漏初下上立帳殿前指北斗曰至此則南望北
斗矣語甚久方退三十日至順安鎮上立帳殿前指營
外諸山曰此塞外諸山之入畫者遂令畫工圖之晩下
雨五月初一日早微雨發順安鎮行十餘里山多白雲
上召指示前山曰此即名白雲山又行數里白雲中有
青氣接地望之如青山白雲上曰此山甚髙大可觀幼
孜以為信然上笑曰此氣也非真山若誠為山則天下
之山無有過之者度一岡遥見臚朐河又過一岡上攬
轡登其頂四望始下又行數里臨臚朐河立馬久之賜
名曰飲馬河河水東北流水迅疾兩岸多山甚秀拔岸
傍多榆柳水中有洲多蘆葦青草長尺餘傳云不可飼
馬馬食多疾水多魚頃有以來進者駐營河上地名曰
平漠鎮初二日駐蹕平漠鎮賜食御庖鮮魚初三日發
平漠鎮由此順臚朐河東行午至祥雲巘上立帳殿前
召語片時乃退初四日晨發祥雲巘午次蒼山峽哨馬
營已值敵騎四五人得箭一枝馬四疋來進初五日發
蒼山峽午次雲䑓戍地多野韭沙蔥人多采食又有金
雀花花似決明莖似枸杞有刺葉小圓而末鋭人采取
其花食之又有一種黄花菜花大如茼蒿葉大如指長
數尺人亦采食初六日次錦屏山初七日次玉華峰初
八日發玉華峰都指揮庫爾台獲生口一人至知敵在烏
古勒扎河晩遂度飲馬河下營初九日上以輕騎逐敵
人各齎糧二十日其餘軍士令清遠侯帥領駐劄河上
扈從文臣止令尚書方賓及光大勉仁數人隨行命幼
孜留營中初十日早雨駕將發余同光大詣帳殿見上
請隨駕同往上曰爾不能戰陣往亦無益前途艱難朕
一時顧盼有不及或為爾累爾畱此豈不安幼孜叩頭
不勝感激食後送光大勉仁出營門馬上相别殊覺愴
然是日哨馬營獲冦卒數人及羊馬輜重送至大營清
遠侯復遣人䕶送馳詣上所蓋欲以為鄉導也十五日
早食後出城東回至清遠侯帳下坐移時得上追逐敵
兵動靜十六日食後同張侍郎袁中書出城外登一小
山四望天宇空闊情懷甚適十九日食後聞㨗音將至
甚喜清遠侯來邀作午飯仍食鮮魚二十一日早飯出
城外候駕光大勉仁先至營中相見且喜且戚時駕從
城外過去城二十里安營至營中見上與語良久命寫
平冦詔二十二日分軍由飲馬河先回上以騎兵追逐
餘冦東行歩行者俱不得從是日發平冦詔及書勅諭
數道甚忙迫午後起營二十三日午大雨午後雨止發
威遠戍晩至廣安鎮二十四日發廣安鎮由此循飲馬
河南東北行午次蟠龍山大雨平地水流暮雨止二十
五日發蟠龍山雨意未止晩次臨清鎮二十六日午後
離飲馬河取便道入山中晩次定邊鎮是程無水載水
為早炊二十七日發定邊鎮午至河午食後渡河河水
稍深據鞍不能渡幼孜三人俱脱衣乘散馬以渡水没
馬及腰以上暮至雙清源夜禁火不舉二十八日發雙
清源午至河水益深多用栁枝縛筏以渡晩至平山甸
上立帳殿前召幼孜三人問津河之由嘆曰朕渡河時
已命筏上渡汝何不由彼光大曰臣輩不知及至彼又
無與臣言者故不由彼渡上笑曰今日方為艱難汝得
無懼乎因渡水得一木板上有字就以進上命譯史讀
之乃祈雨之言也北語謂之札達華言云詛風雨蓋敵
中有此術也二十九日次盤流戍六月初一日次凝翠
岡初二日發凝翠岡午經闊灤海子上令幼孜三人往
觀去營可五六里有山如長堤以限水海子甚闊望之
者無畔岸遥望水高如山但見白浪隱隱自高而下天
下之物莫平於水嘗經江湖間望水無不平者獨此水
遠見如山之髙近處若極下此理極不可曉觀畢復命
上曰此水周圍千餘里鄂嫩臚朐凡七河注其中故大
也遂賜名曰𤣥㝠池晩次玉帶河初三日次雄武鎮上
召余同勉仁往光大㸔馬及退漏下已三鼔矣初四日
發雄武鎮晩次清河原初五日次澄清河初六日發澄
清河數里渡河穿入栁林中栁蒙宻不可行下皆汙泥
行五六十里下營大雨如注至晩不止又復起營夜次
青楊戍初七日發青楊戍凡四渡河河水甚急午次克
勒特凱卾拉華言半箇山山甚峻拔遠望如坡故名入此河
稍狹山攢簇多松林上曰此松林甚似江南至前山水
益清秀可愛孰謂塞外有此竒觀也晩次蒼松峽隔岸
坡陀間樹林蓊鬱宛如村落水邊榆栁繁茂荒草深數
尺而草梢俱為物所食是日獲居民二人因問之知敵
騎曾經此過一宿草為馬所食也初八日發蒼松峽渡
泥河數次河狹水淺兩岸泥深人馬多陷晩渡黑松林
蒼翠可愛遂下馬少憇復行十數里下營飼馬日没復
啓行夜入山谷中乘月倍道兼行上坡下澗不勝﨑嶇
月落路難行旌旗甲戈咫尺不能辨幼孜三人從寶纛
湏臾莫知其處但前騎皆不行始下馬立半山間逾時
復上馬下至平川路多泥淖且陷益難行而鄉道亦惑
遂止次飛雲壑初九日發飛雲壑行二十餘里凡渡數
山至一水泉處前哨馬已見敵列陣以待上飭諸將嚴
陣先率數十騎登山以望地勢幼孜三人下馬被甲復
上馬隨陣後渡一大山見敵出没山谷中少頃遣人來
偽降先是上度敵必偽乞降預書招降勅以待至是使
果來上在陣前召取勅幼孜遂馳馬至前以勅進上曰
彼詐來請降朕亦紿之乃以勅付來者去又行數十里
駐兵於山谷中忽見陣動亟上馬前行俄聞砲聲左哨
已與敵遇敵選鋒以當我中軍上麾宿衞即摧敗之敵
勢披靡追奔數十餘里予三人同方尚書隨寶纛前進
上已駐兵于靜樂鎮遣傳令都指揮王貴來收兵貴見
予數人驚曰何故在此主上已久下營可亟回予數人
遂回往返已百餘里初十日早發靜樂鎮命諸將皆由
東行人渇甚以衣於草間且行且拽漬露水扭出飲之
行數十里始得水晩次駐蹕峰十一日上先將精騎窮
追潰散者令予三人及文職扈從者皆隨都督金玉冀
忠所領馬歩後進午始行入山谷中漸見敵棄輜重晩
次長秀川而輜重彌望十二日發長秀川隨川東南行
敵棄牛羊狗馬滿山谷暮次囘曲津十三日次廣漠戍
歸大營上逐冦於山谷間復大敗之久方回營幼孜三
人見于帳殿上語破敵之故復加慰勞幼孜三人叩頭
謝十四日發廣漠戍行數里渡河河濱泥深陷及馬腹
餘敵尚出没來窺我後上按兵河曲佯以數人載輜重
于後以誘之敵見競奔而前銃響伏發敵蒼黄渡河我
騎乘之生禽數人餘皆死由是遂絶晩次蔚藍山十五
日次寧武鎮十六日次紫雲谷十七日次玉潤山十八
日次紫微岡十九日次青陽嶺二十日次清華原二十
一日次淳化鎮二十二日早發淳化鎮渡河深及馬鞍
既渡以為無水矣而入一澤中長六七里草深泥水相
交復渡兩河泥陷及馬腹馬行泥潦中幾陷晩次秀水
溪二十三日發秀水溪行十餘里入淙流峽甚險一水
流其中路傾側臨水縈廻曲折如羊腸日凡七八渡登
髙下低馬力疲倦逾數岡至營晩次峽中二十四日次
錦雲峰二十五日次永寜戍二十六日次長樂鎮二十
七日發長樂鎮草間多蚊大者如蜻蜓拂面嘬噆拂之
不去晩次通川甸即應昌東二海子間上登山遥望指
海邊石山曰此即三石山也營之西南曼陀羅山下有
寺基元公主造寺出家于此國初廢二十八日次金沙
苑二十九日發金沙苑是程多水途邊多榆栁沙陀髙
低樹青沙白甚可觀上曰此景猶小李金碧山水也行
數十里有大海子水稍深先令軍士伐木為橋以渡晩
次玻瓈谷三十日次威信戍七月初一日次武平鎮初
二日次開平營于鄂爾多華言宫殿也元時宫殿故址
猶存荒臺斷礎零落荒煙野草間可為一慨初四日次
環州上召賜𤓰果初五日次李陵臺今名威遠驛連渡
數河水深及馬鞍晩次寧安驛初七日發寧安驛經元
西凉亭故址四面石墻未廢殿基樹木已成抱殿前栢
兩行仍在但蕭條寂寞觀久悵然而出晩次盤谷鎮初
八日發盤谷鎮入山峽中路甚險兩山相夾如行夾城
中上曰此山險阸若是雖有敵騎千羣豈能至此縱至
此斷其歸路鮮有能出者晩次獨石初九日次龍門龍
門兩山對峙石崖千仞水流其中路由水中行山水泛
時此處最險上指此山曰斷此路孰能度者崖石懸處
甚平光大曰此處好鐫磨崖碑上曰朕意如此汝言正
相合也初十日次燕然關十一日次長安嶺至此方出
險十二日次鎮安驛十三日次懷來十四日次永安甸
召賜𤓰果十五日度居庸關上令幼孜三人記關内橋
自八達嶺出關口凡二十三橋晩次龍虎臺十六日次
清河十七日駕入北京
　
　
　
　古今說海卷一
欽定四庫全書
　古今說海卷二
　　　　　　　　　　　　　　明　陸楫　編
　說選二(小錄二/)
　　北征後錄(明金㓜孜/)
永樂十二年三月十七日庚寅上躬帥六師往征衛拉
特荅爾巴瑪哈穆特太平巴圗博囉等馬步官軍凡五十餘
萬予與學士胡公光大庶子楊公勉仁偕扈從是日辰
時啓行由安定門出午至清河下營晩微雨夜復驟雨
五更雨止十八日晨發清河午至沙河命光祿寺賜酒
饌十九日早雨晨發沙河途間雨止午次龍虎臺午後
復雨二十日晨發龍虎臺度居庸關午後至隆慶州下
營二十一日至榆林雨午後至懷來下營雨不止二十
二日早雨止發懷來午次沙城晩晴二十三日午次雞
鳴山大風二十四日午次泥河二十五日次宣府大風
雨下即止是日穀雨二十七日晨發宣府午次宣平大
風二十八日次德勝口晩發風下雪二十九日度野狐
嶺風寒午後次興和三十日風寒四月初五日移營於
興和北十里沙城初六日大閱軍士初十日次紅橋是
日立夏十一日次凌霄峰即烏楚肯巴延雨連宵不止
甚寒十二日早雨食後發凌霄峰午後次大石鎮無水
暗宿十三日早微雨午前次五雲關即哈喇罕有水十
四日霜寒次髙平阜即呼雅克薩里圗十六日次塔嚕城
十七日次龍沙甸即阿拉克諾爾午後雨十八日次錦雲
磧大風雨雪晩復晴十九日次小甘泉二十日次大甘
泉二十一日次清水源即瑪特瑪二十四日午發清水
源晩次屯雲谷無水自清水源載水至作晩飡二十五
日次玉雪岡是日小滿二十六日發玉雪岡晩次𤣥石
坡大風二十七日次鳴轂鎮二十八日發鳴轂鎮晩次
清風壑無水大風二十九日早寒午次歸化甸五月初
一日癸酉早寒午次楊林戍初二日次禽敵山初七日
大風寒晨發禽敵山晩次香泉戍初八日風寒巳時發
香泉戍午後次廣武鎮即哈喇莽賚夜雨初九日大雷
雨下雹如雪積地二三寸初十日次懷遠塞十一日次
玉帶川即差圗是日芒種十二日次富平鎮即烏爾圗
十三日次翠幕甸無水暗宿十四日次長山峽少水十
五日次至喜川十七日次環秀岡十八日午發環秀岡
暮次野馬泉暗宿十九日次蒙山海二十日午發蒙山
海晩次威武鎮二十一日午前發威武鎮晩次通泉泊
二十三日午次飲馬河微雨晩晴二十六日夏至二十
七日移營於飲馬河北十里凡五渡河至營暮大雷雨
二十八日次飲馬河二十九日早食後復自飲馬河北
仍五渡河午前次飲馬河西三峯山六月初一日壬寅
次飲馬河清流港初二日早微雨發清流港循飲馬河
行二十五里復晴下營午後再行至暮次崇山塢無水
暗宿初三日晨發崇山塢午後入一山峽長數十里有
水下營作午炊食後再行晩次雙泉海即薩里竒爾元
太祖發迹之所舊嘗建宫殿及郊壇每歲於此度夏山
川環繞中闊數十里前有二海子一鹹一淡西南十里
有泉水海子一處西北山有三關口通飲馬河圗拉河
敵人常出入之處也初四日微雨午晴次雙泉海前哨
馬來報哨見冦兵數百人稍與戰皆退去初五日午發
雙泉海暮至西北三峽口即杭哈爾該無水是日前哨
馬與冦相遇交鋒殺敗冦兵數百人宵遁初六日次蒼
崖峽初七日次濟蘭呼實衮敵首達勒巴同瑪哈穆特太
平巴圗博囉掃境來戰去營十里許冦四集列于高山
上可三萬餘人每人帶從馬三四匹上躬擐甲胄帥官
軍精鋭者先往各軍皆隨後至整列隊伍與冦相拒冦
下山來迎戰火銃四發冦驚棄馬而走復集于山頂東
西鼓譟而進冦且戰且却將暮上以精鋭者數百人前
驅繼以火銃冦復來戰未交鋒火銃竊發精鋭者復奮
勇向前力戰無不一以當百冦大敗人馬死傷無算皆號
痛而往宵遁至圗拉河上乃收軍回營已二鼓矣初九
日移營向西十里許晩雨下風寒初十日班師午次廻
流甸晩微雨風寒十一日晨發廻流甸午出三峽口餘
冦復聚峽口山上又有數百人據雙海子諸軍乃以火
銃先擊據海子者冦知不能拒遂遁餘冦在山峽者恐
火銃再至亦遁去晩次雙泉海十二日次平山鎮十三
日次飲馬河清源峽是日小暑十四日次飲馬河平川
洲十五日次飲馬河青楊灣十六日次飲馬河三峯山
十七日渡飲馬河西北三峯山東南下營阿嚕台遣頭
目數十人詣軍門謁見上皆賜以衣服絹帛米糧復勞
之酒肉遣回十九日移營於飲馬河北舊下營處二十
日午後渡飲馬河凡三渡水循河行數里下營二十一
日循飲馬河南岸東行數十里下營二十三日次青山
峽微雨無水暗宿二十四日晩次蒙山海二十五日午
後發蒙山海途中驟雨即止暮次野馬泉二十六日次
環秀岡二十七日次至喜川暮再行十里下營二十八
日次黒山峪是日大暑二十九日次翠幕甸三十日次
富平鎮七月初一日次玉帶川大風微雨初二日大風
初三日次懷遠塞初四日次廣武鎮過二十里下營午
後大風微雨初五日晨發廣武鎮午前過香泉戍午後
次禽敵山寫平冦詔其晩就遣都指揮李瑛同中官齎
回北京初六日次楊林戍晩下雨初七日次歸化甸晩
微雨復晴初八日午前發歸化甸途中下雨晩次清風
壑初九日次鳴轂鎮午後復起營晩次𤣥石坡初十日
次屯雲谷十一日次清水源十二日次小甘泉十三日
次錦雲磧上召賜食燒羊燒酒其日立秋十四日次龍
沙甸下雨十五日次塔嚕城微雨晩晴十六日過高平
阜下雨午後次五雲關更度山二十里下營十七日晨
發五雲關過大石鎮午後次凌霄峯上召賜食燒羊燒
酒十八日次紅橋十九日次興和二十一日晨發興和
度野狐嶺過德勝口午後次萬全大風雨二十二日午
次宣府下雨至更盡雨止二十三日次泥河下雨二十
四日次雞鳴山途中微雨晩上召賜桃子及食羊肉酒
二十五日午次土木二十六日次懷來二十七日次永
安甸二十八日雨是日處暑晨發永安甸度居庸關午
後次新店大雨晩奉旨同光大勉仁先回八月初一日
早文武百官迎駕由安定門入上升殿羣臣上平冦表
稱賀而退
　
　
　
　
　
　
　
　
　
　
　
　古今說海卷二
欽定四庫全書
　古今說海卷三
　　　　　　　　　　　　　明　陸楫　編
　說選三(小錄三/)
　　北征記(明楊榮/)
永樂二十二年春正月甲申大同開平守將竝奏阿嚕
台所部侵掠邊境初忠勇王金忠來歸屢言阿嚕台弑
主虐人違天逆命數為邊患請發兵討之願身為前鋒
自効上可其奏至是勅縁邊諸將整兵以俟丙戌勅山
西山東河南陜西遼東五都司各選馬步兵擇將統領
以三月至北京山西行都司兵命都督李謙統領以三
月至宣府必士馬精强兵甲堅利不如令者誅三月丁
丑朔大閱命安遠侯栁升領中軍遂安伯陳英副之英
國公張輔領左掖成國公朱勇副之成山侯王通領右
掖興安伯徐亨副之武安伯鄭亨領左哨保定侯孟瑛
副之陽武侯薛祿領右哨新寧伯譚忠副之寧陽侯陳
懋忠勇王金忠率壯士為前鋒安順伯薛貴恭順伯呉
克忠都督李謙等各領兵從上諭諸將曰為君奉天愛
人為本朕臨御以來視民如子内安諸夏外撫四夷一
視同仁咸期生遂逆賊阿嚕台始以窮蹙來歸撫之甚
厚豺狼野心不知感德積久生慢反恩為讐侵擾邊疆
毒虐黎庶違天負恩非一而足朕再出師搗其巢穴焚
其積聚冦之微命危如絲髮當時從將士之志冦豈復
有生理但體上帝好生之仁驅而逐之亦冀萬一其能
改也而獸心終焉不變今朕必往伐之朕非好勞惡逸
蓋志在保民有非得已爾等從朕誠能奮勇成功髙爵
重賞不汝吝如方命失機則軍法亦不汝貸汝其懋哉
四月戊申以親征阿嚕台告天地宗廟社稷遣官祭旗
纛山川等神詔皇太子監國己酉車駕發北京次唐家
嶺癸丑次龍虎臺遣太常寺臣祭告居庸山川乙卯度
居庸關次岔道丙辰次懷來丁巳次土木陞陜西行都
司指揮劉廣為右軍都督府都督僉事仍掌陜西行都
司事戊午勅各城堡嚴哨瞭謹守備己未次長安嶺享
諸將壬戌萬壽聖節禮部尚書吕震奏百官行賀禮詔
却不受遂發長安嶺次赤城癸亥次雲州乙丑次雲門
丁卯次獨石庚午次隰寧忠勇王所部指揮同知巴爾
圗等獲諜者言冦去秋聞朝廷出兵挾其屬以遁及冬
大雪丈餘孳畜多死部曲離散比聞大軍且至復遁往
塔爾納穆爾河趨荒漠以避所以遣諜者慮聞之不實
耳上曰然則冦去此不遠遂命諸將速進以獲諜功陞
巴爾圗為都指揮僉事餘皆陞一等各賜白金有差辛
未次西凉亭甲戌次開安五月乙亥朔次威遠鎮丁丑
次環州戊寅次雙塔己卯次開平是日雨士卒有後至
而霑濕者時其地尚寒上見之指示諸將曰士卒者將
帥所資以成功名撫之至則報之厚古人有言視卒如
嬰兒可與赴深谿視卒如愛子可與之俱死今方用此
輩為國家除殘去暴其可不恤甲申召學士楊榮金幼
孜至幄中諭之曰朕昨夕三鼔夢有若世所畫神人者
告朕曰上帝好生如是者再此何祥也豈天屬意此冦
部屬乎榮等對曰陛下好生惡殺格于天此舉固在除
暴安民然火炎崐岡玉石俱燬惟陛下留意上曰卿言
合朕意朕豈以一人有罪罰及無辜即命草勑遣中官
畢力克及所獲冦卒齎往諭部落曰往者阿嚕台窮極
來歸朕所以待之者皆爾等所知天地鬼神實監臨之
此何負彼而比年以來冦敓我邊鄙䖍劉我烝黎累累
不厭其自取之禍也朕間者雖以天人之怒再帥六師
往行天討當是時如狥將士之志奮雷霆之威彼之危
猶洪鑪片雪豈復有餘命哉朕體上帝好生之仁惟剪
其枝葉毁其藏聚驅出曠遠之地豈徒全其餘息亦猶
冀其或改而自新也廼獸心弗悛日增月益比吾邊氓
困其荼毒者殆非一所夫為惡有本今王師之來罪止
阿嚕台一人其所部頭目以下悉無所問有能承順天
道輸誠來朝悉當待以至誠優與恩賚仍授官職聽擇
善地安生樂業朕之斯言上通天地毋懷二三以貽後
悔乙酉命安遠侯柳升等率軍士拾道中遺骸為叢塜
瘞之上親為文祭焉丁亥次武平鎮戊子召諸將諭曰
古謂武有七德禁暴誅亂為首又謂止戈為武蓋謂止
殺非行殺也朕為天下主六合之内皆朕赤子豈間彼
此哉今之罪人惟阿嚕台餘脅從之衆悉非得已不可
以同日語自今凡有歸降者宜悉意撫綏無令失所非
持兵器以嚮我師者悉縱勿殺用稱朕體天愛人之意
己丑次威信戌辛卯次通川甸壬辰次長樂鎮文淵閣
大學士楊榮金幼孜侍上曰漢髙祖過迫人慮迫於人
今朕至長樂思與天下同樂何時而庶幾也榮等對曰
有志者事竟成陛下聖志如此天必助順矣癸巳次香
泉泊甲午次環翠岡乙未次永寧戌丙申次清平鎮即
元之應昌路是日雨重車皆後上諭諸將曰輜重者六
軍所恃為命兵法無輜重糧食無委積皆危道曹操所
以屈袁紹者先焚其輜重今諸軍皆至而重車在後爾
等獨不遠慮耶遂命分兵迎之丁酉宴隨征文武大臣
命内侍歌太祖皇帝御製詞五章因舉爵諭諸大臣曰
此先帝垂諭創業守成之難而示戒荒淫酣酗之失也
朕嗣先帝鴻業兢兢焉惟恐失墜雖今軍旅之中君臣
杯酒之歡不敢忘也尚相與共勉之英國公張輔等稽
首對曰敢不欽遵聖諭戊戌次威遠州己亥宴文武大
臣上曰朕仰循皇考之意自製詞五章以奉天法祖勤
政恤民為言亦將以垂示吾子孫俾有所警朂遂命内
侍歌之羣臣俯首聽畢皆叩頭言皇上深思遠慮前古
帝王之所不及上悦悉霑醉而罷庚子次陽和谷辛丑
次雙泉海壬寅次覽秀川癸卯次錦繡岡六月甲辰朔
次祥雲屯乙巳次錦霞磧丙午次翠玉峯勅寧陽侯陳
懋忠勇王金忠等曰用兵之道貴乎先知古之賢將所
以動而勝人者先知敵之情也今興師遠出而未悉賊
情何以成功朕以前鋒命爾尤宜晝夜用心其精擇勇
智廣布偵邏如有所得星馳奏來朕佇俟焉丁未次鳴
玉關戊申次清漠州己酉次和鸞谷庚戌次紫駝岡辛
亥次清泉泊壬子次通流澗癸丑次金沙濼寧陽侯陳
懋等得冦馬九疋來進上曰醜衆多詐安知非以是誘
我也勅懋等益加防慎不可怠忽甲寅次秀水河乙卯
次玉壘峯丙辰次寶屏山諭諸將曰今既深入敵地尤
須謹備嚴哨瞭肅部伍明約束晝夜毋怠孔子行軍必
臨事而懼孫呉兵法無恃其不來恃吾有以待之必敬
慎如此庶幾萬全丁巳次凌雲峯戊午次玉沙泉上以
塔蘭納穆爾河已近令諸將各嚴兵以俟是時將士皆
踴躍思奮上聞之喜曰兵可用矣己未次龍武岡命寧
陽侯陳懋忠勇王金忠率師再進且戒之曰若遇賊宜
審機行事如兩鋒相當彼投戈下馬者皆良民勿殺如
其來敵先以神機銃攻之長弓勁弩繼其後遇阿嚕台
亦勿殺生擒以來庚申次天馬峯上以大軍繼進行數
十里懋等遣人奏言臣等已至塔蘭納穆爾河彌望惟
荒塵野草冦隻影不見車轍馬跡亦多漫滅疑其遁已
久上遣英國公張輔成山侯王通等分兵山谷大索仍
命寧陽侯陳懋忠勇王金忠前行覘賊車駕進駐河上
以俟壬戌發河上次蒼石岡英國公張輔等相繼引兵
還奏曰臣等分索山谷周廻三百餘里一人一騎之跡
無睹必其遁久矣癸亥次連秀坡寧陽侯陳懋忠勇王
金忠亦還奏曰臣等引兵抵白邙山咸無所遇以糧盡
故還於是英國公張輔等奏願假臣等一月糧率騎深
入罪人必得上曰今出塞已久人馬俱勞塞外早寒一
旦有風雪之變歸途尚遠不可不慮卿等且休矣朕更
思之甲子次翠雲屯召英國公張輔等諭曰昨日之言
朕思之不可易也古王者制邊裔之道驅之而已不窮
追也且今餘孽所存無幾茫茫廣漠之地譬如求一粟
於滄海可必得耶吾寧失有罪誠不欲重勞將士朕志
定矣其旋師於是兵部尚書李慶等進曰王者之師畏
則舍之今塞北萬里無冦跡雖有數輩偷生窮漠陛下
天地大德寧當盡殺之耶上悦遂命班師乙丑召諸將
議分兵兩路南歸於是上率騎士東行命武安侯鄭亨
等領歩卒西行期㑹開平丙寅次蒼玉澗諭諸將曰今
大軍南還將士既未嘗見敵必有怠心寇蹤跡詭秘不
可輕忽須嚴兵殿後仍戒飭軍中晝夜警備常如冦至
丁卯次清流峽戊辰次富平川乙巳次長清戌庚午次
懷柔甸壬申發懷柔甸次寧遠鎮七月甲戌朔乙亥次
廻流灣丙子次清河鎮丁丑次峭石川戊寅次羣玉峯
己卯次雙清島庚辰次清水源道旁有石崖數十丈命
大學士楊榮金幼孜刻石紀行曰使萬世後知朕親征
過此也辛巳次豐潤屯壬午次長林壑癸未次廣平川
甲申次遠安鎮乙酉次通津戍其地平廣多糜子軍士
有馳騎犯之者上適見之急下令止之謂諸將曰能種
是者必安業於此不為寇矣而不見人者必聞大軍至
懼而逃今縱騎犯之非仁其禁止士卒凡有種藝而無
居人者皆勿犯違者斬丙戌次盤古鎮丁亥次翠微岡
上御幄殿憑儿而坐大學士楊榮金幼孜侍上顧問内
侍海壽曰計程何日至北京對曰其八月中矣上頷之
既而諭榮等曰東宫厯渉年久政務已熟還京後軍國
事悉付之朕惟優游暮年享安和之福矣榮對曰殿下
孝友仁厚天下屬心允稱皇上之付託上喜顧太監馬
雲賜榮幼孜羊酒而退戊子次雙流濼以旋師遣禮部
尚書吕震齎書諭皇太子并詔告天下己丑次蒼崖戍
上不豫下令大營五軍將士嚴部伍謹哨瞭毋忽庚寅
次榆木川上大漸召英國公張輔受遺命傳位皇太子
且云喪服禮儀一遵太祖皇帝遺制辛卯上崩内臣馬
雲孟驥等以六師在遠外秘不發喪密召大學士楊榮
金幼孜入議喪事遂一遵古禮含歛畢載以龍轝所至
朝夕上食如常儀壬辰靈轝次雙筆峯大學士楊榮少
監海壽奉遺命馳訃皇太子癸巳次連雲磧甲午次黑
河戌乙未次宣威鎮丙申次廣漠川丁酉次青楊峽戊
戌次聞喜岡己亥次白沙河庚子次香泉泊辛丑次通
川甸壬寅次武平鎮武安侯鄭亨等所領官軍皆至八
月癸卯朔靈轝度開平次雙塔甲辰次威遠城乙巳次
西凉亭丙午次隰寧丁未次雲州戊申次赤城己酉次
鵰鶚皇太孫奉皇太子命至自北京哭迎軍中始發喪
六軍號痛聲徹天地庚戌次懷來辛亥入居庸關文武
百官縗服軍民耆老僧道人等皆素服哭迎壬子及郊
皇太子親王以下素服哭迎至宫中奉安仁智殿加歛
奉納梓宫
　
　
　
　
　
　
　
　
　
　古今説海卷三
欽定四庫全書
　古今說海卷四
　　　　　　　　　　　　　明　陸楫　編
　說選四(偏記一/)
　　平夏錄(明黄標/)
元政不綱羣雄鼎沸蓋天命聖人必先以驅除云爾蜀
有明氏(一曰/旻氏)諱玉珍(一曰字/玉珍)隨州玉沙村人也家世務
農玉珍身長八尺目重瞳子鄉閭有訟皆往質焉至正
辛卯歲汝潁兵起玉珍乃團結里中人屯于青山衆推
為屯長(一曰為巡司弓兵牌子頭隨/倪蠻子為盜蠻子即文俊也)明年壬辰徐壽輝
亦起於蘄黃癸巳冬十一月壽輝僭大號都漢陽遣使
招玉珍玉珍歸漢陽授元帥益兵俾鎮沔陽與元將哈
瑪爾圖連戰湖中飛矢中其右目人呼為旻眼子沔陽連
歲饑乙未春(一曰/夏)玉珍將斗船五十艘上䕫府哨糧時
夷陵皆屬漢參政姜珏守之玉珍至巫峽貿糧皆滿丙
申冬辰州人楊漢者元義兵元帥也以精兵五千屯平
西寨時行省右丞相旺札勒圗鎮重慶招兵丁酉春三月
漢以兵屯江北旺扎勒圗誘漢來謁席間殺之欲併其軍
麾下懼且怒乃虜船下流適遇玉珍於巫峽訴其事且
言重慶一城竝有左丞相哈瑪爾圗右丞相旺扎勒圖兩不
相下郡無厚兵可攻也玉珍猶豫未決萬户戴壽等曰
鳥困投林人困投人且公在沔陽為民也遠來覔糧亦
為民也若分船為二以其半載糧還沔陽以其半因漢
兵攻重慶事濟則為之不濟則歸無損也玉珍從之道
路俄見斗船遠邇騷然旺扎勒圖夜遁果州生獲哈瑪爾
圖父老迎玉珍入城玉珍禁侵掠城中安堵如故四外降
者絡繹不絶乃獻哈瑪爾圗於漢陽是歲秋壽輝以玉珍
為隴蜀省右丞戊戌春二月旺扎勒圗来自果州屯嘉定
之大佛寺(一名/凌雲)規復重慶玉珍使義弟明二禦敵明二
者黄坡人也智勇過人玉珍寵愛之妻以弟婦稱為明
二(一曰/三奴)後復姓名曰萬勝明二攻嘉定夜遣軍人陳夜
眼縁城刼烏牛山城破惟大佛未下相持越半載玉珍
親率兵繼之旬日内潰入之趙資者行省參政也與旺
扎勒圗平章隆和岱同守嘉定明二陷嘉定時旺扎勒圗隆
和岱先遁惟資守大佛明二執資妻子于江岸以招資資
嘻曰痴婦不知何為汝不見平章婦乎平章婦者隆和
岱妻也城陷時赴水死語畢以强弩射殺妻復欲射其
子為衆所擁不得射已而大佛陷資亦遁三人者會于
龍州謀興復為遊兵執至重慶玉珍欲用之館之治平
寺使人諭意三人曰國破家亡祈一速死爾玉珍猶欲
生之時傳趙參政兵將至三人者同斬于市(即大十/字街)蜀
人亦謂之三忠玉珍乃以禮葬之初玉珍攻旺扎勒圗時
道出瀘州暮宿于河下宣使劉澤民曰此間有劉楨者
字維周官為大名路經厯前元進士也能文章政事避
青巾李喜亂入居深山盍往見焉玉珍曰可與俱來澤
民曰此可就見不可屈致也明日遂往見之相與講論
玉珍喜曰吾得一孔明也邀至舟與議國事即舟中拜
為理問官己亥遣使貢於漢陽時友諒矯命使㑹兵建
康明年庚子春友諒弑壽輝自立玉珍曰陳友諒倪文
俊同在徐朝為臣子今弑逆予當討之遂令莫仁壽領
兵守䕫關絶不與通為壽輝立廟城南衆推玉珍為隴
蜀王辛丑夏四月以劉楨為參謀朝夕侍講楨屏人從
容說曰西蜀形勝之地東有瞿塘北有劒門沃野千里
自遭青巾之虐民物凋耗明公撫養民幸蘇息人心之
歸則天命可知且陳友諒弑主自立明公必不肯聽命
也若不稱大號以繫人心恐軍士俱四方之人或思其
鄉土而去明公孰與守取乎弗聽明日楨又言玉珍乃
咨謀於衆以壬寅年春三月戊辰即位于重慶(綱目書/三月明)
(玉珍破雲南夏五/月自稱隴蜀王)國號大夏改元天統倣周制設六卿
即日以戴壽為冢宰萬勝為司馬張文炳為司空向大
亨莫仁壽為司寇呉友仁鄒興為司徒劉楨為宗伯置
翰林院以牟圖南為承旨史天章為學士立妻彭氏為
皇后子昇為皇太子朝夕受學内設國子監教公卿子
弟外設提舉司教授生徒府置刺史州曰太守縣曰縣
令去釋老二教止奉彌勒夏定賦稅十取其一農家無
力役之征秋廷試進士賜董重璧等八人及第餘出身
有差置雅樂立郊社之祭冬命司馬萬勝領兵攻拉逹
堪布延逹實平章走之天統二年癸卯春命司馬萬勝
攻雲南由界首入司寇鄒興由建昌入指揮芝麻李由
八番入勝兵不滿萬皆以一當十二月八日抵雲南梁
王博囉(一名/巴圗)及雲南行省廉訪司官先二日走屯兵金
馬山(一曰皆/走楚威)鄒李不至遣使四出告諭招安降者日至
即遣侍中楊源表聞獲其象以獻表曰聖德孔昭誕受
維新之命王師所至宜無不服之邦大軍既發于三巴
踰月遂平乎六詔窮秪交賀遠邇同歡恭惟皇帝陛下
勇智如湯文明協舜恭行天罰遂平定乎多方禮順人
情即進登乎五位忝兹南詔鄰比西戎藩公挾便宜行
事之文專任憸人恣其饕餮守宰無恒心愛民之意肆
為虐政害彼黔黎下詔揚庭出師討罪初臨烏撒蠻酋
納欵以供輸繼次馬隆敵衆望風而奔潰遂由驛路踏
入滇池士民冒雨以争降官吏叩頭而請罪一毫不染
萬室皆安勝愧以庸才欽承威命凡此大勛之集斷非
小器之能皆聖人大庇之洪休抑諸將効勞於忠力深
入不毛臣愧偶同於諸葛誕敷文命帝德齊美於有虞
此鄒興所撰也夏四月梁王下王傅官大都領兵回哨
援之勝敗於關灘時招安元帥姬安禮被執至行邸問
兵多寡曰八千於是大都命集于大理是役也勝以孤
軍不可深入士多戰傷乃留建水元帥府聶千户守之
遂引還重慶天統三年甲辰司馬萬勝兵攻興元圍城
三日不克而還命司寇鄒興攻巴州克之留兵鎮守是
年更立中書省樞宻院戴壽為左丞相萬勝為右丞相
向大亨張文炳為都察院鄒興為平章俾鎮成都呉友
仁鎮保寧莫仁壽鎮夔闗俱為平章竇英姜珏為參政
鎮播州夷陵荆玉商希孟俱為宣慰鎮永寧黔南天統
四年乙巳萬勝取興元時有劉諶者江西人為仁壽教
官文章清古能作成後進玉珍入蜀棄官隱居瀘州子
弟多從之游玉珍屢徵不就卒弟子葬之小市廂是年
冬我太祖髙皇帝遣使通聘曰足下應時而起居地上
流區區有長江之險相為唇齒協心同力併復中原惟
足下圖之玉珍遣參政江儼答聘天統五年丙午春玉
珍卒年三十六昇襲位纔十歲改元開熈尊母彭氏為
皇太后萬勝與張文炳有隙文炳使玉珍義子明昭矯
彭氏旨召勝殺之使劉楨代為丞相勝有開國功死非
其罪人多不服呉友仁移檄興兵昇命戴壽討之友仁
遺書曰不誅昭國必不安昭若朝誅吾當夕至壽乃奏
誅昭友仁入朝謝罪是年昇遣使來貢太祖命侍御史
蔡哲報聘因挾一畫史同往潛圖其山川險易己酉大
明洪武二年也朝廷遣使入蜀求大木昇亦遣使來貢
使還上賜璽書答之曰朕歴觀古之有蜀者如公孫述
劉備李特王建孟知祥輩皆能乘機進取而善守之道
未聞今足下據此必圖所以善守可也朕連年出師所
向皆㨗諸將用命故能成功遠勞致禮益見厚意因使
者還姑以此復是年冬十月太祖遣湖廣行省平章楊
璟招諭昇璟至蜀諭昇禍福使同入覲昇牽於羣議不
能決璟還復以書曉之其畧曰足下以幼沖之資襲先
人之業不咨至計而聽羣下之議以為瞿塘劒閣之險
一夫負戈萬人無如之何此皆不達時變以誤足下何
則昔之據蜀最盛莫如劉備諸葛孔明佐之訓練士卒
財用不足取之南蠻然猶朝不謀夕僅能自保今足下
疆埸南不過播州北不越漢中以此準彼相去萬萬而
欲以陡絶一隅之地延頃刻之命可謂智乎我聖上以
足下先人通好之故不忍加師數遣使諭意又以足下
年幼未厯事變恐惑於狂瞽之説失遠大之利故復遣
璟面諭禍福深仁厚德所以待明氏者至矣足下可不
深念之乎且向者亂雄如陳友諒張士誠竊據呉楚造
舟塞江河積糧過山嶽强將勁兵自謂莫敵然鄱陽一
戰友諒授首旋師東討張氏面縛此非人力實天命也
足下視此以為何如禍福利害瞭然可觀逆順之圖在
足下審之而已昇不能從洪武三年庚戌夏四月大將
軍徐達遣禆將金興旺張龍由鳳翔入連雲棧合兵攻
興元興元守將劉思忠知院金慶祥迎降達留興旺龍
鎮守七月呉友仁冦興元興旺擊却之明日友仁復來
攻興旺與戰面中流矢抜矢復戰斬首數百時城中守
兵纔三千友仁兵三萬興旺遣使間道走寶雞取援兵
友仁乃圍城決濠填塹急攻興旺嬰城拒守發礟擂石
敵兵多死時徐達在西安得報即帥師還屯益門鎮先
令傅友德率兵三千徑趨黑龍江夜襲木槽關攻斗山
皆下遂令軍中人持一炬然于山上友仁見列炬起大
驚乘夜遁去是年又遣使假道攻雲南戴壽不奉命又
遣蔡參政招諭昇不從四年辛亥春正月丁亥上親祀
上下神祗告伐明昇命中山侯湯和為征西將軍江夏
侯周德興為左副將軍德慶侯廖永忠為右副將軍暨
滎陽侯楊璟都督僉事葉昇率京衞荆湘舟師由瞿塘
趨重慶潁川侯傅友德為征虜前將軍濟寧侯顧時為
左副將軍暨都督僉事何文輝等率河南陜西歩騎由
秦隴趨成都諭和等肅部伍嚴紀律懷降附禁殺掠以
王全斌事為戒戊子命宋國公馮勝往陜西修城池衞
國公鄧愈往襄陽練軍馬運糧餉以給征蜀將士閏三
月楊璟兵次䕫州大溪口先是蜀人自謂瞿塘天險遣
莫仁壽守之以鐵索横斷關口聞王師臨境又遣戴壽
鄒興飛天張益兵為固守計於鐵索外北倚羊角山南
倚南城寨鑿兩崖壁引纜為飛橋三平以木板置砲以
拒我師璟等攻之弗克是月傅友德攻蜀階州克之先
是友德陛辭上宻語之曰蜀閒吾兵至必悉其精鋭東
守瞿塘北阻金牛以拒我若出其不意直擣階文門户
既隳腹心自潰兵貴神速但患爾等不勇耳友德受命
馳至陜集諸道兵揚言出金牛潛使人覘知青州來陽
空虚階文雖有兵壘而守備單弱遂引兵趨陳倉選精
兵五千為前鋒攀縁山谷晝夜兼行大軍繼之直抵階
州蜀守將平章丁世真率衆來拒友德擊敗之生擒其
將雙刀王等十八人真遁去遂克階州進至文州距城
三十里蜀人斷白龍江橋以阻我師友德督兵修橋以
渡至五里關丁世真等復集衆拒險都督同知汪興祖
躍馬直前中飛石死友德怒奮兵急攻破之世真僅以
數騎遁去遂拔文州五月己未友德兵至漢江不得渡
乃令軍中造船百餘艘己卯船成將進兵欲以軍事達
湯和而山川懸隔適江水漲乃以木牌數千書克階文
綿州月日投漢江順流下六月壬午友德拔漢州初夏
人聞王師至命戴壽呉友仁等悉衆守瞿塘以扼三峽
之險及聞階文破壽乃留鄒興飛天張守瞿城而自與
友仁還援漢州以保成都未至而友德舟師已逼漢川
何大亨悉兵戰于成都友德選驍騎擊敗之既而壽等
兵至友德令諸將曰彼遠來聞何大亨敗衆已洶洶可
一戰克也乃迎擊壽兵大敗之遂抜漢州壽與大亨走
成都臨江侯陳德追擊又敗之獲其卒三千馬三百友
仁走古城友德乃以顧時守漢州自將擊古城又大敗
其衆擒殺二千餘人友仁遁還保寧丙戌上聞湯和等
駐兵大漢口欲候水平進師恐其逗遛失事賜璽書促
之廖永忠聞命率所部先進和猶遲疑未決及得木牌
于江乃自鹽山伐木開道由紙坊溪以趨䕫州永忠兵
至舊䕫州鄒興等出兵拒戰永忠分軍為前後陳前軍
既接後軍為兩翼旁擊之興等大敗明日復併兵攻之
殺溺死者甚衆辛卯永忠進兵瞿塘關山峻水急而蜀
人鐵索飛橋横據關口舟不得進遂遣壯士數百舁小
舟踰山度關出其上流人持糧帶水筒以濟饑渇衣青
莎衣以象草木色魚貫出崖石間蜀人不之覺也度其
已至乃率精鋭出墨葉渡夜分兩道一攻陸寨一攻水
寨船頭皆鐵裹置火器而前黎明蜀人盡銳來拒永忠
已破其陸寨矣俄而將士舁舟出上流者揚旗鼔譟齊
下蜀人方大駭下流舟師亦進發火砲火筒夾擊大破
之鄒興中火箭死飛橋鐵索皆斷擒其將蔣達等八十
餘人斬首千餘溺死無算飛天張鐵頭張等皆遁去永
忠入䕫州明日湯和兵至永忠乃與和分道並進和率
歩騎永忠率舟師約會于重慶丙申傅友德進兵成都
夏守金州九龍山寨平章俞思中率官屬軍民二千三
百餘人詣友德降是日永忠舟師抵重慶次銅鑼峽昇
等大懼或勸昇奔成都昇母彭氏泣曰今勢成破竹兵
民皆已膽落豈能効力驅之拒守死傷徒多終亦不免
不如早降昇遂遣使詣永忠軍納欵永忠以湯和未至
辭不受癸卯湯和至㑹永忠兵駐朝天門外是日昇面
縛衘璧與母彭氏及右丞劉仁等詣軍門降和受璧永
忠解縛承制撫慰下令將士不得侵掠撫諭戴壽何大
亨等家令其子弟持書往成都招諭遣指揮萬德送昇
等並降表于京師表畧曰乾坤正一統知天命之有歸
日月仰大明撫華夷之無外萬方丕冒四海同歡欽惟
皇帝陛下功軼禹湯德侔堯舜運乾元不息之妙寰宇
肅清秉神武不殺之權生民永賴收豪傑於紛爭之日
施仁義於墊溺之時景運維新皇謨丕顯故無征而不
克無令而不從臣昇僻處偏方懵無學識既靡竇融先
機之智又乏錢俶達事之宜見出井蛙計同穴兔揣罪
實由於此啓釁用非其人用揆愚蒙冒干天討顧閉關
之何益遂開門以來降迎拜道旁竊効子嬰之繫頸仰
瞻天上敢希孟昶之傾心謹將軍馬錢糧及土地人民
以獻七月庚申友德兵圍成都戴壽何大亨等出城拒
戰以象載甲士列于陣前友德命前鋒以弩矢火器衝
之象中矢還走反蹂壽兵死者甚衆友德亦中流矢㑹
壽等得家書聞昇已降而室家竝完皆無鬬志乃籍倉
庫遣子納欵友德許之翊日壽等率其屬詣軍門降友
德按兵自東門入得士馬三萬壬戌友德分兵狥州縣
之未附者重慶知州尹善清拒戰友德擊斬之判官王
柱華率軍民降夏亡初保寧城中有韓氏女年十七遭
明氏兵亂慮為所掠乃偽為男服混處民間既而果被
虜居兵伍中七年人莫知其女子也後從玉珍兵掠雲
南還遇其叔父贖歸成都以適尹氏人皆異之稱為韓
貞女乙丑明昇等至京師上命禮部定受降禮禮部按
孟昶入宋故事擬令昇等於午門外進表待罪聽宣制
釋罪賜冠服引入丹墀聽宣諭上曰明昇與孟昶不同
昶專制國政所為奢縱昇年幼事由臣下宜免其叩頭
伏地上表請罪之禮是日昇及其官屬朝見百官稱賀
制授昇為歸義侯賜冠帶衣服及居第于京師八月庚
子湯和遣周德興㑹傅友德攻克保寧執呉友仁械送
京師蜀地悉平
　
　
　
　
　
　
　
　古今說海卷四
欽定四庫全書
　古今說海卷五
　　　　　　　　　　　　　明　陸楫　編
　說選五(偏記二/)
　　江南别錄(宋陳彭年/)
義祖徐氏諱溫烈祖之養父也剛毅寡言罕與人交衆
中凛然可畏目為徐嗔呉武王時淮南勁兵數萬號黑
雲長劒義祖為其禆將累以功遷右職與張顥同為衙
内列校呉武王疾亟召左右謀後事判官周隱曰王之
子未必能控禦諸將劉威長者必不負人可授以軍政
使待諸子長也呉武王不答顥與義祖曰王親犯矢石
而創基業安可使外人為王儻楊氏無兒有女亦可况
未至此呉武王曰爾能如是吾死且瞑目矣武王卒子
渥嗣立是為景王景王所為不道居父喪中掘地為室
以作音樂夜然燭擊毬燭大者十圍一燭之費數萬或
單馬出遊從者不知所詣奔走道路義祖與顥承閒泣
諌景王怒曰爾謂我不中何不殺我自為顥對曰某曾
受先王恩安敢興此心又景王親吏皆恃勢凌顥等顥
不平遂有為亂之意景王晨興視事顥擁百餘人持長
刀直進景王驚曰爾等果殺我耶顥曰非敢殺王殺王
之左右不忠良者殺數十人而止諸將非其黨者相次
被誅月餘殺景王聲言暴卒立其母弟隆演是為宣王
(初顥與義祖約弑渥而以其地臣於梁/至是顥欲背約自立嚴可求沮之乃止)顥既得志又欲
害義祖義祖用嚴可求鍾泰章謀誅顥自為淮南行軍
司馬專軍政時藩郡守將皆武王勲舊謂為所制心不
能服宣州李遇謂人曰吾始不記有此人今日何忽乃
爾遇不自安遂反及敗良賤百口皆死自是諸將屏氣
矣李德誠為潤州秉燭夜出揚州遥見謂有變立命親
兵千餘人渡江比明德誠盥漱兵已入城除德誠為江
州德誠惶怖即路帷幙皆不及取至江州懼禍未已令
子繼勲來謁義祖見之歎曰有子如此非為惡人也以
女妻繼勲移德誠於信州後數歲義祖出鎮建康以親
子知訓代知淮南軍政知訓驕暴不奉法與宣王泛舟
濁河酒酣宣王先起隨以彈丸擊之李德誠有女樂數
十人遣使求之德誠報曰此等皆有所主又且年長不
足以接貴人俟求少妙者進之知訓對德誠使者曰吾
殺德誠并其妻取之亦易耳初學兵於朱瑾瑾悉心教
之後與瑾有隙夜遣壯士殺瑾瑾手刃數人埋於舍後
瑾出鎮泗州往辭知訓知訓約至瑾家為别及至瑾令
妻出見知訓方拜瑾以笏擊踣斬其首入謁宣王曰為
國去賊為民去害在今日矣時强兵皆在建鄴宣王恐
事不濟以衣障面曰此事阿舅自為勿累於我退走入
内宣王出於朱氏故舅呼瑾瑾怒曰妾子不足與語誤
我大事遂自殺烈祖自京口入代知訓掌政自是中外
寧謐時楊氏猶以東南道都統呉王承制行事義祖權
柄雖重而名數猶卑遂請建國改號自為都統封齊王
未幾隆演卒弟溥立是為讓皇三年莊宗克梁遣使來
告義祖曰沙陀自稱中興來者必詔命逆告之曰若敵
國之書乃可餘則不奉命時果齎詔來使者盤桓果具
驛書上聞莊宗初平大敵意務懐柔遂用敵國之禮書
曰唐皇帝謹命書與呉國主呉遣司農卿盧蘋北聘李
德誠自信州來朝賜宴至夕而罷是夜宣王殂宫中以
德誠進毒幽於殿内德誠親吏走告義祖以朝使不至
慮有他變引親吏百餘人夜渡江斬關而入明日釋德
誠立讓皇溥宣王之弟也義祖雖總大兵而身在外朝
政皆遥禀烈祖居中任事徐玠數勸義祖除烈祖以次
子知詢代之義祖亦知烈祖終為已害而烈祖勤於侍
養又自幼畜之故不忍陳夫人於烈祖鍾愛尤切常曰
我家貧賤時養此兒今日富貴負之非人理也知訓又
死知詢尚少因以大政委焉及聞玠之謀深以為不宜
烈祖亦不自安求為江西義祖令知詢入覲明日詔下
以知詢為相其夕宋齊丘與術士劉通微同宿聞鼓聲
通微曰事必中變且有大喪書至而義祖殂義祖晩有
氣疾歲中數發發則困躓將殂之夕氣暴作醫者進藥
無效而絶知詢自淮南奔喪翌日起為副都統威權同
義祖而知詢暗懦待諸弟不厚徐玠知其終敗輸誠於
烈祖知詢内為諸弟所搆外為徐玠所賣而不知也意
以已控强兵居重地烈祖雖管大政而無兵士制之甚
易義祖喪將終遣使請烈祖至金陵烈祖上十餘表而
讓皇不允頃之知詢入朝烈祖疏其罪以讓皇之命黜
為左統軍盡奪其兵知詢面數烈祖曰先王之喪兄為
人子而不親臨喪反罪我耶烈祖曰聞爾懸劒待我我
亦不憚獨迫於君命不得往耳爾為人臣而畜乘輿物
非反而何知誨者知詢之弟娶呉功臣吕師造之女非
正嫡所出知誨常切齒因醉刺殺後頻見吕氏為祟請
僧誦經亦見之僧為陳因果吕曰吾不解此志在報寃
知詢之敗知誨有力焉烈祖德之以為江西至鎮歲餘
不見吕氏心中甚喜有家人自淮南歸於江心遇綵舟
有婦人乃吕氏也招家人曰為我謝相公善自愛我今
他適矣又以綉履授之曰恐相公不信謂爾詐此殯時
物用以為信家人至江西以履進知誨熟視之未畢吕
氏已在側曰爾謂我的不來也少時知誨卒知詢代之
遇其喪於中途撫棺而哭曰弟用心如此吾亦不怨但
何以見先王於地下聞者傷之烈祖受呉禪追上義祖
尊號徐氏諸子封拜與李氏同而知誨之後特盛子景
遼景遊皆出入宫禁預樞密專掌浮圖修造之任當時
言蠧政者以二人為首
烈祖諱昪唐之宗室也舊名知誥少孤為義祖所養有
相者謂義祖曰君相至貴且有貴子然非君家所生又
夢為人引臨大水中黄龍數十令義祖捉之義祖獲一
龍而寤明旦乃得烈祖烈祖奉義祖以孝聞嘗從義祖
征伐有不如意杖而逐之及歸拜迎門外義祖驚曰爾
在此耶烈祖泣曰為人子者舎父母何適父怒而歸母
子之常也義祖由是益憐惜長善書計性嚴明不可以
非禮犯累為樓船指揮使宋齊邱者父為江西鍾傅副
使父卒羈旅淮南欲上書干謁而無紙墨行歎道中有
娼婦遇之問曰少年子何不樂如此齊邱以情告召歸
置食贈錢數千因曰郎時至此不遣郎有所闕也齊邱
感之及貴納為正室騎將姚洞天薦於烈祖烈祖竒其
才與為布衣交動靜皆與之謀後烈祖除昇州刺史辟
齊邱為判官義祖出鎮建鄴改烈祖為潤州烈祖意求
宣州聞命不樂宋齊邱曰今三郎政亂敗在朝夕京口
去淮南隔一水若有變必先知之是天贊也三郎知訓
也未幾果有朱瑾之事烈祖輕舟渡江鎮定内外以待
義祖之至義祖以己子既弗克負荷用烈祖猶愈於他
人因留輔政先是知訓待烈祖甚悖每呼為乞子與諸
弟夜飲遣召烈祖烈祖不至知訓怒曰不喫酒喫劒乎
餘皆類此及敗知訓宅中有土室封閉甚固烈祖請義
祖開視其中絹圖義祖之形而身荷五木烈祖及諸弟
執縛如就刑之狀已被衮冕南面視朝義祖唾曰狗死
遲矣烈祖因疏其罪惡事怒遂少解死者猶數家烈祖
得政以愛民節用為本甚得當時之譽呉宣王即尊位
烈祖當相而勲舊有未登三事者烈祖不欲自尊大乃
以左僕射參政事時諸國交兵江淮為强盛烈祖增修
法度人獲乂安識者歸心焉義祖殂知詢以罪廢大政
由已矣數歲出鎮建鄴封齊王制度如義祖以長子景
通居中輔政宋齊邱王謨皆為相孫誠自中原來奔與
語大竒之引居門下徐知詢卒李建勲來歸幙府遂與
大將周宗等進禪代之議受禪之日白雀見于庭江西
楊化為李信州李生連理詔還李姓國號唐立髙祖已
下七廟尊呉主為讓皇信州李德誠廬州周本皆楊氏
舊老上言呉王已遜位宜依晉魏故事降封王公出居
别邸烈祖曰曹馬之事非朕志也固請不已乃徙讓皇
於丹徒遷諸楊於泰州初呉武王諱行密謂杏為甜梅
及是復呼為杏故老有泣下者烈祖日於勤政殿視政
有言事者雖徒隸必引見善揣物情人不能隱千里之
外如在目前詔立齊王景為皇太子王表願寢此禮三
表許之以大元帥總百揆信王景遷先娶德誠之女中
興後有司以同宗姓請離之制曰南平王國之元老婚
不可離信王妃可以南平為氏南平德誠所封也景遷
母种氏晩歲尤承恩寵宋后罕得接見烈祖幸齊王宫
遇其親理樂器大怒切責數日种氏承間言景遷之才
可代為嗣烈祖作色曰國家大計女子何預立嫁之烈
祖殂宋后欲甘心數四賴元宗保全之烈祖服大丹藥
發而殂大漸嚙元宗指見血曰北方有事不可忽也中
書侍郎孫晟草遺詔以宋后監國翰林學士李夷鄴曰
此非先旨必姦人所為大行常云婦人預政亂之本也
安肯自作禍階且嗣君明德聞於天下汝曹何遽為亡
國之計若遂宣行吾對百寮裂之必矣遂寢元宗即位
謂夷鄴曰疾風勁草卿之謂也
元宗諱璟烈祖長子也初名景幼為義祖所器常曰諸
孫中此子特貴䖍州刺史鍾章恃功放恣烈祖欲䋲其
罪義祖曰昔無章吾已死於鎬手汝曹安所託乎今日
富貴章之力也背之豈人理乃令以章女配元宗義祖
初見歎曰非此兒不敵此女即光穆皇后也元宗起家
尚書郎呉讓皇稱之曰朕諸子皆不及也烈祖出鎮建
鄴以元宗居中輔政甚得時譽烈祖即位為大元帥總
百揆烈祖殂遜于諸弟詞旨堅固中書令徐玠以衮冕
衣之曰大行陛下以神器之重畀陛下陛下固守小節
非所以尊先旨承孝道也乃嗣位改元保大太常博士
韓熈載上疏曰踰年改元古之制也事不師古何以訓
人時制書已行遂不改詔立皇弟景遂為皇太弟馮延
巳自元帥掌書記為翰林學士承旨延魯自水部員外
郎為中書舎人延魯急於趨進欲以功名圖重位乃興
建州之役延巳曰士以文行飾身忠信事上何用行險
以要祿延魯曰兄自能如此弟不能愔愔待循資宰相
也始王氏政亂閩人聞我師之至皆伐木開道壺漿奉
迎既下建州軍無節制大掠數日民不堪其苦思効順
者解體矣陳覺為招討使矯制進圍福州表言朝夕可
克元宗以為實令王崇文為統帥馮延魯亦往諸將爭
功自相違貳崇文不能制會錢塘以兵數千來救我師
不戰而潰詔鎻覺及延魯赴建鄴既至尋赦其罪始馬
殷據湖南并桂管之地馬希範卒弟希廣立庶兄希蕚
自永州赴喪判官李恒臯知欲為變未至以為朗州節
度歲餘舉兵殺希廣代其位少弟希崇又廢希蕚自立
幽希蕚送衡州將殺之大姓廖偃與叔匡凝以部曲數
百人刼希蕚於道奉為衡山王以伐希崇數日有衆萬
人希崇遣使求救於我元宗命袁州刺史邊鎬督兵赴
援其實襲之也時長沙童謡曰鞭打馬馬湏走兵至希
崇希蕚皆降餘郡相次歸附乗亂取廣南桂管之地朗
州劉言亦自為刺史命將軍李建期屯益陽以圖朗州
將軍張巒屯零陵以圖桂州鎬以偏兵不百日而下一
國四方聞之以為神鎬性輕信自朗州至者皆陳言之
忠順鎬不為備歲餘朗州土豪王逵襲殺建期進逼長
沙奉言為主言不能制鎬棄城遁歸諸郡皆没唯巒全
軍而廻周師南伐進逼壽州劉彦貞督兵北征戰敗於
正陽死於陣淮上方用兵錢塘乘虚圍我常州命將軍
柴克宏往救常州有隋將陳杲仁祠克宏將戰夜夢杲
仁曰吾遣陰兵助爾及戰有黑牛二頭衝錢唐之陣我
師繼之乃大破之斬首萬餘遂解常州之圍以克宏為
江州節度使冊杲仁帝號諡武烈右僕射孫晟使周給
事中王崇質為介晟至汴京謂崇質曰吾觀事勢不生
還矣君家百口當别為謀乃白世宗遣崇質歸計事會
鍾謨李德明亦至世宗又遣德明至建鄴盛陳世宗威
德請割地求和宋齊邱深惡德明使崇質異其言乃以
賣國誅德明世宗召晟責之因曰諸將圍壽州久未克
汝能降之朕赦汝罪晟至城下見劉仁瞻遥呼曰君受
國家旌旄臣節不可隳也且援兵至世宗大怒追至汴
京斬之晟臨刑神色不變南望再拜曰死不負陛下矣
既而泗州降北諸軍繼敗乃遣陳覺奉表割江北之地
求成世宗許之遂去尊號稱國王用周正朔大弟景遂
固請歸藩立長子冀為太子時丹徒得古銘曰天子冀
州人衆以冀應之未幾冀卒識者謂冀州趙地也陳覺
乘間言社稷禍在朝暮請陛下宴居宫中國政盡付宋
齊邱以紓喪亂元宗以戎事未寧隱忍不發鍾謨自汴
京歸理德明之怨乃言人臣窺國理不可容遂誅覺幽
齊邱於青陽尋亦卒諡醜謬謨使回為禮部侍郎任用
權傾中外與信州刺史張巒有舊巒入為天德軍使每
詣謨第常屏人獨語中夜乃止給事中唐鎬密言恐有
他變宜先圖之會太子冀葬謨固請敇巒以所部兵馬
為京城巡徼元宗乃下詔數謨侵官之罪貶於饒州縊
死巒亦黜為宣州副使元宗殂於南都南都豫章也太
子即位於建鄴梓宫至日南都羣臣表請殯於别宫後
主下詔不許哭甚哀切乃殯於萬壽殿元宗神彩精粹
辭旨清暢湖南使至歸與親友言曰爾識東朝官家南
嶽真君不如也
後主諱煜字重光元宗第五子也幼而好古為文有漢
魏風母兄冀為太子性嚴忌後主獨以典籍自娯未嘗
干預時政冀卒立為太子元宗幸南都後主監國於建
鄴臨事明允甚得時譽元宗崩哀毁過禮即位立妃周
氏為后句容尉張佖上書言為理之要詞甚激切後主
手詔慰諭徵為監察御史周后疾後主朝夕臨視藥非
親嘗不進衣不解帶者逾月及殂哀毁骨立杖然後起
立后妹為后王者婚禮厯代少有詔中書舍人徐鉉知
制誥潘佑與禮官參議互有矛楯議久不決後令文安
郡公徐遊評其是非時佑方寵用遊希旨奏佑為長月
餘遊病疽鉉戲謂人曰周孔亦能為祟乎佑既居親密
欲盡去舊人獨當國政後主亦惡之俄以本官專知國
史佑彌不樂乃非詆公卿與户部侍郎李平親狎上表
言左右皆姦邪不誅為亂在即後主手書敦諭七表不
止因請休官遠去李平初與朱元自北來元已叛去平
深厚難測後主慮其同搆大姦乃暴其罪而誅之後謂
左右曰吾誅佑平思之踰月不決蓋不獲已也烈祖初
立庶事草創未有貢舉至元宗始議興置時韓熈載徐
鉉兄弟為當代文宗繼以潘佑張洎以才名顯後主尤
好儒學故江左三十年文物有貞元元和之風元宗稱
臣於周惟去尊號用周正朔其諸制度猶未全改後主
即位始衣紫袍王師屯漢陽鄂州楊守中以聞人心大
恟乃下制貶損臺省名號竝皆改易王皆降封公遣長
弟從善入貢因留質後主天性友愛自從善不還歲時
宴㑹皆罷惟作登髙賦以見意曰原有鴒兮相從飛嗟
我季兮不來歸天朝使中書舎人盧多遜來聘南伐之
謀兆於此矣後主微知之遣使願受封策太祖不許甲
戌歲夏梁迥來聘從容謂後主曰今冬有柴燎之禮國
主當來助祭後主唯唯不答秋初中書舎人李穆齎詔
來曰朕以仲冬有事於圜丘思與卿同閲犧牲後主辭
以疾時大兵已在荆湖惟候穆之反命後主既不赴召
遂決進取九月舟師自大江直趨池州中外奪氣樊若
水父保大末為漢陽縣令父卒家池州累舉進士不第
至汴京上書太祖謂之有才術累遷資善大夫平南之
策多所參預時雖得池州及姑熟餘郡皆未奉命糧道
艱阻若水請於采石繫橋以利輸輓每歲大江春夏暴
漲謂之黄花水及天兵至水皆退小識者知天命焉錢
唐悉兵來圍常州主將禹萬誠固守大將金成禮刼萬
誠以降而天兵已屯於建鄴城南十餘里錢唐又進圍
潤州兵初興議者以京口要害當得良將侍衞廂虞候
劉澄舊事藩邸後主尤親任之乃擢為潤州留後臨行
謂曰卿本未合離孤孤亦難與卿别但此非卿不可勉
副孤心澄泣涕奉别歸家盡輦金玉以往謂人曰此皆
前後所賜今國家有難當散此以圖勲業後主間之益
喜及錢唐兵初至營構未成左右請出兵掩之時澄已
懷向背堅曰兵出勝則可不勝則立為虜矣救至然後
圖戰後主又命盧絳為援絳至錢唐兵少退絳方入城
圍又合矣固守累月自相猜忌初絳怒一裨將將議殺
之未決澄私謂曰盧公怒爾爾不生矣禆將泣涕請命
澄因曰吾有一言告爾非徒免死且富貴因諭以降事
令先出導意禆將曰奈緣某家在都城何澄曰事急矣
當且為身謀我家百口亦不暇顧矣是夜禆將赴城而
出明日澄徧召將卒告曰澄守數旬志不負國事勢如
此湏為生計諸君以為何如將卒皆發聲大哭澄懼有
變亦泣曰澄受恩固深於諸君且有父母在都城寧不
知忠孝乎但力不能抗耳於是率將吏開門請降建鄴
初圍後主遣使徵上江兵入援以建昌軍制置使朱贇
為統將時勝兵數萬屯於湖口不進後主累促之至皖
口方交戰船為天兵所圍贇自救之被執餘兵皆潰建
鄴受圍經歲城中斗米十千死者相籍惟恃此救自潤
州降後不聞外信出降者相繼或云贇已敗死後主猶
謂不實城陷後主欲自殺左右泣涕固諌得止元宗後
主皆妙於筆札好求古迹宫中圖籍萬卷鍾王墨跡尤
多城將陷謂所幸寶儀黄氏曰此皆吾寶惜城若不守
爾可焚之無使散逸及城陷黄氏皆焚時乙亥歲十一
月也後主至汴京二歲殂南人聞之巷哭設齋後主初
即位中使趙希操自建鄴奉使江西夜宿姑熟中宵忽
聞二人相語曰君自金陵來新王何以為理一曰吾聞
新王以仁孝為理又曰如是則明王也久之又聞一人
曰然則水木之歲當至汴梁希操心喜以後主終得中
原果以乙亥歲國除入天朝後主妙於音律樂曲有念
家山親演其聲為念家山破識者知其不祥至甲戌歲
有衞兵秦福自毁其鞋跣足升正殿御座論者以鞋者
履也履與李同言李氏將敗此殿為秦人所得也秦趙
古同姓焉後主酷好著述雜説百篇行於代時人以為
可繼典論江南大臣至中朝名最顯著者徐鉉字鼎臣
與弟鍇同有大名於江左方之士衡士龍焉鍇字楚金
先城陷而卒著書甚多諡為文後主文集鍇為之序新
說又鉉為序鉉著質論十餘篇後主宸筆冠篇儒者榮
之
　
　古今說海卷五
欽定四庫全書
　古今説海卷六
　　　　　　　　　　　　　明　陸楫　編
　説選六(偏記三/)
　　三楚新錄(宋周羽沖/)
馬氏諱殷上蔡人也自云伏波之後唐末罹亂所在豪
俠竸起時殷方處卒伍隨渠帥何氏南侵長沙據之殷
戰頻有功何乃擢為禆将命為邵州刺史殷寛厚大度
得士死力何氏卒諸將在外者皆擁兵歸以爭其位唯
殷素服發喪識者謂之知禮未幾衆軍各殺其帥使人
迎殷為主初衆軍之迎殷也值夜殷甚疑懼欲拒不行
将曉忽覩一人黒色而貎甚偉執大棒鞠躬趨報曰軍
國内外平安俄而不見由是殷以為嘉兆心始安乃謂
所親曰此行未必不為福及至衆果奉之殷立使人間
道上表禧宗在蜀甚悦據其表遣使朱書御札許自開
國立臺置卿相分天子之半仗焉楊行宻據有淮南聞
其建國遣舟師數萬伐之比至城下殷登樓指麾一鼓
破之伏屍流血湘水為赤自是四方懾伏無敢侵之嶺
外廖光圖自韶陽叛舉族来奔部曲隨至者數千人殷
以其豪而衆多將拒不納或諫曰廖者料也馬得料必
肥是家國强覇之兆何為拒之遂待以禮因命光圗為
永州刺史光圗具陳南越可取狀言甚激切殷亦將開
拓疆土聞其陳甚善因使部將李勲將數萬衆擊南越
未數月拔桂管十八城劉龑懼而乞盟勲即李老虎勇
壯絶倫每一食肉十數斤割大臠而啖之人號曰李老
虎先是桂管兒童每聚戲呼曰大蟲来號呼而走及勲
㧞桂管論者以為應莊宗反正下詔徵諸侯入覲武穆
以年老不行命長子希範入朝希範多辯善應對及至
莊宗謂曰朕聞卿部内有洞庭湖其波無際有之乎對
曰有之陛下一旦南巡狩則此湖不足以飲馬耳莊宗
大悦既而曰比聞馬氏之國必為髙郁所圖今有子如
此髙郁何能可得耶髙郁殷之謀臣也莊宗将去其爪
牙故以是言間之而希範不察及歸果使人搆其罪郁
竟棄市識者知其不克覇焉初希範入覲途經淮上時
桑維翰旅遊楚泗間知其来遽謁之曰僕聞楚之為國
挾天子而令諸侯其勢不可謂之卑也加以利盡南海
而公室大富足下之來非傾府庫之半則不足以供芻
粟之費今僕貧者敢以萬金為請惟足下濟之希範輕
薄公子覩維翰形短而腰長語狂而且醜不覺絶倒而
笑旣而贈與數百縑維翰大怒拂衣而去及殷薨希範
立時維翰已為宰相奏削去半仗止稱天䇿上将軍楚
王而已其卿相臺閣皆罷之然希範性剛愎好以誇大
為事雖去半仗而軍國制度皆擬乗輿乃大興土功建
天䇿府中構九龍殿以沉香為八龍各長百尺抱柱相
向作趨捧勢而已坐其間自謂一龍也凌晨将坐先使
人焚香於龍腹中煙氣鬰然而出若口吐焉近古以來
諸侯王奢僭未有如此之盛也處士戴偃賢而有才嫉
其過度自稱元黄子作漁父詩百篇諷之希範聞而不
悦遂禁錮士庶無與之交偃竟餓死麾下將丁思覲雄
傑之士以希範噐度不廣乃上書曰今四海分裂中原
之地纔十數州而大王克紹先業為諸侯之長未聞折
一馬箠為天子計愚臣所以為恥也惟大王思之希範
覽而怒削思覲官希範滛而無禮先王妾媵無不烝通
又使尼潛搜士庶家女有容色者強取之前後數百猶
有不足之色曰吾聞軒轅御五百女以昇天吾其庶幾
乎未幾死識者笑之先是髙郁數見形將死又晝見時
謂㝠報焉異母弟希萼為永州刺史聞其死自以當立
具舟楫以歸及至長沙衆且立嫡弟希廣矣遽命希萼
為鼎州刺史初牙将張萬敵建議以希萼居長立之則
順而記室李臯爭之曰吾聞立嗣以嫡希萼乃婢妾所
生安可立乎萬敵退而歎曰惜哉李公禍自此始未幾
希蕚果自鼎州舉兵叛將襲長沙希廣聞之命將許可
瓊拒之可瓊倒戈以降希廣計無所出然素好釋氏乃
披緇服召僧念佛以禳比城䧟不輟其愚昧皆此類也
尋為希萼縊之且命捕李臯有擒至者希萼責之曰吾
雖生於庶孽然託體先君汝何見毁而不吾立邪臯無
以對命壯士臠而殺之既而希萼滛於酒色多為不道
小門使謝延澤有美貎希萼幸之引入内閤與妻妾間
坐而飲為衆所惡其弟希崇乗釁作亂擒希萼囚於衡
陽既而悔焉遽命舟楫追之約於長沙南五十里昭澤
沉之路經衡山縣豪族廖光圖子仁勇聞其來與叔凝
議曰希萼長而被廢今又見追此必不免吾屬受先王
恩不能為之除禍亂安社稷豈所謂居水土乎乃率數
百人刼而立之號衡山王以衡山縣為府且使人募兵
數日衆及一萬郡縣多起兵應之希崇懼求救於吳吳
命邉鎬將兵來救其實伐也初童謡云鞭打馬馬急走
鎬至希崇知其謀又将拒焉或以童謡為諌希崇不得
已遂降及希萼見鎬且請之吳於是鎬以禮遣希萼及
希崇舉族而行先是吳欲加兵於楚以鎬多藝使詐為
僧以遊長沙弄鈸行乞未幾亡去故吳以為將而鎬非
将才每出師皆載佛而行祝以請福由是三軍解體及
王逵兵至竟宵遁焉初馬氏之強聞海内諸院公子長
㓜八百餘人皆以侈靡為務識者多非之公子之徒聞
而且怒時有國師張氏紿之曰彼所見非者恐祚之不
永也以君昆仲之衆使更而王亦有八百年之家國何
憂何懼乎時郊外有鄧翁者聞而歎曰文武之道未甞
介意而更納虗誕之説以自安吾見其死於溝壑有日
矣及邊鎬師至果驗星散寒餒而卒者過半焉
　
　
　
　
　
　
　
　古今説海卷六
欽定四庫全書
　古今説海卷七
　　　　　　　　　　　　　明　陸楫　編
　説選七(偏記四/)
　　三楚新録(宋周羽沖/)
周氏諱行逢武陵人也世業農嘗犯法顯徳中馬氏荒
亂吳命邊鎬将兵伐之盡有湘中之地時鎬雖克勝然
不能安撫民多怨叛武陵酋豪王逵劉咬牙等十數人
乗時舉兵襲之數日而有八千之衆行逢與焉部衆兼
行遇夜奄至城下鼓譟斬門而入時鎬軍驟勝士卒解
甲不復防禦又昏黑之際忽聞兵入倉卒驚駭計無所
出皆束手就戮遲明死者十有八九鎬以單騎遁走於
是逵據其境土表於朝廷天子嘉之就除湖南節度兼
中書令逵素雄豪得志之後不拘小禮車服制度擬於
王者先是吳有術士言南楚之分氣色甚盛将有王氏
起焉偽主聞而憂之且問曰今之節将處南楚者誰為
王姓或對曰有永州刺史王温耳偽主疑之遣使拜温
征南将軍賜以印綬巾帶宻於巾中置毒使至温拜命
著巾俄頃腦裂而死未幾逵舉兵襲長沙據之即其應
也時行逢已為麾下将衆頗服其才略逵因命為副貳
行逢雖受命然終以逵非君長才宻謀圖之未幾逵領
兵侵南越留行逢知留後事行逢因謂所親曰王公必
不返然以後事付吾者所謂以雲雨資蛟龍也及逵至
桂陽果為越兵所破僅以身免竟死於路行逢果代其
位時軍吏多武陵人咸有戀土之心或説行逢曰富貴
不還鄉如衣錦夜行公起於徒而為列侯可謂富且貴
矣然無西還意使鄉人父老何以瞻望風采耶行逢感
悟即日命駕歸武陵以武陵為西府使人迎其妻潘潘
貎素陋然性剛烈雖行逢已為侯王待之蔑如也先是
所侍皆勸之使詣行逢對曰人心自非聖賢必多變動
以吾老醜雖徃公豈以曩時心相向哉我有死而已聞
者未以為然及使至果不從命惟躬率婢僕以耕織自
給賦税亦及時輸納未甞逋懸行逢止之而不從曰賦
税官物也豈以己為主而自免之哉行逢聞而有慙色
時兵革之後郡邑官吏以聚斂為務行逢患之潛使人
察其姓名一旦除去管内稍清至於建官設職亦皆慎
選有女壻乞補吏行逢曰吏所以理民也觀汝不堪其
事吾當為汝置鍬犁數具汝能用之鉏種以飬老㓜亦
是美事何禄之求竟不補焉時一方翕然號為英主然
多猜忌好發人隂事故麾下恐其不免多有謀叛而行
逢亦能預為之備徃徃未發而誅於是公府凛然入者
若履冰雪先是前進士何景山為王逵記室每輕行逢
行逢得志命景山為益陽令未幾因事縛而投之江曰
汝嘗佐王逵今王逵死且為我告龍王其殘忍皆此類
也故天䇿學士徐仲雅有清才然性好滑稽國破之後
傷於凍餒行逢素聞其名且以窮困謂必能改節因召
為節度判官初王逵之起兵也欲其得衆茍能應募皆
置司空太保以誘之自是武陵村落廛市豪横之軰稱
司空太保者無筭及仲雅至行逢問曰自吾遷鎮西土
控雄盛之地四境懼之乎仲雅對曰公管内滿天太保
滿地司空何不懼之行逢不悦未幾大宴僚吏仲雅在
座行逢夷音每呼字多誤仲雅戲曰不於五月五日剪
却舌頭使語音乖錯如此行逢大怒然仲雅甞歴事馬
氏諸王民信之矣故不敢加誅後仲雅竟以忤㫖去職
因退居山寺暇日咏㯶樹曰葉似新蒲綠身如亂錦纒
任君千度剥意氣自衝天蓋怨行逢而發也有鄧洵美
連郡人也登進士第将歸連上行逢署館驛巡官洵美
背傴時謂之鄧䭾為性迂僻類其形衆不悦之雖處幕
府僚而食貧不暇及同年王溥為相聞洵美不得志乃
為詩曰綵衣我已登黄閣白社君猶困故廬自是行逢
稍優給之未幾給事中李昉至昉亦洵美同年也相見
話舊不覺號慟久而忤行逢貶為易俗場官湏臾使人
詐為山賊突入公署殺之聞者無不痛惜後李昉再奉
命祠南嶽知洵美墳在近為詩弔之曰今日向君墳畔
過不勝懐抱暗酸辛李觀象為節度使以行逢嚴酷恐
及禍乃寢紙帳臥紙被行逢信用之凡軍府事無輕重
皆取決焉而觀象性多嫉忌好蔽人之好零陵儒士蔣
宻能吟咏頗得風騷之旨甞題桑云綺羅因片葉桃李
謾同時為作者所許觀象聞之佯驚曰此僕詩何蔣宻
之能為士林鄙之及行逢疾病命子保權尊師之且謂
保權曰麾下将校兇狠難制者除之已盡惟衡州張文
表耳吾死之後此人必叛萬一不可敵當舉族北歸無
使骨肉落虎狼之口言訖而逝數月文表果叛舉舟師
順流而下以襲長沙時行軍司馬廖簡知留後事方與
軍吏聚㑹有報文表至簡素輕殊不介意謂軍吏曰黄
口小兒到而擒之何憂乎伐鼓飲酒如初是晩文表入
城麾軍直至㑹所簡已醉不能發弓矢惟按膝作氣而
已文表親以戈戮之座間遇害者數十人時保權年方
十三英爽有膽氣聞叛歎曰先君可謂知人矣僕雖無
能安可使軍國落此賊手乎遽命部将楊師璠率萬餘
衆討之及師璠将行親出餞送泣對三軍曰先君薨背
墳土未乾而兇賊悖逆實保權不孝所致安敢勞於諸
君幸以先君之故無忘戮力茍滅此賊於地下足矣各
希勉之吐氣發言義形於色三軍無不感激然保權猶
慮其敗且馳表乞師未逾旬師璠大破文表於亭津梟
其首餘黨皆戮初文表将叛猶豫未定有從者夜夢文
表領上出一龍文表大喜曰此天命也於是舉兵及敗
論者以龍神物也而出於領是禍将作神去焉保權以
文表已滅命使止師而王師已破江陵逼境矣保權懼
召李觀象議之觀象曰夫請師以討文表也今文表已
破而師不還豈非朝廷将有事南地乎我國所恃者江
陵之在北境耳今江陵已束手不能自救欲與相拒所
謂魚入沸鼎而更鼔腮掉尾其可免乎惟公善自圖之
無失子孫萬世利也保權不得已乃出郊迎且請入覲
天子聞而悦命以禮遣既至宗族封拜有差初行逢以
滛祀為患管内祠廟非前代有功及民者皆毁拆一時
有識之士忻然以為明斷及末年酷信釋氏每嵗設大
㑹齋者四破耗國用仍度僧建寺所在不輟因暇復召
郡僧於府中講唱而已自執爐焚香以聽凡披緇之士
雖三尺童子皆搶地伏拜之雖梁武篤好未之加也故
君子知其不克永世矣
　
　
　
　
　
　
　
　
　
　
　古今説海卷七
欽定四庫全書
　古今説海卷八
　　　　　　　　　　　　　明　陸楫　編
　説選八(偏記五/)
　　三楚新録(宋周羽沖/)
髙氏諱季興字貽孫陜州硤石人也東魏司徒昻之後
㓜好武而有膽氣乾符末所在㓂賊競起時梁祖為帥
專征潛有跋扈之志思得義勇者與之同力季興潛察
之乃謁梁祖於郊祖見之悦拔為制勝軍使累從征討
以功授宋州團練使未幾移授荆南兵馬留後及禪代
正拜江陵尹兼管節度觀察處置等使季興以江陵古
之重地又當天下多事有割據之志乃大興力役重築
城壘執畚者十數萬人皆将校賔友負土助焉郭外五
十里墳冡皆令發掘取磚以甃之及土工畢隂慘之夜
皆聞鬼哭鬼火數起累月方定論者以為幽魂不安故
也時諸侯爭覇急於用人進士梁震登第後薄遊江陵
季興請為掌書記震性抗直臨事敢言時荘宗反正下
詔徵諸侯王入覲季興奉詔将行震諌曰朝廷自反正
後有吞倂諸侯心我繕甲自守猶恐不保况敢抛棄軍
國千里入覲哉今之諸侯為梁朝舊人者惟公耳安知
朝廷不以讐敵相待耶幸望圖之無使懐王之患復見
於今日也季興曰吾計決矣多言奚為及至荘宗果欲
留之及歸值夜将吏出迎郊外季興握震手曰不聽君
言幾葬虎口初季興方對荘宗謂之曰今天下負固不
服者惟吳蜀耳朕欲先有事於蜀而蜀地險阻尤難江
南纔隔荆南一水朕欲先之卿以為何如季興對曰臣
聞蜀國地富民饒獲之可建大利江南國貧地狹民少
得之恐無益臣願陛下釋吳先蜀時荘宗意亦欲伐蜀
及聞季興之言大悦未踰年聞荘宗伐蜀季興私自喜
曰此吾以計紿之彼乃信而用耳未幾遣使册季興為
南平王季興謂震曰此恐吾與蜀連衡故也及蜀破書
至季興方食落筯而歎曰此吾失計也所謂倒持太阿
授人以柄梁震曰大王勿憂今蜀雖破未必為福未幾
荘宗宴駕果再亂一如震言初季興嘗從梁祖出征引
軍旦發至逆旅未曉有一嫗秉燭開門而迎其禮甚謹
季興頗疑而問之嫗對曰妾適夢神人推門呼曰宜速
起有王者來及起開門而君子至豈非所謂王者邪所
以不敢䙝慢耳季興大悦洎季興卒從誨立震獨不悦
謂所親曰先王平生與吾相見弟兄之不若也今日安
能屈節北靣復事其子耶遂求解職退處郊外灌園鬻
蔬為業稱處士每以事召至府則倒跨黄牛直造㕔事
前呼從誨不以官閥止稱郎君而已從誨以其先王舊
人不忍殺之有李載仁者唐之後也避亂於江陵季興
署觀察推官載仁自負文學常為季興見知每從容接
待不為少禮然為性迂緩一日将赴從誨召方上馬無
何部曲相毆載仁怒命急於厨中取飯并猪肉令相毆
者對飡之仍戒曰如敢再犯必當於猪肉中加之以酥
聞者無不笑之及從誨嗣立有孫光憲者夲成都人也
旅遊江陵方圖進取從誨辟為掌書記自是牋奏書檄
皆出其手載仁充位而已由是載仁遂與光憲有隙光
憲猶能避之故論者多光憲光憲每患兵戈之際書籍
不備遇發使諸道未嘗不厚與金帛購求焉於是三年
間收書及數萬卷然自負文學常怏怏不得志又常慕
史氏之作自恨諸侯幕府不足展其才力每謂交親曰
安知獲麟之筆反為倚馬之用因吟劉禹錫詩曰一生
不得文章力百口空為飽煖家有梁延嗣者景陵人唐
天成中将兵守復州監利季興之入覲也荘宗欲殺之
既而逃歸益懐怨憤遂以兵攻取復之監利玉沙二縣
延嗣兵敗為季興所獲至從誨既立擢為大校遂承制
授歸州刺史未幾又遷復州團練使仍掌親軍延嗣諱
健兒士卒之語每聚談有犯者徃徃交遊變為仇讐光
憲與延嗣年甲相亞居嘗自謂筋力不衰一日赴毬場
上馬左右扶持者甚衆延嗣且在後笑曰孰謂大卿年
老而彌壯觀其上馬輕捷良由扶持者爾光憲乃回顧
曰非因衆扶盖是老健延嗣不勝怒論者少之有王惠
範者平江軍節度保義之子美風儀好讀書初保義之
奔荆南也季興以為行軍司馬未幾生惠範及長以門
䕃為文學累遷觀察推官從誨立以女妻之欲使自幕
府事掌内外軍政惠範為人閒談不羈聞之不悦入告
從誨辭之自是以從誨為不知已至軍國之事皆不參
預但以金帛購求古書圖畫日以披翫為志焉建隆三
年武安軍節度周行逢薨子保權立衡州刺史張文表
不服舉兵反保權告急朝廷乞師為援朝廷遣宣徽使
李處耘領兵萬餘救之李以路由江陵慮繼沖不測遣
使諭之曰比者王師救應東道之主誠在足下然利在
急速故不淹留但假一鄉道使於城外經過幸矣繼沖
将許之猶豫未決有大校李景威者素勇悍越次白繼
沖曰兵尚權變城外之説實不可信以臣觀之彼實欲
乗釁伐我耳况今精兵數萬訓練備矣景威雖不才願
盡以相付不顧命為大王拒之繼沖曰事未可知爾勿
憂也及王師至果如景威之言繼沖大懼不得已乃出
郊迎且詣李公乞上表入朝李公以聞天子大悦遣使
就除繼沖徐州節度使便道赴任蓋孫光憲之謀也景
威以不用已謀扼喉而死繼沖傷之先是荆南尚使甆
噐皆髙其足而公私競置用之謂之髙足碗至大軍一
臨舉族東遷髙足之䜟一朝應之蓋由天命信矣哉
　
　
　
　
　
　
　
　
　
　古今説海卷八
欽定四庫全書
　古今説海卷九
　　　　　　　　　　　　　明　陸楫　編
　説選九(偏記六/)
　　溪蠻叢笑(宋朱輔/)
木契刻木為符契長短大小不等穴其傍多至十數各
志其事持以出驗名木契
犵黨出入坐卧必以刀自隨小者尤銛利名犵黨
釣藤酒酒以火成不醡不篘兩缶東西以藤吸取名釣
藤酒
金鷄羽族似雉者金項火背斑尾揚翹志意揭驕籠之
不能馴
茅花被犵狫無綿揉茅花絮布被一被數幅聨貫以成
山猺皆卧板夜然以火犵狫視猺則為富矣
辰砂辰錦砂最良麻陽即古錦州舊𨽻辰郡砂自折二
至折十皆顆塊佳者為箭鏃結不實者為肺砂碎則有
趢趗末則有藥砂砂出萬山之崖為最犵狫以火攻取
犵狫裙裙幅兩頭縫斷自足而入䦨斑厚重下一叚純
以紅范史所謂獨力衣恐是也蓋裸袒以裙代袴雖盛
服不去去則犯鬼
金繫𢃄硯石出黎溪今大溪深溪竹寨溪木林岡石皆
可亂眞紫石勝掲石熟猺亦能礪砥黎溪為最蓋於淘
金井中取之近亦艱得有紫緑二色圍黄線者名金繫
𢃄
粉紅水銀水銀出於朱砂因火而就或謂砂腹生水銀
非也名粉紅水銀
砂床石之不碎而砂附著其上者名砂床
水秀鐡鐡之精英在水數十年者名水秀
順水班蠶事少桑多柘繭薄小不可繰可緝為紬或以
五色間染布為偽名順水班
葫蘆笙潘安仁笙賦曲沃懸匏汶陽匏篠皆笙之材蠻
所吹葫蘆笙亦匏瓠餘意但列管六與説文十三簧不
同耳名葫蘆笙
燕子花紫花全類燕子生於藤一枝數葩
不闌𢃄蠻女以織𢃄束髪狀如經𢃄不䦨者斑也蓋反
切語俚俗謂團為突欒孔為窟籠亦此意也
野鷄斑枋板皆杉也木身為枋枝梢為板又分等則曰
出等甲頭曰長行曰刀斧皆枋也曰水路曰笏削曰中
杠皆板也腦子香以文如雉者為最佳名野鷄斑
娘子布漢傳載䦨干䦨干獠言紵今有績織細白苧麻
以旬月而成名娘子布
㸃蠟慢溪洞愛銅鼓甚於金玉模取鼓文以蠟刻板印
布入靛缸漬染名㸃蠟慢
絲金沙中揀金又出於石碎石而取者色視沙金為勝
金有苖路夫匠識之名絲金
馬王菜葉似蔓菁味苦多刺即諸葛菜也
三脊茅麻陽苞茅山茅生三脊孟康曰零茅楊雄曰璚
茅皆三脊也齊桓責楚苞茅不入者即此
鴉衘草紫草爾雅謂之藐廣雅謂之茈䓞本草云生楚
地三月采根陰乾猺人以社前者為佳名鴉銜草
雞骨香降真本出南海今溪洞山僻處亦有似是而非
勁痩不甚香名雞骨香
出山銀西溪接靖州境出鉛鉛中有銀銀體差黒未經
坯銷名出山銀
雞末子古有細蟲曰焦蝜集於蚊睫蠻地有蟲極細拭
目難覩黒㸃着身抓搔不可耐名雞末子
九肋鼈沙鼈似馬蹄者佳九肋出沅江
銅鼓蠻地多古銅有銅柱馬希範所立麻陽有銅鼓盖
江水中掘得如大鐘長筩三十六乳重百餘斤今入天
慶觀并有銅像二相傳唐明皇像餘散他處鼓尤多其
文環以甲士中空無底名銅鼔
不乃羮牛羊膓臟畧擺洗羮以饗客臭不可近食之既
則大喜嶺表録異曰交趾重不乃羮先鼻引其汁不乃
者反切擺也
圏布桑味苦葉小分三义蠶所不食犵狫取皮績布繫
之於腰以代機經緯囘環通不過丈餘名圏布
豎眼犵狫犵狫蠻之尤怪者兩目直生惡青衣人遇之
則有禍去麻陽百餘里不常見
獨木船蠻地多楠有極大者刳以為舟
芷香草見離騷有一穗數花與蕙茝不同開亦先後皆
蘭類也
黄猫頭蠻類不巾髪拳曲照日金色故名
光面蠟蠟出山不經偽者名光面作偽者雜以粟
飛紽土俗嵗節數日野外男女分兩朋各以五色綵囊
豆粟徃来抛接名飛紽
客鼓鼓之節不一有暗箭鼓集人鼓犒設鼓饗客亦以
此逺近聽以為凖酒酣少有參商則鼔聲隨變終席無
他者名客鼓
固項朱漆牛皮以護頭頸名固項
銀鵓鳩犵狫之富者多以白金象鳥獸形為酒藤或為
牛角鵓鳩之状尤多每聚飲盛列以誇客
筒環犵狫妻女年十五六敲去右邊上一齒以竹圍五
寸長三寸裹錫穿之兩耳名筒環
門欵彼此㰱血誓約緩急相援名門欵
大設富洞以九月燕及三年一犒為大設
入地犵狫自别洞奔来此地居止名入地
鸕鷀號戰鬭出入羣聚發喊以張聲勢也
羊棲犵狫以鬼禁所居不著地雖酋長之富屋宇之多
亦皆去地數尺以巨木排比如省民羊柵杉葉覆屋名
羊棲
左右押衙犵狫比猺猫則妄自尊大嵗時旦望或客至
皆排衙主盟其事者為隊公又其次名左右押衙
坐草山猺潛出省地茅葦中射弩奪物機不虗發名坐
草
客語能省民之言者名客語
準把互市踰約價償未足則刼去省民或甲以乙代名
準把
踏歌習俗死亡羣聚歌舞輙聨手踏地為節喪家椎牛
多釀以待名踏歌
讐殺夷性好殺一語不合便刺以刅百十年必報乃已
名讐殺
專事溪洞文移他人不能特選徃来之熟者名專事
骨債或為傭而亡或以煙而死約牛牲若干償還名骨
債
走鬼初夏徙居數日以舎祖居否則有禍名走鬼
鼻飲犵狫飲不以口而以鼻名曰鼻飲
喫鄉秋冬之交聚飲以樂名喫鄉
癆魚山猺無魚具上下斷其水揉蓼葉困魚魚以辣出
名癆魚
賣首犵狫之受犒者如熟户之猺既納欵聴命縱其出
入省地州縣差管轄或許自推首名賣首
打寮山猺穴居野處雖有屋以庇風雨不過剪茅义木
而已名打寮
生界去州縣堡寨逺不屬王化者名生界
呈生祭祀必先以生物呈獻神許則殺以血和酒名呈
生
拕親山猺婚娶聘物以銅與鹽至端午約於山上相攜
而歸名拕親
骨浪猺獠睡不以床冬不覆被用三义木支闊板旁燃
火炙背板焦則易蓋以板之易得也以展轉之意名骨
浪
隊小犵狫之隨從者如軍中行伍名隊小
舞杴醉後以長柄木杴跳舞亦有音節也
平坦巢穴外雖峙嶮中極寛廣且以一處言之犵狫有
鳥落平言鳥飛不能盡也周數十里皆腴田凡平地曰
平坦
例牛牛客多行桃源路洞中占軍事勝負及疾病祈禳
皆以牛用名例牛
跳鷄模藝精者擲刀空中接之名跳鷄模
洗面借人助相讐殺以牛酒徃謝名洗靣
奴狗狑狫之為傭者名奴狗
背籠負物不以肩用木為半枷之狀箝其項以布𢃄或
皮繫之額上名背籠
葬堂死者諸子照水内一人背屍以箭射地箭落處定
穴穴中籍以木貧則已富者不問嵗月釀酒屠牛呼團
洞發骨而出易以小函或架崖屋或掛大木風霜剥落
皆置不問名𦵏堂
爬船蠻鄉最重重午不論生熟界出觀競渡三日而歸
既望復出謂之大十五船分五色皂船之神尤惡去来
必有風雨一月前衆船下水飲食男女不敢共處弔屈
原正楚俗也名爬船
隘口凡衆山環鎖盤紆岪鬰絶頂貫大木數十百穴一
門来去此古人因谷為寨因山為嶂之意名隘口
十莊院數十年前猺獠侵占蝦蟆行寨省地土人申請
招致靖州犵狫防托借田買屋以居名十莊院
漚榔牛榔木多漿猫猺嵗饑闕食則先以火窖地握根
置窖中壓以石又用火漚熟(漚漬/盫也)搗作餅餌名漚榔
椎結胎髪不薙除長大而無櫛箆不裹巾蓬垢鬇鬡自
古已然莫可化也名椎結
富貴坊競渡預以四月八日下船俗聚飲江岸舟子各
招他客盛列飲饌以相誇大或獨酌食前方丈羣蠻環
觀如雲一年盛事名富貴坊
對刀甲與乙有隙兩相鬬敵背牌䕶身逺以標槍槍盡
挺刅而前名對刀
出面拕親之後年生子引妻携酒歸見婦家名出面
　
　
　
　
　古今説海卷九
欽定四庫全書
　古今説海卷十
　　　　　　　　　　　　　明　陸楫　編
　説選十(偏記七/)
　　北邊備對(宋程大昌/)
淳熈二年臣大昌備數講官因講禹貢夀皇問曰卿言
中國山川悉矣北方地里亦能詳知之否大昌對曰塞
外無文史間有可傳者多弗詳實臣安敢強以不知為
知也後暨紹熈大昌乃得奉祠家居無為常愧前此淺
學無以酬塞顧問追采古来中華北狄樞紐相闗者條
列而推言之則北方事雖不盡知而亦可云渉獵矣初
時奉訓指問者惟北狄故專主北以言不容雜舉他方
也紹熈辛亥八月新安程大昌叙
　　四海
四海之邊中國者在山東則為東海在廣南則為南海
人人得而聞見不待證説矣若夫禹迹所及西境流沙
而極不言西海東北甞至碣石而北海之名不著于經
則謂外薄四海訖于四海者如之何而四也漢武帝事
逺有效使命方行四表故西北二海遂有身歴而目擊
之者矣非道聴塗説之比也於是條支之西有海焉先
漢使命固嘗見之而入諸史矣後漢班超又甞遣甘華
軰親至其地也至於西海之西又有大秦者焉(即波/斯也)夷
人之與海商皆嘗徃来若夫北海則又其甚逺者矣而
霍去病之封狼居胥山也其山實臨瀚海者北海也蘇武
郭吉皆為匈奴所幽寘諸北海之上而唐史所載又曰
突厥部北海之北更有所謂骨利榦之國焉在海北岸
也然則詩書所稱四海者實皆環夷夏而四之非寓言
矣若夫西北二方有西海栢海青海蒲類海蒲菖海居
延海白亭海鮮水海皆嘗竝海立稱矣然要其實致則
衆水鍾為大澤如洞庭彭蠡之類故借海以名之非真
海也李吉甫辨白亭海而曰河北得水便名為河塞外
有水便名為海其説確也班固叙張掖之水曰羌水出
羌中東北至居延入海則眞以居延為海矣
　　漢縁邉九郡
五原(鹽州/)朔方(夏州/)雲中(雲州/)代郡(鴈門/)定襄(忻州/)北
平(平州/)上谷(易州/)漁陽(薊州/)
　　秦漢河南
漢史凡記三輔以及虜事而曰河南者非洛陽河之南
也上郡北地隴西朔方西河皆在積石豐勝龍門三河
之南故曰河南也
　　北邊名號
北狄者太王之獯鬻宣王之玁狁幽王之犬戎桓公之
山戎也為其居四夷之北故總名北狄也至戰國遂有
林胡烏桓之先也後為鮮卑至漢初東胡遂為冒頓所
并而冒頓國于東胡之西即漢世之匈奴也漢史之叙
北狄事自秦以前皆名為犬戎而史記李牧傳已有匈
奴之名則狄人以匈奴為國號乆矣若以時世求之則
䝉恬所郤之胡其酋長即頭曼也故漢史曰頭曼不勝
秦而北徙頭曼者冒頓之父也頭曼之時已稱單于後
又増稱撑犂孤塗單于史著其義曰撑犂者天也單于
者廣大之貌也自秦至漢在北最強者惟此一族他族
雖盛莫之與京也後魏之世蠕蠕社崘始改稱單于為
可汗者其擬則皇帝也故唐髙宗曰今之可汗古單于
也突厥也者本匈奴之北部居金山之陽以鐡工屬蠕
蠕已而益大改稱突厥突厥者兠牟也以兠牟名國明
其肇迹於兵也唐初頡利大盛所據之地三垂薄海南
抵大漠其地正與華夏對立而力亦相抗唐自突厥以
外其彊大能與中國抗力者薛延陀回紇沙陀吐谷渾
四種最大若吐蕃雖嘗侵入北境其實西戎也
　　契丹
五代史曰契丹在潢水之南黄龍之北鮮卑故地或云
亦鮮卑别種戰國之世命為東胡者是也及阿保機并
小族稱帝援立石晉又得其所割鴈門以北幽州節度
管内十六州盖其地東北有盧龍塞西北有居庸闗中
國恃此以限界北狄自十六州既割之後山險皆為所
有而河北盡在平地無險可以拒守矣
　　回紇(九姓/)
唐史回紇者其先匈奴也後呼鐡勒薛延陀者回紇之
部落也貞觀初突厥已亡惟回紇與薛延陀為最雄強
已而回紇攻薛延陀併有其地遣使獻功太宗為幸靈
州次涇陽受其功乃以回紇部為瀚海部督多質葛部
為燕然部督凢六部督天寳初回紇之臣裴羅襲破㧞
宻自稱骨咄禄毗伽欵可汗天子以為奉義王居突厥
故地徙牙烏徳鞬山南去髙闕無二千里則去塞甚不
逺而又盡九姓之地九姓者曰樂葛羅曰胡咄葛為族
凡九也其後裴羅又殺白眉可汗得地愈廣盡得古匈
奴地肅宗初遣兵助廣平王收長安帝以㓜女妻之此
在唐之中世北方最強者也
　　匈奴庭
匈奴之族雖曰逐水草遷徙不常然亦擇形勢便利據
一地以為之庭猶中國之有京邑也遇戰爭游獵則隨
事而出事已復歸其舊其設險據要略與中國同惟不
建築城郭則大異耳
　　北狄無城郭
東西南三夷皆以有城郭為固至於北夷則以不立城
郭為武韓安國曰匈奴輕疾悍亟之兵也至如飇風去
如收電居處無常難得而制漢叙西域諸國有城郭國
有行國城郭則其築城有守者也行國則不立城郭而
以馬上為國者也
　　突厥建牙
匈奴屯聚之地則曰置庭突厥兵師所駐即曰建牙其
實一也
　　黄河四大折
黄河自鹽澤西來暨達潼闗其靣勢所向凡四大折或
與北狄分境或當北狄來路其初一折由積石而逕湟
中則鄯蘭也是一折也及至靈州西南遂轉北而行凡
千餘里此河西岸即為凉肅甘沙四郡是又一折也迨
其北流千里而遥至九原豐州則又轉而東流故豐州
北靣正拄大河是又一折也豐州之東為榆林北境固
抵大河而河從此州之東又轉而南故勝州北東兩面
皆抵大河也自此而徃直至潼闗皆是河南矣此又一
折也
　　長城
古来築長城以扞北邊者四世燕趙秦隋也秦制多承
燕趙而隋氏不盡因秦也史記燕城起於造陽而至襄
平遼陽造陽者上谷地也襄平者遼東縣也遼陽者遼
水之北也皆燕國沿邊之地故其建築亦在此地也趙
之城則自代地而西屬于髙闕代者鴈門郡也髙闕者
靈州北流河之西隂山之上游也趙武靈王國於雲代
故其備胡之城但能竝河而西以極乎趙境耳至秦已
并六國天下為一西自上郡北地而東至遼東西悉為
秦有故䝉恬之致役也西起臨洮則中國極西之地也
北屬遼東則中國極東之地也自東迄西殆萬餘里無
論燕趙之與岷蘭其在當時盖無一地而無長城也於
是㑹合三制而要其所宿則秦城之長固周乎中國之
北矣然審而求之則其城不皆秦築也秦但補築使足
耳元和志曰開皇長城自代之繁峙縣北經蔚州北十
里入飛狐縣夫其自代而蔚則極北而邊匈奴中國之
地不出此外秦人為城以城中夏勝地固當在此矣志
又曰開皇城起嵐州合河縣經幽州皆因古跡修築夫
嵐州者樓煩郡也初為胡地後為趙惠文所取則合河
縣固可立城矣幽州者戰國時屬燕地則非趙人所得
有何由可施版築也是前乎燕趙别有築之者史所不
傳故槩言因古跡修築也以此知古事湮落無載者多
也元和志又有大業城在靈州懐逺縣界河外則越積
石河而北秦無此迹矣
　　大漠
漢趙信既降匈奴與之畫謀令逺度幕北以要疲漢軍
故武帝必欲越漠征之而大漠之名始通中國也幕者
漠也言沙磧廣莫望之漠漠然也漢以後史家變稱為
磧磧者沙積也其義一也
　　玉門陽闗
漢之兩闗皆在燉煌郡夀昌縣通典曰漢龍勒縣也玉
門在縣之北陽闗在玉門之南故曰陽一縣而設兩闗
者自此而趨西域有南北道故也
　　居庸闗
太行山南自河陽懐縣迤邐北出直至燕北無有間斷
也此其為山不同他地蓋數百千里自麓至脊皆陡峻
不可登越獨有八處麤通微徑名之曰陘居庸闗也者
即其最北之第八陘也此陘東西横亘五十里而中間
通行之地才濶五歩即李左車謂井陘車不得方軌騎
不得成列其險可以類推也
　　天山
天山即祁連山也又名時漫羅山又名祁漫羅山蓋北
語謂為祁連也時漫羅也祁漫羅也皆天也通典元和
志於張掖縣既著祁連山矣而伊西庭三州皆有此山
則是自甘張掖而西至于庭州相去三千五六百里而
天山皆能周徧其地則此山亦廣長矣
　　隂山
漢朔方之北雲中之南代郡之西髙關之東有隂山焉
又有陽山焉漢書音義曰陽山在河北隂山在河南予
以史漢夲文考之始知隂山陽山皆在豐勝河之北謂
為河南者誤也
　　燕然山
後漢和帝永元元年竇憲與耿䕫出朔方鷄鹿塞至涿
山與南匈奴兵合憲分遣精騎與戰於稽落山大破之
八十一部俱降遂登燕然山去塞五千餘里刻石勒功
紀漢威徳若夫燕然山者必在速邪烏之地而速邪烏
必在漠北而非薊之燕山也
　　焉支山
霍去病元狩三年出隴西有功武帝曰驃騎渉狐奴轉
戰六日至焉支山千有餘里合短兵鏖戰臯蘭下通典
甘州刪丹縣有焉支山匈奴失之乃歌曰失我焉支山
使我婦女無顔色説者曰焉支閼氏也今之燕脂也此
山産紅藍可為燕脂而閼氏資以為餙故失之則婦女
無顔色其説或然也
　　浚稽山
應邵曰浚稽山在武威塞北匈奴以為蔽障路
　　金山
隋唐間突厥阿史那氏得古匈奴北部之地居金山之
陽
　　賀蘭山
賀蘭山在靈州保靜縣山有林木青白望如駿馬北人
呼駝馬為賀蘭
　
　古今説海卷十
欽定四庫全書
　古今説海卷十一
　　　　　　　　　　　　　明　陸楫　編
　説選十一(偏記八/)
　　桂海虞衡志(宋范成大/)
　　　志巖洞
　余嘗評桂山之竒宜為天下第一士大夫落南者少
　徃徃不知而聞者亦不能信余生東吳而北撫幽薊
　南宅交廣西使岷峨之下三方皆走萬里所至無不
　登覽太行常山衡嶽廬阜皆崇髙雄厚雖有諸峰之
　名政爾魁然大山峯云者蓋強名之其最號竒秀莫
　如池之九華歙之黄山括之仙都温之鴈蕩䕫之巫
　峽此天下同稱之者然皆數峰而止爾又在荒絶僻
　逺之瀕非几杖間可得且所以能拔乎其萃者必因
　重岡複嶺之勢盤亘而起其發也有自来桂之千峯
　皆旁無延縁悉自平地崛然特立玉筍瑶篸森列無
　際其怪且多如此誠當為天下第一韓退之詩云水
　作青羅𢃄山如碧玉篸栁子厚訾家洲記云桂州多
　靈山發地峭竪林立四野黄魯直詩云桂嶺環城如
　鴈蕩平地蒼玉忽嵯峨觀三子語意則桂山之竒固
　在目中不待余言之贅頃嘗圖其眞形寄吳中故人
　盖無深信者此未易以口舌爭也山皆中空故峯下
　多佳巖洞有名可紀者三十餘所皆去城不過七八
　里近者二三里一日可以徧至今推其尤者記其畧
讀書巖在獨秀峰下直立郡治後為桂主山傍無坡阜
突起千丈峯趾石屋有便房石榻石牖如環堵之室顔
延年守郡時讀書其中
伏波巖突然而起且千丈下有洞可容二十榻穿鑿通
透户牖傍出有懸石如柱去地一線不合俗名馬伏波
試劍石前浸江濵波浪洶湧日夜漱齧之
疊綵巖在八桂堂後支徑登山大半有洞曲轉穿出山
背
白龍洞在南溪平地半山中龕有大石屋由屋右壁入
洞行半途有小石室
劉仙巖在白龍洞之陽仙人劉仲逺所居也石室髙寒
出半山間
華景洞髙廣如十間屋洞門亦然
水月洞在宜山之麓其半枕江天然刓刻作大洞門透
徹山背頂髙數十丈其形正員望之端整如大月輪江
别𣲖流貫洞中踞石弄水如坐捲蓬大橋下
龍隱洞龍隱巖皆在七星山脚没江水中泛舟至石壁
下有大洞門髙可百丈鼓櫂而入仰觀洞頂有龍跡夭
矯若印泥然其長竟洞舟行僅一箭許别有洞門可出
巖在洞側山半有小寺即巖為佛堂不復屋
雉巖亦江濵獨山有小洞洞門下臨灕江
立魚峯在西山後雄偉髙峻如植立一魚餘峯甚多皆
蒼石刻峭
棲霞洞在七星山七星山者七峯位置如北斗又一小
峯在傍曰輔星石洞在山半腹入石門下行百餘級得
平地可坐數十人傍有兩路其一西行兩壁石液凝沍
玉雪晶熒頂髙數十丈路闊亦三四丈如行通衢中頓
足曵杖鏗然有聲如鼓鐘聲盖洞之下又有洞焉半里
遇大壑不可進一路北行俯僂而入數歩則寛廣兩傍
十許丈鍾乳垂下纍纍凡乳床必因石脉而出不自頑
石出也進里餘所見益竒又行食頃則多岐遊者恐迷
途不敢進云通九疑山也
元風洞去棲霞傍數百歩風自洞中出寒如氷雪(元胡/涓切)
曾公洞舊名冷水巖山根石門砑然入門石橋甚華曽
丞相子宣所作有澗水莫知所從来自洞中右旋東流
橋下復自右入莫知所徃或謂洑流入于江也度橋有
仙田數畆過田路窄且濕俯視石罅尺餘匍匐而進旋
復髙曠可通棲霞
屏風巖在平地斷山峭壁之下入洞門上下左右皆髙
廣百餘丈中有平地可宴百客仰視鍾乳森然倒垂者
甚多躡石磴五十級有石穴通明透穴而出則山川城
郭恍然無際余因其處作朝天觀而命其洞曰空明
隠山六洞皆在西湖中隱山之上一曰朝陽二曰夕陽
三曰南華四曰北牖五曰嘉蓮六曰白萑泛湖泊舟自
西北登山先至南華出洞而西至夕陽洞窮有石門可
出至北牖出洞十許歩至朝陽又西至北牖穴口隘狹
側身入有穴通嘉蓮西湖之外既有四山巉巖碧玉千
峯倒影水靣固已竒絶而湖心又浸隂山諸洞之外别
有竒峰繪畫所不及荷花時有泛舟故事勝賞甲扵東
南
北濳洞在隱山之北中有石室石臺石果之屬石果作
荔枝胡桃棗栗之形人采取玩之或以飣盤相問遺
南潛洞在西湖中羅家山上
佛子巖亦名鍾隱巖去城十里號最逺一山萃起莽蒼
中山腰有上中下三洞最廣中洞明敞髙百許丈上洞
差窄一小寺就洞中結架因石屋為堂室
虗秀洞去城差逺大石室面平野室左右皆有徑隧各
數十百歩穿透兩傍亦臨平野　以上所紀皆附郭可日
渉者餘外邑巖洞尚多不可皆到興安石乳洞最勝余
罷郡時過之上中下亦三洞此洞與棲霞相甲乙他洞
不及也陽朔亦有綉山羅漢白鶴華盖明珠五洞皆竒
又聞容州都嶠有三洞天融州有靈巖眞仙洞世傳不
下桂林但皆在瘴地士大夫尤罕到
　　志金石
　夲草有玉石部專主藥物非療病雖重不録此篇亦
　主為方藥所湏者
生金出西南州峒生山谷田野沙土中不由礦出也峒
民以淘沙為生坯土出之自然融結成顆大者如麥粒
小者如麩片便可鍜作服用但色差淡耳欲令精好則
重鍊取足色耗去什二三既鍊則是熟金丹竈所湏生
金故録其所出
丹砂本草以辰砂為上宜砂次之今宜山人云出砂處
與湖北犬牙山北為辰砂南為宜砂地脉不殊無甚分
别宜砂老者白色有墻壁如鏡生白石床上可入鍊勢
敵辰砂夲草圖經乃云宜砂出土石間非白石床所生
即是未識宜砂也别有一種色紅質嫩者名土坑砂乃
是出土石間者不甚耐火邕州亦有砂大者數十百兩
作塊黒闇少墻壁嚼之紫黛不堪入藥彼人惟以燒取
水銀圖經又云融州亦有砂今融州元無砂邕融聲相
近盖誤云
水銀以邕州溪洞朱砂末之入爐燒取極易成以百兩
為一銚銚之制以猪胞為骨外糊厚紙數重貯之不漏
鍾乳桂林接宜融山中洞穴至多勝連州逺甚余遊洞
親訪之仰視石脉湧起處即有乳床如玉雪石液融結
所為也乳床下垂如倒數峰小山峯端漸鋭且長如氷
柱柱端輕薄中空如鵞管乳水滴瀝未已且滴且凝此
乳之最精者以竹管仰盛折取之鍊治家又以鵞管之
端尤輕明如雲母爪甲者為勝
銅邕州右江州峒所出掘地數尺即有礦故蠻人好用
銅噐
綠銅之苖也亦出右江有銅處生石中質如石者名石
綠又有一種脆爛如碎土者名泥綠品最下價亦賤
滑石桂林屬邑及猺洞中皆出有白黒二種功用相似
初出如爛泥見風則堅又謂之冷石土人以石灰圬壁
及未乾時以滑石末拂拭之光瑩如玉
鉛粉桂州所作最有名謂之桂粉其粉以黒鉛著糟甕
罨化之
無名異小黒石子也桂林山中極多一包數百枚
石梅生海中一叢數枝横斜瘦硬形色眞枯梅也雖巧
工造作所不能及根所附著如覆菌或云夲質為海水
所化如石蟹石蝦之類
石柏生海中一榦極細上有一葉宛是側柏扶踈無小
異根所附著如烏藥大抵皆化為石矣此與石梅雖未
詳可以入藥否然皆竒物不可不志
　　志香
　南方火行其氣炎上藥物所賦皆味辛而臭香如沈
　箋之屬世專謂之香者又美之所鍾也世皆云二廣
　出香然廣東香乃自舶上来廣右香産海北者亦凡
　品惟海南最勝人士未甞落南者未必盡知故著其
　説
沈水香上品出海南黎峒一名土沈香少大塊其次如
蠒栗角如附子如芝菌如茅竹葉者佳至輕薄如紙者
入水亦沈香之節因久蟄土中滋液下流結而為香採
時香面悉在下其背𢃄木性者乃出土上環島四郡界
皆有之悉冠諸蕃所出又以出萬安者為最勝説者謂
萬安山在島正東鍾朝陽之氣香尤醖藉豐美大抵海
南香氣皆清淑如蓮花梅英鵝梨蜜脾之類焚一博投
許氛翳彌室翻之四面悉香至煤燼氣不焦此海南香
之辨也北人多不甚識盖海上亦自難得省民以牛博
之於黎一牛博香一擔歸自差擇得沈水十不一二中
州人士但用廣州舶上占城眞臘等香近年又貴丁流
眉来者余試之乃不及海南中下品舶香徃徃腥烈不
甚腥者意味又短𢃄木性尾煙必焦其出海北者生交
趾及交人得之海外蕃舶而聚于欽州謂之欽香質重
實多大塊氣尤酷烈不復風味惟可入藥南人賤之
蓬莱香亦出海南即沈水香結未成者多成片如小笠
及大菌之状有徑一二尺者極堅實色状皆似沈香惟
入水則浮刳去其背𢃄木處亦多沈水
鷓鴣斑香亦得之於海南沈水蓬莱及絶好箋香中槎
牙輕鬆色褐黒而有白斑㸃㸃如鷓鴣臆上毛氣尤清
婉似蓮花
箋香出海南香如蝟皮栗蓬及漁簔状盖修治時雕鏤
費工去木留香棘刺森然香之精鍾於刺端芳氣與他
處箋香夐别出海北者聚於欽州品極凡與廣東舶上
生熟速結等香相埒海南箋香之下又有重漏生結等
香皆下色
光香與箋香同品第出海北及交趾亦聚於欽州多大
塊如山石枯槎氣麤烈如焚松檜曽不能與海南箋香
比南人常以供日用及常程祭享
沈香出交趾以諸香草合和蜜調如薰衣香其氣温黁
自有一種意味然微昏鈍
香珠出交趾以泥香揑成小巴豆状琉璃珠間之綵絲
貫之作道人數珠入省地賣南中婦人好𢃄之
思勞香出日南如乳香歴青黄褐色氣如楓香交趾人
用以和合諸香
排草出日南状如白茅香芬烈如麝香亦用以合香諸
草香無及之者
㯽榔苔出西南海島生㯽榔木上如松身之艾蒳單爇
極臭交趾人用以合泥香則能成温黁之氣功用如甲
香
橄欖香橄欖木脂也状如黒膠飴江東人取黄連木及
楓木脂以為欖香盖其類出于橄欖故獨有清烈出塵
之意品格在黄連楓香之上桂林東江有此果居人采
香賣之不能多得以純脂不雜木皮者為佳
零陵香宜融等州多有之土人編以為蓆薦坐褥性煖
宜人零陵今永州實無此香
　　志酒
　余性不能酒士友之飲少者莫余若而能知酒者亦
　莫余若也頃數仕于朝游王公貴人家未始得見名
　酒奉使至燕山得其宫中酒號金蘭者乃大佳燕西
　有金蘭山汲其泉以釀及来桂林而飲瑞露乃盡酒
　之妙聲震湖廣則雖金蘭之勝未必能頡頏也
瑞露帥司公廚酒也經撫所前有井清冽汲以釀遂有
名今南庫中自出一泉近年只用庫井酒仍佳
古辣泉古辣本賔横間墟名以墟中泉釀酒既熟不煮
埋之地中日足取出
老酒以麥麴釀酒蜜封藏之可數年士人家尤貴重每
嵗臘中家家造鮓使可為卒嵗計有貴客則設老酒冬
鮓以示勤婚娶亦以老酒為厚禮
　　志器
　南州風俗猱雜蠻猺故凡什器多詭異而外蠻兵甲
　之製亦邊徼之所宜知者
竹弓以熏竹為之筋膠之制一如角弓惟掲箭不甚力
黎弓海南黎人所用長弰木弓也以藤為弦箭長三尺
無羽鏃長五寸如茨菰葉以無羽故射不逺三四丈然
中者必死
蠻弩諸峒猺及西南諸蕃其造作略同以硬木為弓樁
甚短似中國獵人射生弩但差大耳
猺人弩又名編架弩無箭槽編架而射也
藥箭化外諸蠻所用弩雖小弱而以毒藥濡箭鋒中者
立死藥以蛇毒草為之
蠻甲惟大理國最工甲胄皆用象皮胷背各一大片如
龜殻堅厚與鐡等又聨綴小皮片為披膊䕶項之屬製
如中國鐡甲葉皆朱之兠鍪及甲身内外悉朱地間黄
黒漆作百花蟲獸之文如世所用犀毗噐極工妙又以
小白貝纍纍絡甲縫及装兠鍪疑猶傳古貝胄朱綅遺
製云
黎兠鍪海南黎人所用以藤織為之
雲南刀即大理所作鐡青黒沈沈不䤾南人最貴之以
象皮為鞘朱之上亦畫犀毗花文一鞘兩室各函一刀
靶以皮條纒束貴人以金銀絲
峒刀兩江州峒及諸外蠻無不𢃄刀者一鞘二刀與雲
南同但以黒漆雜皮為鞘
黎刀海南黎人所作刀長不過一二尺靶乃三四寸織
細藤纏束之靶端揷白角片尺許如鴟鴞尾以為餙
蠻鞍西南諸蕃所作不用韉但空垂兩木鐙鐙之状刻
如小龕藏足指其中恐入榛棘傷足也後鞦鏇木為大
錢纍纍貫数百状如中國騾驢鞦
蠻鞭刻木節節如竹根朱墨間漆之長纔四五寸其首
有鐡環貫二皮條以策馬
花腰腔鼓出臨桂職田鄉其土特宜鼓腔村人專作窑
燒之油畫紅花紋以為餙
銅鼓古蠻人所用南邉土中時有掘得者相傳為馬伏
波所遺其製如坐墩而空其下滿鼓皆細花紋極工緻
四角有小蟾蜍兩人舁行以手拊之聲全似鞞鼓
銃鼓猺人樂狀如腰鼓腔長倍之上銳下侈亦以皮鞔
植于地坐拊之
盧沙猺人樂狀類簫縱八管横一管貫之
胡盧笙兩江峒中樂
藤合屈藤盤繞成柈合狀漆固䕶之出藤梧等郡
雞毛筆嶺外亦有兎然極少俗不能為兎毫筆率用雞
毛其鋒踉蹡不聽使
綀子出兩江州洞大畧似苧布有花紋者謂之花綀土
人亦自貴重
緂亦出兩江州洞如中國線羅上有徧地小方勝紋
蠻氊出西南諸蕃以大理者為最蠻人書披夜卧無貴
賤人有一番
黎幕出海南黎峒人得中國錦綵拆取色絲間木綿挑
織而成每以四幅聨成一幕
黎單亦黎人所織青紅間道木綿布也桂林人悉買以
為卧具
㯽榔合南人既喜食㯽榔其法用石灰或蜆灰并扶留
藤同咀則不澁土人家至以銀錫作小合如銀錠様中
為三室一貯灰一貯藤一貯㯽榔
鼻飲盃南人習鼻飲有陶器如杯椀旁植一小管若瓶
嘴以鼻就管吸酒漿暑月以飲水云水自鼻入咽快不
可言邕州人已如此記之以發覽者一胡盧也
牛角盃海旁人截牛角令平以飲酒亦古兕觥遺意
蠻椀以木刻朱黒間漆之侈腹而有足如敦瓿之形
竹釡猺人所用截大竹筒以當鐺鼎食物熟而竹不􁌙
葢物理自爾非異也
戲面桂林人以木刻人面窮極工巧一枚或值萬錢
　　志禽
　南方多珍禽非君子所問又余以法禁采捕甚急故
　不能多識偶於人家見之及有異聞者録以備博物
孔雀生髙山喬木之上人探其雛育之喜臥沙中以沙
自浴拘拘甚適雄者尾長數尺生三年尾始長歳一脫
尾夏秋復生羽不可近目損人飼以猪腸及生菜惟不
食菘
鸚鵡近海郡尤多民或以鸚鵡為鮓又以孔雀為腊皆
以其易得故也此二事載籍所未紀自余始志之南人
養鸚鵡者云此物出炎方稍北中冷則發瘴噤戰如人
患寒熱以柑子飼之則愈不然必死
白鸚鵡大如小鵝亦能言羽毛玉雪以手撫之有粉粘
着指掌如蛺蝶翅
烏鳳如喜雀色紺碧頸毛類雄雞鬃頭有冠尾垂二弱
骨各長一尺四五寸其杪始有毛羽一簇冠尾絶異大
畧如鳳鳴聲清越如笙簫然度曲妙合宫商又能為百
蟲之音生左右江溪洞中極難得然書傳未之紀當由
人罕識云
秦吉了如鸜鵒紺黒色丹咮黄距目下連頂有深黄文
頂毛有縫如人分髪能人言比鸚鵡尤慧大抵鸚鵡如
兒女吉了聲則如丈夫出邕州溪洞中唐書林邑出結
寮鳥林邑今占城去邕欽州但隔交趾疑即吉了也
錦雞又名金雞形如小雉湖南北亦有之
山鳳凰狀如鵝鴈嘴如鳳巢兩江深林中伏卵時雄者
以木枝雜桃膠封其雌於巢獨留一竅雄飛求食以飼
之子成即發封不成則窒竅殺之此亦異物然未之見
也
翻毛雞翮翎皆翻生彎彎向外尤馴狎不散逸二廣皆
有
長鳴雞髙大過常雞鳴聲甚長終日啼號不絶生邕州
溪洞中
翡翠出海南邕賀二州亦有腊而賣之
灰鶴大如鶴通身灰慘色去頂二寸許毛始丹及頸之
半亦能鳴舞
鷓鴣大如竹雞而差長頭如鶉身文亦然惟臆前白㸃
正圎如珠人采食之
水雀蒼色似鶺鴒飛集户庭翾翾然與燕雀為伍
　　志獸
　獸莫巨於象莫有用於馬皆南土所宜余治馬政頗
　補苴漏隙其説累牘所不能載姑著其畧及畜獸稍
　異者併為一篇
象出交趾山谷惟雄者則兩牙佛書云四牙又云六牙今無有
蠻馬出西南諸蕃多自毗那自杞等國来自杞取馬於
大理古南詔也地連西戎馬生尤蕃
大理馬為西南蕃之最
果下馬土産小駟也以出德慶之瀧水者為最高不踰
三尺駿者有兩脊骨故又號雙脊馬健而喜行
猨有三種金絲者黄玉面者黑純黑者面亦黑金絲玉
面皆難得或云純黑者雄金絲者雌又云雄能嘯雌不
能也猨性不耐著地著地輙㵼以死煎附子汁飲之即
愈
蠻犬如獵狗警而猘
鬱林犬出鬱林州極髙大垂耳拳尾與常犬異
花羊南中無白羊多黄褐白斑如黄牛又有一種深褐
黑脊白斑全似鹿
乳羊夲出英州其地出仙茅羊食茅舉體悉化為肪不
復有血肉食之宜人
綿羊出邕州溪洞及諸蠻國與朔方胡羊不異
麝香自邕州溪洞来者名土麝氣臊烈不及西蕃
火狸狸之類不一邕别有一種其毛色如金錢豹但其
錢差大耳彼人云嵗久則化為豹其文先似之矣
風貍状似黄猨食蜘蛛晝則拳曲如蝟遇風則飛行空
中其溺及乳汁主大風疾竒效
嬾婦如山猪而小喜食禾田夫以機軸織絍之噐掛田
所則不復近安平七源等州有之
山猪即豪猪身有棘刺能振發以射人三二百為羣以
害禾稼州洞中甚苦之
石鼠專食山豆根賔州人以其腹乾之治咽喉疾効如
神謂之石鼠肚
香鼠至小僅如指擘大穴於柱中行地中疾如激箭
山獺出宜州溪洞俗傳為補助要藥洞人云獺性滛毒
山中有此物凡牝獸悉避去獺無偶抱木而枯洞獠尤
貴重云能解藥箭毒中箭者研其骨少許傅治立消一
枚直金一兩或求買但得殺死者功力甚劣
　　志蟲魚
　蟲魚㣲物外薄于海者其類庸可既哉録偶見聞者
　萬一
珠出合浦海中有珠池蜑户投水採蚌取之嵗有豐耗
多得謂之珠熟相傳海底有處所如城郭大蚌居其中
有怪物守之不可近蚌之細碎蔓延於外者始得而采
車磲似大蚌海人磨治其殼為諸玩物
蚺蛇大者如柱長稱之其膽入藥南人腊其皮刮去鱗
以鞔鼓蛇常出逐鹿食寨兵善捕之數輩滿頭揷花趨
赴蛇蛇喜花必駐視漸近競拊其首大呼紅娘子蛇頭
益俛不動壯士大刀斷其首衆悉奔散逺伺之有頃蛇
省覺奮迅騰擲傍小木盡拔力竭乃斃數十人舁之一
村飽其肉
蝳蝐形似龜黿輩背甲十三片黒白斑文相錯鱗差以
成一背其邊裙闌闕囓如鋸齒無足而有四鬛前兩鬛
長状如檝後兩鬛極短其上皆有鱗甲以四鬛櫂水而
行海人養以鹽水飼以小鱗俗傳甲子庚申日輙不食
謂之蝳蝐齋日其説甚俚
蜈蚣有極大者
青螺状如田螺其大兩拳揩磨去麤皮如翡翠色雕琢
為酒盃
鸚鵡螺状如蝸牛殻磨治出精采亦雕琢為盃
貝子海傍皆有之大者如拳上有紫斑小者指靣大白
如玉
石蟹生海南形真似蟹云是海味所化理不可詰又有
石蝦亦其類
鬼蛺蝶大如扇四翅好飛荔枝上
黒蛺蝶大如扇橘蠧所化北人云𤣥武蟬
嘉魚狀如小鰣魚多脂味極腴美出梧州火山人以為
鮓餉逺
蝦魚出灕水肉白而豐味似蝦而鬆美
竹魚出灕水狀似青魚味如鱖魚南中魚品如鯉鯽軰
皆有之而以蝦竹二魚為珍
天蝦狀如大飛蟻秋社後有風雨則羣墮水中有小翅
人候其墮掠取之為鮓
　　志花
　桂林具有諸草花木牡丹芍藥桃杏之屬但培溉不
　力存形似而已今著其土産獨宜者凡北州所有皆
　不録
上元紅深紅色絶似紅木瓜花不結實以燈夕前後開
故名
白鶴花如白鶴立春開
南山茶葩蕚大倍中州者色微淡葉柔薄有毛别自有
一種如中州所出者
紅荳蔲花叢生葉瘦如碧蘆春末發初開花先抽一幹
有大籜包之籜解花見一穗數十蕊淡紅鮮妍如桃杏
花色蕊重則下垂如蒲萄又如火齊纓絡及剪綵鸞枝
之状此花無實不與草荳蔲同種每蕊心有兩瓣相竝
詞人托興曰比目連理云
泡花南人或名柚花春末開蕊圓白如大珠既拆則似
茶花氣極清芳與茉莉素馨相逼番人采以蒸香風味
超勝
紅蕉花葉瘦類蘆箬心中抽條條端發花葉數層日拆
一兩葉色正紅如榴花荔子其端各有一㸃鮮緑尤可
愛春夏開至嵗寒猶芳又有一種根出土處特肥飽如
膽瓶名膽瓶蕉
枸那花葉痩長畧似楊栁夏開淡紅花一朶數十蕚至
秋深猶有之
史君子花蔓生作架植之夏開一簇一二十葩輕盈似
海棠
水西花葉如萱草花黄夏開
裹梅花即木槿有紅白二種葉似蜀葵采紅者連葉包
裹黄梅鹽漬暴乾以薦酒故名玉修花粉紅色四季開
象蹄花如梔子而葉小夏開至秋深
素馨花比畨禺所出爲少當由風土差宜故也
茉莉花亦少如番禺以淅米漿日溉之則作花不絶可
耐一夏花亦大且多葉倍常花六月六日又以治魚腥
水一溉益佳
石榴花南中一種四季常開夏中既實之後秋深忽又
大發花且實枝頭碩果罅裂而其旁紅英粲然併花實
折飣盤筵極可玩
添色芙蓉花晨開正白午後微紅夜深紅
側金盞花如小黄葵葉似槿嵗暮開與梅同時
　　志果
　世傳南果以子名者百二十半是山野間草木實猿
　狙之所甘人強名以為果故余不能盡識録其識可
　食者五十五種
荔枝自湖南界入桂林纔百餘里便有之亦未甚多昭
平出槱核臨賀出緑色者尤勝自此而南諸郡皆有之
悉不宜乾肉薄味淺不及閩中所産
龍眼南州悉有之極大者出邕州圍如當二錢但肉薄
不能逺過常品為可恨
饅頭柑近蔕起饅頭尖者味香勝可埒永嘉乳柑
金橘出營道者為天下冠出江浙者皮甘肉酸不逮矣
錦李味甘美勝常品擘之兩片開如離核桃
石栗圓如彈子每顆有梗抱附之類杓柄肉黄白甘靱
似巴欖子仁附肉有白靨不可食發病北人或呼為海
胡桃
龍荔殻如小荔枝肉味如龍眼木身葉亦似二果故名
可蒸食不可生啖令人發癎或見鬼物三月開小白花
與荔枝同時
木竹子皮色形状全似大枇杷肉甘美秋冬間實
冬桃状如棗深碧而光軟爛甘酸春夏熟
羅望子殻長數寸如肥皂又如刀豆色正丹内有二三
實煨食甘美
人面子如大梅李核如人面兩目鼻口皆具肉甘酸宜
蜜煎
烏欖如橄欖青黑色肉爛而甘
方欖亦橄欖類三角或四角出兩江州洞
椰子木身葉悉類㯶櫚桄榔之屬子生葉間一穗數枚
枚大如五升器果之大者謂惟此與波羅蜜等耳皮中
子殻可為噐子中瓤白如玉味美如牛乳瓤中酒新者
極清芳久則渾濁不堪飲
蕉子芭蕉極大者凌冬不凋中抽榦長數尺節節有花
花褪葉根有實去皮取肉軟爛如緑柿極甘冷四季實
土人或以飼小兒云性凉去客熱以梅汁漬暴乾按令
扁味甘酸有微霜世所謂芭蕉乾者是也又名牛子蕉
鷄蕉子小如牛蕉亦四季實
芽蕉子小如鷄蕉尤香嫰甘美秋初實
紅鹽草果取生草荳䓻入梅汁鹽漬令色紅暴乾以薦
酒
鸚􁡍舌即紅鹽草果之珍者實始結即頻取紅鹽乾之
纔如小舌
八角茴香北人得之以薦酒少許咀嚼甚芳香出左右
江州洞中
餘甘子多販入北州人皆識之其木可以制器
五梭子形甚詭異瓣五出如田家碌碡状味酸久嚼微
甘閩中謂之羊桃
黎朦子如大梅復似小橘味極酸
波羅蜜大如冬瓜外膚礧砢如佛髻削其皮食之味極
甘子練悉如冬瓜生大木上秋熟
柚子南州名臭柚大如瓜人亦食之皮甚厚打碑者卷
皮蘸墨以代氊刷宜墨而不損紙極便于用此法可傳
但北州無許大柚耳
櫓罟子大如半升椀諦視之數十房攅聚成毬每房有
縫冬生青至夏紅破其瓣食之微甘
槎檫子如錐栗肉甘而㣲澁
地蠶生土中如小蠶又似甘露子
赤柚子如橄欖皮青肉赤以下竝春實
火炭子如烏李
山韶子色紅肉如荔枝以下八種竝夏實
山龍眼色青肉如龍眼
部諦子色黄如大石榴
木頼子如淡黄大李
粘子如指靣大褐色
羅晃子如橄欖其皮七重
千嵗子如青黄李味甘
赤棗子如酸棗味酸
藤韶子大如鳬卵柿以下十三種竝秋實
古米子殻黄中有肉如米粒
殼子如青梅味甘
藤核子生白藤上如小蒲桃
木連子如胡桃紫色
蘿䝉子黄如大橙柚
毛栗如橡栗
特乃子状如榧而圓長端正
不納子似黄熟小梅絶易爛爛即破肉附核可為經珠
似菩提子
羊矢子色状全似羊矢味亦不佳
日頭子状如櫻桃色似蒲桃穗
秋風子色状俱似楝子
黄皮子如小棗
朱圓子正圓深紅状如楝子以下六種皆冬實
匾桃大如桃而匾色正青
粉骨子皮黄色如粉
塔骨子匾如大橘皮裹空虗
布衲子似李而黄
黄肚子如小石榴
　　志草木
　異草瑰木多生窮山荒野其不中醫和匠石者人亦
　不采故余所識者少惟竹品乃多桀異併附于録
桂南方竒木上藥也桂林以桂名地實不産而出于賔
宜州凡木葉心皆一縱理獨桂有兩紋形如圭製字者
意或出此葉味辛甘與皮無别而加芳美人喜咀嚼之
榕易生之木又易髙大可覆數畆者甚多根出半身附
榦而下以入土故有榕木倒生根之語禽鳥銜其子寄
生他木上便蔚茂根下至地得土氣久則過其所寄
沙木與杉同類尤髙大葉尖成叢穗少與杉異
桄榔木身直如杉又如㯶櫚有節似大竹一榦挺上髙
數丈開花數十穗緑色
思儡木生兩江州洞堅實漬鹽水中百年不腐
臙脂木堅緻色如臙脂可鏇作出融州及州洞桂林屬
縣亦有之
鷄桐葉如楝其葉煮湯療足膝疾
龍骨木色翠青状如枯骨
風膏藥葉如冬青治太陽疼頭目昏眩
南漆如稀飴氣如松脂霑霑無力
簜竹葉大且密畧如蘆葦
澁竹膚麤澁如木工所用砂紙可以錯磨爪甲
人面竹節密而凸宛如人面人采為拄杖
釣絲竹類簜竹枝極柔弱
斑竹中有疊暈江浙間斑竹直一淚痕無暈也
貓頭竹質性類筋竹
桃枝竹多生石上葉如小㯶櫚人以大者為杖
竻竹刺竹也芒棘森然
箭竹山中悉有
宿根茄茄本不凋明年結實
銅鼓草其實如瓜療瘡瘍毒
大蒿容梧道中久無霜雪處年深滋長大者可作屋柱
小亦中肩輿之扛
石髪出海上纎長如絲縷
匾菜細如荇𢃄匾如薤菜長一二尺
都管草一莖六葉辟蜈蚣蛇
花藤鏇以為器用中有花紋
胡蔓藤毒草也揉其草漬之水入口即死
　　雜志
　嶠南風土之異宜録以備博聞而不可以部居謂之
　雜志
雪南州多無雪霜草木皆不改柯易葉獨桂林嵗嵗得
雪或臘中三白然終不及北州之多靈川興安之間兩
山蹲踞中容一馬謂之嚴闗朔雪至闗輙止大盛則度
送至桂林城下不復南矣
風廣東南海有颶風西路稍北州縣悉無之獨桂林多
風秋冬大甚抜木飛瓦晝夜不息俗傳朝作一日止暮
七日夜半則彌旬去海猶千餘里非颶也土人自不知
其説余試論之桂林地勢視長沙番禺在千丈之上髙
而多風理固然也
癸水桂林有古記父老傳誦之畧曰癸水繞東城永不
見刀兵癸水灕江也
瘴二廣惟桂林無之自是而南皆瘴鄉矣瘴者山嵐水
毒與草莽沴氣鬱勃蒸熏之所為也其中人如瘧状治
法雖多常以附子為急湏不換金正氣散為通用邕州
兩江水土尤惡一嵗無時無瘴春曰青草瘴夏曰黄梅
瘴六七月曰新禾瘴八九月曰黄茅瘴土人以黄茅瘴
為尤毒桂嶺舊不知的實所在城北五里有尋丈小坡
立石其上刻曰桂嶺賀州自有桂嶺縣相傳始名嶺在
其地今小坡非也
俗字邊逺俗陋牒訴劵約專用土俗書桂林諸邑皆然
今姑記臨桂數字雖甚鄙野而偏傍亦有依附􁁊(音/矮)不
長也􁬺(音/穩)坐于門中穩也􁁊(亦音/隱)大坐亦穩也仦(音/嫋)小
兒也奀(音/動)人瘦弱也􁁊(音/終)人亡絶也􁁊(音/臘)不能舉足也
􁀙(音/大)女大及姊也􁬚(音/磡)山石之巖窟也閂(音/􁁧)門横闗也
他不能悉紀余閱訟牒二年習見之大理國間有文書
至南邊及商人持其國佛經題識猶有用圀字者圀武
后所作國字也唐書稱大禮國今其國止用理字
捲伴南州法度踈畧婚姻多不正村落強暴竊人妻女
以逃轉移他所安居自若謂之捲伴言捲以為伴侣也
已而復為後人捲去至有歴數捲未已者其舅姑若前
夫訪知所在詣官自陳官為追究徃徃所謂前夫亦是
捲伴得之復為後人所捲惟其親父母兄弟及初娶者
所訴即歸始初被捲之家
草子即寒熱時疫南中吏卒小民不問病源但頭痛體
不佳便謂之草子不服藥使人以小錐刺唇及舌尖出
血謂之挑草子實無加損于病必服藥乃愈
　　志蠻
　廣西經畧使所領二十五郡其外則西南諸蠻蠻之
　區落不可殫記姑記其聲問相接帥司常有事于其
　地者數種曰羈縻州洞曰猺曰蠻曰黎曰蜑通謂之
　蠻
羈縻州洞𨽻邕州左右江者為多舊有四道儂氏謂安
平武勒忠浪七源四州皆儂姓又有四道黄氏謂安徳
歸樂露城田州皆黄姓又有武侯延衆石門感徳四鎮
之民自唐以来内附分析其種落大者為州小者為縣
又小者為洞國朝開拓寖廣州縣洞五十餘所推其雄
長者為首領籍其民為壮丁其人物獷悍風俗荒怪不
可盡以中國教法繩治姑羈縻之而已有知州權州監
州知縣知洞其次有同發遣權發遣之屬謂之主户餘
民皆稱提陀猶言百姓也其田計口給民不得典賣惟
自開荒者由己謂之祖業口分田知州别得養印田猶
圭田也權州以下無印記者得䕃免田既各服屬其民
又以攻剽山獠及博買嫁娶所得生口男女相配給田
使耕教以武技世世𨽻屬謂之家奴亦曰家丁民户強
壯可教勸者謂之田子田丁亦曰馬前牌總謂之洞丁
今黄姓尚多而儂姓絶少智髙亂後儂氏善良許從國
姓今多姓趙氏有舉洞純一姓者婚婣不以為嫌酋豪
或娶數妻皆曰媚娘宜州管下亦有羈縻州縣十餘所
其法制尤疏幾似化外其尤者曰南丹州待之又與他
州洞不同特命其首領莫氏曰刺史月支鹽料及守臣
供給錢其説以謂宜州徼外即唐黄家賊之地崇建南
丹使控制之莫氏家人亦有時相攻奪今刺史莫延葚
逐其弟延廪而自立延廪奔朝廷謂之出宋(凡州洞歸/明者皆稱)
(出/宋)
猺本五溪槃瓠之後其壤接廣右者靜江之興安義寧
古縣融州之融水懐逺縣界皆有之生深山重溪中椎
髻跣足不供征役各以其逺近為伍
獠在右江溪洞之外俗謂之山獠依山林而居無酋長
版籍蠻之荒忽無常者也以射生食動而活蟲豸能蠕
動者皆取食無年甲姓名一村中惟有事力者曰郎火
餘但稱火舊傳其類有飛頭鑿齒鼻飲白衫花靣赤褌
之屬二十一種今在江西南一帶甚多殆百餘種也
蠻南方曰蠻今郡縣之外羈縻州洞雖故皆蠻地猶近
省民供稅役故不以蠻命之過羈縻則謂之化外真蠻
矣區落連亘接于西戎種類殊詭不可勝記今志其近
桂林者宜州有西南蕃大小張大小王龍石滕謝諸蕃
地與牂牁接人椎髻跣足或著木履衣青花斑布以射
獵讐殺為事又南連邕州南江之外者羅殿自杞等以
國名羅孔特磨白衣九道等以道名而峩州以西别有
酋長無所統屬者蘇綺羅坐夜靣計利流求萬夀多嶺
阿悞等蠻謂之生蠻酋自謂太保大抵與山獠相似但
有首領耳羅殿等處乃成聚落亦有文書公文稱守羅
殿國王其外又有大蠻落西曰大理東曰交趾大理南
詔國也交趾古交州治龍編又為安南都䕶府
黎海南四郡隖上蠻也隖直雷州由徐開渡半日至隖
之中有黎母山諸蠻環居四旁號黎人山極髙常在霧
靄中黎人自鮮識之久晴海氛清廓時或見翠尖浮半
空云蠻皆椎髻跣足揷銀銅錫釵婦人加銅環耳墜垂
肩女及笄即黥頰為細花紋謂之繡靣女既黥集親客
相慶賀惟婢獲則不繡靣四郡之人多黎姓盖其裔族
而今黎人乃多姓王
蜑海上水居蠻也以舟楫為家採海物為生且生食之
入水能視合浦珠池蚌蛤惟蜑能没水探取旁人以繩
繫其腰繩動揺則引而上先煑毳衲極熱出水急覆之
不然寒慄而死或遇大魚蛟鼉諸海怪為鬐鬛所觸徃
徃潰腹折支人見血一縷浮水面知蜑死矣
　
　
　
　
　
　
　
　
　
　
　
　
　
　
　
　古今説海卷十一
欽定四庫全書
　古今説海卷十二
　　　　　　　　　　　　明　陸楫　編
　説選十二(偏記九/)
　　真臘風土記總敘(元周達觀/)
真臘國或稱占臘其國自稱曰甘孛智今聖朝按西番
經名其國曰澉浦只盖亦甘孛智之近音也自温州開
洋行丁未針厯閩廣海外諸州港口過七洲洋經交阯
洋到占城又自占城順風可半月到真蒲乃其境也又
自真蒲行坤申針過崑崙洋入港港凡數十惟第四港
可入其餘悉以沙淺故不通巨舟然而彌望皆修藤古
木黄沙白葦倉卒未易辨認故舟人以尋港為難事自
港口北行順水可半月抵其地曰查南乃其屬郡也又
自查南換小舟順水可十餘日過半路村佛村渡淡洋
可抵其地曰干傍取城五十里按諸番志稱其地廣七
千里其國北抵占城半月路西南距暹邏半月程南距
番禺十日程其東則大海也舊為通商來往之國聖朝
誕膺天命奄有四海索多元帥之置省占城也嘗遣一
虎符百户一金牌千户同到本國竟為拘執不返元貞
之乙未六月聖天子遣使招諭俾余從行以次年丙申
二月離明州二十日自温州港口開洋三月十五日抵
占城中途逆風不利秋七月始至遂得臣服至大德丁
酉六月回舟八月十二日抵四明舶岸其風土國事之
詳雖不能盡知然其大畧亦可見矣
　　城郭
州城周圍可二十里有五門門各兩重惟東向開二門
餘向皆一門城之外巨濠濠之外皆通衢大橋橋之兩
傍各有石神五十四枚如石將軍之狀甚巨而獰五門
皆相似橋之䦨皆石為之鑿為蛇形蛇皆九頭五十四
神皆以手拔蛇有不容其走逸之勢城門之上有大石
佛頭五面向西方中置其一飾之以金門之兩傍鑿石
為象形城皆疊石為之可二丈石甚周密堅固且不生
繁草却無女墻城之上間或種桄榔木比比皆空屋其
内向如坡子厚可十餘丈坡上皆有大門夜閉早開亦
有監門者惟狗不許入門其城甚方整四方各有石塔
一座曽受斬趾刑人亦不許入門當國之中有金塔一
座傍有石塔二十餘座石屋百餘間東向金橋一所金
獅子二枚列於橋之左右金佛八身列于石屋之下金
塔至北可一里許有銅塔一座比金塔更高望之鬱然
其下亦有石屋十數間又其北一里許則國主之廬也
其寢室又有金塔一座焉所以舶商自來有富貴真臘
之褒者想為此也石塔出南門外半里餘俗傳魯般一
夜造成魯般墓在南門外一里許周圍可十里石屋數
百間東池在城東十里周圍可百里中有石塔石屋塔
之中有卧銅佛一身臍中常有水流出北池在城北五
里中有金方塔一座石屋數十間金獅子金佛銅象銅
牛銅馬之屬皆有之
　　宫室
國宫及官舍府第皆面東國宮在金塔金橋之北近門
周圍可五六里其正室之瓦以鉛為之餘皆土瓦黄色
橋柱甚巨皆雕畫佛形屋頭壯觀修廊複道突兀參差
稍有䂓模其蒞事處有金窻欞左右方柱上有鏡約有
四五十面列放於窻之旁其下為象形聞内中多有奇
處防禁甚嚴不可得而見也其内中金塔國主夜則卧
其上土人皆謂塔之中有九頭蛇精乃一國之土地主
也係女身每夜則見國主則先與之同寢交媾雖其妻
亦不敢入二鼓乃出方可與妻妾同睡若此精一夜不
見則番王死期至矣若番王一夜不往則必獲灾禍其
次如國戚大臣等屋制度廣袤與常人家逈别周圍皆用
草盖獨家廟及正寢二處許用瓦亦各隨其官之等級以
為屋室廣狹之制其下如百姓之家止草盖瓦片不敢
上屋其廣狹雖隨家之貧富然終不敢傚府第制度也
　　服飾
自國主以下男女皆椎髻袒裼止以布圍腰出入則加
以大布一條纏於小布之上布甚有等級國主所打之
布有值金三四兩者極其華麗精美其國中雖自織布
暹羅及占城皆有來者往往以來自西洋者為上以其
精巧而細様故人惟國主可打純花布頭戴金冠子如
金剛頭上所戴者或有時不戴冠但以線穿香花如茉
莉之類周匝於髻間項上戴大珍珠三斤許手足及諸
指上皆帶金鐲指展上皆篏猫兒眼睛石其下跣足足
下及手掌皆以紅藥染赤色出則手持金劔百姓間惟
婦女可染手足掌男子不敢也大臣國戚可打疎花布
惟官人可打兩頭花布百姓間惟婦人可打之新唐人
雖打兩頭花布人亦不敢罪之以其暗丁八殺故也暗
丁八殺不識體例也
　　官屬
國中亦有丞相將帥司天等官其下各設司吏之屬但
名稱不同耳大抵皆國戚為之否則亦納女為嬪其出
入儀從亦有等級用金轎扛四金傘柄者為上金轎扛
二金傘柄者次之金轎扛一金傘柄者又次之止用一
金傘柄者又其次之也其下者止用一銀傘柄者而已
亦有用銀轎扛者金傘柄以上官皆呼為巴丁或呼暗
丁銀傘柄者呼為厮辣的傘皆用中國紅絹為之其裙
直拖地油傘皆以緑絹為之裙却短
　　三教
為儒者呼為班詰為僧者呼為苧姑為道者呼為八思
惟班詰不知其所祖亦無所謂學舍講習之處亦難究
其所讀何書但見其如常人打布之外於項上掛白線
一條以此别其為儒耳由班詰入仕者則為高上之人
項上之線終身不去苧姑削髪穿黄偏袒右肩其下則
繫黄布裙跣足寺亦許用瓦盖中止有一像正如釋迦
佛之狀呼為孛頼穿紅塑以泥飾以丹青外此别無像
也塔中之佛相貌又别皆以銅鑄成無鐘鼓鐃鈸與幢
幡寶盖之類僧皆茹魚肉惟不飲酒供佛亦用魚肉每
日一齋皆取辦于齋主之家寺中不設㕑竈所誦之經
甚多皆以貝葉壘成極其齊整於上寫黒字既不用筆
墨但不知以何物書寫僧亦用金銀轎扛傘柄者國王
有大政亦咨訪之却無尼姑八思惟正如常人打布之
外但於頭上戴一紅布或白布如韃靼娘子罟姑之狀
而畧低亦有宫觀但比之寺院較狹而道教者亦不如
僧教之盛耳所供無别像但止一塊石如中國社壇中
之石耳亦不知其何所祖也却有女道士宮觀亦得用
瓦八思惟不食他人之食亦不令人見食亦不飲酒不
曾見其誦經及與人功果之事俗之小兒入學者皆先
就僧家教習暨長而還俗其詳莫能考也
　　人物
人但知蠻俗人物麤醜而甚黒殊不知居于海島村僻
尋常閭巷間者則信然矣至如宮人及南棚(南棚乃/府第也)婦
女多有其白如玉者盖以不見天日之光故也大抵一
布經腰之外不以男女皆露出胸酥椎髻跣足雖國主
之妻亦只如此國主凡有五妻正室一人四方四人其
下嬪婢之屬聞有三五千亦自分等級未嘗輕出户余
每一入内見番主必與正妻同出乃坐正室金窻中諸
宮人皆次第列于兩廊窻下徙倚窺視余備獲一見凡
人家有女美貌者必召入内其下供内中出入之役者
呼為陳家蘭亦不下一二千却皆有丈夫與民間雜處
只於𩕄門之前削去其髮如北人開水道之狀塗以銀
硃及塗于兩鬢之傍以此為陳家蘭别耳惟此婦可以
入内其下餘人不可得而入也内宮之前後有絡繹于
道塗間尋常婦女椎髻之外别無釵梳頭面之飾但臂
中帶金鐲指中帶金指展且陳家蘭及内中諸宫人皆
用之男女身上常塗香藥以檀麝等香合成家家皆修
佛事國中多有二形人每日以十數成羣行於墟場間
常有招徠唐人之意反有厚饋可醜可惡
　　産婦
番婦産後即作熱飯抹之以鹽納于隂户凡一晝夜而
除之以此産中無病且收斂常如室女余初聞而詫之
深疑其不然既而所泊之家有女育子備知其事且次
日即抱嬰兒同往河内澡洗尤所恠見又每見人言番
婦多淫産後一兩日即與夫合若丈夫不中所欲即有
買臣見棄之事若丈夫適有逺役只可過數夜過十數
夜其婦必曰我非是鬼如何孤眠淫蕩之心尤切然亦
聞有守志者婦女最易老盖其婚嫁産育既早二三十
嵗人已如中國四五十人矣
　　室女
人家養女其父母必祝之曰願汝有人要將來嫁千百
箇丈夫富室之女自七嵗至九嵗至貧之家則止于十
一嵗必命僧道去其童身名曰陣毯盖官司每嵗于中
國四月内擇一日頒行本國應有養女當陣毯之家先
行申報官司官司先給巨燭一條燭間刻畫一處約是
夜遇昏㸃燭至刻畫處則為陣毯時候矣先期一月或
半月或十日父母必擇一僧或一道隨其何處寺觀往
往亦自有主顧向上好僧皆為官户富室所先貧者亦
不暇擇也官富之家饋以酒米布帛㯽榔銀器之類至
有一百擔者直中國白金二三百兩之物少者或三四
十擔或一二十擔隨家豐儉所以貧人家至于十一嵗
而始行事者為難辦此物耳亦有捨錢與貧女陣毯者
謂之做好事盖一嵗中一僧止可御一女僧既允受更
不他許是夜大設飲食鼓樂會親隣門外縛一高棚裝
塑泥人泥獸之屬于其上或十餘或止三四枚貧家則
無之各按故事凡七日而始撤既昏則轎傘鼓樂迎此
僧而歸以綵帛結二亭子一則坐女于其中一則僧坐
其中不曉其口説何語鼓樂之聲喧闐是夜不禁犯夜
聞至期與女俱入房親以手去其童納之酒中或謂父
母親隣各㸃于額上或謂俱嘗以口或謂僧與女交媾
之事或謂無此但不容唐人見之所以莫知其的至天
將明時則又以轎傘鼓樂送僧去後當以布帛之類與
僧贖身否則此女終為此僧所有不可得而他適也余
所見者大德丁酉之四月初六夜也前此父母必與女
同寢此後則斥於房外任其所之無復拘束隄防之矣
至若嫁娶則雖有納幣之禮不過茍簡從事多有先姦
而後娶者其風俗既不以為耻亦不以為怪也陣毯之
夜一巷中或十餘家城中迎僧道者交錯於途路間鼓
樂之聲無處無之
　　奴婢
人家奴婢皆買野人以充其役多者百餘少者亦有一
二十枚除至貧之家則無之盖野人者山野中之人也
自有種類俗呼為撞賊到城中亦不敢出入人之家城
間人相罵者一呼之為撞則恨入骨髓其見輕於人如
此少壯者一枚可直百布老弱者止三四十布可得秖
許於樓下坐卧若執役方許登樓亦必跪膝合掌頂禮
而後敢進呼主人為巴駞主母為米巴駞者父也米者
母也若有過撻之則俯首受杖畧不敢動其牝牡者自
相配偶主人終無與之交接之理或唐人到彼乆曠者
不擇一與之接主人聞之次日不肯與同坐以其曽與
野人接故也或與外人交至於有姙養子主人亦不詰
問其所從來盖以其所不齒且利其得子仍可為異日
奴婢也或有逃者擒而復得必於靣刺以青或於項上
帶鐵以錮之亦有帶於臂腿間者
　　語言
國中語言自成音聲雖近而占城暹人皆不通話説如
以一為梅二為别三為卑四為般五為孛監六為孛監
梅七為孛監别八為孛監卑九為孛監般十為答呼父
為巴駞叔伯亦呼為巴駞呼母為米姑姨嬸姆以至鄰
人之尊年者亦呼為米呼兄為邦姊亦呼為邦呼弟為
補温呼舅為吃賴姑夫亦呼為孛賴大抵多以下字在
上如言此人乃張三之弟則曰補温張三彼人乃李四
之舅則曰吃賴李四又如呼中國為備世呼官人為巴
丁呼秀才為班詰乃呼中國官人不曰備世巴丁而曰
巴丁備世中國之秀才不曰備世班詰而曰班詰備世
大抵皆如此此其大畧耳至若官府則有官府之議論
秀才則有秀才之文談僧道自有僧道之語説城市村
落言語各自不同亦與中國無異也
　　野人
野人有二種有一等通往來話言之野人乃賣與城間
為奴之類是也有一等不屬教化不通言語之野人此
輩皆無家可居但領其家屬巡行於山頭戴一瓦盆而
走遇有野獸以弧矢標槍射之而得乃擊火于石共烹
食而去其性甚狠其藥甚毒同黨中常自相殺戮近地
亦有種荳蔲木棉花織布為業者布甚麤厚花紋甚别
　　文字
尋常文字及官府文書皆以麂鹿皮等物染黑隨其大
小闊狹以意裁之用一等粉如中國白堊之類磋為小
條子其名為梭拈於手中就皮畫以成字永不脱落用
畢則挿於耳之上字跡亦可辨認為何人書寫須以濕
物揩拭方去大率字様正如回鶻字凡文書皆自後書
向前却不自上書下也余聞之額森哈雅云其字母音
聲正與蒙古音相鄰但所不同者三兩字耳初無印信
人家告狀亦有書鋪書寫
　　正朔時序
每用中國十月為正月是月也名為佳得當國宫之前
縛一大棚上可容千餘人盡掛燈毬花朶之屬其對岸
逺離二十丈地則以木接續縛成高棚如造塔撲竿之
狀可高二十餘丈每夜設三四座或五六座裝烟火爆
杖于其上此皆諸屬郡及諸府第認直遇夜則請國主
出觀㸃放烟火爆杖烟火雖百里之外皆見之爆杖其
大如砲聲震一城其官屬貴戚每人分以巨燭㯽榔所
費甚夥國主亦請奉使觀焉如是者半月而後止每一
月必有一事如四月則抛毬九月則壓獵壓獵者聚一
國之衆皆來城中教閲於國宫之前五月則迎佛水聚
一國逺近之佛皆送水與國主洗身陸地行舟國主登
樓以觀七月則燒稻其時新稻已熟迎於南門外燒之
以供佛婦女車象往觀者無數主却不出八月則挨藍
挨藍者舞也㸃差伎樂每日就國宫内挨藍且鬭猪鬬
象國主亦請奉使觀焉如是者一旬其餘月分不能詳
記也國人亦有通天文者日月薄蝕皆能推算但是大
小盡却與中國不同閏嵗則彼亦必置閏但只閏九月
殊不可曉一夜只分四更毎七日一輪亦如中國所謂
開閉建除之類番人既無姓名亦不記生日多有以所
生之日頭為名者有兩日最吉三日平平四日最㐫何
日可出東方何日可出西方雖婦女皆能算之十二生
肖亦與中國同但所呼之名異耳如以馬為卜賽呼雞
之聲為欒呼猪之聲為直盧呼牛為箇之類也
　　爭訟
民間爭訟雖小事亦必上聞國主初無笞杖之責但聞
罸金而已其人大逆重事亦無絞斬之事止於城西門
外掘地成坑納罪人於内實以土石堅築而罷其次有
斬手足指者有去鼻者但姦與賭無禁姦婦之夫或知
之則以兩柴絞姦夫之足痛不可忍竭其資而與之方
可獲免然裝局欺騙者亦有之或有死於門首者則自
用繩拖置城外野地初無所謂體究檢驗之事人家獲
盜亦可施監禁拷掠之刑却有一項可取且如人家失
物疑此人為盜不肯招認遂以鍋煎油極熱令此人伸
手於中若果偷物則手腐爛否則皮肉如故云番人有
法如此又兩家爭訟莫辨曲直國宫之對岸有小石塔
十二座令一人各坐一塔中其外兩家自以親屬互相
隄防或坐一二日或三四日其無理者必獲證候而出
或身上生瘡癤或咳𠻳熱證之類有理者畧無纎事以
此剖判曲直謂之天獄盖其土地之靈有如此也
　　病癩
國人尋常有病多是入水浸浴及頻頻洗頭便自痊可
然多病癩者比比道途間土人雖與之同卧同食亦不
校或謂彼中風土有此疾曽有國主患此疾故人不之
嫌以愚意觀之往往好色之餘便入水澡洗故成此疾
聞土人色慾纔畢皆入水澡洗其患痢者十死八九亦
有貨藥於市者與中國不類不知其為何物更有一等
師巫之屬與人行持尤可笑
　　死亡
人死無棺止以􁐡席之類盖之以布其出喪也前亦用
旗幟鼓樂之屬又以兩柈炒米繞路抛撒擡至城外僻
逺無人之地棄擲而去俟有鷹犬畜類來食頃刻而盡
則謂父母有福故獲此報若不食或食而不盡反謂父
母有罪而至此今亦漸有焚者往往皆唐人之遺種也
父母死别無服制男子則髠其髮女子則於𩕄門翦髪
似錢大以此為孝耳國主仍有塔葬埋但不知葬身與
葬骨耳
　　耕種
大抵一嵗中可三四番收種盖四時常如五六月天且
不識霜雪故也其地半年有雨半年絶無自四月至九
月每日下雨午後方下淡水洋中水㾗高可七八丈巨
樹盡没僅留一杪耳人家濱水而居者皆移入山後十
月至三月㸃雨絶無洋中僅可通小舟深處不過三五
尺人家又復移下耕種者指至何時稻熟是時水可渰
至何處隨其地而播種之耕不用牛耒耜鎌鋤之器雖
稍相類而制自不同又有一等野田不種常生水高至
一丈而稻亦與之俱高想别一種也但糞田及種蔬皆
不用穢嫌其不潔也唐人到彼皆不與之言及中國糞
壅之事恐為所鄙毎三兩家共掘地為一坑盖其草滿
則填之又别掘地為之凡登溷既畢必入池洗淨止用
左手右手留以拿飰見唐人登厠用紙揩拭者笑之甚
至不欲其登門婦女亦有立而溺者可笑可笑
　　山川
自入真蒲以來率多平林叢昧長江巨港綿亘數百里
古樹脩藤森隂蒙蘙禽獸之聲遝雜其間至半港而始
見有曠田絶無寸木彌望芃芃禾黍而已野牛以千百
成羣聚於此地又有竹坡亦綿亘數百里其間竹節相
間生刺筍味至苦四畔皆有高山
　　出産
山多異木無木處乃犀象屯聚養育之地珍禽竒獸不
計其數細色有翠毛象牙犀角黄臘麤色有降真荳蔲
畫黄紫梗大風子油翡翠其得也頗難盖叢林中有池
池中有魚翡翠自林中飛出求魚番人以樹葉蔽身而
坐水濵籠一雌以誘之手持小網伺其來則罩有一日
獲三五隻有終日全不得者象牙則山僻人家有之每
一象死方有二牙舊傳謂毎嵗一換牙者非也其牙以
標而殺之者上也自死而隨時為人所取者次之死于
山中多年者斯為下矣黄臘出於村落朽樹間其一種
細腰蜂如螻蟻者番人取而得之毎一船可收二三千
塊每塊大者三四十斤小者亦不下十八九斤犀角白
而帶花者為上黑為下降真生叢林中番人頗費砍斫
之勞盖此乃樹之心耳其外白木可厚八九寸小者亦
不下四五寸荳蔲皆野人山上所種畫黄乃一等樹間
之脂番人預先一年以刀斫樹滴瀝其脂至次年而始
收紫梗生于一等樹枝間正如桑寄生之狀亦頗難得
大風子油乃大樹之子狀如椰子而圎中有子數十枚胡
椒間亦有之纏藤而生纍纍如緑草子其生而青者更辣
　　貿易
國人交易皆婦人能之所以唐人到彼必先納一婦人
者兼亦利其能買賣故也每日一墟自卯至午即罷無
居鋪但以蓬席之類鋪於地間各有處聞亦有納官司
賃地錢小交闗則用米穀及唐貨次則用布若乃大交
闗則用金銀矣往往土人最朴見唐人頗加敬畏呼之
為佛見則伏地頂禮近亦有脱騙欺負唐人由去人之
多故也
　　欲得唐貨
其地想不出金銀以唐人金銀為第一五色輕縑帛次
之其次如真州之錫鑞温州之漆盤泉州之青甆器及
水銀銀硃紙劄硫黄熖硝檀香白芷麝香麻布黄草布
雨傘鐵鍋銅盤水珠桐油箆箕木梳針其麤重則如明
州之蓆甚欲得者則菽麥也然不可將去耳
　　草木
惟石榴甘蔗荷花蓮藕芋桃蕉芎與中國同荔枝橘子
狀雖同而酸其餘皆中國所未曽見樹木亦甚各别草
花更多且香而艶水中之花更有多品皆不知其名至
若桃李杏梅松栢杉檜梨棗楊柳桂蘭菊蕊之類皆所
無也其中正月亦有荷花
　　飛鳥
禽有孔雀翡翠鸚􁡍乃中國所無餘如鷹鴉鷺鷥雀兒
鸕鷀鸛鶴野鴨黄雀等物皆有之所無者喜鵲鴻鴈黄
鶯杜宇燕鴿之屬
　　走獸
獸有犀象野牛山馬乃中國所無者其餘如虎豹熊羆
野猪麋鹿麞麂猿狐之類甚多所少者獅子猩猩駱駞
耳鷄鴨牛馬猪羊所不在論也馬甚矮小牛甚多生敢
騎死不敢食亦不敢剝其皮聴其腐爛而已以其與人
出力故也但以駕車耳在先無鵝近有舟人自中國攜
去故得其種鼠有大如猫者又有一等鼠頭腦絶類新
生小狗兒
　　蔬菜
蔬菜有蔥芥韭茄𤓰西𤓰東𤓰王𤓰莧菜所無者蘿蔔
生菜苦蕒菠薐之類𤓰茄正月間即有之茄樹有經數
年不除者木綿花樹高可過屋有十餘年不換者不識
名之菜甚多水中之菜亦多種
　　魚龍
魚鱉惟黒鯉魚最多其他如鯉鯽草魚最多有吐哺魚
大者重二斤已上有不識名之魚亦甚多此皆淡水洋
中所來者至若海中之魚色色有之鱔魚湖鰻田雞土
人不食入夜則縱横道途間黿鼉大如合苧雖六藏之
龜亦充食用查南之蝦重一斤已上真蒲龜脚可長八
九寸許鰐魚大者如船有四脚絶類龍特無角耳肚甚
脆美蛤蜆螄螺之屬淡水洋中可捧而得獨不見蟹想
亦有之而人不食耳
　　醖醸
酒有四等第一唐人呼為蜜糖酒用藥麴以蜜及水中
半為之其次者土人呼為朋牙四以樹葉為之朋牙四
者乃一等樹葉之名也又其次以米或以剰飯為之名
曰包稜角盖包稜角者米也其下有糖鑑酒以糖為之
又入港濱水又有茭漿酒盖有一等茭葉生于水濱其
漿可以醸酒
　　鹽醋醬麪
醝物國中無禁自真蒲巴澗濵海等處率皆燒山間更
有一等石味勝于鹽可琢以成器土人不能為醋羮中
欲酸則著以咸平樹葉樹既莢則用莢既生子則用子
亦不識合醬為無麥與豆故也亦不曾造麴盖以蜜水
及樹葉釀酒所用者酒藥耳亦如鄉間白酒藥之狀
　　蠶桑
土人皆不事蠶桑婦人亦不曉針線縫補之事僅能織
木綿布而已亦不能紡但以手理成條無機杼以織但
以一頭縳腰一頭搭上梭亦止用一竹管近年暹人來
居却以蠶桑為業桑種蠶種皆自暹中來亦無麻苧惟
有絡麻暹人却以絲自織皁綾衣著暹婦却能縫補土
人打布損破皆倩其補之
　　器用
尋常人家房舍之外别無卓凳盂桶之類但作飯則用
一瓦釡作羮又用一瓦銚地埋三石為竈以椰子殻為
杓盛飯用中國瓦盤或銅盤羮則用樹葉造一小碗雖
盛汁亦不漏又以茭葉製一小杓用兠汁入口用畢則
棄之雖祭祀神佛亦然又以一錫器或瓦器盛水于傍
用以醮手蓋飯只用手拏其粘於手非此水不能去也
飲酒則用鑞注子貧人則用瓦鉢子若府第富室則一
一用銀至有用金者國之慶賀多用金為器皿制度
形狀又别地下所鋪者明州之草席或有鋪虎豹麂鹿
等皮及藤簟者近新置矮卓高尺許睡只竹席卧於板
近又用矮床者往往皆唐人制作也食品用布罩國主
内中以銷金縑帛為之皆舶商所饋也稻不用礱只用
杵舂碓耳
　　車轎
轎之制以一木屈其中兩頭竪起雕刻花様以金銀裹
之所謂金銀轎扛者此也每頭一尺之内釘鉤子以大
布一條厚摺用繩繫於兩頭鉤中人挽於布以兩人擡
之轎則又加一物如船篷而更闊飾以五色縑帛四人
扛有隨轎而走若逺行亦有騎象騎馬者亦有用車者
車之制却與他地一般馬無鞍象無凳可坐
　　舟楫
巨舟以硬樹破版為之匠者無鋸但以斧鑿之開成版
既費木且費工也凡要木成段亦只以鑿鑿斷起屋亦
然船亦用鐵釘上以茭葉盖覆却以㯽榔木破片壓之
此船名為新挐用櫂所粘之油魚油也所和之灰石灰
也小舟却以一巨木鑿成槽以火熏軟用木撑開腹大
兩頭尖無篷可載數人只以櫂划之名為皮闌
　　屬郡
屬郡九十餘曰真蒲曰查南曰巴澗曰莫良曰八薛曰
蒲買曰雉棍曰木津波曰賴敢坑曰八厮里其餘不能
悉記各置官屬皆以木排栅為城
　　村落
每一村或有寺或有塔人家稍密亦自有鎮守之官名
為買節大路上自有歇息如郵亭之類其名為森木近
與暹人交兵遂皆成曠地
　　取膽
前此於八月内取膽盖占城王每年索人膽一甕萬千餘
枚遇夜則多方令人於城中及村落去處遇有夜行者
以繩兠住其頭用小刀於右脇下取去其膽俟數足以
饋占城王獨不取唐人之膽盖因一年取唐人一膽雜
於其中遂至甕中之膽俱臭腐而不可用故也近年已
除取膽之事另置取膽官屬居北門之裏
　　異事
東門之裏有蠻人淫其妹者皮肉相粘不開歴三日不
食而俱死余鄉人薛氏居番三十五年矣渠謂兩見此
事盖其用聖佛之靈所以如此
　　澡浴
地苦炎熱每日非數次澡洗則不可過入夜亦不免一二
次初無浴室盂桶之類但每家須有一池否則兩三家合
一池不分男女皆裸形入池惟父母尊年在池則子女卑
㓜不敢入或卑幼先在池則尊長亦迴避之如行輩則無
拘也但以左手遮其牝門入水而已或三四日或五六日
城中婦女三三五五咸至城外河中漾洗至河邊脱去所
纒之布而入水㑹聚於河者動以千數雖府第婦女亦
預焉畧不以為耻自踵至頂皆得而見之城外大河無
日無之唐人暇日頗以此為遊觀之樂聞亦有就水中
偷期者水常温如湯惟五更則微凉至日出則復温矣
　　流寓
唐人之為水手者利其國中不著衣裳且米糧易求婦
女易得屋室易辦器用易足買賣易為往往皆逃逸于彼
　　軍馬
軍馬亦是裸體跣足右手執摽槍左手執戰牌别無所
謂弓箭砲石甲胄之屬傳聞與暹人相攻皆驅百姓使
戰往往亦别無智畧謀畫
　　國主出入
聞在先國主轍迹未嘗離户盖亦防有不測之變也新
主乃故國主之壻原以典兵為職其婦翁愛女女密竊金
劒以往其夫以故親子不得承襲嘗謀起兵為新主所覺
斬其趾而安置于幽室新主身嵌聖鐵縱使刀箭之屬著
體不能為害因恃此遂敢出入余宿留嵗餘見其出者四
五凡出時諸軍馬擁其前旗幟鼓樂踵其後宫女三五百
花布花髻手執巨燭自成一隊雖白日亦照燭又有宫女
皆執内中金銀器皿及文飾之具制度迥别不知其何所
用又有宫女執標槍摽牌為内兵又成一隊又有羊車馬
車皆以金為飾其諸臣僚國戚皆騎象在前逺望紅凉
傘不計其數又其次則國主之妻及妾媵或轎或車或
馬或象其銷金凉傘何止百餘其後則是國主立于象
上手持寳劔象之牙亦以金套之打銷金白凉傘凡二十
餘柄其傘柄皆金為之其四圍擁簇之象甚多又有軍馬
䕶之若遊近處止用金轎子皆以宫女擡之大凡出入必
迎小金塔金佛在其前觀者皆當跪地頂禮名為三罷不
然則為貌事者所擒不虚釋也每日國主兩次坐衙治事
亦無定文及諸臣與百姓之欲見國主者皆列坐地上以
俟少頃聞内中隠隠有樂聲在外方吹螺以迎之聞止用
金車子來處稍逺須㬰見二宫女纎手捲簾而國主乃
仗劒立于金窻之中矣臣僚以下皆合掌叩頭螺聲方
絶乃許擡頭國主特隨亦就坐坐處有獅子皮一領乃
傳國之寳言事既畢國主尋即轉身二宫女復垂其簾
諸人各起以此觀之則雖蠻貊之邦未嘗不知有君也
　古今説海卷十二
欽定四庫全書
　古今説海卷十三
　　　　　　　　　　　　　明　陸楫　編
　説選十三(偏記十/)
　　北戸録(唐段公路/)
　　通犀
通犀置大霧重露下終不沾濡又堪為釵纛撓藥酒酒生
沫若貯米飼雞雞見輒驚散一呼為駭雞犀或中毒箭
刺于創中立愈盖犀食百毒棘刺故也
　　孔雀媒
雷羅數州牧孔雀雛養之使極馴擾致於山野間以物
絆足傍施羅網伺野孔雀至則倒網掩之無遺一説孔
雀不疋偶但音影相接便有孕如白鶂雌雄相視則孕
或曰雄鳴上風雌鳴下風亦孕見博物志宋紀曰孝武
大明五年有獻白孔雀為瑞者愚按説文曰率鳥者繫
生鳥以來之名曰㘥字林音由今獵師有㘥也淮南萬
畢術曰鴟鵂致鳥注云取鴟鵂拆其大羽絆其兩足以
為媒博物志又云鵂鶹一名鴟鵂
　　鷓鴣
衡州南多鷓鴣解嶺南野葛諸菌毒及辟温瘴又一名
樢(音/述)多對啼廣志言鷓鴣鳴云但南不北古今注云其
嗚自呼南越志云其鳴自號杜薄州食之亡癘惟本草
説鳴云鉤輈格磔(竹客/反)
　　鸚鵡瘴
廣之南新勤春十州呼為南道多鸚鵡凡養之俗忌以
手頻觸其背犯者即多病顫而卒土人謂為鸚鵡瘴愚
親驗之
　　赤白吉了
普寧有廉州民獲赤白吉了各一頭獻於刺史者其赤
者尋卒白者乆而能言
　　緋猨
公路咸通十年往高凉程次青山鎮其山多猿有黄緋
者緋者絶大毛彩殷鮮真謂奇獸夫猿則狙玃猱狖之
類其色多傳青白𤣥黄而已今則豈可窮其族類與其
猨能伏鼠多羣行猨善啼者其音凄入肝脾方知當一
部鼓吹豈獨鼃聲然哉
　　蚺蛇牙
蚺蛇大者長十餘丈圍可七八尺多在樹上候麞鹿過
者吸而吞之至鹿消即纒大樹上出其頭角乃不復動
夷人伺之以竹籖籖煞之取其膽也故南裔異物志曰
蚺蛇牙長六七寸土人尤重之云辟不祥利逺行賣一
枚直牛數頭
　　紅蛇
公路至雷州對岸倚舟候風勢見羣小兒簇二巨蛇各
長丈餘一如孔雀尾毛色金翠奪目一如真紅色鮮明
若血又有十餘頭白蛇前後相次若導從俱入一榕藤
竅内竟不復去故知蛇有草木水土四種其類不可窮
也又歸化縣有兩頭蛇南越志云無毒夷人餌之兼名
苑云兩頭蛇一名越王約髮俗占見之不祥然論衡引
楚相孫叔敖事者何也會叢又云渾夕之山有蛇一首
兩身名曰肥􁃄見則大旱管子曰涸水之精名曰蟡(音/威)
一頭兩身以其名呼之可使取魚鱉
　　蛤蚧
蛤蚧首如蟾蜍背緑色上有黄斑㸃若古錦文長尺餘
尾絶短其族則守宫蜥蜴蝘蜓多居古木竅間自呼其
名聲絶大又有十二時亦其類也大者一尺尾長于身
傳云自旦至暮變十二般色傷人必死愚嘗獲一枚閉
于籠中玩之止見變黄褐赤黑四色
　　紅蟹殻
儋州出紅蟹大小殻上多作十二㸃深臙脂色其殻與
虎蟹堪作疊子按蟹一名蛫(音/詭)廣雅云雄曰蜋螘雌曰
博帶抱朴子又云山中辰日稱無腸公子蟹也古今注
云小蟹一名長卿廣志云蜅(音/脯)小蟹大如貨錢又蟹奴
如榆莢在其腹中生死不相離山海經載千里蟹洞㝠
記有貢百足蟹長九尺四螯者今恩州又出石蟹
　　蛺蝶枝
公路南行歴懸藤峽維舟飲水覩巖側有一木五綵初
謂丹青之樹因命僮僕采之頃獲一枝尚綴嫩蝶凡二
十餘箇有翠碧紺縷者金眼丁香眼者紫斑者黑花者
黄白者緋脈者大如蝙蝠者小如榆莢者愚因登岸視
乃知木葉化焉是知蝶生江南柑橘樹蠧變為蛺蝶鳥
足之葉為蝴蝶皆造化使然非虗語也又會要云大食
國西鄰大海嘗遣人乘船經八年未極西岸中有一方
石石上有樹榦赤葉青樹生小兒長六七寸見人皆笑
動其手脚尻著樹枝其使摘取一枝小兒即死異苑太
元中汝南人入山伐木見一竹中央蛇形已成上枝葉
如故吳郡桐廬民嘗伐薪遺竹一宿見一蛇化雉頭頸
盡就身猶未變此亦竹為蛇蛇為雉也
　　紅蝙蝠
紅蝙蝠出隴州背深紅色惟翼脈淺黒多雙伏紅蕉花
間採者若獲其一則一不去南人收為媚藥王子年拾
遺云有五色蝙蝠異物志鼉蝨魚因風入空木而化為
蝙蝠靈枝圗説白蝙蝠服之夀萬嵗又媚藥載𠻳金鳥
辟寒金龍子布穀脚脛骨鵲腦砂䅗莖草茍草左行草
獨未見録紅蝙蝠處豈闕載乎又有無風獨揺草男女
帶之相媚又陳藏器云榼子蔓生取子中仁帶於衣令
人有媚多迷人
　　金龜子
金龜甲蟲也五六月生於草蔓上大於榆莢細視真金
帖龜子行則成雙其蟲死金色隨滅如螢光也南人收
以養粉云與養粉相宜
　　乳穴魚
全義之西南有山曰盤龍山有乳洞乳洞有金沙龍盤
魚皆四足修尾丹腹狀若守宫游泳水濵人莫敢犯按
御覽云龍蟠山有石洞洞中小水水有四足魚皆如龍
形人殺之即風雨也然唐韻云鰨魚名四足山海經云
人魚如䱱(音/啼)魚四脚出丹洛二水有鯢大者謂之鰕(音/遐)
爾雅注鯢似鮎四足聲似小兒但未見言其可致風雨
耳公路因思道書説五頭魚三足麂皆神化所致可以
以類而推也若以魚之異者則澧水之魚名朱鱉六足
有珠又厯澗潭有五色魚又丹水出丹魚割血以塗足
下則可步履水上又翔法師云鮆(音/薺)魚一首十身博物
志云金魚腦中有麩金出卬婆塞江又吳王食膾有餘
棄江中為魚今名吳王鱠餘者長數寸又魏武四時食
制曰望魚側如刀可以割草出豫章白髮魚戴髮形如
婦人白肥無鱗出滇池又郭延生述征記曰城陽縣南
堯母慶都墓廟前一池魚頭間有印文謂之印頰魚非
告祠者捕不得又臨海異物志云䱼魚如指長七八寸
但有脊骨曝作燭極有光明又比目魚一名鰈(音/榻)一名鰜
沈懐逺南越志謂之板魚亦曰左介介亦作魪吳都賦
云雙則比目片則王餘異物志南方鏡魚圓如鏡也又
異苑云􁍄(音/䧟)魚凡諸魚欲産􁍄魚輙以頭衝其腹世謂
衆魚之生母又臨海水土異物志鹿魚頭上有兩角如
鹿又云鯪(閭蒸/反)魚腹背有刺如三角菱又神異經黄公
魚長七八尺狀如醴魚以烏梅二七煮之即熟食之無鯁
　　魚種
南海諸郡人至八九月於池塘間采魚子著草上懸於
竈煙上至二月春雷發時却收草浸于池塘間旬日内
如蝦䗫子狀鬻於市號魚種育池塘間一年内可供口
腹也愚按陶朱公養魚經曰朱公謂威王治生之法有
五水畜第一水畜魚也又拂林國有羊羔生于土中然
其臍與地連割之則死惟人著甲走馬擊鼓駭之其羔
驚鳴而臍絶便逐草矣博物志云取鱉剉如棋搗赤莧
汁和令厚以茅包之六月中投於池澤間經旬臠臠成
鱉也
　　水母
水母一名蚱一名石鏡南人治而食之云性熱偏療河
魚疾也
　　蚊母扇
端新州有鳥類青鯢而嘴大常在池塘間捕魚而食每
作一聲則有蚊子羣出其口按爾雅曰􁀙鳥似烏而大
廣志云蚊母此鳥吐出蚊也土人云其翅堪為扇惟辟
蚊子與陳藏器説同又云塞北有䖟母草嶺南䖟母木
南越志云古度樹一呼郍子南人號曰柁(日亞/反)不華而
實實從木皮中出如綴珠璫其實大如櫻桃黄即可食
過則實中化蛾飛出亦有為蚊子者
　　鵝毛被
鵝毛被邕之南有酋豪多熟鵝毛為被如稻畦衲之其
温軟不下綿絮也
　　紅蝦盃
紅蝦出潮州潘州南巴縣大者長二尺土人多理為盃
王子年拾遺云大蝦長一尺鬚可為簪洞㝠記載鬚杖
兼名苑云廣州獻蝦頭盃簡文將盛酒無故自躍乃不
復用愚又按毛詩義貝大者有一尺六七寸今九真交
趾以為盃盤實奇物也
　　鷄毛筆
番禺諸郡多以青羊毫為筆韶州擇鷄毛為筆亦有圓
如錐方如鑿可抄寫細字者昔溪源有鴨毛筆以山雞
毛雀雉毛間之五色可愛筆有豐狐之毫(博子云/漢末筆)虎僕
之毛(博物似豹/毛可為筆)䖮蛉鼠毛(廣志可/以為筆)鼠鬚(均州/出)羖䍽羊毛
(卬州取/掖族毛)麝毛貍毛(鄭慶云麝毛筆一管寫書直行四十/張貍毛筆一管畍行寫書八百張)
馬毛(嘉州/出)羊鬚(陶隠居燒丹封/鼎際用羊鬚筆)胎髪(弗樞以小兒髪為/筆柱鄭慶云蕭祭)
(酒常/用之)龍筋(拾遺/記)為之然未若兎毫
　　雞卵卜
邕州之南有善行術者取雞卵墨畫祝而煮之剖為二
片以驗其黄然後决嫌疑定禍福言如響答據此乃古
法也神仙傳曰人有病就茅君請福煮雞子十枚以内
帳中須㬰茅君擲出中無黄者病多愈有黄者不愈常
以此為候愚又見卜者流雜書傳虎卜紫姑卜牛蹄卜
灼骨卜鳥卜雖不法於蓍龜亦有可稱者
　　雞骨卜
南方逐除夜及將發船皆殺雞擇骨為卜傳古法也卜
吉即以肉祠船神呼為孟公孟姥其來尚矣按梁簡文
船神記云船神名馮耳五行書云下船三拜三呼其名
除百忌又呼為孟公孟姥劉思真云𤣥㝠為水官死為
水神㝠孟聲相似又云孟公父名憤母名衣孟姥父名
板母名履或云㝠父㝠母即𤣥㝠也
　　象鼻炙
廣之屬城循州雷州皆産黑象牙小而紅土人捕之爭
食其鼻云肥脆偏堪為炙愚按象有十二肉陳藏器云
惟鼻是其本肉諸即雜肉梁翔法師云象一名伽那古
訓云象孕子五嵗始生
　　鵝毛脡
恩州出鵝毛脡乃鹽藏其味絶美其細如針郭義恭云
小魚一斤千頭未之過也
　　桄榔炙
桄榔莖葉與波斯棗古散(古散堪/為拄杖)椰子㯽榔小異其木
如莎樹皮穰木皮出麫可食洛陽伽藍記云昭儀寺有
酒樹麫木得非桄榔乎其心為炙滋腴極美
　　紅鹽
恩州有鹽場色如絳雪驗之即由煎時染成差可愛也
鄭公䖍云琴湖池桃花鹽色如桃花隨月盈縮在張掖
西北按鹽有赤鹽紫鹽黑鹽青鹽黄鹽亦有如虎如印
如繖如石如水精狀者
　　米䴵
廣州南尚米䴵合生熟粉為之白薄而軟按劉孝威謝
官賜交州米䴵四百屈詳其言屈豈今之數乎且前朝
短書雜説有呼食為頭(梁元帝謝賜功德淨饌一頭又/謝齎功德食一頭又劉孝威謝)
(賜果食/一頭)以魚為㪷(梁科律生/魚若干斗)茗為薄為夾(温貢茗二百/尺薄又梁科)
(律薄茗干/夾云云)筆為雙為床為枚(搜神記益州西神祠祈禱/者持一雙筆南朝呼筆四)
(管為一床梁簡文帝答書云乍置/筆床又云寫書筆一枚一萬字)墨為螺為丸為枚(陸/云)
(以兄送墨二螺梁科律御墨一量十二丸蔡質漢官/儀曰尚書令僕丞郎月賜隃麋大墨一枚小墨一枚)紙
為番錦為兩(王佐云幣/錦二兩)衣為裁(陸倕謝安城王楚越衣/二裁沈約有謝葛衫二)
(裁/也)袈裟為縁(簡文帝云䝉/惠袈裟一縁)奴為頭(簡文帝書言安城/王餉胡子一頭)麝
為子蠟為䴵(麝香如干子蠟如干/䴵齊建武四年事)㯽榔為口胡桃為子
(陸陲謝安成王賜㯽榔/二千口并胡桃一千子)其事不可備論
　　睡菜
睡菜五六月生田塘中葉類茨菰根如藕梢土人採根
為鹽葅或云食之好睡郭子横云五味草食之不使人
睡亦名却睡草
　　水韭
水韭生於池塘中葉似韭得非龍爪薤乎字林云簽(音/嚴)
水中野韭也又􁀙(音/吟)見字林似蒜生水中
　　蕹菜
蕹菜葉如柳三月生陳藏器云主解胡蔓草毒胡蔓即
野葛也愚按廣之菜有掉(辛菜/也)東風(味如酪香/氣似馬蘭)蕊(音戢/蜀人)
(所謂/葅香)􁁊(音皛􁖌/茨苗也)之類無足奇者吳志孫皓時有蕒(音/買)菜
晉安帝義熈二年有苦蕒菜生揚州國初建達國獻佛
土菜泥婆國獻波稜菜
　　斑皮竹笋
湘源縣十二月食斑皮竹笋諸笋無以及之吳録云馬
援至茘浦見冬笋名曰苞笋博物志曰斑皮竹堯女以
涕揮竹竹盡斑也爾雅曰笋竹之萌說文曰笋竹胎詩
疏義笋皆四月生巴竹笋生八月篃(音/媚)竹笋冬夏生永
嘉記含墜竹笋六月生愚按山海經竹生花其年便枯
六十年一易根必結實而枯死實落土復生六年還成
町也竹譜曰葤必六十年􁣚亦六年是也南中有以竹
為刀錯子者如少鈍復以漿水洗之如初廣州記云石
林竹勁利削為刀切截象皮如截草也愚聞貞元五年
番禺有海戸犯鹽禁避罪羅浮山入至第十三嶺遇巨
竹千百萬竿竹圍二十一尺有三十九節節長二丈海
戸因破之為篾會罷吏捕逐遂挈而歸時有軍人獲一
篾以為奇貨後獻于刺史李復復命陸子羽圖而記之
許氏說文有長節竹謂之䇗(音/鍾)得非羅浮山龍鍾之義
乎
　　無核茘枝
南方果之美者有茘枝梧州火山者夏初先熟而味少
劣其高潘州者最佳五六月方熟有無核類雞卵大者其
肪瑩白不減水精性熱液甘乃奇實也
　　變柑
新州出變柑有苞大於升者且皮薄如洞庭之橘餘柑
之所弗及傳云移植不數百里形味俱變因以為名亦
如踰淮為枳乃水土異也
　　橄欖子
八九月熟其大如棗廣志云有大如雞子者有野生者
高不可梯但刻其根方數寸許入鹽於中子皆落矣今
高凉有銀坑橄欖子細長味美於諸郡產者其價亦貴
陳藏噐云其木主解䲅魚毒此木作檝撥著䲅魚皆浮出
　　山橘子
冬熟有大如土爪者次如彈丸者皮薄下氣普寧多有
之
　　山胡桃
山胡桃皮厚底平狀如㯽榔
　　白楊梅
楊梅葉如龍眼樹如冬青一名朹(音/求)潘州有白色者甜而
絶大
　　偏核桃
占卑國出偏核桃形如半月狀波斯人取食之絶香美
　　紅梅
嶺南之梅小於江左居人采之雜以朱槿花和鹽曝之
梅為槿花所染其色可愛又有選大梅刻鏤瓶罐結帶
之類取棹汁漬之(棹木/葉汁)亦甚甘脆
　　五色藤筌蹄
瓊州出五色藤合子書囊之類細于錦綺亦藤工之妙
手也新州作五色藤筌臺皆一時之精絶者梁劉孝儀
謝太子五色藤筌蹄一枚云炎州采藤麗窮綺褥得非
筌臺與筌蹄語訛歟
　　香皮紙
羅州多棧香樹身如柜柳皮堪搗紙土人號為香皮紙
　　枹木屧
枹木產水中葉細如檜其身堅類栢惟根軟不勝刀鋸
今潮州新州多刳之為屧
　　紅藤簟
瓊州出紅簟一呼為笙或謂之蘧蒢亦謂之行唐其色
殷紅瑩而不垢
　　方竹杖
澄州產方竹體如削成勁挺堪為杖亦不讓張騫笻竹
杖也其融州亦出大者數丈又海晏(地/名)出蘆堪為拄杖
高潘州出千歲蕨拄杖之類具多更有疎節竹(五六尺/一節)
僧道多以為杖又按㑹最云溱州通竹直上無節空心
也
　　山花燕脂
山花叢生端州山崦間多有之其葉類藍其花似蓼正
月開花土人採含苞者賣之用為㷼脂粉或時染帛其
紅不下紅藍又鄭公䖍云石榴花堪作燕脂
　　鶴子草
鶴子草蔓花也當夏開南人云是媚草甚神可比懐草
夢芝采之曝乾以代面靨形如飛鶴狀翅羽嘴距無不
畢備亦草之奇者草蔓延春生雙蟲常食其葉土人收
於匳粉間飼之如養蠶法蟲老不食而蛻為蝶女子佩
之如細鳥皮號為媚蝶郭子横記勒畢獻細鳥以方尺
玉籠盛數百形大如蠅狀如鸚鵡聲聞數百里間如黄
鵠也國人以此為候日晷亦曰候日蟲帝得之旬日飛
盡明年有細鳥集於帷帟或襲人衣袖因名蟬衣宫内
嬪御有鳥集其衣者輙蒙愛幸至武帝末稍稍自死人
服其皮者多為丈夫所媚余訪花子事如面光眉翠月
黄星靨其來尚矣然事有相類者見拾遺引孫和悅鄧
夫人甞置膝上和月下舞水晶如意誤傷夫人頰流血
染袴和自舐瘡太醫曰獺髓雜玉及琥珀屑當滅痕和
乃作膏琥珀太多痕未滅而頰有赤㸃細視之更益其
妍諸嬖要寵者以丹青㸃頰而後進幸一說上官昭容
自製花子以掩黯處
　　越王竹
嚴州產越王竹根於石上狀若荻枝高尺餘土人用代
酒籌次有沙筯產于海島間其心若骨可為籌筯凡欲
采者須輕步拔之不爾聞人行聲則縮入沙中不可取
陳藏器云越王餘算味醎生南海長尺許
　　無名花
廣州之南數百里有蔓草生吐一葉白花片大如掌初
夏開徧問土人莫有知者
　　指甲花
花細白絶芳香番人重之未詳其名又耶悉弭花白茉
莉花(紅者/不香)皆波斯移植夏中如金錢花也本出外國大
同二年始來中土又扶南傳曰頓遜國有區撥花葉逆
花致酒花摩夷花唐初罽賔國獻供佛頭花伽趺畢國
獻泥樓鉢羅花皆中國所無者
　　相思子
相思子有蔓生者與龍腦相宜能令香不耗干寶搜神
記云大夫韓馮妻美宋康王奪之馮自殺妻自投臺下
死王怒令冡相望宿昔有文梓木生二冡之端根交于
下枝錯其上宋王哀之因號其木曰相思樹
　　睡蓮
睡蓮葉如荇而大浮於水面其花布葉數重凡五種色
當夏晝開夜縮入水底晝復出也與夢草晝入地夜即
復出一何背哉
　
　
　
　
　古今說海卷十三
欽定四庫全書
　古今說海卷十四
　　　　　　　　　　　　　明　陸楫　編
　說選十四(偏記十一/)
　　西使記(元劉郁/)
壬子歲皇弟錫喇綂諸軍奉詔西征凡六年拓境幾萬
里己未正月甲子常德(字仁/卿)馳驛西覲自和林出烏遜
珠勒西北行二百餘里地漸髙八站經瀚海地極髙寒雖
暑酷雪不消山石皆松文西南七日過瀚海行三百里
地漸下有河闊數里曰昏木輦夏漲以舟楫濟數日過
龍骨河復西北行與巴實伯里南以相直近五百里多
漢民有二麥黍榖河西注瀦為海約千餘里曰赫色勒
巴斯多魚可食有碾磑亦以水激之行漸西有城曰伊
滿又西南行過博囉城所種皆麥稻山多栢不能株絡
石而長城居肆囿間錯土屋牕戸皆琉璃城北有海鐵
山風出往往吹行人墮海中西南行二十里有闗曰特
穆爾錫濟木守闗者皆漢民闗徑崎嶇似棧道出闗至阿
爾穆爾城市井皆流水交貫有諸果唯瓜蒲萄石榴最
佳回紇與漢民雜居其俗漸染頗似中國又南有楚瑪
爾城居民多并汾人有獸似虎毛厚金色無文善傷人
有蟲如蛛毒中人則煩渇飲水立死惟過醉蒲萄酒吐
則解有㗜酒博囉城迤西金銀銅為錢有文而無孔方
至瑪阿中以馬撁拖床遞鋪負重而行疾或曰竒爾濟
蘇易馬以犬二月二十四日過亦堵兩山間土平民夥
溝洫映帶多故壘壊垣問之盖契丹故居也計其地去
和林萬五千里而近有河曰亦運流洶洶東注土人云
此黄河也二十八日過徳哷蘇五日夜宿賽哩木城有
浮圖諸回紇祈拜之所三日過别石蘭諸回紇貿易如
上已節四日過忽章河渡船如弓鞋然土人云河源出
南大山地多產玉疑為崑崙山以西多龜蛇行相雜郵
亭客舍甃如浴室門戸皆以琉璃飾之民賦歲止輸金
錢十文然貧富有差八日過塔什干城大而民繁時羣
花正開唯棃花薔薇玫瑰如中國餘多不能名城之西
所植皆蒲萄粳稻有麥亦秋種滿地產藥十數種皆中
國所無藥物療疾甚效曰阿只爾狀如苦參治馬䑕瘡
婦人損胎及打撲内損用豆許嚥之自消曰阿息爾狀
如地骨皮治婦人產後衣不下又治金瘡膿不出嚼碎
傅瘡上即出曰尼格薩勒形似桔梗治金瘡及腸與筋
斷者嚼碎傅之自續餘不能盡録十四日過安巴河夏
不雨秋則雨溉田以水地多蝗有鳥飛食之十九日過
里丑城其地有桑棗征西奥魯屯駐于此二十六日過
馬蘭城又過納商城草皆苜蓿藩籬以柏二十九日過
殢埽兒城滿山皆鹽如水晶狀近西南六七里新得國
曰木乃奚牛皆駝峯黑色地無水土人隔山嶺鑿井相
㳂數十里下通流以溉田所屬山城三百六十已而皆
下惟檐寒西一山城名竒都卜孤峯峻絶不能矢石丙
辰年王師至城下城絶高險仰視之㡌為墮諸道並進
敵大驚令相大者納克實勒来納欵已而烏爾古廼蘓勒坦
出降蘇勒坦猶國王也其父領兵别據山城令其子取之
七日而陷金玉寶物甚多一帶有直銀千笏者其國兵
皆刺客俗見男子勇壯者以利誘之令手刄父兄然後
充兵醉酒扶入窟室娛以音樂美女縱其欲數日復置
故處既醒問其所見教之能為刺客死則享福如此因
授以經呪日誦盖使蠱其心志死無悔也令潛使未服
之國必刺其主而後已雖婦人亦然其木乃奚在西域
中最為兇悍威脅鄰國霸四十餘年王師既克誅之無
遺類四月六日過竒拉爾城所産蛇皆四跗長五尺餘
首黑身黄皮如鯊魚口吐紫艷過阿喇廸城瑪資摖勒
人被髮率以紅帕勒首衣青如鬼然王師自入西域降
者幾三十國有佛國名克什宻爾在印毒西北盖傳釋
迦氏衣鉢者其人儀狀甚古如世所繪達摩像不茹葷
酒日啖粳一合所談皆佛法禪定至暮方語丁巳歲取
報達國南北二千里其王曰赫佛里其城有東西城中
有大河西城無壁壘東城固之以甓繪其上甚盛王師
至城下一交戰破勝兵四十餘萬西城䧟皆盡屠其民
尋圍東城六日而破死者以數十萬計赫佛里以舸走獲
焉其國俗富庶為西域冠宫殿皆以沈檀烏木降真為
之壁皆以黑白玉為之金珠珍貝不可勝計其妃后皆
漢人所產大珠曰太歲彈蘭石瑟瑟金剛鑽之類帶有
直千金者其國六百餘年傳四十主至赫佛里而亡人
物頗秀於諸國所產馬名托必楚赫佛里不悅以橙漿
和糖為飲琵琶三十六絃初赫佛里患頭痛醫不能治
一伶人作新琵琶七十二絃聽之立解土人相傳報達
諸羌之祖故諸羌皆臣服報達之西馬行二十日有天
房内有天使神羌之祖葬所也師名𣲖哈木帕爾房中懸
鐵絙以手捫之心誠可及不誠者竟不得捫經文甚多
皆𣲖哈木帕爾所作轄大城數十其民富實西有密奇爾
國尤富地產金人夜視有光處誌之以灰翼日發之有
大如棗者至報達六千餘里國西即海海西有富浪國
婦人衣冠如世所畫菩薩狀男子異服皆善寢不去衣
雖夫婦亦異處有大鳥駝蹄蒼色鼔翅而行高丈餘食
火其聲與凡鳥異羅子國出珍珠其王名鄂斯阿塔畢
云西南海也採珠盛以革囊止露兩手腰絙石墜入海
手取蚌并泥沙貯于囊中遇惡蟲以醋噀之即去既得
蚌滿囊撼絙舟人引出之往往有死者印毒國去中國
最近軍民一千二百萬戸所出細藥大胡桃珠寶烏木
雞舌鑌鐵諸物國中懸大鐘有訴者擊之司鐘者紀其
事及時王官亦紀其名以防姦欺民居以蒲為屋夏大
熱人處水中己未年七月烏凌國阿喇迪蘇勒坦來降城
大小一百二十民一百七十萬山產銀黑契丹國名齊
拉衮王名和卓瑪迪音蘓勒坦聞王大賢亦來降其托里斯
大城獅子雄者鬃尾如纓拂傷人吼則聲從腹中出馬
聞之怖溺血狼有鬃孔雀如中國畫者惟尾在翅内每
日中振羽香猫似土豹糞溺皆香如麝鸚鵡多五邑風
駝急使乘日可千里鵓鴿傳日亦千里珊瑚出西南海
取以鐵網高有至三尺者蘭赤生西南海山石中有五
色鴨思價最高金剛鑽出印毒以肉投大澗底飛鳥食其肉
糞中得之薩巴爾出西海中盖瑇瑁之遺精蛟魚食之吐出
年深結成價如金其假者即犀牛糞為之也骨篤犀大蛇之角
也解諸毒龍種馬出西海中有鱗角牝馬有駒不敢同牧被
引入海不復出皁鵰一產三卵内一卵生犬灰色而毛
短隨母影而走所逐禽無不獲者壠種羊出西海以羊
臍種土中溉以水聞雷而生臍系地中及長驚以木臍
斷便行囓草至秋可食臍内復有種又一胡婦解馬語
即知吉凶甚驗其怪異等事不可殫紀往返凡一十四
月郁歎曰西域之開始自張騫其土地山川固在也然
世代浸遠國號變易事亦難考今之所謂瀚海者即古
金山也印毒即漢身毒也曰駝鳥者即安息所產大馬
爵也密竒爾即唐拂菻地也觀其土産風俗可知已又新
唐書載拂菻去京師四萬里在西海上所産珍異之物
與今日地里正同盖無疑也中綂四年三月劉郁記
　古今說海卷十四
欽定四庫全書
　古今說海卷十五
　　　　　　　　　　　　　明　陸楫　編
　說選十五(偏記十二/)
　　北轅録(宋周燀/)
淳熙丙申十一月二十九日詔待制敷文閣張子政假
試户部尚書充賀金國生辰使皇叔祖右監門衛大將
軍士褒假明州觀察使知東上閤門兼客省四方館事
副之明年正月七日陛辭出國門初九日離行在二十
一日至淮隂二十六日燕館習儀二十八日北行引接
傳御使副即館坐受其謁上中節序立其傍金遣接伴
使昭武大將軍尚書户部郎中李佾廣威將軍尚書兵
部員外郎完顔宗卞僎賔立飲引接三盃而退二十九
日盱眙置酒餞使介渡淮午至泗州津亭使副望拜如
儀接伴戎服陪立各帶銀牌牌様如方響上有蕃書急
速走遞四字上有御押其狀如主字金法出使皆帶牌
有金銀木之别朝服對立于庭至展起居狀三節人講
㕘禮使副陞㕔茶酒三行金法先湯後茶少頃聨轡入
城夾道甲士執兵直抵於館旋供晩食果飣如南方齋
筵先設茶筵一般若七夕乞巧其瓦壠桂皮雞腸銀鋌
金剛鐲西施舌取其形蜜和麪油煎之金人甚珍此(茶/食)
(謂未行酒先設此品進/茶一盞又謂之茶筵)次供饅頭血羮畢羅肚羮盪羊
餅子解粥肉齏羮索麪骨頭盤子自後大同小異酒味
甚漓食畢即鎻門内外不通二月一日甫交睫間接伴
所晨衙三節謂北家聲喏各相呼而起時猶未至三鼔
旋覔盃水洗漱冠櫛畢㸃心已至灌肺油餅棗糕麪粥
有供糕糜處或未暇舉筯忽一人呼官員認馬三節出
門馬已預定上一上二貼於背上以防差誤馬科於民
謂之戸馬御者不俟據鞍即散盖防與之話言泄機事
也細車四輛奉南北使副亦以序行車之形製既不美
觀出館各有細紗二燭籠為導氣象甚不佳亦有𦍑管
從後聲頓悽怨永夜修途行人為之感愴車每輛用驢
十五頭把車五六人行差遲以巨梃擊驢謂之走車其
震蕩如逆風上下波濤間麤車三十六輛每輛輓以四
牛禮物私覿使介三節行李皆在焉自起程至三許折
車(真定汴京/燕山也)盖常先一兩程而往來人夫及輓車牛驢
至州縣更易六十里至臨淮縣縣有徐城本徐國有徐君
墓季札掛劔處即此是日行循汴河河水極淺洛口即
塞理固應然承平漕江淮米六百萬石自揚子達京師
不過四十日五十年後乃成汚渠可寓一笑隋隄之柳
無復彷彿矣二日至虹縣晚宿靈璧縣汴河自此斷流
自過泗地皆荒瘠兩岸奇石可愛(石産於縣鳳凰/山以小為貴)或云
花石綱所棄者虞姬墓在西岸雖無碑却有村疃名隂
陵靈璧舊為鎮本隋虹州地虹本紅陽夏丘二縣地漢
書紅陽侯立是也訛而不改遂名曰虹五日至永城縣
縣本敬丘縣地漢更敬丘曰太丘陳寔為之長縣北有
芒山與碭山相接六日至榖熟縣十八里至南京入陽
熙門市樓榜曰睢陽夾道甲兵甚盛張巡許遠廟在西
門外謂之雙忠廟其傍則宋玉臺此地高辛氏子閼伯
所居商丘也武王封㣲子啓為宋國後唐號歸德軍本
朝王業所基陞為南京詔即衙域以為大内以歸德為
名後陞應天府太上皇於此登位金人今改歸德府及
門數妓來迓北使率皆騎驢不約束步武便乘騎也入
境男子衣皆小窄婦女衫皆極寛大有位者便服亦止
用皁紵絲或番羅繫版縧與皁𨽻畧無分别縧反挿埀
頭於腰謂之有禮無貴賤皆著尖頭靴所頂之巾謂之
蹋鴟七日至寧陵縣縣本寗城古葛伯國六國時屬魏為
信陵君無忌之封宿拱州襄陵驛金人改曰濉州濉河
在十里外本襄邑縣宋襄公葬于此故曰襄陵八日至
雍丘縣縣故杞國武王封禹後東樓公縣東有葵丘齊
桓公所會也行二十里過空桑伊尹所生之地又里許即
伊尹墓地名三家次過范郎廟其地名孟莊廟塑孟
姜女偶坐配享者蒙恬將軍也又六十里至陳留縣
縣本鄭邑為陳所并故名實張良之封邑或云陳思
王亦生於此九日至東京金人改曰南京未到城先過
皇城寺宜春苑使副易朝服三節更衣帶從跨馬入新
宋門舊曰朝陽金人名洪仁樓櫓濠塹甚設次入甕城
次入大城人煙極凋殘至會同館舊貢院也接伴所得
私覿盡貨於此行戸倍償其價晩食酒貯以黄缸味差
勝有以柑子餉承應人得之甚喜云謂之孔果子按東
京春秋衛陳鄭三國之境古大梁城也十三日至黄河
浮航以渡自南抵北用船八十五隻各闊一丈六七尺
其布置相去又各丈餘上實筭子木復覆以草曳車牽
馬而過如履平地金人以順天名橋予觀駢頭巨艦繂以
寸金規制堅壯埽兵守䕶甚嚴不日我國家恢復河朔
過師枕席上云當知此橋為利之博焉十八里至建津
津即袁紹渡處十四日至湯隂縣湯隂本蕩隂晉侍中
嵇紹死節之所又有羑里城羑河羑市文王所囚之地
十五日至相州闤闠繁盛觀者如堵二樓曰康樂曰月
白風清又二樓曰翠樓曰秦樓時方賣酒其上牌書十
洲春色酒名也或云韓魏公晝錦堂今為一貴人宅石
記猶在好事者叩門打碑不禁也相出茜草故纈名天
下銅雀臺講武城漳河紂之朝歌城皆在境内講武南
有塔聞是舊鄴於高丘相望名七十二塜世謂曹孟德
狙詐惑後人使迷其葬所相實古鄴相魏文侯始封之
地十六日至邯鄲縣縣古趙國邯山名鄲盡也邯山至
此而盡凡城郭字從邑故字皆從邑趙王叢臺在縣之
北聞每年三月二十四日空巷上簡子塜塜形如硯世
謂硯子塜程嬰公孫杵臼墓亦在焉路逢一細車盖以
青氊頭段人家也頭段者謂貴族及將相之家十七日
至邢州古鉅鹿郡故邢侯國也秦兼天下於此置信都
縣十八日至内丘縣内丘本漢之中丘未至内丘西望
太行山岡巒北走崖谷秀傑如昔所聞山延袤八十里
十九日至栢鄉縣縣本春秋晉郭邑之地漢光武即位
於鄗之南六十里至趙州道經光武廟有二石人首横
於路俗傳光武欲渡河二人致餉慮洩其蹤乃除之又
云遇二人問途不答怒而斬之已而皆石也未至城五
里渡石橋橋從空架起工極堅緻南北長十三丈闊四
之一實隋人李春所造元祐間賜名安濟有張果老驢
迹二十日至正定府未至城先過滹沱河河流不甚闊
聞當春漲時殊湍急也正定在春秋時屬鮮虞國二十
二日至新樂縣縣古鮮虞國漢中山孝王母馬昭儀隨
王就國王於是建宫於樂里而呼為西樂城語訛西為
新四十五里至中山府堯始封于此二十四日至安肅
軍過白溝河二十五日至涿州黄帝戰蚩尤於涿鹿即
此地二十六日至良鄉縣入内遣侍郎李慶和賜銀合
湯藥貼用紅綾勅書云勅某卿遠持慶幣來賀誕辰馳
華隰以良勞次郊亭而伊邇宜有節宣之餽以彰眷遇
之優二十七日過盧溝河即盧龍也燕人呼水為龍呼
黒為盧亦謂黒水河色黒而濁其急如箭至燕山府外
燕賔館赴班荆宴少定傳衘館伴使昭武大將軍太子
少詹事富察明少中大夫侍御史鄧儼為之副南使與
之互展起居狀繼與接伴互展辭狀天使敬昊賜宴單
仲賜酒果酒九行禮畢趨入城初入端禮門次入南門
次入豐宜門次過龍津樓樓亦分三道通用玉石為闌
闌上琢為嬰兒狀極工巧次入宣陽門由馳道西南入
會同館甫就次有天使完顔汴傳宣撫問二十八日忠
勇校尉劉彦忠忠翊校尉何彦來交禮物天使烏古論
賜酒果宣威將軍充東上閤門副使郭喜說朝見儀二
十九日辨色使副率三節入見行司捧國書於馬上前
行初出館横過馳道行而御廊東西曲尺各二百五十
間至掖門下馬自專德門由會通承明二門入左嘉會
門趨而南至幕次少頃鳴鐘鐘罷衛士山呼百官裏見
時方辰正斯須於幕間見曵玉帶者五人先出後知為
東宫親王平章令公也繼獨引使副捧國書頃之閤門
緑衣吏來引都轄以下(都轄三/節之長)先入宣明門次仁政門
於隔門上面北序立門之裏即殿庭隙門見使副舞蹈
之節俟禮物過使副由右出三節自東入拜于大氊上
上有一品至七品黑漆黄字牌子盖其朝序也一氊可
容數百人遍地製成鸞鳳殿九楹前設露臺柱衣文繡
兩廊各三十間中有鐘鼔樓廊外埀金漆簾額飾以繡
廊之西馬有鞴紅繡鞍者數疋乃高麗所進殿門外衛
士二三百人分兩傍立盡戴金花㡌錦袍宣明門外直
至外廊皆甲士青縚甲居左旗執黄龍紅縚甲居右旗
執紅龍外廊皆銀鎗左掖門入皆金鎗人依一柱以立
焉仁政門左門用甲士訖見無一人跛倚者凡門屋下
皆青隊執弓矢人數各有差若乃經從之處宫殿門名
兹不具載北宫營繕之制初雖取則東都而竭民膏血
終殫土木之費瓦悉覆以琉璃日色輝映樓觀翬飛圖
畫莫克摹寫建造之初役民兵一百二十萬數年方就
死者不計其數三節既出副使疾作依柱以立扶䇿至
幕次未畢餘禮小底入報(小底二/百人)傳㫖免禮數至於殿
門外受衣帶三節繼之是日麗夏使人同見少留俟其
禮竟閤門來引復舊路出至嘉會門駐立久之以麗人
在門外受賜未畢也歸館久之宣威將軍客省使兼東
上閤門盧璣到館押伴置酒殿上近例止就賜使副免
坐第拜表謝三節各受衣帶五事尚書公獨以病辭館
伴所服以禮例應給使副衣帶各七事有靴而無笏金
國無象簡所用皆木贗也三十日就館宴天使李顯全
賜宴并酒果燕山酒固佳是日所餉極為醇厚名金􁀙
盖用金􁀙水以釀之也三月一日雨免入賀不爾必致
霑服失容有習來此者言雖雨立移時不恤也二日天
使完顔奕賜分食者分御膳以賜之也九日入辭使副
受書而歸十日離館燕古冀州地武王封堯後於薊即
薊縣也隋立涿郡唐為幽州天寶間曰范陽郡陞為盧
龍軍遼曰燕京名析津府皇朝改曰燕山府金曰大興
府二十三日至東都未至城三二里車夫指一土岡云
是名愁臺乃晉少帝北狩之路二十四日押宴鎮國上
將軍鎮南軍節度使兼懐州管内觀察使高蘇賜宴并
酒果天使趙泳食畢啓行四月十六日至家是行往返
凡九十六日
　
　
　
　
　
　
　
　
　
　
　
　
　
　
　古今說海卷十五
欽定四庫全書
　古今說海卷十六
　　　　　　　　　　　　　明　陸楫　編
　說選十六(偏記十三/)
　　滇載記(明楊慎/)
滇域未通中國之先有低牟苴者居永昌哀牢之山麓
(今金/齒地)有婦曰沙壹浣絮水中觸沈木若有感是生九男
曰九隆族種類滋長支裔蔓衍竊據土地散居谿谷分
為九十九部其渠酋有六各號為詔夷語謂詔為王其
一曰蒙舍詔(今蒙/化府)其二曰浪施詔(今浪/穹縣)其三曰鄧􁡦詔
(今鄧/川州)其四曰施浪詔(今浪穹縣蒙/次和之地)其五曰摩些詔(今麗/江府)
其六曰蒙嶲詔(今建/昌)兵埒不能相君長至漢有仁果時
九隆八族之四世孫也强大居昆彌川(今白崖/定西嶺)傳十七
世至龍祐那當蜀漢建興三年諸葛武侯南征雍闓師
次白崖川獲闓斬之封龍祐那為酋長賜姓張氏割永
昌益州地置雲南郡於白崖諸夷慕武侯之德漸去山
林徙居平地建城邑務農桑諸部於是始有姓氏龍祐
那之十六世孫曰張樂進求遜位于蒙氏考其時盖唐
世也張氏或稱昆彌國或稱白國或稱建寧國其年系
莫可推詳
蒙氏始興曰細奴羅九隆五族牟苴篤之三十六世孫
也耕于巍山之麓數有神異孶牧繁息部衆日盛代張
氏立國號曰封民蒙氏偽稱南詔實唐貞觀三年也遷
居瓏玗圖山(今蒙/化)及高宗時遣子入侍朝命授細奴羅
以巍州刺史死偽諡高祖又稱奇王子羅晟嗣
羅晟僭立當高宗上元元年至睿宗景雲中姚州蠻先
附吐蕃御史李知古請兵擊降之築城置州縣重稅賦
因誅其豪雋掠其子女為奴婢羣蠻怨怒引吐蕃攻知
古殺之於是姚嶲路絶晟猶奉唐正朔死偽諡世宗子
晟羅皮嗣
晟羅皮之立當𤣥宗先天元年立孔子廟于國中死諡
威成王子皮羅閣嗣
皮羅閣之立當𤣥宗開元二十六年受唐册封為雲南王
賜名歸義於是南詔寖强大而五詔㣲弱皮羅閣因仲
夏二十五日祭先之期建松明為樓以會五詔宴醉後
羅閣佯下樓擊鼔舉火焚樓五詔遂㓕閣賂劔南節度
使求合五詔為一朝廷許之於是盡有雲南之地因破
吐蕃卒為邊患不可復制既併五詔乃卜太和形勝左
洱水右蒼山山海之交結於子午遂築太和城自蒙舍
徙居之立上下二闗曰龍首曰龍尾連陷遼川永昌石
鼓沙追賧龍佉賧後遣其孫鳳伽異入朝唐授鴻臚少
卿妻以宗女賜樂一部南詔於是始有中國之樂死子
閣羅鳳嗣
閣羅鳳之立以天寶八年故事酋長謁都督偕妻子行
鳳挈家至雲南太守張䖍陁皆私之復多徵求鳳怒反
攻雲南殺乾陁取夷州三十二陷嶲州獲唐西瀘令鄭
回拜清平官(即其國/丞相也)天寶十年夏四月庚寅劔南節度
使鮮于仲通將命致討鳳伽異及段儉魏逆戰于西洱
河唐兵死者六萬人仲通僅以身免封儉魏為清平賜
名段忠國以旌之遂臣于吐蕃吐蕃封之為東帝刻碑
國門之外明叛唐非得已也僭國號曰大蒙始建年號
曰贊普鐘十三年劔南留後李宓將兵擊之為蒙氏所
誘全軍没焉唐益發兵竟不能克前後死者二十萬人
南詔自是始與中國隔絶矣代宗大厯十四年死偽諡
神武子鳳伽異未嗣而死孫異牟尋立(僭改元贊普鍾/七長壽十一)
異牟尋以唐代宗大厯十四年嗣立有智數善撫衆居
史城(史城今/喜州也)連兵吐蕃入冦唐神䇿都將李晟擊破之
異牟尋懼改城牟􁡦苴咩(今大/理)改國號曰大理自稱曰
日東王僭封五嶽四瀆并立祠三皇廟春秋致祭以國
界内㸃蒼山為中嶽東川界江雲露松外龍山為東嶽
(在今禄勸州一名絳雲露山一名雲龍/山有十二峯皆峭㧞其山有共命鳥穴)銀生部日界蒙
樂山為南嶽(在今者樂甸又名無量山其山千仭有/一殿瑶柱自空中來天帝娶天女處)永
昌騰越界高黎共山為西嶽(在今騰衝一名崑崙隅東/臨濃江西臨龍川左右有)
(平川名為穹甸草卉貫四序不凋瘴氣最惡冬雪至春/方融夏秋穹甸炎熾商賈愁怨為之謡曰冬時欲歸來)
(高黎共上雪夏秋欲歸來無奈穹/甸熱春時欲歸來囊中資糧絶)麗江界玉龍山為北
嶽(在今麗江一名聳雪山其山九峯雪貫四時玉立/萬仭千里望之若在咫尺與蜀松州諸山相接也)以
黑惠江瀾滄江潞江麗江為四瀆接㸃蒼之顛添洱河
之永立官號曰九爽三托其地東至於銅柱鐵橋蟠桃
玉榆東南至於交趾南至於驃國木落山西至於太石
西北至於吐蕃北至於神川東北至於黔巫八方之地
屬以八演從中國教令都曰苴咩别都曰善闡皆中國
降人為之經畫也德宗貞元三年鄭回說以大義令復
歸唐異牟尋然之會西川節度使韋臯招撫羣蠻尋因
求内附而猶結好吐蕃臯乃為書遺尋敘其歸化之誠
轉至吐蕃吐蕃疑之異牟尋歸附之志益堅九年上表
請絶吐蕃復臣於唐十年自將數萬人襲吐蕃大破之
遣其弟獻圖納貢及吐蕃所頒金印請復號南詔唐以
其功遣使册之賜銀窠黄金印王北面跪受之宴使者
出𤣥宗所賜器物指老笛工歌女曰皇帝所賜龜兹樂惟
二人在耳使者曰南詔當深思祖考子孫勿替盡忠皇
唐對曰敢不敬使者之命死偽諡孝恒改元二(見龍/上元)子
尋閣勸嗣
尋閣勸以唐德宗貞元十五年立死子勸龍晟立偽諡
孝文改元應道
勸龍晟以唐永貞元年立淫虐不道其臣嵳顛殺之而
立其弟勸利晟諡曰幽改元龍興
勸利晟以唐憲宗元和元年立死偽諡靖王子晟豐祐
立改元全義
晟豐祐以穆宗長慶四年立趫敢善用其下文宗太和
三年西川節度使杜元頴不恤士卒有流入蠻境者蠻
衣食之由是盡得蜀之虗實與其臣嵳顛遂謀入冦以
蜀卒為鄉道襲陷卭戎嶲三州引兵徑入成都取諸經
籍大掠子女工技數萬人及珍貨而還南詔工技文織
自是與中國埒矣豐祐乃遣使上表請罪元頴朝廷以
李德裕代之德裕保障有方索南詔所掠百姓得四千
人豐祐死偽諡昭成子世隆立改元二保和天啓
世隆之立以唐武宗會昌十三年初韋臯開蜀清溪道
以通羣蠻入貢又選子弟聚之成都教之書數以羈縻
之而軍府不時給其餼廪南詔因是不肯入貢及世隆
立朝廷以其名同𤣥宗諱不行册禮諭令更名謝恩然
後遣使會世隆冦嶲州事遂寢世隆乃僭稱皇帝懿宗
咸通三年西冦安南四年冦交趾殺虜幾十五萬人留
兵二萬使其將楊思縉據之谿洞夷獠皆降五年㓂邕
州敗還七年節度使高駢大破之復定交趾十年世隆
傾國入冦陷犍為及黎雅嘉三州十一年進攻成都不
克引還僖宗乾符元年復冦西川陷黎州入冦卭崍闗
勝負不常二年攻雅州聞高駢改西川遣使請和駢發
兵追至大渡河殺獲甚衆擒其酋長數十人四年復冦
越嶲死於景淨寺自世隆嗣立以來為邊患殆二十年
中國為之虗耗而其國亦弊偽諡景莊皇帝子隆舜嗣
改元建極
隆舜(通鑑作法誤也南詔名皆父子/相承世隆之子曰隆舜近是)之立以僖宗乾符
四年性好畋獵酣宴委國事於其臣是歲請和許之又
迭請和親廣明元年遣宗正少卿李龜年充使中和元
年上表欵附三年以宗室女妻之後内嬖失道為豎臣
楊登所弑偽諡宣武子舜化真嗣改元二貞明嵳耶
舜化真之立以唐昭宗乾寧四年改元中興上書於唐
唐欲報以詔王建言小夷不足辱詔書臣在西南彼何
敢犯塞從之立四年其臣鄭買嗣奪之而滅其國追諡
孝哀蒙氏自細奴羅至舜化真十有三世立三百十年
而為鄭氏
鄭買嗣本唐鄭回之後世為蒙氏清平唐昭宗光化三
年既滅蒙氏而自立改國號曰大長和改元曰安國死
偽諡德桓子旻嗣立攻蜀黎州王建發兵大破之俘斬
數萬級溺死數萬人求婚於南漢漢主以増城公主妻
之改元五曰始元曰天瑞景星曰安和曰貞祐曰初歴
死偽諡肅文子隆亶嗣立改元天應未幾為東川節度
使楊干真所殺鄭氏三傳歴年二十有六而為趙氏
趙氏名善政為封民清平楊干真既殺滅鄭氏遂拔善
政而立之後唐明宗之天成三年也改國號曰大天興
立僅十月干真又奪之而為楊氏
楊氏名干真既奪趙氏而有蒙國改國號曰大義寧改
元曰尊聖貪虐無道中外咸怨通海節度使段思平興
師問罪干真不能禦走死楊氏立僅二年而段氏興焉
段氏之先武威郡人有名儉魏者佐蒙氏有功賜名忠
國擢清平官六傳而生思平思平生有異兆楊干真忌
之使人索捕思平逃匿得奇㦸于品甸波犬村又得神
驥於葉鏡湖(在雲南縣正南/大波鋪是也)饑摘野桃剖之核膚有文
曰青昔思平拆之曰青乃十二月昔乃二十一日今楊
氏政亂吾當以是日舉義乎遂借兵東方黑㸑松㸑三
十七部皆助之衆至河尾是夕思平夢人斬其首又夢
玉瓶耳缺乂夢鏡破懼不敢進兵其軍師董迦羅曰三
夢皆吉兆也公為大夫夫去首為天天子兆也玉瓶去
耳為王王者兆也鏡中有影如人有敵鏡破則無影無
影則無敵矣三夢皆吉兆也思平乃決明旦引兵欲渡
莫知所從見江尾一婦被瓔而浣者指曰人從我江尾
馬從三沙矣爾國名大理從之得濟既逐楊氏而有蒙
國遂改國號曰大理改元曰文德時後晉天福二年也
死偽諡太祖傳子思英立未幾死偽諡文經武(闕/)皇帝
國人立其叔思良思良以後晉開運三年改元至治死
偽諡(原闕/)傳子思聰
思聰以後周廣順三年立改元三曰明德廣德聖德死
偽諡(原闕/)傳于素順(素順於思聰/未知何屬也)
素順以宋太祖建隆四年立時王全斌既平蜀欲因兵
威取滇以圖進於上太祖鑒唐之禍基於南詔以玉斧
畫大渡河曰此外非吾有也由是雲南三百年不通中
國段氏得以睨臨僰㸑以長世焉素順十七年改元明
正死偽諡應道皇帝傳子素英素英以宋太宗雍熙二
年立改元五曰廣明明應明聖明德明治死偽諡昭明
傳于素㢘
素㢘以宋真宗祥符二年立改元二曰明啓乾興死偽
諡敬明傳于素隆
素隆以宋天禧二年立改元曰明通天聖避位為僧死
偽諡秉義傳于素貞
素貞以宋仁宗天聖四年立改元正治死偽諡聖德傳
于素興
素興以宋慶厯元年立改元二曰聖明天明以無道國
人廢之而立思㢘
思㢘以宋慶厯四年立皇祐中廣西儂智高掠廣州敗
走大理狄青募死士使大理求之會智高已死於大理
函其首至京師段氏至是始聞名於中國思㢘立三十
一年改元四曰保安政安政德(原闕/)死偽諡世宗傳子
連義
連義以宋熙寧八年立改元二曰上德廣安為其臣楊
義貞所弑楊義貞簒立自號廣安皇帝凡四年段氏臣
岳侯高智昇遣子昇太起東方兵討滅之而立段壽輝
(壽輝連義/之從子)壽輝立二年改元曰上明傳於正明
正明以宋元豐五年立改元三曰保立建安天祐避位
為僧時國人皆歸心高氏遂奉高昇太為主而段氏中
絶
高昇太有功段氏為國人所立以宋哲宗之元符二年
立國改國號曰大中國改元上治臨終屬其子太明曰
段氏不振國人推我我不得已從之今其子已長可還
其故物爾後人勿效尤也太明遵其遺言求段氏餘子
正淳立之而段氏復興號曰後理國高氏世相之賞罰
政令皆由之國人稱為高國主波斯崑崙諸國來貢大
理者皆先謁相國焉
正淳復國改元天授以高太明為相高太連為栅主遣
太連朝宋求經籍得六十九家立十三年再改元曰開
明文安避位為僧傳子正嚴死偽諡中宗
正嚴以宋徽宗大觀二年立四十年改元四曰日新永
嘉保天廣運避位為僧傳子正興死偽諡憲宗
正興以宋高宗紹興十七年立改元四曰永貞太寶龍興
盛明避位為僧傳子智興死偽諡景宗
智興以宋孝宗乾道八年立改元五曰利貞盛德嘉會
元亨安定死偽諡宣宗傳子智連
智連以宋寧宗慶元六年立改元(原闕/)死偽諡享天傳
弟智祥
智祥以宋寧宗開禧元年立改元天開仁壽死偽諡神
宗傳子祥興
祥興以宋理宗嘉熙三年立改元道隆甲辰元兵攻之
高禾逆戰敗死宋遣使祭之祥興死偽諡孝義傳子興
智
興智以元憲宗元年立改元天定壬子歲元呼必哷將
兵擊之分三道進自臨洮經行山谷二千餘里浮金沙
江以革囊濟進薄大理興智及高太祥拒戰大敗興智
奔善闡太祥就擒不屈斬于五華樓下時白日當午忽
雲起雷震世祖異之曰忠臣也遂虜興智滅其國段氏
自思平至興智二十二主歴三百五十年
元既滅叚氏而有其地得五城八府蠻郡三十有七設
大理都元帥府仍録段氏子姓世守其土赦興智封為
摩訶羅嵳管領八方興智死元季亂中原多故段氏復
據之於是有十一總管出焉
一代總管曰信苴段實元中統二年入覲世祖嘉之賜
璽書令總管大理善闡㑹川建昌永昌騰越諸郡以功
累授行省參政以攻石城(今曲/靖)及仁德府(今尋/甸)功錫虎
符為總管
二代總管信苴段忠至元中隨元帥伐西林破會川通
善闡平休林武定緬甸之役皆有功授金齒宣慰兼掌
軍民萬戸府
三代總管信苴段慶元封為宣武將軍妻以公主入朝
歸授雲南省叅政
四代總管信苴段正
五代總管信苴段隆
六代總管信苴段俊
七代總管信苴段義
八代總管信苴段光時元大德中中原板蕩梁王以元
宗室鎮善闡與段氏分域搆隙至大二年梁王大破光
兵光將高蓬守羅那闗梁王密招之不從乃賂蓬庖人
刺蓬以其首獻梁王王并庖人戮之至治元年玉案山
產小赤犬羣吠遍野占云天狗墜地為赤犬其下有大
軍覆境又時雨鐵民舍山石皆穿人物值之多斃謡俗
號曰鐵雨
九代總管段功初襲爵為蒙化知府至正十二年繼立
為總管癸卯明玉珍自楚入蜀據之分兵四掠號曰紅
巾明玉珍自將紅巾三萬攻雲南梁王及憲司官皆奔
威楚諸部悉亂功謀于員外楊淵海淵海卜之吉乃進
兵至吕閣敗紅巾于闗灘江殺獲千計紅巾收合餘䘐
再戰復勝殺段氏驍酋鐵萬戸紅巾屯古田寺段氏夕
潛火其寺紅巾軍亂死者什七八又追至回磴闗大敗
之紅巾大呼之曰待明年來復仇時功在戰間得玉珍
母寄其子書云爾征南務得之不得輕還軍少糧乏我
當添補楊淵海效其書跡易之曰中國兵來急爾宜早
歸遂募能入紅軍營者有小卒陳惠願行玉珍得書恐
國中有變又新失利遂急收軍功追之至七星闗又勝
之而還紅巾既退梁王深德段功以女阿結妻之為之
奏授雲南平章功自是威望大著于西南梁王曲意奉
之功戀戀不肯歸國其大理夫人高氏寄樂府促之歸
其詞曰風捲殘雲九霄冉冉逐龍池無偶水雲一片緑
寂寞倚屏幃春雨紛紛促蜀錦半牀閒鴛鴦獨自宿好
語我將軍只恐樂極生悲寃鬼哭功得書乃歸既而復
往其臣楊智張希喬留之不聽既至善闡梁人私語梁
王曰段平章復來有吞金馬嚥碧雞之心矣盍早圖之
梁王始啓疑於平章密召阿結主命之曰親莫若父母
寶莫若社稷功今志不滅我不已脫無彼猶有他平章
不失富貴也今付汝以孔雀膽一具乘便可毒殪之主
潸然不敢受命夜寂人定私語平章曰我父忌阿奴願
與阿奴西歸因出毒具示之平章曰我有功爾家我趾
自蹶傷爾父尚甞為我裹之爾何造言至此三諫之終
不聽明日邀功東寺演梵至通濟橋馬逸因令番將格
殺之阿結主聞變失聲哭曰昨暝燭下纔講與阿奴雲
南施宗施秀煙花殞身今日果然阿奴雖死奴不負信
黄泉也欲自盡梁王防衛者乃萬方主愁憤作詩曰吾
家住在鴈門深一片閒雲到滇海心懸明月照青天青
天不語今三載欲隨明月到蒼山悞我一生路裏彩(錦/被)
(名/也)吐嚕吐嚕段阿奴(吐嚕可/惜也)施宗施秀同奴歹(歹不/好也)雲
片波潾不見人押不蘆花顔色改(押不蘆乃北方/起死回生草名)肉屏
獨坐細思量(肉屏駱/駝背也)西山鐵立霜瀟灑(鐵立松/林也)平章從
官員外楊淵海亦題詩粉壁飲藥而卒詩曰半紙功名
百戰身不堪今日總紅塵死生自古皆由命禍福于今
豈怨人蝴蝶夢殘滇海月杜䳌啼破㸃蒼春哀憐永訣
雲南土錦酒休教灑淚頻梁王哀淵海之才綣意欲為
已用見詩痛悼之乃厚恤之令隨平章槥歸葬大理
十代總管信苴段寶功之子洪武元年嗣職梁王遣矢
刺平章七攻大理不克乃講和奏陞寶為雲南左丞未
幾明玉珍復侵善闡梁王遣叔特穆爾達爾罕借兵大理時
寶已長答書云殺虎子而還喂其虎母分狙栗而自詐
其狙公假途滅虢獻璧吞虞金印玉書乃為釣魚之香
餌繡閨淑女自設掩雉之網羅况平章既亡弟兄罄絶
今止遺一獒一奴奴再贅華黎氏獒又可配阿結妃如
此事諾我必借大兵如其不可待金馬山換作㸃蒼山
昆明池改作西洱河時來矣書後附以詩云𤇺火狼煙
信不符驪山舉戲是支吾平章枉喪紅羅帳員外虛題
粉壁圖鳳别岐山祥兆隱麟遊郊藪瑞光無自從界限
鴻溝後成敗興衰不屬吾梁王見之恨寶入骨平章女
僧奴志恒不忘復仇將適建昌阿黎氏出手刺繡文旗
以與寶曰我自束髮聞母稱父寃恨非男子不能報此
旗所以識也今歸夫家收合東兵飛檄西洱汝急應兵
會善闡又作詩二章曰珊瑚勾我出香閨滿目􁉓然淚
濕衣氷鑑銀臺前長大金枝玉葉下芳菲烏飛兎走頻
來往桂馥梅馨不暫移惆悵同胞未忍别應知含恨㸃
蒼低何彼穠穠花自紅歸車獨别洱江東鴻臺燕苑難
經目風刺霜刀易塞胷雲舊山高連水遠月新春疊與
秋重淚珠恰似通宵雨千里闗河幾處逢後寶聞高
皇帝開基金陵遣其叔段真自會川入京奉表歸欵
朝廷亦以書報之(見御製/文集)時有妖巫女歌曰莫道君
為山海主山海笑諧諧園中花謝千萬朶别有明主來
寶數日疾卒子明嗣
十一代總管信苴段明洪武十四年授以宣慰壬戌春
正月天兵破鄯闡梁王自鴆黨屬悉俘明遣都使張元
亨馳書潁川侯傅友德西平侯沐英麾下曰大理乃唐
交綏之外國鄯闡實宋斧畫之餘邦難列營屯徒勞兵
甲請依唐宋故事寛我蒙段奉正朔佩華篆比年一小
貢三年一大貢友德怒拷辱其使明再上書曰漢武習
戰僅置益州元祖親征秪縁鄯闡乞冀班師友德
答明書曰我大明龍飛淮甸混一區宇陋漢唐之
小智卑宋元之淺圖天兵所至神龍助陣天地應符
汝段氏接武蒙氏運已絶於元世寛命延息以至于
今我師已殱梁王報汝世仇不降何待三月傅沐二
將分兵宵縁㸃蒼顛繞出下闗之背先樹旗幟遲明
段兵驚潰大軍䇿馬亂流而濟明遂就擒并其二
子仁義至金陵太祖聖諭曰爾父寶曾有降表朕不
忍廢賜長子名歸仁授永昌衛鎮撫次子名歸義
授鴈門衛鎮撫大理悉定是夏六月元巴延篤復
叛據佛光寨(在鄧州/東北)額森布哈叛據鄧州甲子正月
十七日潁川侯傅友德復自七星闗囘軍大理平鄧川
破佛光寨因定賦法築城隍設衛堡立學校比於中州
列郡焉
逸史氏曰史稱西南夷靡莫之屬以什數滇最大元封中以
兵臨滇王舉國降然未有稱也及張氏受姓後世迭君長者
蒙氏鄭氏趙氏楊氏段氏高氏凡七姓惟蒙段最久故著稱
焉夷裔盗名號互起滅若蜂蟻然不足録也然至與中夏交
綏抗陵疲我齊民世主甘心焉以無用戕有用是可嘅已漢
司馬氏傳西南夷誠有意哉余嬰罪投裔求蒙段之故
於圖經而不得也問其籍於舊家有白古通𤣥峰年運
志其書用僰文義兼衆教稍為刪正令其可讀其可載
者盖盡此矣滇僰於三代為荒服漢僅剽分其方雖元
兵力勝之而不能守也于今列箐落而郡縣之馴鱗介
而衣裳之華風沃澤同域共貫昭代恢宇前是孰竝傳
稱神農地過日月之表幾近是哉夫分隔之亂昔如彼
大一統之治今若此干羽不警百五十年探言其故則
金匱秘文縉紳罕睹况荒徼乎余慕宋司馬氏作通鑑
采獲小說若河洛行年紀廣陵妖亂志者百二十家法
孔子著春秋取羣書於百二十國也因是有感遂纂蒙
段事以為滇載記其諸君子祖春秋而述二司馬氏者
亦將有取於斯焉
　
　
　
　
　
　
　
　
　
　
　
　
　
　
　
　古今說海卷十六
欽定四庫全書
　古今說海卷十七
　　　　　　　　　　　　　明　陸楫　編
　說選十七(偏記十四/)
　　星槎勝覽(明費信/)
　　　占城國　　　靈山　　　　崑崙山
　　　賔童龍國　　真臘國　　　暹羅國
　　　假馬里丁　　交欄山　　　瓜哇國
　　　舊港　　　　重迦羅　　　吉里地悶
　　占城國
永樂七年太宗皇帝命正使太監鄭和王景𢎞等統官
兵二萬七千餘人駕海舶四十八號往諸番國開讀賞
賜是歲秋九月自太倉劉家港開船十月至福建長樂
太平港停泊十二月於五虎開洋張十二帆順風十晝
夜至占城國其國臨海有港曰新州西抵交趾北連中
國地海船到彼其酋長頭戴三山金花冠身披錦花手
巾臂腿四腕俱以金鐲足穿玳瑁履腰束八寶方帶如
粧塑金剛狀乘象前後擁番兵五百餘或執鋒刄短鎗
或舞皮牌槌鼔吹椰殻筒其部領皆乘馬出郊迎詔下
象膝行匍匐感恩奏貢方物其國所產巨象犀牛甚多
象牙犀角廣貸别國棋楠香在一山所產酋長差人禁
民不得採取犯者斷其手烏木降香樵之為薪天無霜
雪氣候常熱如夏草木長青隨花隨結煑海為鹽禾稻
甚薄國人惟食㯽榔裹蔞葉包蠡殻灰行住坐卧不絶
於口不解正朔但看月生為初月晦為盡如此十次盈
虧為一歲晝夜善槌鼔十更為法酋長及民下非至午
不起非至子不睡見月則飲酒歌舞為樂酋長所居屋
宇門墻俱甎灰甃及以堅木雕鏤獸畜之形為華外周
磚垣亦有城郭兵甲之防藥鏃刀標之屬其部領所居
亦分等第門高有限民下編茅覆屋魚不腐爛不食釀
不生蛆不為美酒以米拌藥丸乾和入甕中封固如法
收藏日久其糟生蛆為佳醖他日開封用長節竹榦三
四尺者揷入糟甕中或團坐五人量人入水多寡輪次
吸竹引酒入口吸盡再入水若無味則止有味留封再
用酋長歲時採生人膽入酒中與家人同飲又以浴身
謂之通身是膽尸頭蠻者本是婦人但無瞳人為異其
婦與家人同寢夜深飛頭而去食人穢物飛回復合其
體即活如舊若知而封固其項或移體别處則死矣人
有病者臨糞時遭之妖氣入腹必死此婦人亦罕有民
間有而不報官者罪及一家番人戲之觸弄其頭必有
生死之恨男女椎髻腦後花布纒頭上穿短布衫腰圍
花布手巾其國無紙筆以羊皮搥薄熏黑削細竹為筆
蘸白灰書字若蚯蚓委曲之狀言語燕鴂全憑通事傳
譯
　　靈山
其處與占城山地連接其山峻嶺而方有泉下繞如帶
山頂有一石塊似佛頭故名靈山民居星散結網為業
田肥耕種一歲二收氣候之節男女之禮與占城國大
同小異地產黑文相對藤杖每條易斗錫一塊若麤大
而紋疎者一錫易杖三條次有㯽榔蔞葉餘無異物往
來販舶必於此樵汲舶人齋沐三日崇佛誦經燃放水
燈綵船以禳人船之災
　　崑崙山
其山節然瀛海之中與占城及東西竺鼎峙相望山高
而方山盤廣遠海人名曰崑崙洋凡往西洋販舶必待
順風七晝夜可過俗云上怕七洲下怕崑崙針迷舵失
人船莫存此山產無異物人無居竈而食山果魚蝦穴
居樹巢而已
　　賔童龍國
其國與占城山地連接有雙澗水澄清佛書所云舍衛
乞食即此地也目連所居遺址尚存人物風土草木氣
候與占城大同小異惟䘮事能持孝服設佛而度死者
擇僻地葬之婚姻偶合酋首出入或象或馬一如占城
王從者前後百餘人執質讚唱曰亞曰僕地產棋楠香
象牙貨用金銀花布之屬民下編茅覆屋以居
　　真臘國
自占城順風三晝夜可至其國門之南為都會之所有
城池周七十餘里石河廣二十餘丈殿宇三十餘所凡
歲時一會則羅列玉猿孔雀白象犀牛於前名曰百塔
洲金盤金碗盛食諺云富貴真臘也氣候常熱田禾豐
足煑海為鹽風俗富饒男女椎髻穿短衫圍梢布法有
劓刖刺配犯盗則斷手足番人殺唐人則償命唐人殺
番人則罰金無金賣身贖罪地産黄蠟犀象孔雀沈香
蘇木大風子油翠毛貨用金銀燒珠錦段絲布之屬
　　暹羅國
自占城順風十晝夜可至其國山形如白石峭厲周千
里外山崎嶇内嶺深邃田平而沃稼穡豐熟氣候常熱
風俗勁悍專尚豪强侵掠鄰境削㯽榔木為標鎗水牛
皮為牌藥鏃等器慣習水戰男女椎髻白布纒頭穿長
衫腰束青花手巾其上下謀議大小事悉決於婦其男
一聽茍合無序遇中國男子甚愛之必置酒飲待歡歌
留宿婦人多為尼姑道士能誦經持齋服色畧似中國
亦造菴觀能重䘮禮人死氣絶必用水銀灌養其屍而
後擇高阜之地設佛事葬之釀秫為酒煑海為鹽地產
羅斛香大風子油蘇木犀角象牙翠毛黄蠟以海􁱑代
錢每一萬箇准中統鈔二十貫貨用青白花磁器印花
布色絹色段金銀銅鐵水銀燒珠雨傘之屬其酋感慕
天朝遠惠甞遣使捧金葉表文貢獻方物
　　假馬里丁
其方與交欄山相望海洋中山列翠屏引溪水溉田禾
穀少收氣候常熱俗囂薄男子髠髮穿竹布短衫圍梢
布種芭蕉採其實以代糧煑海為鹽釀蔗為酒地產玳
瑁羚羊貸用瓜哇布燒珠印花布米榖之屬
　　交欄山
自占城靈山起程順風十晝夜可至其山高而叢林藤
竹舵桿桅檣篷箬無所不備元時命將高興史弼領
兵萬衆駕巨舶征闍婆因遭風至交欄山下其船多損
乃登此山造船百號復征闍婆擒其酋長而歸至今居
民有中國人雜處盖此時病卒百餘留養不歸遂傳育
於此氣候常暑少米榖以射獵為業男女椎髻穿短衫
繫巫崙布地產豹熊鹿皮玳瑁貨用米榖五色絹青布
銅器青碗之屬
　　瓜哇國
古名闍婆自占城起程順風二十晝夜可至其國地廣
人稠甲兵為東洋諸番之雄舊傳鬼子魔天與一罔象
青面紅身赤髮相合凡生子百餘常食啖人血肉佛書
所云鬼國即此地也其中人被啖幾盡忽一日雷震石
裂中坐一人衆稱異之遂為國主即領餘衆驅逐罔象
而除其害復生齒安業至今其國之遺文後書一千三
百七十六年考之肇在漢時至我大明宣徳七年矣
其港口入去馬頭曰新村居民環接編茭樟葉覆屋輔
店連行為市買賣其國富饒珍珠金銀鴉鶻石猫睛青
紅等石􁳢璖瑪瑙荳蔲蓽􁁊子花木香青藍無所不
有盖通商旅最衆也其鸚鵡鸚哥孔雀能馴言語歌曲其
倒掛鳥身形如雀而羽五色日間焚好香則收而藏之
羽翼間夜則張尾翼而倒掛以放香民好兇强生子一
歲便以匕首佩之名曰不刺頭以金銀象牙雕琢為靶
凡男子老㓜貧富皆佩於腰間若有爭詈即拔刃相刺
盖殺人逃三日而出即無事矣男子猱頭裸身腰圍單
布手巾能飲酗酒重財輕命婦人亦然惟頃金珠聨紉
帶之兩耳塞茭樟葉圈於竅中其䘮事凡主翁病死婢
妾輩相對而誓曰死則同往臨殯之日妻妾奴婢皆滿
頭簪草花披五色手巾隨屍至海邊或野地舁屍於沙
地俾衆犬食盡為好如食不盡則悲歌號泣堆柴於旁
衆婦坐其上良久乃縱火燒柴而死盖殉葬之禮也蘇
魯馬益一地名也為市聚貨商舶米糧港口有聚猢猻
數百相傳唐時其家五百餘口男婦兇惡忽一日有僧
至其家問吉凶之事其僧取水噀之俱化為猿猴止留
一老嫗不化今存舊宅土人及商者常設飯食㯽榔花
果肉類以祭之不然則禍甚驗也杜板一村之地名也
海灘有水一泓甘淡可飲稱為聖水元時使將史弼高
興征其國經月不下舟中乏水糧盡二將拜天祝曰奉
天伐蠻若天與我水即生不與則死遂揷鎗醎苦海中
其泉隨鎗湧起水味甘甜衆軍汲而飲之乃令曰天賜
助我可力戰也兵威由是大振噉聲奮擊番兵百萬餘
衆悉敗走乘勝長驅生擒番人烹而食之至今稱中國
能食人也遂獲酋長以歸既服罪尋放還仍封為瓜哇
國王我朝太宗文皇帝遣正使太監鄭和等捧詔勅賞
賜國王王妃及部領村主咸受天賜其國王遣使絡繹
進貢方物
　　舊港
古名三佛齊國自瓜哇順風八晝夜可至其處自港口
入去田土甚肥倍於他壤古云一年種榖三年生金言
其米榖盛而多貿金也民故富饒俗囂好滛水戰甚慣
其處水多地少部領者皆在岸造屋居之周匝皆僕從
住宿其餘民庶皆於木筏上盖屋而居以木樁拴閘或
水長則筏浮起不能没也或欲别居起樁去之連屋移
徙不勞財力今為瓜哇所轄風俗與瓜哇大同小異地
產黄熟香速香降香沈香黄蠟鶴頂之類貨用燒煉五
色珠青白磁器銅鼎五色布絹色叚大小磁甕銅錢之
屬永樂十三年鄭和等統舟師往諸番國海冦陳祖義
等聚衆於三佛齊國抄掠番商欲來犯我舟師和等伏
兵敗之生擒厥魁獻俘闕下由是薄海内外罔不清肅
　　重迦羅
其地與瓜哇界相接高山奇秀内有一石洞前後三門
可容一二萬人田榖與瓜哇畧同氣候常暑風俗頗淳
男女撮髻身披單布長衫圍梢布手巾無酋長以年高
有德者主之煑海為鹽釀秫為酒地產羚羊鸚鵡木綿
椰子綿紗貨用花銀花絹其處約去數日水程曰孫陀
羅琵琶拖曰丹重曰圓嶠曰彭里不事耕種專尚冦掠
與吉陀﨑諸國相通所以商舶少能至矣
　　吉里地悶
其國居重迦羅之東連山茂林皆檀香樹無别產馬頭
商聚十二所有酋長田肥榖盛氣候朝熱暮寒男女斷
髪穿短衫夜卧不盖其體商舶到彼皆婦女到船交易
人多染疾病十死八九盖其地瘴氣及其滛汚之故也
貨用金銀鐵器磁碗之屬
　
　
　
　
　
　
　
　
　古今說海卷十七
欽定四庫全書
　古今說海巻十八
　　　　　　　　　　　　　明　陸楫　編
　說選十八(偏記十五/)
　　星槎勝覽(明費信/)
　　　滿刺加國　　　麻逸凍　　　彭坑
　　　東西竺　　　　龍牙門　　　龍牙加貌
　　　九州山　　　　阿魯國　　　淡洋
　　滿刺加國
其處舊不稱國自舊港順風八晝夜可至其國傍海山
孤人少受役於暹羅每歲輸金四十兩為稅田瘠少收
内有山泉流為溪於溪中淘沙取錫煎成塊曰斗錫每
塊重官秤一斤四兩及織芭蕉心簟惟以斗錫通市無
他產氣候朝熱暮寒男女椎髻身膚黑漆間有白者唐
人種也俗尚淳厚民淘錫網魚為業屋如樓閣而不鋪
板但用木高低層布連床就榻箕踞而坐飲食㕑厠俱
在上貨用青白磁器五色燒珠色絹金銀之屬永樂七
年鄭和等捧詔勅賜銀印冠帶袍服建碑封為滿刺加
國暹羅始不敢擾十三年酋長感慕聖恩挈妻子渉海
入朝貢方物賞勞之使歸國
　　麻逸凍
其處在交欄山之西南洋海中山峻地平夾溪聚村落
而居氣候稍熱男女椎髻穿長衫圍色布田膏腴倍收
他國尚節義婦䘮夫則削髮𠢐面絶食七日夫死同寢
多有並逝者七日不死則親戚勸以飲食若得甦終身
不再嫁矣至焚夫日多赴火死煑海為鹽釀蔗為酒產
木綿黄蠟玳瑁㯽榔花布貨用銅鼎鐵塊五色布絹之
屬
　　彭坑
其處在暹羅之西石崖周匝崎嶇遠望山平如寨田沃
米榖豐足氣候温風俗尚怪刻香木為人殺人血祭禱
求福禳災男女椎髻繫單裙富家女子金圈四五飾于
頂髮常人五色燒珠穿圈煑海為鹽釀漿為酒地產黄
熟香沈香片腦花錫降香貨用金銀色絹瓜哇布銅鐵
器鼔板之屬
　　東西竺
其山與龍牙門相望海洋中山形分對嵯峩若蓬萊方
丈之間田瘠不宜稼穡歲藉諸邦淡洋米榖以食氣候
不齊煑海為鹽釀椰子為酒男女斷髮繫梢布地產㯽
榔木綿布蕉心簟貨用花錫胡椒鐵器之屬
　　龍牙門
其處在三佛齊西北山門相對苦龍牙狀中通船過山
田瘠米榖甚薄氣候常暑四五月淫雨男女椎髻穿短
衫圍梢布擄掠為豪遇番舶則以小舟百數迎敵若順
風僥倖而脫否則被其刼殺舟客于此防之
　　龍牙加貌
其地離麻逸凍順風三晝夜程内平而外峯民蟻附而
居氣候常熱田禾勤熟俗尚敦厚男女椎髻圍麻逸凍
布穿短衫以親戚尊長為重一日不見則攜酒殽問安
煑海為鹽釀秫為酒地產沈速降香黄蠟鶴頂蜂蜜砂
糖貨用印花布八察都布青白花磁器之屬
　　九州山
其山與滿刺加近產沈香黄熟香林木叢生枝葉茂翠
永樂七年鄭和等差官兵入山採香得徑有八九尺長
六七丈者六株香味清遠黑花細紋山人張目吐舌言
我天朝之兵威力若神
　　阿魯國
其國與九州山相望自滿刺加順風三晝夜可至其國
風俗氣候與蘇門答刺大同小異田瘠少收盛種芭蕉
椰子為食男女裸體圍梢布常駕獨木舟入海捕魚入
山採米腦香物為生各持藥鏃弩防身地產鶴頂片米
糖腦以售商舶貨用色段色絹磁器燒珠之屬
　　淡洋
其處與阿魯山地連接去滿刺加三日程山遶周圍有
港内通大溪汪洋千里奔流出海清淡味甘舟人過往
汲之名曰淡洋田肥禾盛米粒尖小炊飯甚香地產香
民俗頗淳氣候常熱男女椎髻腰圍梢布貨用金銀鐵
器之屬
　
　
　
　
　
　
　
　
　
　
　
　古今說海卷十八
欽定四庫全書
　古今說海卷十九
　　　　　　　　　　　　　　明　陸楫　編
　說選十九(偏記十六/)
　　星槎勝覽(明費信/)
　　　蘇門答刺國　　　花面國王　　龍涎嶼
　　　翠藍嶼　　　　　錫蘭山國　　溜山洋國
　　　大葛蘭國　　　　小葛蘭國　　柯枝國
　　　古里國
　　蘇門答刺國
古名須文達那自滿刺加順風九晝夜可至其國傍海
村落田瘠少收胡椒蔓生延蔓附樹枝葉如扁豆花間
黄白結椒纍垂如㯶櫚子但粒小耳番秤一播苛抵我
官秤三百二十斤價銀錢二十箇重銀六兩金抵納即
金錢也每二十箇重金五兩二錢風俗頗淳民網魚為
生朝駕獨木刳舟張帆出海暮則囘舟男子髪纏白布腰圍
梢布婦女椎髻裸體腰圍色布手巾其瓜茄一種五年
結小再種橘抽酸甜之果常花常結其有一等瓜皮若
荔枝如瓜大未剖之時甚臭如爛蒜剖開如囊味如酥
油香甜可口煑海為鹽釀茭樟子為酒貨用青白磁器
銅鐵瓜哇布色絹之屬永樂十一年偽王蘇斡刺冦侵
本國酋長遣使赴闕陳訴請救太宗皇帝命鄭和等
就率官兵勦捕生擒偽王至永樂十三年歸獻闕下
諸番震服
　　花面國王
其國與蘇門答刺鄰境傍南巫里洋逶迤山地田足稻
禾氣候不常風俗淳厚男子皆以墨刺面為花獸之狀
猱頭祼體單布圍腰婦女圍色布披手巾椎髻腦後地
多出牛羊雞鴨羅布强不奪弱上下自耕而食富不驕
貧不盜可謂善地矣地産香味青蓮花近布那姑兒一
山產硫黄我朝海船駐札蘇門答刺差人船於其山採
取硫黄貨用段帛磁器之屬其酋長感慕恩賜常貢方
物
　　龍涎嶼
望之獨峙南巫里洋之中離蘇門答刺西去一晝夜程
此嶼浮灔海面波激雲騰每至春間羣龍來集於上交
戲而遺涎沫番人拏駕獨木舟登此嶼採取而歸或風
波則人俱下海一手附舟旁一手揖水而得至岸其龍
涎初若脂膠黑黄色頗有魚腥氣久則成大塊或大魚
腹中刺出若斗大亦覺魚腥焚之清香可愛貨於蘇門
答刺之市官秤一兩用彼國金錢十二箇一斤該金錢
一百九十二箇准中國銅錢九千箇價亦非輕矣
　　翠藍嶼
其山在龍涎之西北五晝夜程大小七門門中皆可過
船傳聞釋迦佛昔經此山浴於水被竊其袈裟佛誓云
後有穿衣者必爛其皮肉由此男女今皆削髮無衣止
用樹葉紉結而遮前後米榖亦無惟下海網魚鰕及種
芭蕉椰子為食然船去未甞得泊山下宣德壬子十月
二十二日因風水不偶至此山泊繫三日夜山中之人駕
獨木舟來貿椰實舟中男婦果如前言
　　錫蘭山國
其國自蘇門答刺順風十二晝夜可至其國地廣人稠
貨物多聚亞於瓜哇中有高山參天山頂產有青美藍
石黄鴉鶻石青紅寶石每遇大雨衝流山下沙中拾取
之其海旁有珠簾沙常以網取螺蚌傾入池中作爛淘
珠貨之海邊有一盤石上印足跡長三尺許常有水不
乾稱為先世釋迦佛從翠藍嶼來登此山足躡其迹至
今尚存也下有寺稱為釋迦佛湼槃真身側卧在寺亦
有舍利子在其寢處氣候常熱民俗富饒米榖豐足地
產寶石真珠龍涎香乳香貨用金錢銅錢青花白磁器
色段色絹之屬男女纒頭穿長衫圍單布永樂七年鄭
和等齎詔勅金銀供器綵粧織金寶幡布施於寺及建
石碑賞賜國王頭目其王亞烈苦奈兒負固不恭謀害
舟師太監鄭和潛備先發制之使衆銜枚疾走夜半聞
砲則奮擊而入生擒其王至永樂九年歸獻闕下尋蒙
恩宥俾復舊國由是西夷畏威懐德莫不向化矣
　　溜山洋國
自錫蘭山别羅里南去順風七晝夜可至其山海中天
巧石門有三遠望如城門中可過船溜山有八沙溜官
嶼溜人不知溜起來溜麻里溪溜加平年溜加安都里
溜其八處網捕溜洋大魚作塊曬乾以代糧食男子拳
髮穿短衫圍梢布風俗囂强地產龍涎香貨用金銀段
帛磁器米榖之屬其酋長感慕聖恩常貢方物傳聞又
有三萬八千餘溜山即弱水三千之說也亦有人聚巢
居穴處不識米榖但捕魚蝦為食裸形無衣惟紉樹葉
遮其前後若商舶因風落其溜人船不可復矣
　　大葛蘭國
地與都欄樵相近厥土黑墳本宜榖麥居民懶事耕作
歲賴烏爹之米為食商船為風所阻不以時到則波濤
激灘載貨不敢滿盖以不可停泊之故也若過巫里洋
則罹重險之難矣及有高頭埠沈水羅股石之危風俗
淳厚男女纒頭穿單布長衫圍色布手巾地產胡椒椰
子溜魚㯽榔貨用金錢青白花磁器布段之屬
　　小葛蘭國
山連赤土地與柯枝國接境日中為市西洋諸國之馬
頭也本國通使大金錢名儻伽每箇重八分小金錢名
吧喃四十箇准大金錢一箇田瘠少收歲藉榜葛刺國
米為食氣候常熱風俗小淳男女多回回喃毘人地產
胡椒亞於下里乾㯽榔波羅蜜色布其木香乳香真珠
珊瑚酥油孩兒茶梔子花皆自他國來也貨用丁香荳
蔲色段麝香金銀銅鐵器鐵線黒纓之屬
　　柯枝國
其處與錫蘭山對峙内通古里國界氣候常熱田瘠少
收村落傍海風俗頗淳男女椎髻穿短衫圍單布又一
種曰木瓜無屋舍惟穴居巢樹入海捕魚為業男女裸
體紉結樹葉或草遮其前後行人遇之則蹲避道旁俟
過方行盖避羞也地產胡椒甚廣富家俱置板倉貯之以
售商販行使小金錢名吧喃貨用色段白絲青花白
磁器金銀之屬其酋長感慕聖恩常貢方物
　　古里國
錫蘭山起程順風十晝夜可至其國當巨海之要嶼與
僧迦密邇亦西洋諸國之馬頭也山廣地瘠麥榖頗足
風俗甚厚行者讓路道不拾遺法無刑杖惟以石灰畫
地乃為禁令其酋富居深山傍海為市聚貨通商男子
穿長衫頭纒白布婦女穿短衫圍色布兩耳懸帶金牌
絡索數枚其項上真珠寶石珊瑚連掛纓絡臂腕足脛
皆金銀鐲手足指皆金銀鑲寶石戒指髮堆腦後容白
髮黑其有一種裸身之人曰木瓜與柯枝國同地產胡椒
亞於下里俱有倉廩貯之以待商販有薔薇露波羅蜜
孩兒茶印花被面手巾其有珊瑚真珠乳香木香金珀
之類皆由别國來其好馬自西番來匹價金錢千百貨
用金銀色段青花白磁器燒珠麝香水銀樟腦之屬
酋長感慕聖恩常遣使捧金葉表文貢獻方物
　
　
　
　
　
　
　
　
　
　
　
　
　
　
　古今說海卷十九
欽定四庫全書
　古今說海卷二十
　　　　　　　　　　　　　明　陸楫　編
　說選二十(偏記十七/)
　　星槎勝覽(明費信/)
　　　榜葛剌國　　卜剌哇國　　　竹歩國
　　　木骨都束國　阿丹國　　　　剌撒國
　　　佐法兒國　　忽魯謨斯國　　天方國
　　榜葛剌國
自蘇門答剌順風二十晝夜可至其國即西印度之地
西通金剛寶座國曰詔納福兒乃釋迦得道之所永樂
十三年二次上命少監侯顯等統舟師齎詔勅賞賜國
王王妃頭目其國海口有港曰察地港立抽分之所其
王知我中國寶船到彼遣部領齎衣服等禮人馬千數
迎港口起程十六站至瑣納兒江有城池街市聚貨通
商又差人齎禮象馬迎接再行二十站至板獨哇是酋
長之居處城郭甚嚴街市鋪店連楹接棟聚貨百有其
王之舍皆磚灰甃砌高廣殿宇平頂白灰為之内門三
重九間長殿其柱皆黄銅包飾雕琢花獸左右長廊内
設明甲馬隊千餘外列巨漢明盔明甲執鋒刃弓矢威
儀壯甚丹墀左右設孔雀翎傘盖百數又置象隊百數
於殿前其王於正殿高座飾八寶冠箕踞上坐劔横於
膝乃令銀拄杖二人皆穿纒頭來引道前五歩一呼至
中則止又金拄杖二人接引如前禮其王拜迎詔勅叩
頭加額開讀賞賜受畢鋪毧毯於殿地待我天使宴我
官兵禮之甚厚燔炙牛羊禁不飲酒恐亂性而失禮以
薔薇露和香蜜水飲之宴畢復以金盔金繫腰金瓶金
盆贈天使其副使皆以銀盔銀繋腰銀瓶銀盆贈之其
下官員亦贈以金鈴紉紵絲長衣兵士俱有銀錢盖此
國富而有禮者也其後躬置金筒金葉表文差使臣齎
捧貢獻方物于廷其國風俗甚厚男子白布纒頭穿白
布長衫足穿金線羊皮靴濟濟然有文字者衆凡交易
雖有萬金價定打手永無悔改婦女穿短衫圍色布絲
錦不施脂粉自然嬌白耳埀寶鈿項掛纓絡髻堆腦後
四腕金鐲手足戒指其有一種曰印度不食牛肉飲食
男女不同處夫死不再嫁妻死不再娶若孤寡無倚一
村人家輪流養之不容别村求食其義氣有足稱者田
沃豐足一歲二收不用耘耔隨時自宜男女勤於耕織
果有波羅蜜大如斗甘甜甚美菴摩羅香酸甚佳其餘
瓜果蔬菜牛馬雞羊鳬鴨海魚之類甚廣通使海貨准
錢市用地產細布撒哈剌毯絨兠羅錦水晶馬瑙珊瑚
真珠寶石糖蜜酥油翠毛各色手巾被面貨用金銀段
絹青花白磁器銅鐵麝香銀硃水銀草蓆之屬
　　卜剌哇國
自錫蘭山别羅里南去二十一晝夜可至其國與木骨都
束國接連山地傍海而居壘石為城砌石為屋山地無
草木地廣斥鹵有鹽池但投樹枝於池良久撈起結成
白鹽風俗頗淳無田耕種捕魚為業男女拳髮穿短衫
圍梢布婦女兩耳帶金錢項掛纓絡惟有葱蒜無𤓰茄
地産馬哈獸狀如麝獐花福禄狀如花驢豹麂犀牛没
藥乳香龍涎香象牙駱駝貨用金銀段絹米豆磁器之
屬其酋長感慕恩賜進貢方物
　　竹歩國
其處與木骨都束山地連接村居寥落壘石為城砌石
為屋風俗亦淳男女拳髮男子圍布婦女出則以布兠
頭不露身面山地黄赤數年不雨草木不生絞車深井
網魚為業地產獅子金錢豹駝蹄雞有六七尺高者其
足如駝蹄龍涎香乳香金珀貨用土硃段絹金銀磁器
胡椒米榖之屬酋長受賜感化奉貢方物
　　木骨都束國
自小葛蘭順風二十晝夜可至其國瀕海堆石為城壘
石為屋四五層厨厠待客俱在其上男子拳髮四垂腰
圍梢布女人髪盤於腦黄漆光頂兩耳掛絡索數枚項
帶銀圏纓絡垂胷出則單布兠遮青紗蔽面足履皮鞋
山連地曠黄赤土石田瘠少收數年無雨穿井甚深絞
車以羊皮袋水風俗囂頑操兵習射其富民附舶遠通
商貨貧民網捕海魚曬乾為食及餵養駝馬牛羊地產
乳香金錢豹龍涎香貨用金銀色段檀香米榖磁器色
絹之屬其酋長效禮進貢方物
　　阿丹國
自古里國順風二十二晝夜可至其國傍海而居草木
不生田肥種植粟麥豐盛壘石為城砌羅股石為屋三
四層高厨房卧室皆在其上風俗頗淳民下富饒男女
拳髮穿長衫婦女出則用青紗蔽面布帽兠頭不露形
貌兩耳垂金錢數枚項掛纓絡地產羚羊自胷中至尾
埀九塊名為九尾羊千里駱駝黑色花驢駝蹄雞金錢
豹貨用金銀色段青白花磁器檀香胡椒之屬其酋長
感慕恩賜躬以方物貢獻
　　剌撒國
自古里國順風二十晝夜可至其國傍海而居壘石為
城連山曠地草木不生牛羊駝馬皆以海魚乾啖之氣
候常熱田瘠少收惟有麥耳數年無雨鑿井絞車羊皮
袋水男女拳髮穿長衫婦女妝㸃兠頭與忽魯謨斯國
同壘石築土為屋三四層者其上㕑厠卧室待客其下
奴僕居之地產龍涎香乳香千里駱駝民俗淳厚䘮葬
有禮有事禱於鬼神其酋長感慕聖恩遣使捧金葉表
文奉貢方物貨用金銀段絹磁器米榖胡椒檀香金銀
之屬
　　佐法兒國
自古里國順風二十晝夜可至其國壘石為城砌羅股
石為屋有高三四層若塔之狀㕑厠卧室皆在其上田
廣少收山地黄赤亦不生草木民捕海魚曬乾大者人
食小者餵養牛馬駝羊男女拳髪穿長衫女人出則以
布兠頭面不令人見風俗頗淳地產祖剌法金錢豹駝
蹄雞乳香龍涎香貨用金銀檀香米榖胡椒段絹磁器
之屬其酋長感慕恩賜遣使奉貢方物
　　忽魯謨斯國
自古里國十晝夜可至其國傍海居聚民為市地無草
木牛羊駝馬皆食海魚乾或言深山中亦有草木風俗
頗淳壘石為城酋長深居練兵畜馬田瘠麥廣穀少民
富饒山連五色皆是鹽也鑿之鏇為盤碟碗器之類食
物就用而不加鹽矣壘石為屋有三四層者其廚厠卧
室待客之所俱在上男子拳髮穿長衫善弓矢騎射女
子編髮四垂黄漆其頂出則布幔兠頭面用青紅紗布
以蔽之兩耳輪周掛絡索金錢數枚以青石磨水妝㸃
眼眶唇臉花紋以為美飾頂掛寳石真珠寳石金珀龍
涎香撒哈刺梭腹絨毯貨用金銀青花磁器五色段絹
木香胡椒之屬其酋長感慕恩賜躬獻方物
　　天方國
其國自忽魯謨斯四十晝夜可至其國乃西海之盡也
有言陸路一年可達中國其地多曠漠即古筠冲之地
名為西域風景融和四時皆春也田沃稻饒居民安業
男女穿白長衫男子削髮以布纒頭婦女編髮盤頭風
俗好善酋長無科擾於民亦無刑罰自然淳化不作盗
賊上下安和古置禮拜寺見月初生其酋長與民皆拜
天號呼稱揚以為禮餘無所施其寺分為四方每方九
十間共三百六十間皆白玉為柱黄甘玉為地中有黒
石一片方丈餘曰漢初時天降也其寺層次高上如塔
之狀每至日落聚為夜市盖日中熱故也地産金珀寳
石真珠獅子駱駝祖刺法豹麂馬有八尺高者名為天
馬貨用金銀段疋色絹青白花磁器鐵鼎鐵銚之屬其
國王臣深感天朝使至加額頂天以方物獅子麒麟貢
于廷
　
　
　
　
　古今説海卷二十
欽定四庫全書
　古今説海卷二十一
　　　　　　　　　　　　　明　陸楫　編
　説淵一(別傳一/)
　　靈應傳(闕名/)
涇州之東二十里有故薛舉城城之隅有善女湫廣袤
數里蒹葭藂翠古木蕭疎其水湛然而碧莫有測其淺
深者水族靈怪往往見焉鄉人立祠於旁曰九娘子神
嵗之水旱祲禳皆得祈請焉又州之西二百餘里朝那
鎮之北有湫神因地而名曰朝那神其肹蠁靈應則居
善女之右唐乾符五年節度使周寶在鎮日自仲夏之
初數數有雲氣如奇峯者如美女者如䑕如虎者由二
湫而興至于叢激迅風震雷電發屋拔樹數刻而止傷
人害稼其數甚多寶責躬勵已謂為政之未效致隂靈
之所譴也至六月五日日午視事之暇昏然思寐乃解
巾就枕寐猶未熟見一武士冠鍪被鎧持鉞而立於堦
下曰有女客在門欲申參謁故先聽命寶曰爾為誰乎
曰某即君之閽者効役有年矣寶將詰其由己見二青
衣歴階而升長跪于前曰九娘子自郊墅特來告謁故
先使下執事致命于明公寶曰九娘子非吾通家親戚
安敢造次相面乎言猶未終而見祥雲細雨異香襲人
俄有一婦人年可十七八衣裙素澹容質窈窕憑空而
下立庭廡之間容儀綽約有絶世之貌侍者十餘輩皆
服飾鮮潔有如妃主之儀顧步徊翔漸及堦所寶將少
避之以俟其意侍者趨而言曰貴主以君之節義可申
誠信可託故將寃抑之狀上訴明公明公忍不救其急
難寶遂命升堦相見賓主之禮頗甚肅恭登席而坐祥
煙四合紫氣充庭歛態低鬟若有憂戚之貌寶命酌醴
設饌厚禮以待之俄而歛袂離席逡巡而言曰幸以寓
止郊園綿歴多祀醉酒飽德蒙惠誠深雖以孤枕寒床
甘心没齒㷀婺有託負荷逾多但以顯晦殊途行止乖
互今乃迫於情禮豈暇緘藏儻鑒幽情當敢披露寶曰
願聞其説兼冀識其宗系茍可展分安敢以幽顯為辭
君子殺身以成仁徇其毅烈蹈赴湯火旁雪不平乃寶
之志也對曰妾家世㑹稽之鄮縣卜築於東海之潭桑
榆墳隴百有餘代其後遭世不造瞰室貽灾五百人皆
遭庾氏焚炙之禍纂紹幾絶不忍戴天潛遁幽岩庾寃
莫雪至梁天鑒中武帝好奇召人通龍宫入枯桑島以
燒燕奇味結好於洞庭君寶藏主第七女以求異寶尋
聞家讐庾毘羅自鄮縣白水郎棄官解印欲承命請行
隂懷不道因使得入龍宫假以求貨覆吾宗嗣賴杰公
敏鑒知渠挾私請行欲賜無辜之害慮其反貽伊戚辱
君之命言於武帝武帝遂止乃命合浦郡落黎縣歐越
羅子春代行妾之先宗羞其共戴慮其後患乃率其族
韜光滅跡易姓變名避仇於新平真寧縣安村披榛鑿
穴築室于兹先人弊廬殆成胡越今三世卜居先為靈
應君尋受封應聖侯後以隂靈普濟功德及民又封普
濟王威德臨人為世所重妾即王之第九女也笄年配
於象郡石龍之少子良人以世襲猛烈血氣方剛憲法
不拘嚴父不禁殘虐視事禮教蔑聞未及朞年果貽天
譴覆宗絶嗣削跡除名唯妾一身僅以獲免父母抑遣
再行妾終違命王侯致聘接軫交轅誠願既堅遂欲援
刀自劓父母斥其剛烈遂遣屏居于兹土之別邑音問
不通于今三紀雖慈顔未復温凊久違離羣索居甚為
得志近年為朝那小龍以季弟未婚潛行禮聘甘言厚
幣峻阻復來滅性毁形殆將不可朝那遂通好於家君
欲成其事遂使其季弟權徙居於王畿之西將質於我
王以成姻好家君知妾之不可奪情乃令朝那縱兵相
逼妾亦率其家僮五千餘人付以兵仗逆戰郊原衆寡
不敵三戰三北師徒倦弊犄角無怙將欲收拾餘燼背
城借一而慮晉陽水急臺城火炎一旦攻下為頑童所
辱縱没于泉下無面見石氏之子故詩云汎彼栢舟在彼
中河髧彼兩髦實維我儀之死矢靡他母也天只不諒
人只此衞世子孀婦自誓之詞又云誰謂鼠無牙何以
穿我墉誰謂女無家何以速我訟雖速我訟亦不女從
此召伯聽訟衰亂之俗微貞信之教興强暴之男不能
侵凌貞女也今則公之教可以精通顯晦貽範古今貞
信之教固不為姬奭之下者幸以君之餘力少假兵鋒
挫彼兇狂存其鰥寡成賤妾終天之誓彰明公赴難之
心輙傾至誠幸無見阻寶心雖許之訝其辨博欲拒以
他事以觀其詞乃曰邊徼事繁煙塵在望朝廷以西陲
陷敵蕪没者三十餘州將議舉戈復其土壤曉夕恭命
不敢自安匪夕伊朝前茅即舉空多憤悱未暇承命對
曰昔者楚昭王以方城為城漢水為池盡有荆蠻之地
藉父兄之資强國外連三良内助而吳兵一舉烏迸雲
奔不暇嬰城迫於奔走寶玉遷徙宗社陵夷萬乗之靈
不能庇先王之朽骨使申胥乞師於嬴氏血淚汚於秦
庭七日長號晝夜靡息秦伯憫其窘急竟為出師復楚
退吳僅存亡國況芉氏為春秋之强國申胥乃衰楚之
大夫而以矢盡兵窮委身折節肝腦塗地感動於强秦
矧妾一女子父母斥其孤貞狂童凌其寡弱綴旒之急
安得不少動仁人之心乎寶曰九娘子靈宗異派呼吸
風雲蠢爾黎元固在掌握又焉得示弱於世俗之人而
自困如是者哉對曰妾家族望海内咸知只如彭蠡洞
庭皆外祖也陵水羅水皆中表也内外昆季百有餘人
散居吳越之間各分地土咸京八水半是宗親若以遣
一介之使飛咫尺之書告彭蠡洞庭召陵水羅水率維
揚之輕鋭徴八水之鷹揚然後檄馮夷説巨靈鼔子胥
之波濤混陽侯之鬼怪鞭驅列缺指揮豐隆扇疾風翻
暴浪百道俱進六師鼓行一戰而成功則朝那一鱗立
為虀粉涇城千里坐變汙瀦言下可觀安敢謬矣頃者
涇陽君與洞庭外祖世為姻戚後以琴瑟不調棄擲少
婦遭錢塘之一怒傷生害稼懷山襄陵涇水窮鱗尋斃
外祖之牙齒今涇上車輪馬跡猶在史傳具存固非謬
也妾又以夫族得罪於天未蒙上帝昭雪所以銷聲避
影而自困如是君若不悉誠欵終以多事為辭則向者
之言不敢避上帝之責也寶遂許諾卒爵撤饌再拜而
去寶及晡方寤耳聞目覽恍然如在翌日遂遣兵士一
千五百人戍於湫廟之側是月七日鷄初鳴寶將晨興
疎牖尚暗忽於帳前有一人經行於帷幌之間有若侍
巾櫛者呼之命燭竟無醻對遂勵聲而叱之乃言曰幽
明有隔幸不以燈燭見迫也寶潛知其異乃屏氣息音
徐謂之曰得非九娘子乎對曰某即九娘子之執事者
也昨日蒙君假以師徒救其危患但以幽顯事別不能
驅䇿茍能存其始卒幸再思之俄而紗窓漸白注目視
之悄無所見寶良久思之方達其義遂呼按吏命兵籍
選亡没者名得馬軍五百人步卒一千五百人數内選
押衙孟逺充行營都虞候牒送善女湫神是月十一日
抽迴戍廟之卒見於㕔事之前轉旋之際有一甲士仆
地口動目瞬問無所應亦不似暴卒者遂置於廊廡之
間及明方寤遂使人詰之對曰某初見一人衣青袍自
東而來相見甚有禮謂某曰貴主蒙相公垂莫大之恩
拯其焚溺然亦未盡誠欵假爾明敏再通幽情幸無辭
免也某急以他詞拒之遂以袂相牽懵然顛仆但覺與
青衣者繼踵偕行俄至其廟促呼連步至於帷薄之前
見貴主謂某云昨蒙相公憫念孤危俾爾戍於弊邑往
返途路得無勞止余近蒙相公再借兵師深愜誠願觀
其士馬精强衣甲銛利然都虞候孟逺才輕位下甚無
機畧今月九日有遊軍三千餘騎掠我近郊遂令孟逺
領新到將士要擊於平原之上設伏不密反為彼軍所
敗甚思一權謀之將俾爾速歸達我情素言訖拜辭而
出昏然似醉餘無所知矣寶驗其説與夢相符意欲質
其前事遂差制勝闗使鄭承符以代孟逺是月十三日
晚衙於後毬場瀝酒焚香牒請九娘神收管至十六日
制勝闗申云今月十三日夜三更已來闗使暴卒寶驚
歎急使人馳傳㸔之至則果卒唯心背不冷暑月停屍
亦不敗壊其家甚異之忽一夜隂風慘冽吹砂走石發
屋拔樹禾苗盡偃及曉而止雲霧四布連夕不解至暝
有迅雷一聲劃如天裂承符忽呻吟數息其家剖棺視
之良久復蘇是夕親隣咸聚悲喜相仍信宿如故家人
詰其由乃曰余初見一人衣紫綬乗驪駒從者十餘人
至門下馬命吾相見揖讓周旋手捧一牒授吾云貴主
得吹塵之夢知君負命世之才欲遵南陽故事思殄邦
讐使下臣持兹禮幣聊展敬於君子而冀再康國步幸
不以三顧為勞也余不暇他辭唯稱不敢醻酢之際已
見聘幣羅於堦下鞍馬器甲錦綵服翫櫜鞬之屬咸布
列於庭吾辭不獲免遂再拜受之即相促登車所乗馬
異常駿快飾裝鮮潔僕御整肅倐忽行百餘里有甲馬
三百騎已來迎候驅殿有大將軍之行李余亦頗得志
指顧之間望見一城雉堞穹崇溝洫深濬余戃恍不知
所自俄於郊外備帳樂設享燕罷入城觀者如堵傳呼
小使交錯其間所經之門不記重數及至一處有如公
署左右使余下馬易衣趨見貴主貴主使人傳命請以
賓主之禮見余自謂既受公文器甲臨戎之具即是臣
也遂堅辭具戎服入見貴主使人復命請去櫜鞬賓主
之間降殺可也余遂捨器仗而趨入見貴主坐於㕔上
余拜一如君臣之禮拜訖連呼登堦余亦再拜升自西
堦見紅粧翠眉蟠龍髻鳯而侍立者二十餘輩彈弦握
管穠花異服而執役者又數十輩腰金拖紫曳組攢簮
而趨隅者又非止一人也輕裘大帶白玉横腰而森羅
於堦下者其數甚多次命召女客五六人各有侍者十
數輩差肩接跡累累而進余亦低視長揖不敢施拜坐
定有大校數人皆令與坐舉酒進樂酒至貴主歛袂舉
觴將欲興詞叙向來徴聘之意俄聞烽燧四起呌噪喧
呼云朝那賊部步騎數萬人今日平明攻破堡寨尋已
入界數道齊進煙火不絶請發兵救應侍坐者相顧失
色諸女不及叙別狼狽而散余及諸校降堦拜謝佇立
聽命貴主臨軒謂余曰吾受相公非常之惠憫以孤惸
繼發師徒拯其患難然以車甲不利權畧是思今不羞
弊陋所以命將軍者正為此危急也幸不以幽僻為辭
少匡不逮遂別賜戰馬二匹黄金甲一副旌旗旄鉞珍
寶器用充庭溢目不可勝計彩女二人給以兵符錫賚
甚豐余拜捧而出傳呼諸將指揮部伍内外響應是夜
出城相次探報皆云賊勢漸雄余素諳其山川地里形
勢孤虛遂引軍夜出去城百餘里分布要害明懸賞罰
號令三軍設三伏以待之遲明排布已畢賊汰其前功
頗甚輕進猶謂孟逺之統衆也余自引輕騎登高視之
見煙塵四合行陣整肅余先使輕兵搦戰示弱以誘之
接以短兵且行且戰金革之聲天裂地坼余引兵詐北
彼亦盡鋭前趨鼓噪一聲伏兵盡起十里轉戰四面夾
攻彼軍敗績死者如麻再戰再奔朝那狡童漏刃而去
從亡之卒不過十人余選生馬二十騎追之果生置於
麾下由是血肉漬草木脂膏潤原野腥穢蕩空戈甲山
積賊帥以輕車馳送於貴主貴主登平朔樓受之舉國
士民咸來㑹集引於樓前以禮責問唯稱死罪竟絶他
詞遂令押赴都市腰斬臨刑有一使乗傳來自王所持
急詔令促赦朝那曰朝那之罪吾之罪也汝可赦之以
輕吾過貴主以父母再通音問喜不自勝顧謂諸將曰
朝那妄動即父之命也今使赦之亦父之命也昔吾違
命乃貞節也今若又違是不祥也遂命解縳使單騎送
歸未及朝那包羞而卒於路余以克敵之功大被寵賜
尋備禮拜平難大將軍食朔方一萬三千戸別賜第宅
輿馬寶器衣服婢僕園林邸第麾幢鎧甲次及諸將賞
賚有差明日大宴預坐者不過五六人前所見六七女
皆來侍坐丰姿豔態愈更動人笑語竟夕酣飲甚歡酒
至貴主觴而言曰妾之不幸少處空閨天賦孤貞不從
嚴父之命屏居於此三紀矣蓬首灰心未得其死鄰童
迫脅幾至顛危若非相公之殊惠將軍之雄武則息國
不言之婦又為朝那之囚耳永言斯惠終天不忘遂以
七寶鐘酌酒使人持送鄭將軍吾因避席再拜而飲余
自是頗動歸心詞理懇切遂許給假一月宴罷明日辭
謝訖擁其麾下三十餘人返於來路所經之處聞雞犬
頗甚酸辛俄頃到家見家人聚哭靈帳儼然麾下一人
令余促入棺縫之中余擬前而為左右所聳俄聞震雷
一聲醒然而悟承符自此不事家産唯以後事付妻孥
果經一月無疾而終其初欲暴卒每告其所親曰余本
機鈐入用効節戎行雖奇功蔑聞而薄効麄立洎遭釁
累譴謫于兹平生志氣欝然未申丈夫終當扇長風摧
巨浪推泰山以壓卵決東海以沃螢奮其鷹犬之心為
人雪不平之事吾朝夕當有所受與子分襟固不久矣
其月十三日有人自薛舉城晨發十餘里天初平曉忽
見前有車塵競起旌旗煥赫甲馬數百人中擁一人氣
槩洋洋然逼而視之鄭承符也此人驚訝移時因佇於
路左見瞥如風雲抵善女湫而去俄無所見
　
　
　
　古今説海卷二十一
欽定四庫全書
　古今説海卷二十二
　　　　　　　　　　　　　明　陸楫　編
　説淵二(別傳二/)
　　洛神傳(闕名/)
大和中處士蕭曠自洛東遊至孝義館夜憩于雙美亭
時月朗風清曠善琴遂取琴彈之夜半調甚苦俄聞洛
水之上有長歎者漸相逼乃一美人曠因捨琴而揖之
曰彼何人斯女曰洛浦神女也昔陳思王有賦子不憶
也邪曠曰然曠又問曰或聞洛神即甄皇后后謝世陳
思王遇其魄於洛濱遂為感甄賦後覺事之不正改為
洛神賦寄意於宓妃有之乎女曰妾即甄后也為慕陳
思王之才調文帝怒而幽死後精魄遇王於洛水之上
叙其寃抑因感而賦之覺事之不典易其題乃不謬矣
俄有雙鬟持茵席具酒殽而至謂曠曰妾為袁家新婦
時性好鼓琴每彈至悲風及三峽流泉未嘗不盡夕而
止適聞君琴韻清雅願一聽之曠乃彈别鶴操及悲風
神女長歎曰真蔡中郎之儔也問曠曰陳思王洛神賦
如何曠曰真體物瀏亮為梁昭明之精選爾女微笑曰
狀妾之舉止云翩若驚鴻婉若遊龍得無疎矣曠曰陳
思王之精魄今何在女曰見為遮須國王曠曰何為遮
須國女曰劉聰子死而復生語其父曰有人告某云遮
須國久無主待汝父來作主即此國是也俄有一青衣
引一女曰織綃娘子至矣神女曰洛浦龍君之愛女善
織綃于水府適令召之爾曠因語織綃曰近日人世或
傳栁毅靈姻之事有之乎女曰十得其四五爾餘皆飾
詞不可惑也曠曰或聞龍畏鐵有之乎女曰龍之神化
雖鐵石金玉盡可透達何獨畏鐵乎畏者蛟螭輩也曠
又曰雷氏子佩豐城劒至延平津躍入水化為龍有之
乎女曰妄也龍木類劒乃金金既尅木而不相生焉能
變化豈同雀入水為蛤雉入水為蜃哉但寶劒靈物金
水相生而入水雷生自不能沈于泉耳其後搜劒不獲
乃妄言為龍且雷煥只言化去張司空但言終合俱不
説為龍任劒之靈異亦人之鼔鑄鍛鍊非自然之物是
知終不能為龍明矣曠又曰梭化為龍如何女曰梭木
也龍本屬木變化歸本又何怪也曠又曰龍之變化如
神又何病而求馬師皇療之女曰師皇是上界高真哀
馬之引重負逺故為馬醫愈其疾者萬有餘匹上天降
鑒化其疾於龍辱吻間欲驗師皇之能龍後負而登天
天假之非龍真有病也曠又曰龍之嗜鷰血有之乎女
曰龍之清虛食飲沆瀣若食鷰血豈能行藏蓋嗜者乃
蛟蜃輩耳無信造作皆梁朝四公誕妄之詞爾曠又曰
龍何好曰好睡大即千年小不下數百嵗偃仰于洞穴
鱗甲間聚積沙塵或有鳥銜木實遺棄其上乃甲坼生
樹至于合抱龍方覺悟遂振迅修行脱其體而入虚無
澄其神而歸寂滅自然形之與氣隨其化用散入真空
若未胚腪若未凝結如物在恍忽精奇杳冥當此之時
雖百骸五體盡可入于芥子之内隨其舉止無所不之
自得還元返本之術與造化爭功矣曠又曰龍之修行
向何門而得女曰高真所修之術何異上士修之形神
俱達中士修之神超而形沉下士修之形神俱墜且當
修之時氣爽而神凝有物出焉即老子云恍恍忽忽其
中有物也其於幽微不敢泄露恐為上天譴謫爾神女
遂命左右傳觴叙語情况眤洽蘭艷動人若左瓊枝而
右玉樹繾綣永夕感暢其懷曠曰遇二仙娥於此真所
謂雙美亭也忽聞鷄嗚神女乃留詩曰玉筯凝腮憶魏
宫朱絲一弄洗清風明晨追賞應愁寂沙渚煙銷翠羽
空織綃詩曰織綃泉底少歡娛更勸蕭郎盡此壺愁見
玉琴彈别鶴又將清淚滴真珠曠答二女詩曰紅蘭吐
艷間天桃自喜尋芳數已遭珠珮鵲橋從此斷遥天空
恨碧雲高神女遂出明珠翠羽二物贈曠曰此乃陳思
王賦云或採明珠或拾翠羽故有斯贈以成洛神賦之
詠也龍女出輕綃一匹贈曠曰若有賈人購之非萬金
不可神女曰君有奇骨異相當出世但澹味薄俗清襟
養真妾當為隂助言訖超然躡虛而去無所睹矣後曠
寳其珠綃多遊嵩岳友人嘗遇之備寫其事今遁世不
復見焉
　
　
　
　
　
　
　
　
　
　
　
　
　古今説海卷二十二
欽定四庫全書
　古今説海卷二十三
　　　　　　　　　　　　　明　陸楫　編
　説淵三(別傳三/)
　　夢遊録(闕名/)
　　　櫻桃青衣
天寶初有范陽盧子在都應舉頻年不第漸窘迫嘗暮
乗驢遊行見一精舍中有僧開講聽徒甚衆盧子方詣
講筵倦寢夢至精舍門見一青衣攜一籃櫻桃在下坐
盧子訪其誰家因與青衣同餐櫻桃青衣云娘子姓盧
嫁崔家今孀居在城因訪近屬即盧子再從姑也青衣
曰豈有阿姑同在一都郎君不往起居盧子便隨之過
天津橋入水南一坊有一宅門甚高大盧子立於門下
青衣先入少頃有四人出門與盧子相見皆姑之子也
一任戸部郎中一前任鄭州司馬一任河南功曹一任
太常博士二人衣緋二人著緑形貌甚美相見言叙頗
極歡暢斯須引入北堂拜姑姑衣紫衣年可六十許言
詞高朗威嚴甚肅盧子畏懼莫敢仰視令坐悉訪内外
備諳氏族遂訪兒婚姻未盧子曰未姑曰吾有一外甥
女姓鄭早孤遺吾妹鞠養甚有容質頗稱令淑當為兒
平章計必允遂盧子遽即拜謝乃遣迎鄭氏妹有頃一
家並到車馬甚盛遂檢厯擇日云後日大吉因與盧子
定謝姑云聘財函信禮物兒並莫憂吾悉與處置兒在
城有何親故並抄名姓并具家第凡三十餘家並在臺
省及府縣官明日下函其夕成結事事華盛殆非人間
明日拜席大㑹都城親表拜席畢遂入一院院中屏帷
牀席皆極珍異其妻年可十四五容色美麗宛若神仙
盧生心不勝喜遂忘家屬俄又及秋賦之時姑曰禮部
侍郎與姑有親必合極力更勿憂也明春遂擢第又應
宏詞姑曰吏部侍郎與兒子弟當家連官情分偏洽令
渠為兒必取高第及榜出又登甲科授祕書郎姑云河
南尹是姑堂外甥令渠奏畿縣尉數月勑授王屋尉遷
監察轉殿中拜吏部員外郎判南曹銓畢除郎中餘如
故知制誥數月即真遷禮部侍郎兩載知舉賞鑒平允
朝廷稱之改河南尹旋屬車駕還京遷兵部侍郎扈從
到京除京兆尹改吏部侍郎三年掌銓甚有美譽遂拜
黄門侍郎平章事恩渥綢繆賞賜甚厚作相五年因直
諌忤㫖改左僕射罷知政事數月為東都留守河南尹
兼御史大夫自婚媾後至是經三十年有七男三女婚
宦俱畢内外諸孫十人後因出行郤到昔年逢攜櫻桃
青衣精舍門復見其中有講筵遂下馬禮謁以故相之尊
處端揆居守之重前後導從頗極貴盛高自簡貴輝映
左右升殿禮佛忽然昏醉良久不起耳中聞講僧唱云
檀越何久不起忽然夢覺乃見著白衫服飾如故前後
官吏一人亦無徬徨迷惑徐徐出門乃見小豎捉驢執
帽在門外立謂盧曰人饑驢饑郎君何久不出盧訪其
時奴曰日向午矣盧子惘然歎曰人世榮華窮達富貴
貧賤亦當然也而今而後不更求宦達矣遂尋仙訪道
絶蹟人世焉
　　　獨孤遐叔
貞元中進士獨孤遐叔家于長安崇賢里新娶白氏女
家貧下第將遊劒南與其妻訣曰遲可周嵗歸矣遐叔
至蜀羇栖不偶逾二年乃歸至鄠縣西去城尚百里歸
心迫速取是夕到家趨斜逕疾行人畜既殆至金光門
五六里天色已暝絶無逆旅唯路隅有佛堂遐叔止焉
時近清明月色如晝繫驢於庭外入空堂中有桃杏十
餘株夜深施衾幬於西窻下偃卧方思明晨到家因吟
舊詩曰近家心轉切不敢問來人至夜分不寐忽聞牆
外有十餘人相呼聲若里胥田叟將有供待迎接須臾
有夫役數人各持畚鍤箕箒於庭中糞除訖復去有頃
又持床席牙盤蠟炬之類及酒具樂器闐咽而至遐叔
意謂貴族賞㑹深慮為其迫逐乃潛伏屏氣於佛堂梁
上伺之鋪陳既畢復有公子女郎共十數輩青衣黄頭
亦十數人步月徐來言笑晏晏遂於筵中閒坐獻酬縱
横履舄交錯中有一女郎憂傷摧悴側身下坐風韻若
似遐叔之妻窺之大驚即下屋栿稍於暗處迫而察焉
乃真是妻也方見一少年舉杯屬之曰一人向隅滿坐
不樂小人竊不自量願聞金玉之聲其妻寃抑悲愁若
無所控訴而强置於坐也遂舉金雀收泣而歌曰今夕
何夕存耶沒耶良人去兮天之涯園樹傷心兮三見花
滿座傾聽諸女郎轉西揮涕一人曰良人非逺何天涯
之謂乎少年相顧大笑遐叔驚憤久之計無所出乃就
階間捫一大塼向坐飛擊塼纔至地悄然一無所有遐
叔悵然悲惋謂其妻死矣速駕而歸前望其家步步悽
咽比平明至其所居使蒼頭先入家人並無恙遐叔乃
驚愕疾走入門青衣報娘子夢魘方悟遐叔至寢妻卧
猶未興良久乃曰向夢與姑妹之黨相與翫月出金光
門外向一野寺忽為兇暴者數十脅與雜坐飲酒又説
夢中聚㑹言語與遐叔所見並同又云方飲次忽見大
塼飛墮因遂驚魘殆絶纔寤而君至豈幽憤之所感耶
　　　邢鳯
元和十年沈亞之始以記室從事隴西公軍涇州而長
安中賢士皆來客之五月十八日隴西公與客期宴于
東池便館既半隴西公曰余少從邢鳯遊記得其異請
言之客曰願聽公曰鳯帥家子無他能後寓居長安平
康里南以錢百萬質故豪洞門曲房之第即其寢而晝
偃夢一美人自西楹來環步從容執卷且吟為古粧而
高鬟長眉衣方領繡帶被廣袖之𥜗鳯大悦曰麗者何
自而臨我哉美人曰此妾家也妾好詩而常綴此鳯曰
幸少留得觀覽於是美人授詩坐西床鳯發卷視其首
篇題之曰春陽曲曲終四句其後他篇皆類此凡數十
篇美人曰君必欲傳無令過一篇鳯即起從東廡下几
上取彩牋傳春陽曲其詞曰長安少女翫春陽何處春
陽不斷腸舞袖弓彎渾忘却羅帷空度九秋霜鳯卒吟
請曰何謂弓彎曰妾昔年父母使教妾此舞美人乃起
整衣張袖舞數拍為弓彎狀以示鳯既罷美人低徊良
久即辭去鳯曰願復少留須臾間竟去鳯亦尋覺昏然
無有所記及更衣於襟袖得其辭驚視復省所夢事在貞
元中後鳯為余言如是是日監軍使與賓府羣佐及宴
隴西獨孤鉉范陽盧簡辭常山張又新武功蘇滌皆歎
息曰可記故亞之退而著録明日客復有至者渤海高
元中京兆韋諒晉昌唐炎廣漢李􁀙吳興姚合洎亞之
復與集於明玉泉因出所著以示之於是姚合曰吾友
王生者元和初夕夢遊吳侍吳王久之聞宫中出輦吹
簫擊鼔言葬西施王悲悼不止立詔門客作挽歌詞生
應教為詞曰西望吳王闕雲書鳯字牌連江起珠帳擇
土葬金釵滿地紅心草三層碧玉階春風無處所悽恨
不勝懷詞進王甚佳之及寤能記其事王生本太原人
也
　　　沈亞之
太和初沈亞之將之邠出長安城客索泉邸舍春時晝
夢入秦主内史廖家内史廖舉亞之秦公召至殿前促
前席曰寡人欲强國願知其方先生何以教寡人亞之
以齊桓對公悦遂試補中涓(秦官/名)使佐西乞術伐河西
(晉秦/郊也)亞之帥將卒前攻下五城還報公大悦起勞曰大
夫良苦休矣居久之公幼女弄玉壻蕭史先死公謂亞
之曰微大夫晉五城非寡人有甚德大夫寡人有愛女
而欲與大夫備灑掃可乎亞之少自立雅不欲遇幸臣
蓄之固辭不得請拜左庶長尚公主賜金二百斤民間
猶謂蕭家公主其日有黄衣中貴騎疾馬來延亞之入
宫闕甚嚴呼公主出鬒髪著偏袖衣粧不多飾其芳姝
明媚筆不可模畫侍女祗承分立左右者數百人召見
亞之便館居亞之於宫題其門曰翠微宫宫人呼為沈
郎院雖備位下大夫繇公主故出入禁衞公主喜鳯簫
每吹簫必翠微宫高樓上聲調逺逸能悲人聞者莫不
自廢公主七月七日生亞之嘗無貺壽内史廖曽為秦
以女樂遺西戎戎王與之水犀小合亞之從廖得以獻
公主主悦嘗愛重結裙帶上穆公遇亞之禮兼同列恩
賜相望於道復一年春公之始平公主無疾忽卒公追
傷不已將葬咸陽原公命亞之作挽歌應教而作曰泣
葬一枝紅生同死不同金鈿墜芳草香繡滿春風舊日
聞簫處高樓當月中棃花寒食夜深閉翠微宫進公公
讀詞善之時宫中有出聲若不忍者公隨泣下又使亞
之作墓誌銘獨憶其銘曰白楊風哭兮石甃髯莎雜英
滿地兮春色煙和朱愁粉瘦兮不生綺羅深深埋玉兮
其恨如何亞之亦送葬咸陽宫中十四人殉亞之以悼
悵過戚被病猶在翠微宫然處殿外特室不居宫中矣
居月餘病良己公謂亞之曰本以小女將託久要不謂
不得周奉君子而先物故弊秦區區小國不足辱大夫
然寡人每見子即不能不悲悼大夫盍適大國乎亞之
對曰臣無狀肺腑公室待罪右庶長不能從死公主幸
免罪戾使得歸骨父母國臣不忘君恩他日將去公追
酒高㑹聲秦聲舞秦舞舞者擊髆拊髀嗚嗚而音有不
快聲甚怨公執酒亞之前曰予顧此聲少善願沈郎賡
揚歌以塞別公命趣進筆硯亞之受命立為歌辭曰擊
髆舞恨滿煙光無處所淚如雨欲擬著辭不成語金鳯
銜紅舊綉衣幾度宫中同看舞人間春日正歡樂日暮
東風何處去歌卒授舞者雜其聲而和之四座皆泣既
再拜辭去公復命至翠微宫與公主侍人別重入殿内
時見珠翠遺碎青階下牎紗檀㸃依然宫人泣對亞之
亞之感咽良久因題宫門詩曰君王多感放東歸從此
秦宫不復期春景似傷秦喪主落花如雨淚臙脂竟別
去公命車駕送出函谷闗出闗已送吏曰公命盡此且
去亞之與別語未卒忽驚覺卧邸舍明日亞之為友人
崔九萬具道之九萬博陵人諳古謂余曰皇覽云秦穆
公葬雍槖泉祈年宫下非其神靈憑乎亞之更求得秦
時地志説如九萬言嗚呼弄玉既僊矣惡又死乎
　　　張生
有張生者家在汴州中牟縣東北赤城坂以饑寒一旦
別妻子遊河朔五年方還自河朔還汴州晩出鄭州門
到板橋已昏黑矣乃下道取陂中逕路而歸忽於草莽
中見燈火熒煌賓容五六人方宴飲次生乃下驢以詣
之相去十餘步見其妻亦在坐中與賓客語笑方洽生
乃蔽形於白楊樹間以窺之見有長鬚者持盃請措大
夫人歌生之妻文學之家幼習詩禮甚有篇詠欲不為
唱四座勤請乃歌曰歎衰草絡緯聲切切良人一去不
復還今夕坐愁鬢如雪長鬚云勞歌一盃飲訖酒至白
面年少復請歌張妻曰一之謂甚其可再乎長鬚持一
籌筯云請置觥有拒請歌者飲一鍾歌舊詞中笑語准
此罰於是張妻又歌曰勸君酒君莫辭落花徒繞枝流
水無返期莫恃少年時少年能幾時酒至紫衣者復持
盃請歌張妻不悦沉吟良久乃歌曰怨空閨秋日亦難
暮夫壻斷音書遙天鴈空度酒至黑衣胡人復請歌張
妻連唱三四曲聲氣不續沉吟未唱間長鬚抛觥云不
合推辭乃酌一鍾張妻涕泣而飲復唱送胡人酒曰切
切夕風急露滋庭草濕良人去不回焉知掩閨泣酒至
緑衣少年持盃曰夜已久恐不得從容即當暌索無辭
一曲便望歌之又唱云螢火穿白楊悲風入荒草疑是
夢中遊愁迷故園道酒至張妻長鬚歌以送之云花前
始相見花下又相送何必言夢中人生盡如夢酒至紫
衣胡人復請歌云須有艶意張妻低頭未唱間長鬚又
抛一觥於是張生怒捫足下得一瓦擊之中長鬚頭再
發一瓦中妻額閴然無所見張君謂其妻已卒慟哭連
夜而歸及明至門家人驚喜出迎張君問其妻婢僕曰
娘子夜來頭痛張君入室問妻病之由曰昨夜夢草莽
之處有六七人遍令飲酒各請歌妾凡歌六七曲有長
鬚者頻抛觥方飲次外有發瓦來第二中妾額因驚覺
乃頭痛張君因知昨夜所見乃妻夢耳
　　　劉道濟
光化中有文士劉道濟止於天台山國清寺嘗夢見一
女子引生入窻下有側栢樹葵花遂為伉儷後頻於夢
中相遇自不曉其故無何於明州奉化縣古寺内見有
一窻側栢葵花宛是夢所遊有一客官人寄寓於此室
女有美才貧而未聘近中心疾而生所遇乃女之魂也
又有彭城劉生夢入一倡樓與諸輩狎飲爾後但夢便
及彼處自疑非夢所遇之姬芳香常襲衣亦心邪所致
聞於劉山甫也
　
　
　
　
　
　
　
　
　
　
　古今説海卷二十三
欽定四庫全書
　古今説海卷二十四
　　　　　　　　　　　　　明　陸楫　編
　説淵四(別傳四/)
　　吳保安傳(闕名/)
吳保安字永固河北人任遂州方義尉其鄉人郭仲翔
即元振從姪也仲翔有才學元振將成其名宦㑹南蠻
作亂以李蒙為姚州都督帥師討焉蒙臨行辭元振元
振乃見仲翔謂蒙曰弟之孤子未有名宦子姑將行如
破賊立功某在政事當接引之俾其縻薄俸也蒙諾之
仲翔頗有幹用乃以為判官委之軍事至蜀保安寓書
於仲翔曰幸共鄉里籍甚風猷雖曠不展拜而心常慕
仰吾子國相猶子幕府碩才果以良能而受委寄李將
軍秉文兼武受命專征親綰大兵將平小冦以將軍英
勇兼足下才賢師之克殄功在旦夕保安幼而嗜學長
而專經才乏兼人官從一尉僻在劒外地邇蠻陬鄉國
數千闗河阻隔況此官已滿後任難期以保安之不才
厄選曹之格限更思微禄豈有望焉將歸老丘園轉死
溝壑側聞吾子急人之憂不遺鄉曲之情忽垂特達之
眷使保安得執鞭弭以奉周旋録及細微薄霑功効承
兹凱入得預末班是吾子丘山之恩即保安銘鏤之日
非敢望也願為圖之幸照其欵誠而寛其造次專䇿駑
蹇以望招攜仲翔得書深感之即言於李將軍召為管
記未至而蠻賊轉逼李將軍至姚州與戰破之乗勝深
入蠻覆而敗之李身死軍没仲翔為虜蠻夷利漢財物
其没落者皆通音耗令其家贖之人絹三十匹保安既至
姚州適值軍没遲留未返而仲翔於蠻中間闗致書於
保安曰永固無恙頃辱書未報值大軍已發深入賊庭
果逢撓敗李公戰没吾為囚俘假息偷生天涯地角顧
身世已矣念鄉國窅然才謝鍾儀居然受縶身非箕子
且見為奴海畔牧羊有類於蘇武宫中射鴈寧期於李
陵吾自陷蠻夷備嘗艱苦肌膚毁剔血泪滂沱生人至
艱吾身盡受以中華世族為絶域窮囚日居月諸暑退
寒襲思老親於舊國望松檟於先塋忽忽發狂腷臆流
慟不知涕之無從行路見吾猶為傷愍吾與永固雖未
披欵而鄉里先達風味相親想覩光儀不離夢寐昨蒙
枉問承間便言李公素知足下才名則請為管記大軍
去逺足下來遲乃足下自後於戎行非僕遲遺於鄉曲
也足下門傳餘慶天祚積善果事期不入而身名並全
向若早事麾下同參幕府則絶域之人與僕何異吾今
在厄力屈計窮而蠻俗没留許親族往贖以吾國相之
姪不同衆人乃苦相邀求絹千匹此信通問仍索百縑
願足下早附白書報吾伯父宜以時到得贖吾還使亡
魂復歸死骨更肉惟望足下耳今日之事請不辭勞若
吾伯父已去廟堂難可諮啟即願足下親脱石父解夷
吾之驂往贖華元類宋人之事濟物之道古人猶難以
足下道義素高名節特著故有斯請而不生疑若足下
不見哀矜猥同流俗則僕生為俘囚之豎死則蠻夷之
鬼耳更何望哉已矣吳君無落吾事保安得書甚傷之
時元振已卒保安乃為報許贖仲翔仍傾其家得絹二
百匹因往嶲州十年不歸經營財物前後得絹七百匹
數猶未至保安素貧窶妻子又在遂州貪贖仲翔遂與
家絶每於人有得雖尺布升粟皆漸積之後妻子饑寒
不能自立其妻乃率弱子駕一驢自往瀘南求保安所
在於途中糧盡猶去姚州數百里其妻計無所出因哭
於路左哀感行人時姚州都督楊安居乗驛赴郡見保
安妻哭異而訪之妻曰妾夫遂州方義尉吳保安以友
人没蕃丐而往贖因住姚州棄妾母子十年不通音問
妾今貧苦往尋保安糧乏路長是以悲哭安居大奇之
謂曰吾前至驛當候夫人濟其所乏既至驛安居賜保
安妻錢數千給乗令進安居馳至郡先求保安見之執
其手升堂謂保安曰吾嘗讀古人書見古人行事不謂
今日親覩於公何分義情深妻子意淺捐棄家室求贖
友朋而至是乎我見公妻來思公道義乃心勤佇願見
顔色吾今初到無物助公且於庫中假官絹四百匹濟
公此用待友人到後吾方徐為填還保安喜取其絹令
蠻中通信者持往向二百日而仲翔至姚州形狀憔悴
殆非人也方與保安相識語相泣也安居曽事郭尚書
則為仲翔洗沐賜衣裝引與同坐宴樂之安居重保安
行事甚寵之於是令仲翔攝治下尉仲翔久於蠻中知
其欵曲使人於蠻洞市女口十人皆有姿色既至因辭
安居歸北且以蠻口贈之安居不受曰吾非市井之人
豈待報邪欽吳生分義故因人成事耳公有親老在北
且充甘脆之資仲翔謝曰鄙身得還公之恩也微命得
全公之賜也翔雖瞑目敢忘大造但此蠻口固為公求
來公今見辭翔以死請安居難違乃見其小女曰公既
頻繁有言不敢違公雅意此女最小常所鍾愛今為此
女受公一小口耳因辭其九人而保安亦為安居厚遇
大獲資糧而去仲翔到家辭親十五年矣却至京以功
授蔚州録事參軍則迎親到官兩嵗又以優授代州戸
曹參軍秩滿内憂葬畢因行服幕次乃曰吾賴吳公見
贖故能拜職養親今親殁服除可以行吾志矣乃行求
保安而保安自方義尉選授眉州彭山丞仲翔遂至蜀
訪之保安秩滿不能歸與其妻皆卒於彼權窆寺内仲
翔聞之哭甚哀因製縗麻環絰加杖自蜀郡徒跣哭不
絶聲遂至彭山設祭酹畢乃出其骨每節皆墨記之(墨/記)
(骨節書其次第恐/葬歛時有失也)盛於練囊又出其妻骨亦墨記貯於
竹籠而徒跣親負之行數千里至魏郡保安有一子仲
翔愛之如弟盡以家財二十萬厚葬保安仍刻石頌美
親廬墓側行服三年既而為嵐州長史又加朝散大夫
攜保安子之官為娶妻恩養甚至仲翔德保安不已天
寶十二載詣闕讓朱紱及官於保安之子以報時人甚
高之初仲翔之没也賜蠻酋為奴其主愛之飲食與之
等經嵗仲翔思北因逃歸追而得之轉賣與南洞洞主
嚴惡得仲翔苦役之鞭笞甚至仲翔棄而走又被逐得
更賣南洞中其洞號菩薩蠻仲翔居中經嵗困厄復走
蠻又追得之復賣他洞洞主得仲翔怒曰奴好走難禁
止耶乃取兩板各長數尺令仲翔立於板以釘自足背
釘之釘達於木每役使常帶二木行夜則納地檻中親
自鏁閉仲翔二足經數年瘡方愈木鏁地檻如此七年
仲翔初不堪其憂保安之使人往贖也初得仲翔之首
主展轉為取之故仲翔得歸焉
　
　
　
　
　
　
　
　
　
　古今説海卷二十四
欽定四庫全書
　古今説海卷二十五
　　　　　　　　　　　　　明　陸楫　編
　説淵五(別傳五/)
　　崐崘奴傳(闕名/)
唐大歴中有崔生者其父為顯僚與蓋代之勳臣一品
者熟生是時為千牛其父使往省一品疾生少年容貌
如玉性稟孤介舉止安詳發言清雅一品命妓軸簾召
生入室生拜傳父命一品忻然慕愛命坐與語時三妓
人艶皆絶代居前以金甌貯緋桃而擘之沃以甘酪而
進一品遂命衣紅綃妓者擎一甌與生食生少年赧妓
輩終不食一品命紅綃妓以匙而進之生不得已而食
妓哂之遂告辭而去一品曰郎君閒暇必須一相訪無
間老夫也命紅綃送出院時生回顧妓立三指又反掌
者三然後指胷前小鏡子云記取餘更無言生歸達一
品意返學院神迷意奪語減容沮怳然凝思日不暇食
但吟詩曰悞到蓬山頂上遊明璫玉女動星眸朱扉半
掩深宫月應照瓊芝雪艶愁左右莫能究其意時家中
有崐崘磨勒顧瞻郎君曰心中有何事如此抱恨不已
何不報老奴生曰汝輩何知而問我襟懷間事磨勒曰
但言當為郎君釋解逺近必能成之生駭其言異遂具
告知磨勒曰此小事耳何不早言之而自苦耶生又白
其隠語勒曰有何難㑹立三指者一品宅中有十院歌
姬此乃第三院耳反掌三者數十五指以應十五日之
數胷前小鏡子十五夜月圓如鏡令郎君來耳生大喜
不自勝謂勒曰何計而能達我鬱結耶磨勒笑曰後夜
乃十五夜請深青絹兩匹為郎君製束身之衣一品宅
有猛犬守歌妓院門外常人不得輙入入必噬殺之其
警如神其猛如虎即曹孟海州之犬也世間非老奴不
能斃此犬耳今夕當為郎君撾殺之遂宴犒以酒肉至
三更攜鍊椎而往食頃而回曰犬已斃訖固無障塞耳
是夜三更與生衣青衣遂負而逾十重垣乃入歌妓院
内止第三門繡戸不扃金釭微明惟聞妓長嘆而坐若
有所伺翠鬟初墜紅臉纔舒幽恨方深殊愁轉結但吟
詩曰深谷鸎啼恨阮郎偷來花下解珠璫碧雲飄斷音
書絶空倚玉簫愁鳯凰侍衞皆寢隣近閴然生遂掀簾
而入姬黙然良久躍下榻執生手曰知郎君穎悟必能
黙識所以手語耳又不知郎君有何神術而至此生具
告磨勒之謀負荷而至姬曰磨勒何在曰簾外耳遂召
入以金甌酌酒而飲之姬白生曰某家本居朔方主人
擁旄逼為姬僕不能自死尚且偷生臉雖鉛華心頗鬱
結縱玉筯舉饌金鑪泛槳雲屏而每近綺羅繡被而常
眠珠翠皆非所願如在桎梏賢爪牙既有神術何妨為
脱狴牢所願既伸雖死不悔請為僕𨽻願侍光容又不
知郎君高意如何生愀然不語磨勒曰娘子既堅確如
是此亦小事耳姬甚喜磨勒請先為姬負其囊槖粧奩
如此三復焉然後曰恐遲明遂負生與姬而飛出峻垣
十餘重一品家之守禦無有警者遂歸學院而匿之及
旦一品家方覺又見犬已斃一品大駭曰我家門垣從
來邃密扃鐍甚嚴勢似飛蹻寂無形跡此必是一大俠
矣無更聲聞徒為患禍耳姬隠崔生家二嵗因花時駕
小車而遊曲江為一品家人潛誌認遂白一品一品異
之召崔生而詰之事懼而不敢隠遂細言端由皆因奴
磨勒負荷而去一品曰是姬大罪過但郎君驅使踰年
即不能問是非某須為天下人除害命甲士五十人嚴
持兵仗圍崔生院使擒磨勒磨勒遂持匕首飛出高垣
瞥若趐翎疾同鷹隼攢矢如雨莫能中之頃刻之間不
知所向然崔家大驚愕後一品悔懼每夕多以家童持
劒㦸自衞如此周嵗方止十餘年崔家有人見磨勒賣
藥於洛陽市容髪如舊耳
　
　
　
　古今説海卷二十五
欽定四庫全書
　古今説海卷二十六
　　　　　　　　　　　　　明　陸楫　編
　説淵六(別傳六/)
　　鄭德璘傳(闕名/)
貞元中湘潭尉鄭德璘家居長沙有親表居江夏每嵗
一往省焉中間涉洞庭歴湘潭多遇老叟棹舟而鬻菱
芡雖白髪而有少容德璘與語多及𤣥解詰曰舟無糗
糧何以為食叟曰菱芡耳德璘好酒每挈松醪春過江
夏遇叟無不飲之叟飲亦不甚媿荷德璘抵江夏将返
長沙駐舟于黄鶴樓下傍有鹺賈韋生者乘巨舟亦抵
于湘潭其夜與隣舟告別飲酒韋生有女居于舟之柁
樓隣舟女亦來訪別二女同處笑語夜將半聞江中有
秀才吟詩曰物觸輕舟心自知風恬浪靜月光微夜深
江上解愁思拾得紅蕖香惹衣隣舟女善筆札因覩韋
氏粧奩中有紅牋一幅取而題所聞之句亦哦吟良久
然莫曉誰人所製也及旦東西而去德璘舟與韋氏舟
同離鄂渚信宿及暮又同宿至洞庭之畔與韋生舟楫
頗以相近韋氏美而艶瓊英膩雲蓮蕋瑩波露濯舜姿
月鮮珠彩於水窻中垂鈎德璘因窺見之甚悦遂以紅
綃一尺上題詩曰纎手垂鈎對水窻紅蕖秋色艶長江
既能解珮投交甫更有明珠乞一雙彊以紅綃惹其鈎
女因收得吟翫久之然雖諷讀即不能曉其義女不工
刀札又恥無所報遂以鈎絲而投夜來隣舟女所題紅
牋者德璘謂女所製疑思頗悦喜暢可知然莫曉詩之
意義亦無計遂其欵曲由是女以所得紅綃繫臂自愛
惜之明月清風韋舟遽張帆而去風勢將𦂳波濤恐人
德璘小舟不敢同越然意殊恨恨將暮有漁人語德璘
曰向者賈客巨舟已全家没于洞庭矣德璘大駭神思
恍惚悲惋久之不能排抑將夜為弔江姝詩二首曰湖
面狂風且莫吹浪花初綻月光微沉潛暗想横波涙得
共鮫人相對垂又曰洞庭風軟荻花秋新沒青娥細浪
愁涙滴白蘋君不見月明江上有輕鷗詩成酹而投之
精貫神祗至誠感應遂感水神持詣水府府君覽之召
溺者數輩曰誰是鄭生所愛而韋氏亦不能曉其來由
有主者搜臂見紅綃而語府君曰德璘異日是吾邑之
明宰況曩有義相及不可不曲活爾命因召主者攜韋
氏送鄭生韋氏視府君乃一老叟也逐主者疾趨而無
所礙道將盡覩一大池碧水汪然遂為主者推墮其中
或沉或浮亦甚困苦時已三更德璘未寢但吟紅牋之
詩悲而益苦忽有物觸舟然舟人已寢德璘遂秉炬照
之見衣服彩繡似是人物驚而拯之乃韋氏也繫臂紅
綃尚在德璘喜驟良久女蘇息及曉方能言乃説府君
感君而活我命德璘曰府君何人也終不省悟遂納為
室感其異也將歸長沙後三年德璘當調選欲謀醴陵
令韋氏曰不過作巴陵耳德璘曰子何以知韋氏曰向
者水府君言是吾邑之明宰洞庭乃屬巴陵此可驗矣
德璘志之選果得巴陵令及至巴陵縣使人迎韋氏舟
楫至洞庭側值逆風不進德璘使傭篙工者五人而迎
之内一老叟挽舟若不為意韋氏怒而唾之叟回顧曰
我昔水府活汝性命不以為德今反生怒韋氏乃悟恐
悸召叟登舟拜而進酒果叩頭曰吾之父母當在水府
可省覲否曰可須臾舟楫似沒于波然無所苦俄到往
時之水府大小倚舟號慟訪其父母父母居止儼然第
舍與人世無異韋氏詢其所須父母曰所溺之物皆能
至此但無火化所食惟菱芡耳持白金器數事而遺女
曰吾此無用處可以贈爾不得久停促其相別韋氏遂
哀慟別其父母叟以筆大書韋氏巾曰昔日江頭菱芡
人蒙君數飲松醪春活君家室以為報珍重長沙鄭德
璘書訖叟遂為僕侍數百輩自舟迎歸府舍俄頃舟却
出于湖畔一舟之人咸有所覩德璘詳詩意方悟水府
老叟乃昔日鬻菱芡者嵗餘有秀才崔希周投詩卷于
德璘内有江上夜拾得芙蓉詩即韋氏所投德璘紅牋
詩也德璘疑詩乃詰希周對曰數年前泊輕舟于鄂渚
江上月明時當未寢有微物觸舟芳馨襲鼻取而視之
乃一束芙蓉也因而製詩既成諷咏良久敢以實對德
璘歎曰命也然後更不敢越洞庭德璘官至刺史
　
　
　
　
　
　
　
　
　
　
　
　
　古今説海卷二十六
欽定四庫全書
　古今説海卷二十七
　　　　　　　　　　　　　明　陸楫　編
　説淵七(別傳七/)
　　李章武傳(闕名/)
李章武字飛卿其先中山人生而敏博遇事便了工文
學業皆得極至雖𢎞道自高惡為潔飾而美貌閒容即
之温然少與清河崔信友善信亦雅士多聚古物以章
武精敏每咨訪辯論皆洞達𤣥微研究原本時人比之
張華貞元三年崔信任華州別駕章武自長安詣數日
出行於市北街見一婦人甚美因紿信云須州外與親
故知聞遂賃舍於美人之家主人姓王此則其子婦也
乃悦而私焉居月餘日所計用直三萬餘子婦所供費
倍之既而兩心克諧情好彌切無何章武繫事告歸長
安殷勤叙别章武留交頸鴛鴦綺一端仍贈詩曰鴛
鴦綺(原闕/)知結㡬千絲别後尋交頸應傷未别時子婦答
白玉指環一雙贈詩曰念子還相思見環重相憶願君
永持翫循環無終極章有僕楊果者子婦齎錢一千以
奬其敬事之勤既別積八九年章武家長安亦無從與
之相聞至貞元十一年因友人張元宗寓居下邽縣章
武又自京師與元㑹忽思曩好乃迴車涉渭而訪之日
暝達華州將舍于王氏之室至其門則閴無行跡但外
有賓榻而已章武以為下里或廢業即農暫居郊野或
親賓邀聚未始歸復但休止其門將別適他舍見東隣
之婦就而訪之乃云王氏之長老皆捨業而出遊其子
婦殁已再周矣又詳與之談即云某姓楊第六為東隣
妻復訪郎何姓章武具語之又云曩曽有僕姓楊名果
乎曰有之因泣告曰某為里中婦五年與王氏善交嘗
曰我夫室猶如傳舍閲人多矣其於往來見調者皆殫
財窮産甘辭厚誓未嘗動心頃嵗有李十八郎曽舍于
我家我初見之不覺自失後遂私侍枕席實蒙歡愛今
與之別累年矣思慕之心或竟日不食終夜無寢我家
人故不可託復被彼夫東西不時㑹遇脱有至者願以
物色名氏求之如不參差相託祗奉并語深意但有僕
夫楊果即是不二三年子婦寢疾臨死復見託曰我本
寒微曽辱君子厚顧心常感念久以成疾自料不治曩
所奉託萬一至此願申九泉銜恨千古暌離之思仍乞
留止此舍冀神㑹於髣髴之中章武力求隣婦為開門
命從者市薪芻食物方將具䄄席忽有一婦人持箒出
房掃地隣婦亦不之識章武因訪所從來云是舍中人
又逼而詰之即徐曰王家亡婦感郎恩情將見㑹恐生
怪怖故使相聞章武許諾云章武所由來者誠為此也
雖顯晦殊途人皆忌憚而思念情至實所不疑語畢執
箒人欣然而去逡巡映門即不復見乃具飲饌呼祭自
食飲畢安寢至二更許燈在床之東南忽爾稍暗如此
再三章武心知有變因命移燭背牆置室東南隅旋聞
西北角窸窣有聲如有人形冉冉而至五六步即可辨
其狀貌衣服乃主人子婦也與昔見不異但舉止浮急
音調輕清耳章武下床迎擁攜手欵若平生之歡自云
在冥録以來都忘親戚但思君子之心如平昔耳章武
倍與狎暱亦無他異但數請令人視明星若出當須還
不可久住每交歡之暇即懇託在隣婦楊氏云非此人
誰達幽恨至五更有人告可還子婦泣下牀與章武連
臂出門仰望天漢遂嗚咽悲怨却入室自於裙帶上解
錦囊囊中取一物以贈之其色紺碧質又堅密似玉而
冷狀如小葉章武不之識也子婦曰此所謂靺鞨寶出
崐崘𤣥圃中彼亦不可得妾近與西岳玉京夫人戲見
此物在衆寶璫上愛而訪之夫人遂假以相授云洞天
羣仙每得此一寶皆為光榮以即奉𤣥道有精識故以
投獻常願寶之此非人間之有遂贈詩曰河漢已傾斜
神䰟欲超越願郎更迴抱終天從此訣章武取白玉寶
簪一以酬之并答詩曰分從幽顯隔豈謂有佳期寧辭
重重別所歎去何之因相持泣良久子婦又贈詩曰昔
辭懷後㑹今別便終天新悲與舊恨千古閉窮泉章武
答曰後期杳無約前恨已相尋別路無行信何因得寄
心欵曲叙別訖遂却赴西北隅行數步猶回顧拭淚云
李郎無捨念此泉下人復哽咽佇立視天欲明急趨至
角即不復見但空室窅然寒燈半滅而已章武乃促裝
却自下邽歸長安武定堡下邽羣官與張元宗攜酒宴
飲既酣章武懷念因即事賦詩曰水不西歸月暫圓令
人恨望古城邊蕭條明早分岐路知更相逢何嵗年吟
畢與羣官別獨行數里又自諷誦忽聞空中有歎賞音
調悽惻更審聽之乃王氏子婦也自云冥中各有地分
今於此别無日交㑹知郎思眷故冒隂司之責逺來奉
送千萬自愛章武愈感之及至長安與道友隴西李訪
話亦感其誠而賦詩曰石沉遼海闊劒別楚天長㑹合
知無日離心滿夕陽章武既事東平丞相府因閒召玉
工視所得靺鞨寶工亦不知不敢雕刻後奉使大梁又
召玉工麤能辨乃因其形雕作懈葉象奉使上京每以
此物貯懷中至市東街偶見一胡僧忽近馬叩頭云君
有寶玉在懷乞一見爾乃引於静處開視僧捧翫移時
云此天上至物非人間有也章武後往來華州訪遺楊
六娘至今不絶
　
　
　
　
　
　
　
　
　
　
　
　
　古今説海卷二十七
欽定四庫全書
　古今説海卷二十八
　　　　　　　　　　　　　明　陸楫　編
　説淵八(別傳八/)
　　韋自東傳(闕名/)
貞元中有韋自東者義烈之士也嘗遊太白山棲止段
將軍莊段亦素知其壯勇者一日與自東眺望山谷見
一徑甚微若舊有行跡自東問主人曰此何詣也將軍
曰昔有二僧居此山頂殿宇宏壯林泉甚佳蓋開元中
萬囘師弟子所建也似驅役鬼工非人力所能及或聞
樵者説其僧為野义所食今絶蹤二三年矣又聞人説
有二野义在於此山亦無人敢窺焉自東怒曰余操心
在平侵暴野义何類而敢噬人今夕必挈野义首至于
門下將軍止之曰暴虎馮河死而無悔自東不顧仗劍
奮衣而往勢不可遏將軍悄然曰韋生當其咎耳自東
捫蘿躡石至於精舍悄寂無人覩二僧房大敞其戸履
錫俱在衾枕儼然而塵埃凝積其上又見佛堂内細草
茸茸似有巨物偃寢之處四壁多挂野彘𤣥熊之類或
庖炙之餘亦有鍋鑊柴薪自東乃知樵者之言不謬耳
度其野义未至遂拔栢樹徑大如椀去枝葉為大杖扃
其户以石佛拒之是夜月白如晝夜未分野义挈鹿而
至怒其扄鐍大呌以首觸戸折其石佛而踣於地自東
遂以栢樹撾其腦再舉而斃之拽之入室又闔其扉頃
之復有野义繼至似怒前歸者不接已亦哮吼觸其扉
復踣于戸閾又撾之亦斃自東知雌雄已殞應無儕類
遂掩闗烹鹿而食及明斷二野义首挈餘鹿而示段段
大駭曰真周處之儔矣乃烹鹿飲酒盡歡逺近觀者如
堵有道士出於稠人中揖自東曰某有衷懇欲披告于
長者可乎自東曰某一生急人之急何為不可道士曰
某棲心道門懇志靈藥非一朝一夕耳三二年前神仙
為吾配合龍虎丹一爐據其洞而修之有日矣今靈藥
將成而數有妖魔入洞就爐擊觸藥幾飛散思得剛烈
之士仗劒衞之靈藥倘成當有分惠未知能一行否自
東踊躍曰乃平生所願也遂仗劒從道士而去躋險躡
峻當太白之高峯將半有一石洞可百餘步即道士燒
丹之室唯弟子一人道士約曰明晨五更初請君仗劒
當洞門而立若見有怪物但以劒擊之自東曰謹奉教
久立燭於洞門外伺之俄頃果有巨虺長數丈金目雪
牙毒氣氤欝將欲入洞自東以劒擊之似中其首俄頃
若輕霧而化去食頃又有一女子顔色艶麗執芰荷之
花緩步而至自東又以劒拂之若雲氣而滅食頃將欲
曙有道士乗雲駕鶴導從甚嚴勞自東曰妖魔已盡吾
弟子丹將成矣吾當來為證也盤旋候明而入語自東
曰喜汝道士丹成今有詩一首汝可繼和詩曰三秋稽
顙叩真靈龍虎交時金液成絳雪既凝身可度蓬壺頂
上綵雲生自東詳詩意曰此道士之師遂釋劒而禮之
俄而突入藥鼎爆烈更無遺在道士慟哭自東悔恨自
咎而已二人因以泉滌其鼎器而飲之自東後更有少
容而適南嶽莫知所止今段將軍莊尚有野义髑髏見
在道士亦莫知所之
　
　
　
　
　
　
　
　
　
　
　
　
　
　古今説海卷二十八
欽定四庫全書
　古今説海卷二十九
　　　　　　　　　　　　　明　陸楫　編
　説淵九(别傳九/)
　　趙合傳(闕名/)
進士趙合貌温氣直行義甚高太和初遊五原路經砂
磧覩物悲歎遂飲酒與僕使並醉因寢于砂磧中宵半
醒月色皎然聞砂中有女人悲吟曰雲鬟消盡轉蓬稀
埋骨窮荒無所依牧馬不嘶沙月白孤魂空逐鴈南飛
合遂起而訪焉果有一女子年猶未笄容色絶代語合
曰某姓李氏居于奉天有姊嫁洛源鎮帥因往省焉道
遭党𦍑所虜至此撾殺刼其首飾而去後為路人所悲
掩于沙内經今三載知君頗有義心儻能為歸骨於奉
天城南小李村即某家枌榆耳當有奉報合許之請示
其掩骼處女子感泣告之合遂收其骨包於橐中伺旦
俄有紫衣丈人躍騎而至揖合曰知子仁而義信而亷
女子咨祈尚有感激我李文悦尚書也元和十三年分
守五原為犬戎三十萬圍逼城池之四隅兵各厚數十
里連弩灑雨飛梯排雲穿壁決壕晝夜攻擊城危若累
卵大有瓦解之勢當其時禦捍之兵纔三千激勵其居
人婦女老幼負土而立者不知寒餒犬戎於城北建獨
脚樓高數十丈城中巨細咸得窺之某遂設奇定計其
樓立毁羌酋􁂚然以為神功又語城中人曰慎勿拆屋
燒吾且為汝取薪積於城下許人鈎上又太隂稍䀲即
聞城之四隅多有人物行動聲云以夜攻城城中懾慄
不敢暫安某曰不然潛以鐵索下燭而照之乃空驅牛
羊行脅其城兵士稍安又西北隅被攻摧十餘丈將遇
昏晦羣冦大喜縱酒狂歌云候明晨而入某以馬弩五
百張而擬之遂下皮牆障之一夕併工暗築不使有聲
滌之以水時嚴寒來日氷堅城之瑩如銀不可攻擊又
羌酋建大將之旗乃贊普所賜立之於五花營内某夜
穿壁而奪之如飛衆羌號泣誓請還前擄掠之人而贖
其旗納其老幼婦女百餘人待其盡歸然後擲旗而還
之時邠涇救兵二萬人臨其境股慄不進如此相持三
十七日羌酋乃遙拜曰此城内有神將吾今不敢欺遂
卷甲而去不信宿達宥州一晝夜而攻破其城老小三
萬人盡遭虜去以此利害則余之功及斯城不細但當
時賞罰無章不得仗節出此城空加一貂蟬耳余聞鍾
陵韋大夫舊築一隄將防水潦後三十年尚有百姓及
亷問周公感其功而奏立德政碑峨然若余當時守壁
不堅城中之人盡為逺羌之賤𨽻豈存今日子孫乎知
子有心請白其百姓諷其州尊與立德政碑足矣言訖
長揖而去合既受教就五原以語百姓及刺史俱以為
妖不聽惆悵而返至沙中又逢昔日神人謝曰君為言
五原無知之俗刺史不明此城當有大災方與祈求幽
府吾言於五原之事不諧此意亦息其禍不三旬而及
矣言訖而没果如期災生五原城饉死萬人老幼相食
合挈女骸骨至奉天訪得小李村而葬之及明日道側
遇昔日女子曰感君之義吾之大父乃貞元中得道之
士有演參同契續混元經子能窮之龍虎之丹不日而成
矣合受之女子已没合遂捨舉究其𤣥微居于少室燒
之一年能使瓦礫為金寶二年能起斃者三年餌之度
世今時有人遇之於嵩嶺耳
　
　
　
　
　
　
　
　
　
　
　古今説海卷二十九
欽定四庫全書
　古今説海卷三十
　　　　　　　　　　　　　明　陸楫　編
　説淵十(别傳十/)
　　杜子春傳(闕名/)
杜子春者周隋間人少落魄不事家産以心氣閒縱嗜
酒邪遊資産蕩盡投於親故皆以不事事之故見棄方
冬衣破腹空徒行長安中日晩未食彷徨不知所往於
東市西門饑寒之色可掬仰天長吁有一老人䇿杖於
前問曰君子何歎子春言其心且憤其親戚疎薄也感
激之氣發於顔色老人曰幾緡則豐用子春曰三五萬則
可以活矣老人曰未也更言之十萬曰未也乃言百萬
亦曰未也曰三百萬乃曰可矣於是袖出一緡曰給子
今夕明日午時俟子於西市波斯邸慎無後期及時子
春往老人果與錢三百萬不告姓名而去子春既富蕩
心復熾自以為終身不復羈旅也乗肥衣輕㑹酒徒徴
絲竹歌舞於倡樓不復以治生為意一二年間稍稍而
盡衣服車馬易貴從賤去馬而驢去驢而徒倐忽如初
既而復無計自嘆於市門發聲而老人到握其手曰君
復如此奇哉吾將復濟子幾緡方可子春慚不對老人
因逼之子春愧謝而已老人曰明日午時來前期處子
春忍愧而往得錢一千萬未受之初發憤以為從此謀
生石季倫猗頓小豎耳錢既入手心又翻然縱適之情
又却如故不三四年間貧過舊日復遇老人於故處子
春不勝其愧掩面而走老人牽裾止之曰嗟乎拙謀也
因與三千萬曰以此不痊則子貧在膏肓矣子春曰吾
落魄邪遊生涯罄盡親戚豪族無相顧者獨此叟三給
我我何以當之因謂老人曰吾得此人間之事可以立
孤孀可以足衣食於名教復圓矣感叟深惠立事之後
唯叟所使老人曰吾心也子治生畢來嵗中元見我於
老君雙檜下子春以孤孀多寓淮南遂轉資揚州買良
田百頃郭中起甲第要路置邸百餘間悉召孤孀分居
第中婚嫁甥姪遷袝旅櫬恩者煦之讐者復之既畢亊
及期而往老人者方嘯於二檜之隂遂與登華山雲臺
峯入四十里餘見一居處室屋嚴潔非常人居綵雲遥
覆鸞鶴飛翔其上有正堂中有藥爐高九尺餘紫熖光
發灼煥窻戸玉女數人環爐而立青龍白虎分據前後
其時日將暮老人者不復俗衣乃黄冠絳帔士也持白
石三丸酒一巵遺子春令速食之訖取一虎皮鋪于内
西壁東向而坐戒曰慎勿語雖尊神惡鬼夜义猛獸地
獄及君之親屬為所囚縳萬苦皆非真實但當不動不
語耳安心莫懼終無所苦當一心念吾所言言訖而去
子春視庭唯一瓦甕中滿貯水而已道士適去而旌旗
戈甲千乗萬騎遍滿崖谷來呵叱之聲動天地有一人
稱大將軍身長丈餘人馬皆著金甲光芒射人親衞數
百人拔劒張弓直入堂前呵曰汝是何人敢不避大將
軍左右竦劒而前逼問姓名又問作何物皆不對問者
大怒催斬爭射之聲如雷竟不應將軍者抝怒而去俄
而猛虎毒龍狻猊獅子蝮蛇萬計哮吼拏攫而前爭欲
摶噬或跳過其上子春神色不動有頃而散既而大雨
滂㴻雷電晦暝火輪走其左右電光掣其前後目不得
開須臾庭際水深丈餘流電吼雷勢若山川開破不可
制止瞬息之間波及坐下子春端坐不顧未頃而散將
軍者復來引牛頭獄卒奇貌鬼神將大鑊湯而置子春
前長槍刃义四面䢔迎傳命曰肯言姓名即放不肯言
即當心义取置之鑊中又不應因執其妻來捽於堦下
指曰言姓名免之又不應乃鞭捶流血或射或斫或煮
或燒苦不可忍其妻號哭曰誠為陋拙有辱君子然幸
得執巾櫛奉事十餘年矣今為尊鬼所執不勝其苦不
敢望君匐匍拜乞但得公一言即全性命矣人誰無情
君乃忍惜一言雨淚庭中且呪且罵子春終不顧將軍
且曰吾不能毒汝妻耶令取剉碓從脚寸寸剉之妻呌
哭愈急竟不顧之將軍曰此賊妖術已成不可使久在
世間勑左右斬之斬訖魂魄被領見閻羅王王曰此乃
雲臺峯妖民乎促付獄中於是鎔銅鐵杖碓搗磑磨火
坑鑊湯刀山劒林之苦無不備嘗然心念道士之言亦
似可忍竟不呻吟獄卒告受罪畢王曰此人隂賊不合
得作男宜令作女人配生宋州單父縣丞王勤家生而
多病針灸醫藥之苦畧無停日亦嘗墜火墮床痛苦不
齊終不失聲俄而長大容色絶代而口無聲其家目為
啞女親戚相狎侮之萬端終不能對同鄉有進士盧珪
者聞其容而慕之因媒氏求焉其家以啞辭之盧曰茍
為妻而賢何用言矣亦足以戒長舌之婦乃許之盧生
備禮親迎為妻數年恩情甚篤生一男僅二嵗聰慧無
敵盧抱兒與之言不應多方引之終無辭盧大怒曰昔
賈大夫之妻鄙其夫纔不笑爾然觀其射雉尚釋其憾
今吾陋不及賈而文藝非徒射雉也而竟不言大丈夫
為妻所鄙安用其子乃持兩足以頭撲於石上應手而
碎血濺數步子春愛生於心忽忘其約不覺失聲云噫
噫聲未息身坐故處道士者亦在其前初五更矣其紫
熖穿屋上天火起四合屋室俱焚道士嘆曰措大誤余
乃如是因提其髻投水甕中未頃火息道士前曰出吾
子之心喜怒哀懼惡欲皆能忘也所未臻者愛而已向
使子無噫聲吾之藥成子亦上仙矣嗟乎仙才之難得
也吾藥可重煉而子之身猶為世界所容矣勉之哉遙
指路使歸子春强登臺觀焉其爐已壊中有鐵柱大如
臂長數尺道士脱衣以刀子削之子春既歸愧其恩誓
復自効以謝其過行至雲臺峯無人跡嘆恨而歸
　
　
　
　
　
　
　
　古今説海卷三十
欽定四庫全書
　古今説海卷三十一
　　　　　　　　　　　　　明　陸楫　編
　説淵十一(别傳十一/)
　　裴伷先别傳(闕名/)
工部尚書裴伷先年十七為太僕寺丞伯父相國炎遇
害伷先廢為民遷嶺外伷先素剛痛伯父無罪乃於朝
廷上封事請見面陳得失天后大怒召見盛氣以待之
謂伷先曰汝伯父反干國之憲自貽伊戚爾欲何言伷
先對曰臣今請為陛下計安敢訴寃且陛下先帝皇后
李家新婦先帝棄世陛下臨朝為婦道者理當委任大臣
保其宗社東宫年長復子明辟以塞天人之望今先帝
登遐未幾遽自封崇私室立諸武為王誅斥李宗自稱
皇帝海内憤惋蒼生失望臣伯父至忠於李氏反誣其
罪戮及子孫陛下為計若斯臣深痛惜臣望陛下復立
李家社稷迎太子東宫陛下高枕諸武獲全如不納臣
言天下一動大事去矣産禄之誡可不懼哉臣今為陛
下計能用臣言猶未晚也天后怒曰何物小子敢發此
言命牽出伷先猶反顧曰陛下採臣言實未晩如是者
三天后令集朝臣於朝堂杖伷先至百長𨽻瀼州伷先
解衣受杖笞至十而伷先死數至九十八而蘇更二笞
而畢伷先瘡甚卧驢輿中至流所卒不死在南中數嵗
娶流人盧氏女生男愿盧氏卒伷先攜愿潛歸鄉嵗餘
事發又杖一百配北庭貨殖五年致資財數千萬伷先
賢相之姪往來河西所在交二千石北庭都護府城下
有夷萬帳則降人也其可汗禮伷先以女妻之可汗唯
一女念之甚贈伷先黄金馬駝牛羊甚衆伷先因而致
富門下食客常數千人自北庭至東京累道置客以取
東京息耗朝廷動静不數日伷先必知之時補闕李秦
授寓直中書進封事曰陛下自登極誅斥李氏及諸大
臣其家人親族流放在外以臣所料且數萬人如一旦
同心招集為逆出陛下不意臣恐社稷必危䜟曰代武
者劉夫劉者流也陛下不殺此輩臣恐為禍深隠天后
納之夜中召入謂曰卿名秦授天以卿授朕也何啟予
心即拜考功員外郎仍知制誥賜朱紱女妓十人金帛
稱是與謀發敕使十人於十道安慰流者其實賜墨敕
與牧守有流放者殺之敕既下伷先知之㑹賓客計議
皆勸伷先入突厥伷先從之日晚舍於城外束裝時有
鐵騎果毅二人勇而有力以罪流伷先善待之及行使
將馬牛槖駞八十頭盡裝金帛賓客家僮從之者三百
餘人甲兵備足曳犀超乗者半有千里馬二伷先與妻
乗之裝畢遽發料天曉人覺之已入突厥境矣既而迷
失道遲明唯進一舍乃馳既明候者言伷先走都護令
八百騎追之妻父可汗又令五百騎急追誡追者曰舍
伷先與妻同行者盡殺之貨財為賞追者及伷先於塞
伷先勒兵與戰麾下皆殊死戰殺追騎五百人日昏二
將戰死而敗縳伷先及妻與槖駞將至都護所既至械
繫穽中具以狀聞待報而使者至召流人數百皆害之
伷先以未報故免天后度流人已死又使使者安撫流
人曰吾前使十道使安慰流人何使者不曉吾意擅加
殺害深為酷暴其輙殺流人使者並所在鏁項將至害
流人處斬之以快亡魂諸流人未死或他事繫者兼家
口放還由是伷先得免乃歸鄉里及唐室再造宥裴炎
贈以益州大都督求其後伷先乃出授詹事丞嵗中四
遷遂至秦州都督再節制桂廣一任幽州帥四為執金
吾一兼御史大夫太原京兆尹太府卿凡任三品官向
四十政所在有聲績號稱名臣後為工部尚書東京留
守薨壽八十六
　
　
　
　
　
　古今説海卷三十一
欽定四庫全書
　古今説海卷三十二
　　　　　　　　　　　　　明　陸楫　編
　説淵十二(别傳十二/)
　　震澤龍女傳(闕名/)
震澤中洞庭山南有洞穴深百餘尺有漁人茅公􁀙偶
墮洞中旁行昇降五十餘里至一龍宫周迴四五里下
有青泥至膝有宫室門闕龍以氣闢水霏如輕霧晝夜
明徹守門小蛟龍張鱗奮爪拒之不得入公􁀙在洞數
日饑食青泥若粳米旬餘忽髣髴記得歸路得去為吳
郡守具言其事事聞梁武帝召問杰公公曰此洞穴有
四枝一通洞庭湖西岸一通蜀道青衣浦北岸一通羅
浮兩山間穴谿一通枯桑島東穴蓋東海龍王第七女
掌龍王珠藏小龍千數衞護此珠龍畏蠟愛美玉及空
青而嗜鷰若遣使通信可得寶珠帝聞大喜乃詔有能
使者厚賞之有㑹稽郡鄮縣白水郎庾毗羅請行杰公
曰汝五世祖燒殺鄮縣東海潭之龍百餘頭還為龍所
害汝門龍之仇也可無行乎毗羅伏實乃止於是合浦
郡洛黎縣甌越羅子春兄弟二人上書自言家代與陵
水羅水龍為婚逺祖矜能化惡龍晉簡文帝以臣祖和
化龍毒今龍化縣即是臣祖奉宅也象郡石龍剛猛難
化臣祖化之今石龍縣是也東海南天台湘川彭蠡銅
鼓石頭等諸水大龍皆識臣宗祖亦知臣是其子孫請
通帝命杰公曰汝家制龍石尚在否答曰在謹齎至都
試取觀之公曰汝此石能制徴風召雨戎虜之龍不能
制海王珠藏之龍又問曰汝有西海龍腦香否曰無公
曰柰之何御龍帝曰事不諧矣公曰西海大船求龍腦
香可得昔桐栢真人敷揚道義許謐茅容乘龍各贈制龍
石十斤今亦應在請訪之帝敕命求之於茅山華陽隠
居陶𢎞景得石兩片公曰是矣帝敕玉工以于闐舒河
中美玉造小函二以桐木灰發其光取宣州空青汰取
其精者用海魚膠膠之成二缶火堅之龍腦香尋亦繼
至杰公曰以蠟塗子春等身及衣佩乃齎燒鷰五百枚
入洞穴至龍宫守門小蛟聞蠟氣俯伏不敢動乃以燒
鷰百事賂之令其通問以其上上者獻龍女龍女食之
大嘉又上玉函青缶具陳帝㫖洞中有千餘嵗能變化
出入人間之龍善譯時俗之言龍女知帝禮之以大珠
三小珠七雜珠一石以報帝命子春乗龍等載珠還國
食頃之間便至江岸已而子春薦珠帝大喜得聘通靈
異獲天人之寶以珠示杰公杰公曰三珠其一是天帝
如意珠之下者其二是驪龍珠之中者七珠二是虫珠
五是海蚌珠人間之上者雜珠是蚌蛤等珠不如火珠
之貴帝遍示百僚朝廷咸謂杰公虛誕莫不詰之杰公
曰如意珠上上者夜光照四十餘里中者十里下者一
里光之所及無風雨雷電水火刀兵諸毒厲驪珠九色
上者夜光百步中者十步下者一室光之所及無蛇虺
虫豸之毒虫珠七色而多赤其虫六足二目目當其陷
處有凹如鉄鼻蚌珠五色皆有夜光及數尺無瑕者為
之上有瑕者為下蚌珠生於蚌腹與月盈虧蛇珠所致
隋侯噲參即其事也又問蛇鶴之辨對曰使其自適帝
命杰公記蛇鶴二珠以斗餘雜珠散於殿前取大黄蛇
𤣥鶴各十數處布珠中間於是鶴銜其珠鳴舞徘徊蛇
銜其珠盤屈宛轉羣公觀者莫不歎服帝復出如意龍
虫等珠光之逺近七八九數皆如杰公之言子春在龍
宫得食如花如藥如膏如飴食之香美齎食至京師得
人間風日乃堅如石不可咀咽帝令祕府藏之拜子春
為奉車都尉二弟為奉朝請賜布帛各千匹追訪公􁀙
往不為龍害所由為用麻油和蠟作照魚衣乃身有
蠟氣故也
　
　
　
　
　古今説海卷三十二
欽定四庫全書
　古今説海卷三十三
　　　　　　　　　　　　　明　陸楫　編
　説淵十三(别傳十三/)
　　袁氏傳(闕名/)
廣德中有孫恪秀才者因下第遊于洛中至魏王池側
忽有一大第土木皆新路人指云斯袁氏之第也恪
徑往扣扉無有應者戸側有小房簾帷頗潔謂伺客之
所恪遂褰簾而入良久忽聞啟闗者一女子光容鑒物
艶麗驚人珠初滌其月華栁乍含其煙媚蘭芳靈濯玉
瑩塵清恪疑主人之處子但潛窺而已女摘庭中之萱
草凝思久立遂吟詩曰彼見是忘憂此㸔同腐草青山
與白雲方展我懷抱吟諷既畢容色慘然因來褰簾忽
覩恪遂驚慙入戸使青衣詰之曰子何人而向於此恪
乃語是稅居之士曰不幸衝突頗益慙駭幸望陳達於
小娘子青衣具以告女曰某之醜拙況不修容郎君久
盼簾帷當盡所覩豈敢更迴避耶願郎君少佇内㕔當
暫飾裝而出恪慕其容美喜不自勝語青衣曰誰氏之
子曰故袁長官之女少孤更無姻戚唯與妾輩三五人
據此第耳小娘子見未適人且求售也良久乃出見恪
美艶愈於嚮者所覩命侍婢進茶果曰郎君既無第舍
便可遷囊槖於此㕔院中指青衣謂恪曰小有所須但
告此輩恪愧荷而已恪未室又覩女子之婉麗如是乃
進媒而請之女亦欣然相受遂納為室袁氏贍足巨有
金繒而恪久貧忽車馬煥赫服玩華麗頗為親友之疑
訝多來詰恪恪竟不實對恪因驕倨不求名第日洽豪
貴縱酒狂歌如此三四嵗不離洛中忽遇表兄張閒雲
處士恪謂曰既久暌間頗思從容願攜衾綢一永宵話
張生如其所約及夜永將寢張生握恪手密謂之曰愚
兄於道門曽有所授適觀弟詞色妖氣頗濃未審别有
何所遇事之周細必願見陳不然者當受禍耳恪曰不
肖未有所遇張生又曰夫人稟陽精妖受隂氣魂掩魄
盡人則長生魄掩魂銷人則立死故鬼怪無形而全隂
也仙人無影而全陽也隂陽之盛衰魂魄之交戰在體
而微有失位莫不表白於氣色嚮觀弟神彩隂侵陽位
邪干正府真精已耗識用漸隳津液傾輸根蔕浮動骨
將化土顔非渥丹必為怪異所鑠何堅隠而不剖其由
也恪方驚悟遂陳娶納之因張生大駭曰即此是也其
奈之何恪曰弟之忖度何以為異張曰豈有袁氏海内
無瓜葛之親哉又辨慧多能如是以為驗遂告張曰某
一生邅迍久處凍餒因兹婚娶頗似蘇息不能負意何
以為計張生怒曰大丈夫未能事人焉能事鬼傳云妖
由人興人無釁焉妖不自作且義與身孰親身受其災
而顧其鬼怪之恩義三尺童子尚以為不可何況大丈
夫乎張又曰吾有寶劒亦干將之儔亞也凡有魍魎見
者滅没前後神奇不可備數詰朝奉借儻攜密室必覩
其狼狽不下昔日王君攜寶鏡而照鸚鵡也不然者則
必被恩愛所迷耳明日恪遂受劒張生告去執手曰善
伺其便恪遂攜劒隠於室内而終有難色袁氏俄覺大
怒而謂恪曰子之窮愁我使暢泰不顧恩義遂興非為
如此用心且犬彘不食其餘豈能立節行於人世也恪
既被責慙顔息慮叩頭曰受教於表兄非宿心也願以
㰱血為盟更不敢有他意矣因雨泣伏地袁氏遂搜得
其劒寸折之若斷輕藕耳恪愈懼似欲奔迸袁氏乃大
笑曰張生一小子不能以道義誨其表弟使行其兇毒
來當辱之然觀子之心的應不如是然吾匹君已數嵗
矣子何慮哉恪方稍安後數日因出遇張生曰奈何使
我撩虎鬚幾不脱虎口耳張生問劒之所在具以實對
張生大駭曰非吾所知也深懼而不敢來謁後十餘年
袁氏已鞠育二子治家甚嚴不喜參雜後恪之長安謁
舊友人王相國縉遂薦于南康張萬頃大夫為經畧判
官挈家而往袁氏每遇青松高山凝睇久之若有不快
意到瑞州袁氏曰去此半程江壖有峽山寺我家舊有
門徒僧惠幽居于此寺别來數十年僧行夏臘極高能
别形骸善出塵垢儻經彼設食頗益南行之福恪曰然
遂辦齋蔬之具及抵寺袁氏欣然易服理鬢攜二子詣
老僧院若熟其逕者恪頗異之遂持碧玉環子而獻僧
曰此是院中舊物僧亦不曉及齋罷有野猿數十連臂
下于高松而食于臺上後悲嘯捫蘿而躍袁氏惻然俄
命筆題僧壁曰剖破恩情役此心無端變化幾湮沉不
如逐伴歸山去長嘯一聲烟霧深乃擲筆於地撫二子
咽泣數聲語恪曰好住好住吾當永訣矣遂裂衣化為
老猿追嘯者躍樹而去將抵深山而復返視恪乃驚怛
若魂飛神喪良久撫二子一慟乃詢於老僧僧方悟此
猿是貧道為沙彌時所養開元中有天使高力士經過
此憐其慧黠以束帛而易之聞抵洛京獻于天子時有
天使來往多説其慧黠過人常馴擾于上陽宫内聞安
史之亂即不知所之於戲不期今日更覩其怪異耳碧
玉環者本訶陵胡人所施當時亦隨猿頸而往今方悟
矣恪遂惆悵艤舟六七日攜二子而迴棹更不能之任
矣
　
　
　
　
　
　
　
　
　
　
　
　
　
　
　古今説海卷三十三
欽定四庫全書
　古今説海卷三十四
　　　　　　　　　　　　　明　陸楫　編
　説淵十四(别傳十四/)
　　少室仙姝傳(闕名/)
寶厯中有封陟孝亷者居于少室貌態潔朗性頗貞端
志在典墳僻於林藪探義而星歸腐草閱經而月墜幽
窻矻矻孜孜俾夜作晝無非搜索隠奥未嘗縱愒日時
也書堂之畔景像可窺泉石清寒桂蘭雅澹戲猱毎竊
其庭果唳鶴頻栖於澗松虚籟時吟凝埃晝閴煙鏁簹
篁之翠節露滋躑躅之紅葩薜蔓衣牆苔茸毯砌時夜
將午忽飄異香酷烈漸布於庭際俄有輜軿自空而降
畫輪軋軋直湊簷楹覩一仙姝侍從華麗玉珮敲磬羅
裙曳雲體欺皓雪之容光臉奪芙蕖之濯豔正容歛袵
而揖陟曰某籍本上仙謫居下界或遊人間五岳或止
海面三峯月到瑤階愁莫聽其鳯管蟲吟粉壁恨不寐
於鴛衾鷰浪語而徘徊鸞虚歌而縹緲寶瑟休泛虬觥
嬾斟紅杏豔枝激含嚬於綺殿碧桃芳萼引凝睇於瓊
樓既厭曉粧漸融春思伏見郎君丰儀濬潔襟量端明
學聚流螢文含隠豹所以慕其貞朴愛此孤標特謁光
容願持箕箒又不知郎君雅㫖如何陟攝衣朗燭正色
而坐言曰某家本貞亷性唯孤介貪古人之糟粕究前
聖之指歸編栁苦辛然糠幽暗布被糲食燒蒿茹藜但
自固窮終不斯濫必不敢當神仙降顧斷意如此幸早
迴車姝曰某乍造門牆未申懇迫輙有詩一章奉留後
七日更來詩曰謫居蓬島别瑤池春媚烟花有所思為
愛君心能潔白願操箕箒奉屏幃陟覽之若不聞雲軿
既去窻戸遺芳然陟心中不可轉也後七日夜姝又至
騎從如前時麗容潔服豔媚巧言又白陟曰某以業縁
遽縈魔障歘起蓬山瀛島繡帳錦宫恨起紅茵愁生翠
被難窺舞蝶於芳草每妬流鶯於綺叢靡不雙飛俱能
對跱自矜孤寢轉懵空閨秋却銀缸但凝眸於片月春
尋瓊圃空杼思於殘花所以激切前時布露丹懇幸垂
采納無阻精誠又不知郎君意竟如何陟又正色而言
曰某身居山藪志已顓蒙不識鈆華豈知女色幸垂速
去無相見尤姝曰願不貯其深疑幸望容其陋質輙更
有詩一章後七日復來詩曰弄玉有夫皆得道劉剛兼
室盡登仙君能仔細窺朝露須逐雲車拜洞天陟覽之
又不迴意後七日夜姝又至態柔容冶靚衣明眸又言
曰逝波難駐西日易頽花木不停薤露非久輕漚泛水
只得逡巡微燭當風莫過瞬息虚爭意氣能得幾時恃
賴韶顔須臾槁木所以君誇容鬢尚未凋零固止綺羅
貪窮典籍及其衰老何以任持我有還丹頗能駐命許
其依託必寫襟懷能遣君壽例三松瞳方兩目仙山靈
府任意追遊莫種槿花使朝晨而騁豔休敲石火尚昏
黒而流光陟乃怒目而言曰我居書齋不欺暗室下惠
為證叔子為師是何妖精苦相凌逼心如鐵石無更多
言儻若遲迴必當窘辱侍衞諫曰小娘子迴車此木偶
人不足與語況窮薄當為下鬼豈神仙配偶耶姝長吁
曰我所以懇懇者為是青牛道士之苗裔況此時一失又
須曠居六百年不是細事於戲此子大是忍人又留詩
曰蕭郎不顧鳯樓人雲澁迴車淚臉新愁想蓬瀛歸去
路難窺舊苑碧桃春輜軿出戸珠翠響空泠泠簫笙杳
杳雲路然陟意不易後三年陟染疾而終為太山所追
束以巨鏁使者驅之欲至幽府忽遇神仙騎從清道甚
嚴使者躬身於路左曰上元夫人遊太山耳俄有仙騎
召使者與囚俱來陟至彼仰窺乃昔日求偶仙姝也但
左右彈指悲嗟仙姝遂索追狀曰不能於此人無情遂
索大筆判曰封陟性雖執迷操惟堅潔實由朴戅難責
風情宜更延一紀左右令陟跪謝使者遂解去鐵鏁曰
仙官已釋則幽府無敢追攝使者却引歸良久蘇息後
追悔昔日之事慟哭自咎而已
　
　古今説海卷三十四
欽定四庫全書
　古今説海卷三十五
　　　　　　　　　　　　　　明　陸楫　編
　説淵十五(别傳十五/)
　　李林甫外傳(闕名/)
唐右丞相李公林甫年二十尚未讀書在東都好遊獵
打毬馳逐鷹狗每於城下槐壇下騎驢擊鞠略無休日既
憊捨驢以兩手返據地歇一日有道士甚醜陋見李公
踞地徐言曰此有何樂郎君如此愛也李怒顧曰闗足
下何事道者去明日又復言之李公幼聰悟意其異人
乃攝衣起謝道士曰郎君雖善此然忽有顛墜之苦則
悔不可及李公請自此修謹不復為也道士笑曰與郎
君後三日五更會於此曰諾及往道士已先至曰為約
何後李乃謝之曰更三日復來李公夜半往良久道士
至甚喜談笑極洽且曰某行世間五百年見郎君一人
已列仙籍合白日升天如不欲則二十年宰相重權在
己郎君且歸熟思之後三日五更復會於此李公回計
之曰我是宗室少豪俠二十年宰相重權在已安可以
白日升天易之乎已決矣及期往白道士嗟嘆咄叱如
不自持曰五百年始見一人可惜可惜李公悔欲復之
道士曰不可也神明知矣與之叙别曰二十年宰相生
殺㩲在已威振天下然慎勿行隂賊當為隂德廣救拔
人無枉殺人如此則三百年後白日上升矣官禄已至
可便入京李公匍匐泣拜道士握手與别時李公堂叔
為庫部郎中在京遂詣叔父以其縱蕩不甚紀録之頗
驚曰汝何得至此曰某知向前之過今故候覲請改節
讀書願受鞭箠庫部甚異之亦未令就學每有賓客遣
監杯盤之飾無不修潔或謂曰汝為吾著某事雖雪深
沒踝亦不去也庫部益親憐之言於班行知者甚衆自
後以廕叙累官至贊善大夫不十年遂為相矣權巧深
密能伺上㫖恩顧隆洽獨當衡軸人情所畏非臣下矣
數年後自固益切乃起大獄誅殺異已寃死相繼都忘
道士槐壇之言戒也時李公之門將有趨謁者必望之
而步不敢乘馬忽一日方午有人扣門吏驚候之見一
道士甚枯瘦曰願報相公閽者呵而逐之外吏又欲鞭
縳送于府道士微笑而去明日日中復至門者乗間而
白李公曰吾不記識汝試為通及道士入李公見之醒
然而悟乃槐壇所覩也慙悸之極若無所措却思二十
年之事今已至矣所承教戒曽不蹔行中心如疾乃拜
道士迎笑曰相公安否當時之請並不見從遣相公行
隂德專枉殺人上天甚明譴謫可畏如何李公但搕額
而已道士留宿李公盡除僕使處於中堂各居一榻道
士唯少食茶果餘無所進至夜深李公曰昔奉教言尚
有昇天之挈今復遂否道士曰縁相公所行不合其道
有所竄責又三百年也更六百年乃如約矣李公曰某
人間之數將滿既有罪譴後當如何道士曰莫要知否
亦可一行李公降榻拜謝曰相公安神靜慮萬想俱遣
幾如枯株即可俱也良久李公曰某都無念慮矣乃下
招曰可同往李公不覺便隨道士去出大門及春明門
到輙自開李公援道士衣而過漸行十數里李公素貴
尤不善行困苦頗甚道士亦自知之曰莫思歇否乃相
與坐於路隅逡巡以數節竹授李公曰可乗此至地方
止慎不得開眼李公遂跨之騰空而上覺身泛大海但
聞風水之聲食頃止見大郭邑介士數百羅列城門道
士至皆迎拜兼拜李公約一里到一府署又入門復有
甲士升階至大殿帳榻華侈李公困欲就帳卧道士驚
牽起曰未可恐不可迴耳此是相公身後之所處也曰
審如是某亦不恨道士笑曰兹介鱗之屬其間苦事亦
不少遂却與李公出大門復以竹杖授之一如來時之
狀入其宅登堂見身冥坐於床上道士乃呼曰相公相
公李公遂覺涕泗交流稽首陳謝明日别去李公厚以
金帛贈之俱無所受但揮手而已曰勉旃六百年後方
復見相公遂出門而逝不知所在先是安禄山常養道
術士每語之曰我對天子亦不恐懼唯見李相公若無
地自容何也術士曰公有隂兵五百皆有銅頭鐵額常
在左右何以如此某安得見之禄山乃奏請宰相宴於
己宅密遣術士於簾間窺伺退曰奇也某初見李相公
有一青衣童子捧香爐而入僕射侍衞銅頭鐵額之類
皆穿屋踰牆奔走而去某亦不知其故也當是仙官暫
謫在人間耳
　
　
　
　
　
　
　
　
　
　古今説海卷三十五
欽定四庫全書
　古今説海卷三十六
　　　　　　　　　　　　　明　陸楫　編
　説淵十六(别傳十六/)
　　遼陽海神傳(明蔡羽/)
程宰士贒者徽人也正德初元與兄某挾重貲商于遼
陽數年所向失利展轉耗盡徽俗商者率數嵗一歸其
妻孥宗黨全視所獲多少為贒不肖而愛憎焉程兄弟
既皆落莫羞慚慘沮鄉井無望遂受傭他商為之掌計
以餬口二人聯屋而居抑欝憤懣殆不聊生至戊寅秋
又數年矣遼陽天氣早寒一夕風雨暴作程已擁衾就
枕苦寒思家攬衣起坐悲歌浩歎恨不速死時燈燭已
滅又無月光忽盡室明朗殆同白晝室中什物毫髮可
數方疑惑間又覺異香氤氲莫知所自風雨息聲寒威
頓失程益錯愕不知所為亟啟戸出視則風雨晦寒如
故閉戸入室即别一境界矣疑鬼物所幻高聲呼怪冀
兄聞之兄寢室纔隔一土壁連呼數十寂然不應愈惶
急無計遂引衾羃首向壁而卧少頃又聞空中車馬喧
閙管絃金石之音自東南來初猶甚逺須臾已入室矣
回眸竊視則三美人皆朱顔緑鬢明眸皓齒約年二十
許冠帔盛飾若世所圖畫后妃之狀遍體上下金翠珠
玉光艶互發莫可測識容色風度奪目驚心真天人也
前後左右侍女數百亦皆韶麗或提爐或揮扇或張蓋
或帶劒或持節或捧器幣或秉花燭或挾圖書或列寶
玩或荷旌幢或擁衾褥或執巾帨或奉盤匜或擎如意
或舉殽核或陳屏障或布几筵或奏音樂雖紛紜雜沓
而行列整齊不少錯亂室纔方丈數百人各執其事周
旋進退綽然有餘不見其隘門牕皆扃不知何自而入
俄頃冠帔者一人前逼床撫程微笑曰果熟寢耶吾非
禍人者子有夙縁故來相就何見疑若是且吾已至此
必無去理子便高呼終夕兄必不聞徒自苦耳速起速
起程私計此物靈變若斯非仙則鬼果欲禍我雖卧不
起其可逭乎且彼既有夙縁語亦或無害遂推枕下榻
匍匐前拜曰下界愚夫不知真仙降臨有失虔迓誠合
萬死伏乞哀憐美人引手掖程起慰令無懼遂與南面
同坐其二人者東西相向皆言今夕之會數非偶爾慎
勿自生疑阻遂命侍女行酒進饌品物皆生平目所未
覩纔一舉筯珍美異常心胷頓爽俄以紅玉蓮花巵進
酒巵亦絶大約容酒升許程素少飲固辭不勝美人笑
曰郎懼醉耶此非人間麴糵所醖奈何槩以狂藥見疑
遂自舉巵奉程程不得已為之一吸酒凝厚如餳而爽
滑異甚畧不粘齒其甘香清洌醴泉甘露弗及也不覺
一巵俱盡美人又笑曰郎已信吾未遂連酌數巵精神
愈開畧無醉意酒每一行必八音齊奏聲調清和令人
有超凡遺世之想酒闌東西二美人起曰夜已向深郎
夫婦可就寢矣遂為褰帷拂枕而去其餘侍女亦皆隨
散凡百器物瞥然不見門亦尚扃又不知何自而出獨
留同坐美人相與解衣登榻則帷褥衾枕皆極珍奇非
向之故物矣程雖駭異殊亦心動美人徐解髪綰髻黒
光可鑑殆長大餘肌膚滑瑩凝脂不若側身就程豐若
有餘柔若無骨程於斯時神魂飄越莫知所為矣已而
交㑹纔合丹流浹藉若喜若驚若逺若近嬌怯宛轉殆
弗能勝真處子也程既喜出望外美人亦眷程殊厚因
謂世間花月之妖飛走之怪往往害人所以見惡吾非
若比郎慎勿疑雖不能有大益於郎亦可致郎身體康
勝資用稍足儻有患難亦可周旋但不宜漏泄耳自今
而後遂當恒奉枕席不敢有廢兄雖至親亦慎勿言言
則大禍踵至吾亦不能為子謀矣程聞言甚喜合掌自
誓云某本凡賤猥蒙真仙厚德恨碎骨粉身不能為報
伏承法㫖敢不銘心儻違初言九殞無悔誓畢美人挾
程項謂曰吾非仙也實海神也與子有夙縁甚久故相
就耳須臾隣舍雞鳴至再美人攬衣起曰吾今去矣夜
當復來郎宜自愛言畢昨夕二美人及諸侍女齊到各
致賀詞盥洗嚴粧捧擁而出美人執程手囑令勿泄丁
寧數四去復回顧不忍暫舍愛厚之意不可言狀程益
傾喜發狂不能自禁轉盼間已失所在諦觀門扉猶昨
夕所扃也回視室中則土炕布衾荆筐蘆席依然如舊
向之瑰異無有矣程茫然自失曰豈其夢耶然念飲食
笑語交合誓盟之類皆歴歴明甚非夢境也且惑且喜
頃之曙色辨物出就兄室兄大駭曰汝今晨神彩發越
頓異昨日何也程恐見疑謬言年來失志鄉井無期昨
夕暴寒愁思殊切展轉悲歎竟夕不寢兄必聞之有何
快心而神彩發越耶兄言我亦苦寒思家不寢靜聽汝
室始終閴然何嘗聞有悲歎聲耶已而商夥羣至見程
容色皆大駭異言與兄合程但唯唯謙晦而已然程亦
自覺神思精明肌體膩潤倍加於前心竊喜之惟恐其
不復至也是日頻視晷影恨不速移纔至日晡託言腹
痛入室扃扉䖍想以伺及街鼓初動則室中忽然復明
宛如昨夕俄頃雙爐前導美人至矣侍女數人耳儀從
不復疇昔之盛彼二人者亦不復來美人笑曰郎果有
心若是但當終始于一耳即命侍女行酒薦饌珍腆如
昨歡謔諧笑則有加焉須臾徹席就寢侍女復散顧視
床褥又錦繡重疊矣然不見其鋪設也程私念吾且詐
跌床下試其所為方欲轉身則室中全襯錦䄄地無寸
隙矣是夕綢繆好合愈加親狎晨鷄再鳴復起粧沐而
去自後人定即來鷄鳴即起率以為常殆無虚夕雖言
語喧閙音樂迭奏兄室甚邇終不聞知莫知其何術也
程每心有所慕即舉目便是極其神速一夕偶思鮮荔
枝即有帶葉百餘顆香味色皆絶珍美他夕又念楊梅
即有白色一枝長三四尺約二百餘顆甘美異常葉殊
鮮嫩食餘忽不見時已深冬不知何自而得況二物皆
非北地所産也又夕言及鸚鵡程言聞有白者恨未之
見轉盼間已見數鸚鵡飛舞于前白者五色者相半或
誦佛經或歌詩賦皆漢音也一日市有大賈售寶石二
顆所謂硬紅者色若桃花大於拇指價索百金程偶見
之是夜言及美人撫掌曰夏蟲不可語氷信哉言絶即
異寶滿室珊瑚有高丈許者明珠有如鵝卵者五色寶
石有如栲栳者光艶爍目不可正視轉睫間又忽空室
矣是後相狎既久言及往年貿易耗折事不覺嗟歎美
人又撫掌曰方爾歡適便以俗事嬰心何不洒脱若是
耶雖然郎本業也亦無足異言絶即金銀滿前從地及
棟莫知其數指謂程曰子欲是乎程歆艶之極欲有所
取美人引筯挾食前肉一臠擲程面問曰此肉可粘君
面否程言此是他肉何可粘吾面也美人笑指金銀此
是他物何可為君有耶君欲取之亦無不可但非分之
物不足為福適取禍耳吾安忍禍君也君欲此物可自
經營吾當相助耳時己卯初夏有販藥材者諸藥已盡
獨餘黄蘖大黄各千餘斤不售殆欲委之而去美人謂
程是可居也不久大售矣程有傭直銀十餘兩遂盡易
而歸其兄謂弟失心病風誶罵不已數日疫癘盛作二
藥他肆盡缺即時踴貴果得五百餘金又有荆商販綵
段者途間遭濕熱蒸發班過半日夕涕泣美人謂程是
亦可居也遂以五百金獲四百餘匹兄又頓足不己謂
弟福薄得此非分之財隨亦喪去為之悲泣商夥中無
不相咎竊笑者月餘逆藩宸濠反于江西朝廷急調遼
兵南討師期促甚戎裝衣幟限在朝夕帛價騰踴程所
居者遂三倍而售庚辰秋有蘇人販布三萬餘者已售
什八矣尚存麄者什二忽聞母死急欲奔喪美人又謂
程是亦可居也程往商價蘇人獲利已厚歸計又急止
取原直而去蓋以千金易六千餘匹云明年辛巳三月
武宗崩天下服喪遼既絶逺布非土産價遂頓高又獲
利三倍如是屢屢不能悉紀四五年間展轉數萬殆過
昔年所喪十倍矣宸濠之變也人心危駭流言屢至或
謂據南都即位矣或謂兵渡淮矣或謂過臨清近德州
矣一日數端莫知誠偽程心念鄉邑殊不能安私叩美
人美人哂曰真天子自在湖湘間彼何為者止作死耳
行且就擒矣何以慮為時七月下旬也月餘報至逆徒
果以是月二十六日兵敗程初聞真天子在湖湘之説
恐江南復遭他變愈疑懼美人揺首曰無事無事國家
慶祚靈長天下方享太平之福近在一二年耳更叩其
詳曰期已近矣何必豫知再期今上中興海宇於變悉
如美人之言其明驗之大者如此餘細弗録他夕程問
天堂地獄因果報應之説有諸曰作善降之百祥作不
善降之百殃心所感召各以類應物理自然若謂冥冥
之中必有主者銖銖兩兩而較其重輕以行誅賞為神
祗者不亦勞乎輪迴之説有諸曰釋以為有誣也儒以
為無亦誣也人有真元完固者形骸雖斃而靈性猶存
投胎奪舍間亦有之千億中之一二也人死而為厲有
諸曰精神未散無所依歸往往憑物為厲所謂游魂為
變耳人間祭祀鬼神歆饗有諸曰精誠所至一氣感通
自然來格非鬼而祭徒自謟耳所謂神不歆非類民不
祀非族也人有化為異類者何也曰人之心術既與禽
獸無異積之至久外貌猶人而五内先化一旦改形無
足深訝異類亦有化人者何也曰是與人化異類同一
理耳人有為神仙者何也曰異類猶有化人者況人與
仙本一階耳又何足異雷神巧異往往有迹何也曰陽
能變化理所自然人得幾何而智巧若是況雷實至陽
其為神變何足怪乎龍能變化大小不常何也曰龍亦
至陽故能屈伸變化無足問也蜃氣能為山川城郭樓
臺人物之形何也曰天地精明之氣游變無常兩間所
有時或示現此可驗天地生物之機所謂在天成象在
地成形也蜃何能為程平生所疑皆為剖析詞㫖明婉
如指諸掌又夕問美人姓氏為何曰吾既海神有何姓
氏多則天下人皆吾同姓否則一姓亦無也有父母親
戚乎曰既無姓氏豈有親戚多則天下人盡吾同胞少
則全無瓜葛也年幾何矣曰既無所生有何年嵗多則
千嵗不止少則一嵗全無言多此類迨嘉靖甲申首尾
七年毎夜必至氣候悉如江南二三月琪花寶樹仙音
法曲變幻無常耳目應接不暇有時或自吹簫鼓琴浩
歌擊筑必高徹雲表非復人世之音蓋凡可以娛程者
無不至也兩情繾綣愈久愈固一夕程忽念及鄉井謂
美人曰僕離家二十年矣向因耗折不敢言旋今蒙大
造豐饒過望欲暫與兄歸省墳墓一見妻子便當復來
永奉歡好期在周嵗幸可否之美人欷歔嘆曰數年之
好果盡此乎郎宜自愛勉圖後福言訖悲不自勝程大
駭曰某告假歸省必當速來以圖後㑹何敢有負恩私
而夫人乃遽棄捐若是耶美人泣曰大數當然非闗彼
此郎適所言自是數當永訣耳言猶未已前者同來二
美人及諸侍女儀從一時皆集簫韶迭奏㑹燕如初美
人自起酌酒勸程追叙往昔每吐一言必汍瀾哽咽程
亦為之長慟自悔失言兩情依依至于子夜諸女前啟
大數已終法駕備矣速請登途無庸自戚美人猶執程
手泣曰子有三大難近矣時宜警省至期吾自相援過
此以後終身清吉永無悔吝壽至九九當候子於蓬萊
三島以續前盟子亦自宜宅心清淨力行善事以副吾
望身雖與子相逺子之動作吾必知之萬一墮落自千
天律吾亦無如之何也後㑹迢遥勉之勉之丁寧頻復
至于十數程斯時神志俱喪一辭莫措但雪涕耳既而
隣鷄羣唱促行愈急乃執手泣訣而去猶復回盼再四
方忽寂然於時蟋蟀悲鳴孤燈半滅頃刻之間恍如隔
世亟啟戸出觀但曙星東升銀河西轉悲風蕭颯鐵馬
叮噹而已情發於中不覺哀慟纔號一聲兄即驚呼問
故蓋不復昔之若聾矣兄既細詰不已度弗能隠乃具
述㑹合始末及所以豐裕之由兄始駭悟相與南望瞻
拜至明而城之内外傳皆遍矣程由是終日欝欝若居
伉儷之喪遂束裝南歸俾兄先部貨賄自潞河入舟而
自以輕騎由京師出居庸至大同省其從父流連累日
未發忽夕夢美人催去甚急曰禍將至矣猶盤桓耶程
憶前言即晨告别而從父殷勤留餞抵暮出城時已曛
黒乃寓宿旅館是夜三鼓又夢美人連催速發云大難
將至稍遲不得脱矣程驚起䇿騎東奔四五里忽聞砲
聲連發回望城外則火炬四出照天如晝矣蓋叛軍殺
都御史張文錦脅城内外壯丁同逆也及抵居庸夜宿
闗外又夢美人連促過闗云稍遲必有狴犴憂矣程又
驚起叩闗候門啟先入行數里而宣府檄至凡自大同
入闗者非公差吏人皆桎梏下獄詰驗恐有姦細入京
也是夜與程偕宿者無一得免有禁至半年者有瘦死
於獄者程入舟為兄備言得脱之故感念不已及過高
郵湖天雲驟黒狂風怒號舟掀蕩如簸須臾二桅皆折
柁零落如粉傾在瞬息矣忽聞異香滿舟風即頓息俄
而黒雰四散中有彩雲一片正當舟上則美人在焉自
腰以上毫髪分明以下則霞光擁蔽莫可辨也程悲感
之極涕泗交下遙瞻稽首美人亦於雲端舉手答禮容
色猶戀戀如故也舟人皆不之見良久而隠從是遂絶
矣戊子初夏余在京師聞其事猶疑信間適某僉憲某
總戎自遼入京言之詳甚然猶未聞大同以後事今年
丙申在南院客有言程來遊雨花臺者遂令邀與偕至
詢其始末程故儒家子少嘗讀書其言歴歴具有源委
且年已六袠容色僅如四十許人足徴其遇異人無疑
而昔聞不謬也作遼陽海神傳
　
　
　
　
　
　
　
　
　
　
　
　
　
　古今説海卷三十六
欽定四庫全書
　古今説海卷三十七
　　　　　　　　　　　　　明　陸楫　編
　説淵十七(别傳十七/)
　　蚍蜉傳(闕名/)
有徐𤣥之者自淛東遷于吳於立義里居其宅素有凶
怪𤣥之利其花木珍異乃營之月餘夜讀書見武士數
百騎升自床之西南隅於花氊上置繪繳縱兵大獵飛
禽走獸不可勝計獵訖有旌旗豹纛并導騎數百又自
外入至西北隅有帶劒操斧手執弓槌者凡數百挈幄
幕簾榻盤楪鼎鑊者又數百負器盛陸海之珍味者又
數百道路往返奔走探偵者又數百𤣥之熟視轉分明
至中軍有錯綵信旗擁赤幘紫衣者侍從數千至案之
右有大鐵冠執鉞前宣言曰殿下將欲觀漁於紫石潭
其先鋒後軍并甲士執戈㦸勿從於是赤幘者下馬與
左右數百升𤣥之石硯之上北設紅拂廬帳俄爾盤榻
幄幕歌筵客席畢備賔旅數十輩緋紫紅緑執笙竽簫
管者又數十輩更歌迭舞俳優之目不可盡記酒數巡
上客有酒容者赤幘顧左右曰索漁具復有擭綱網籠
罩之類凡數百齊入硯中未頃獲小魚數百千頭赤幘
謂諸客曰予請為渭濵之業以樂賔乃持鈎於硯中之
南灘衆樂徒歌春波引曲未終獲魴鯉䱰鱖百餘遽命
操膾促膳凡數十味皆馨香不可言金石絲竹鏗訇齊
奏酒至赤幘者持盃顧𤣥之而謂衆賔曰吾不習周公
禮不讀孔氏書而貴居王位今此儒髮鬢焦禿饑色可
掬雖孜孜矻矻而又奚為肯折節為吾下卿亦得陪今
日之宴𤣥之忽乃以書卷蒙之執燭以爇一無所見𤣥
之捨卷而寢方寐間見被堅執鋭者數千騎自西牖下
分行布伍號令而至𤣥之驚呼僕夫數騎已至床前乃
宣言曰蚍蜉王子獵於羊林之澤釣於紫石之潭𤣥之
庸奴遽有迫脅士卒潰亂宫車震驚既無高共臨危之
心須有晉文還國之伐付大將軍龔虰追過宣訖以白
練繫𤣥之頸甲士數十羅曳而去其行迅疾倐忽如入
一城門觀者架肩疊足凡五六里又行數里見子城入
城有宫闕甚麗𤣥之至堦下有赤衣冠者唱言追徐𤣥
之至蚍蜉王大怒曰服儒服讀儒書不修前言往行而
敢肆勇凌上付三事已下議乃釋縛引入㑹議堂見紫
衣冠者十人𤣥之遍拜皆瞋目踞受所陳設之類尤炳
煥於人間是時王子以驚恐入心厥疾彌甚三事已下
議請置肉刑議狀未下太史令馬知𤣥進狀論曰伏以
王子自不遵軌法遊佚失度視險如砥自貽震驚徐𤣥
之性氣不回博識非淺況修天爵難以妖誣今大王不
能度已反恣胷臆信彼多士欲害哲人竊見雲物頻興
沴怪屢作市言訛䜟衆情驚疑昔者秦射巨魚而衰殷
格猛獸而滅今大王欲害非類是躡殷秦但恐季世之
端自此而起王覽疏大怒斬太史馬知𤣥於國門以令
妖言者是時大雨暴至草澤臣螱飛上疏曰臣聞縱盤
遊恣漁獵者位必亡罪賢臣戮忠讜者國必喪伏以王
子獵患於絶境釣禍於幽泉信任幻徒熒惑儒士喪履
之戚所謂自貽今大王不究湛遊之非反聽詭隨之議
況知𤣥是一國之元老實大朝之世臣是宜採其謀猷
匡此顛仆全身或止於三諫犯上未傷於一言肝膽方
期於畢呈身首俄驚於異處臣竊見兵書云無雲而雨
者天泣今直臣就戮而天為泣焉伏恐比干不恨死於
當時知𤣥恨死於今日大王又不貸𤣥之峻法欲正名
於肉刑是抉眼而觀越兵又在今日昔者虞以宫之奇
言為謬卒併於晉公吳以伍子胥見為非果滅於勾踐
非敢自周秦悉數累黷聰明竊敢以塵埃之卑少益嵩
嶽王得疏即拜螱飛為諫議大夫追贈太史馬知𤣥為
安國大將軍以其子蚳為太史令賻布帛五百段米粟
各三百石其徐𤣥之待後進止於是蚳詣宫門進表曰
伏奉恩制云馬知𤣥有殷王子比干之忠貞有魏中尉
辛毗之諫諍而我亟以用已昧於知人焚棟梁於將立
大厦之晨碎舟楫於方濟巨川之日由我不德致彼非
辜是宜褒贈其亡賞延于後者宸翰忽臨載驚載懼叩
頭斷號回心止泣伏以臣先父臣知𤣥學究天人藝窮
厯數因通𤣥鑒得居聖朝當大王採芻蕘之晨是臣父
展嘉謨之日逆耳之言難聽驚心之説易誅今蒙聖澤
傍臨照此非罪鴻恩霑灑猶驚已散之精魂好爵彌縫
難續不全之腰領今臣豈可因亡父之誅戮冒國家之
寵榮報平王既非本心効伯禹亦非素志況今天圖將
變運數堪憂伏乞斥臣遐方免逢喪亂王覽疏不悦乃
退寢於候雨殿既寤宴百執事於陵雲臺曰朕有嘉夢
能曉之使我心洗然而亮者賜爵一級羣臣有司皆頓
首敬聽王曰吾夢上帝云助爾金開爾國展爾疆土自
南自北赤玉洎石以答爾德卿等以為如何羣臣皆拜
舞稱賀曰啟隣國之慶也螱飛曰大不祥何慶之有王
曰何謂其然螱飛曰大王逼脅生人滯留幽穴錫兹咎
夢由天怒焉夫助金者鋤也開國者闢也展疆土者分
裂也赤玉洎石與火俱焚也得非𤣥之鋤吾土攻吾國
縱火南北以答繫頸之辱乎王於是赦𤣥之之罪戮方
術之徒自壞其宫以禳厥夢又以安車送𤣥之歸纔及
榻𤣥之夢覺汗流浹洽既明乃召家僮於西牖掘地五
尺餘得蟻穴如三石缶因縱火以焚之靡有孑遺自此
宅不復凶矣
　
　
　
　
　
　
　
　
　
　
　古今説海卷三十七
欽定四庫全書
　古今説海卷三十八
　　　　　　　　　　　　　明　陸楫　編
　説淵十八(别傳十八/)
　　甘棠靈會録(闕名/)
㑹昌元年春孝亷許生下第東歸次壽安將宿于甘泉
至甘棠館西一里已來逢白衣叟躍青驄自西而來徒
從極盛醺顔怡怡朗吟云春草凄凄春水緑野棠開盡
飄香玉繡嶺宫前鶴髪人猶唱開元太平曲生䇿馬前
進問其姓氏叟微笑不對又吟一篇云厭世逃名者誰
能答姓名曽聞三樂否看取路傍情生知其鬼物矣遂
不復問但繼後而行凡二三里日已暮矣至噴玉泉牌
候之叟笑謂生曰吾聞三數君子今夕追舊遊於此泉
吾昨已被召自此南去吾子不可連騎矣生固請從叟
不對而去生聳轡以隨之去甘棠一里餘見車馬導從
填隘路岐生仄蓋而進既至泉亭乃下馬伏于叢棘之
下屏氣以窺之見四丈夫有少年神貌揚揚者有短小
器宇落落者有長大少髭髯者有清瘦言語及瞻視疾
速者皆衣金紫坐于泉之北磯叟既至曰玉川來何遲
叟曰適傍石墨澗尋賞憩馬甘棠館亭於西檻偶見詩
人題一章駐步吟諷不覺良久座首者曰是何篇什得
先生賞歎之若是叟曰此詩亦似為席中一二公有其
題而晦其姓名憐其終篇皆有意思乃曰浮雲悽慘日
微明沉痛將軍負罪名白晝呌閽無近戚縞衣飲氣只
書生佳人暗泣填宫淚廏馬連嘶換主聲六合茫茫皆
漢土此身無處哭田横座中聞之皆襟袖掩面如欲慟
絶神貌揚揚者云我知作詩人矣得非伊水之上受我
推食脱衣之士乎久之白衣叟飛盃凡數十巡而座中
欷歔未已叟曰再經舊遊無以自適宜賦篇詠以代管
絃命左右取筆硯乃出題云噴玉泉感舊遊書懷各七
言長句白衣叟唱云樹色川光向曉晴舊曽遊處事分
明鼠穿月榭荆榛合草掩花園畦隴平跡陷黄沙仍未
悟罪標青簡竟何名傷心谷口東流水猶噴當時寒玉
聲少年神貌揚揚者詩云鳥啼鶯語思何窮一世榮華
一夢中李固有寃藏蠧簡鄧攸無子續清風文章高韻
傳流水絲管遺音託草蟲春月不知人事改閒垂光影
照洿宫短小器宇落落者詩云桃蹊李徑盡荒凉訪舊
尋新益自傷雖有衣衾藏李固終無表疏雪王章羈魂
尚覺霜風冷朽骨徒驚月桂香天爵竟為人爵誤誰能
高呌問蒼蒼清瘦及瞻視疾速者詩云落花寂寂草綿
綿雲彩山光盡宛然壞室基摧新石鼠瀦宫水引故山
泉青雲自致慙天爵白首同歸感昔賢惆悵林間中夜
月孤光曽照讀書筵長大少髭鬚者詩云新荆棘路舊
衡門又駐高車㑹一樽寒骨未霑新雨露春風不長敗
蘭蓀丹誠豈分埋幽壤白日終希照覆盆珍重昔年金
谷友共來泉際話孤魂詩成各自諷詠長號數四響動
岩谷逡巡鬼車怪鴞相率啾唧哀猿老狸次第鳴呌頃
之騾脚自東而來金鐸之聲振于坐中各命僕馬頗甚
草草慘無言語掩泣攀鞍若煙霧狀自庭而散生于是
出叢棘尋舊路匹馬齧草於澗側蹇童美寢於路隅未
明達甘泉店店媪詰冒夜生具以對媪媪曰昨夜三更
走馬挈壺就我買酒得非此耶開櫃視之紙錢也(此傷/涯餗)
(諸公枉死於/甘露之變也)
　
　
　
　
　
　
　
　
　
　
　古今説海卷三十八
欽定四庫全書
　古今説海卷三十九
　　　　　　　　　　　　　明　陸楫　編
　説淵十九(别傳十九/)
　　顔濬傳(闕名/)
㑹昌中進士顔濬下第遊廣陵遂之建業賃小舟抵白
沙同載有青衣年二十許服飾古朴言辭清麗濬揖之
問其姓氏對曰幼芳姓趙問其所適曰亦之建業濬甚
喜毎住舟即買酒果與之宴飲多説陳隋間事濬頗異
之或諧謔即正色歛袵不對及抵白沙各遷舟航青衣
謝濬曰數日承君深顧某陋拙不足奉歡笑然亦有一
事可以奉酬中元必遊瓦棺閣此時當為君類㑹一神
仙中人況君風儀才調亦甚相稱望不渝此約至時某
候於彼言訖各登舟而去濬志其言中元日決遊瓦棺
閣士女闐咽及登閣果有美人從二女僕皆雙鬟而有
媚態美人倚闌獨語悲歎久之濬注視不易美人亦訝
之又曰幼芳之言不謬耳使雙鬟傳語曰西廊有惠監
闍黎院則某舊門徒君可至彼幼芳亦在此濬深喜躡
其蹤而去果見同舟青衣出而微笑濬遂逐美人叙寒
暄言話竟日僧進茶果至暮謂濬曰今日偶此登眺為
惜高閣痛兹用功不久毁除故來一别幸接歡笑某家
在清溪頗多松月室無他人今夕必相過某前往可與
幼芳後來濬然之遂乗軒而去及夜幼芳引濬前行可
數里而至有青衣數輩秉燭迎之遂延入内室與幼芳
環坐曰孔家娘子相隣使邀之曰今日偶有佳賓相訪
願同傾觴以解煩憤少頃而至遂延入亦多説陳朝故
事濬因起白不審夫人復何姓第頗貯疑訝答曰某即
是陳朝張貴妃彼即孔貴嬪居世之時謬當後主眷顧
寵幸之禮有過嬪嬙不幸國亡為楊廣所殺然此賊不
仁何甚昔劉禪孫皓豈無嬪御獨有斯人行此寃暴且
一種亡國我後主實即風流詩酒追歡琴樽取樂而已
不似楊廣西築長城東征遼海使天下男寃女曠婦寡
子孤途窮廣陵死於匹夫之手亦上天降鑒為我報讐
耳孔貴嬪曰莫出此言在坐有人不樂美人大笑曰渾
忘却濬曰何人不欲斯言耶幼芳曰某本江令公家嬖
者後為貴妃侍兒亡國之後為隋宫侍女煬帝幸江都
為侍湯膳者宇文化及亂兵入某以身蔽帝遂為所殺
蕭皇后憐其盡忠因使殉葬後改葬於雷塘側不得從
焉時至此謁貴妃耳孔貴嬪曰前説盡是閒亊不如命
酒畧延曩日之歡耳遂命雙鬟持樂器洽飲久之貴妃
題詩一章曰秋草荒臺響夜蟲白楊凋盡減悲風綵牋
曽擘欺江總綺閣塵消玉樹空孔貴嬪曰寶閣排雲稱
望仙五雲高豔擁朝天清溪猶有當時月應照瓊花綻
綺筵幼芳曰皓魄初圓恨翠娥繁華濃艶昔如何兩朝
唯有長江水依舊門前作逝波濬亦和曰簫管清吟怨
麗華秋江寒月綺窻斜慙非後主題牋客得見臨春閣
上花俄聞扣門曰江修容何婕妤京昭儀來謁貴妃曰
竊聞今夕嘉賓幽㑹不免輙窺盛筵俱艷其衣裾明其
璫珮而入坐及見四篇捧而泣曰今夕不意再逢三閣
之㑹又與新狎客題詩耳頃之聞鷄鳴孔貴嬪等俱起
各辭而去濬與貴妃就寢欲曙而起貴妃贈辟塵犀簪
一枚曰異日覩物思人昨宵值客多未盡歡情别日終
更卜一㑹然須諮祈幽府嗚咽而别濬翌日懵然若有
所失信宿更尋曩日地則路近清溪松桂丘墟詢之於
人乃陳朝宫人墓也愴惻而返數月閣因寺廢而毁後
至廣陵訪得吳公臺煬帝舊陵果有宫人趙幼芳墓因
以奠之
　
　
　
　
　
　
　古今説海卷三十九
欽定四庫全書
　古今説海卷四十
　　　　　　　　　　　　　明　陸楫　編
　説淵二十(别傳二十/)
　　張無頗傳(闕名/)
長慶中進士張無頗居南康將赴舉遊丐番禺值府帥
改移投詣無所愁疾卧於逆旅僕從皆逃忽遇善易者
袁大娘來主人舎瞪視無頗曰子豈久窮悴耶遂脱衣
買酒而飲之曰君窘厄如是能取某一計不旬朔自當
富贍兼獲延齡無頗曰某困餓如是敢不受教大娘曰
某有玉龍膏一合子不唯還魂起死因此亦遇名姝但
立一表白曰能治業疾若常人求醫但言不可治若遇
異人請之必須持此藥而一往自能富貴耳無頗拜謝
受藥以暖金合盛之曰寒時但出此合則一室暄熱不
假爐炭矣無頗依其言立表數日果有黄衣若宦者叩
門甚急曰廣利王知君有膏故使召見無頗誌大娘之
言遂從使者而往江畔有畫舸登之甚輕疾食頃忽覩
城宇極峻守衞甚嚴宦者引無頗入十數重門至殿庭
多列美女服飾甚鮮卓然侍立宦者趨而言曰召張無
頗至遂聞殿上使軸簾見一丈夫衣王者之衣戴逺遊
冠二紫衣侍女扶立而臨砌招無頗曰請不拜王曰知
秀才非南越人不相統攝幸勿展禮無頗彊拜王罄折
而謝曰寡人薄德逺邀大賢蓋縁愛女有疾一心鍾念
知君有神膏儻獲痊平實所媿戴遂令阿監二人引入
貴主院無頗又經數重戸至一小殿廊宇皆綴明璣翠
璫楹楣煥燿若布金鈿異香氲欝滿其庭戸俄有二女
褰簾召無頗入覩真珠繡帳中有一女子纔及笄年衣
翠羅縷金之襦無頗切其脈良久曰貴主所疾是心之
所苦遂出玉龍膏以酒吞之立愈貴主遂抽翠玉雙鸞箆
而遺無頗目成者久之無頗不敢受貴主曰此不足醻
君子但表其情耳然王當有獻遺無頗媿謝阿監遂引
之見王王出駭雞犀翡翠盌麗玉明瑰而贈無頗無頗
拜謝宦者復引送于畫舸歸番禺主人莫能覺纔貨其
犀已鉅萬矣無頗覩貴主華艷動人頗思之月餘忽有
青衣叩門而送紅牋有詩二首莫題姓字無頗捧之青
衣倐亦不見無頗曰此必仙女所製也詞曰羞解明璫
尋漢渚但憑春夢訪天涯紅樓日暮鸎飛去愁殺深宫
落砌花又曰鷰語春泥墮錦筵情愁無意整花鈿寒閨
欹枕不成夢香炷金爐自裊烟頃之前時宦者又至謂
曰王令復召貴主有疾如初無頗欣然復往見貴主復
切脈次左右云王后至無頗降階聞環珮之響逼人侍
衞羅列見一女子可三十許服飾如后妃無頗拜之后
曰再勞賢哲實所懷慙然女子所疾又是何苦無頗曰
前所疾耳心有擊觸而復作焉若再餌藥當去根榦耳
后曰藥何在無頗進藥合后覩之黙然色不樂慰喻貴
主而去后遂白王曰愛女非疾其私無頗矣不然者何
以宫中暖金合得在斯人處耶王愀然良久曰復為賈
充女耶吾亦當繼其事而成之無使久苦也無頗出王
命延之别館豐厚宴犒後王召之曰寡人竊慕君子之
為人輙欲以愛女奉託如何無頗再拜辭謝心喜不自
勝遂命有司擇吉日具禮待之王與后敬仰愈於諸壻
遂止月餘歡宴俱極王曰張郎不同諸壻須歸人間昨
夜檢於幽府云當是㝠數即寡人之女不至苦矣番禺
地近恐為時人所怪南康又逺況别封疆不如歸韶陽
甚便無頗曰某意亦欲如此遂具舟楫服飾異珍金珠
寶玉無頗曰唯侍衞輩即須自置無使隂人此減筭耳
遂與王别曰三年即一到彼無言於人無頗挈家居於
韶陽人罕知者住月餘忽袁大娘叩門見無頗無頗大
驚大娘曰張郎今日賽口及小娘子酬媒人可矣二人
各具珍寶賞之然後告去無頗詰妻妻曰此袁天綱女
程先生妻也暖金合即某宫中寶也後每三嵗廣利王
必夜至張室後無頗為人疑訝於是去之不知所適
　
　古今説海卷四十
欽定四庫全書
　古今説海卷四十一
　　　　　　　　　　　　　明　陸楫　編
　説淵二十一(别傳二十一/)
　　板橋記(闕名/)
唐汴州西有板橋店店娃三娘子者不知從何來寡居
年三十餘無男女亦無親屬有舎數間以鬻餐為業然
而家甚富多有驢畜往來公私車乗不逮者輙賤其估
以濟之人皆謂之有道故逺近行旅多歸之元和中許
州客趙季和將詣東都過是宿焉客有先至者六七人
皆據便榻季和後至得最深處一榻與主人房壁相近
既而三娘子供給諸客甚厚夜深致酒與諸客㑹飲極
歡季和素不飲酒亦預言笑至二更許客醉倦各就寢
三娘子歸室閉闗息燭人皆熟睡獨季和展轉不寐隔
壁聞三娘子窸窣若動物之聲偶於隙中窺之即見三
娘子向壁下取燭挑明之後於巾箱中取一副耒耜并
一木牛木偶人各大六七寸置於竈前含水噀之二物
便行走小人則牽牛駕耒耜遂耕牀前一席地來去數
出又於箱中取出一裹蕎麥子授與小人種之須臾生
花發麥熟令小人收刈約計可得七八升又安置小磨
子磑成麪訖却收木人子於箱中即取麪作燒餅數枚
有頃雞鳴諸客欲發三娘子先起㸃燈置新燒餅於食
牀上與客㸃心季和心動遽辭開門而去即潛於戸外
窺之乃見諸客圍牀食燒餅未盡忽一時踣地作驢鳴
須臾皆變成驢矣三娘子盡驅入店後而盡没其貨財
季和亦不告於人私有慕其術者後月餘日季和自東
都迴將至板橋店預作蕎麥燒餅大小如前所見既至
復寓宿焉三娘子歡悦如初其夕更無他客主人供待
甚厚夜深殷勤問所欲季和曰明晨發請隨事㸃心三
娘子曰此事無疑但請穏睡半夜後季和窺之見一依
前所為天明三娘子具盤食果置燒餅數枚於盤中訖
更取他物季和乗間走下以先有者易其一枚彼不之
覺也季和將發就食謂三娘子曰適㑹某自有燒餅請
撤去主人者留待他賓即取己者食之方食次三娘子
送茶出來季和曰請主人嘗客一片燒餅乃揀所易者
與噉之纔入口三娘子據地作驢聲立變為驢甚壯健
季和即乗之發兼盡收木牛與木人子等然不得其術
試之不成季和乗䇿所變驢周遊他處未嘗阻失日行
百里後四年乗入闗至華嶽廟東五六里路傍忽見一
老人拍手大笑板橋三娘子何得作此形骸因捉驢謂
季和曰彼雖有過然遭君亦甚矣可憐許請從此放之
老人乃從驢口鼻邊以兩手擘開三娘子自皮中跳出
宛若舊身向老人拜訖走去更不知所之
　
　
　
　
　古今説海卷四十一
欽定四庫全書
　古今説海卷四十二
　　　　　　　　　　　　　明　陸楫　編
　説淵二十二(别傳一十二/)
　　鄴侯外傳(闕名/)
李泌字長源趙郡中山人也六代祖弼唐太師父承休
唐吳房令休娶汝南周氏初周氏尚幼有異僧僧伽從
泗上來見而奇之且曰此女後當歸李氏而生三子其
最小者慎勿以紫衣衣之當起家金紫為帝王師及周
氏既娠凡三年方寢而生泌生而髪至於眉先是周每
産必累日困憊惟娩泌獨無恙由是小字為順泌幼而
聰敏書一覽能誦六七嵗學屬文開元十六年𤣥宗御
樓大酺夜於樓下置高座召三教講論泌姑子員俶年
九嵗潛求姑備儒服夜昇高座詞辯鋒起譚者皆屈𤣥
宗奇之召入樓中問姓名乃曰半千之孫宜其若是因
問外更有奇童如兒者乎對曰舅子順年七嵗能賦敏
捷問其宅居所在命中人潛伺於門抱之以入戒勿令
其家知𤣥宗方與張説觀棊中人抱泌至俶與劉晏皆
在帝側及𤣥宗見泌謂説曰後來者與前兒逈殊儀狀
真國器耳説曰誠然遂命説試為詩即令詠方圓動静
曰願聞其狀説應曰方如棊盤圓如棊子動如棊生静
如棊死説以其幼仍教之曰但可以意虚作不得更實
道棊子泌曰隨意即甚易耳𤣥宗笑曰精神全大於身
泌乃言曰方如行義圓如用智動如逞才静如遂意説
因賀曰聖代嘉瑞也𤣥宗大悦抱於懷撫其頭命果餌
㗖之遂送申王院兩月方歸仍賜衣物及綵數十且諭
其家曰年少恐於兒有損未能與官當善視之乃國器
也由是張九齡邀至宅令其子均垍相與若師友情義甚
狎張九齡賀知章張廷珪韋虚心見皆傾心愛重賀知
章嘗曰此穉子目如秋水必當拜卿相張説曰昨者上
欲官之某言未可蓋惜之待其成器耳當其為兒童時
身輕能於屏風上立薰籠上行道者云十五嵗必白日
昇天父母保惜親族憐愛聞之皆若有甚厄也一旦空
中有異香之氣及音樂之聲李氏之血屬必迎罵之至
其年八月十五日笙歌在室時有彩雲掛于庭樹李氏
之親愛乃多貯蒜虀至數斛伺其異音奇香之至潛令
人登屋以巨杓颺濃蒜潑之香樂遂散自此更不復至
後二年賦長歌行曰天覆吾地載吾天地生吾有意無
不然絶粒昇天衢不然鳴珂遊帝都焉能不貴復不去
空作昻藏一丈夫一丈夫兮一丈夫平生志氣遂良圖
請君看取百年事業就扁舟泛五湖詩成傳寫之者莫
不稱賞張九齡見獨誡之曰早得美名必有所折宜自
韜晦斯盡善矣藏器於身古人所重況童子邪但當為
詩以賞風景詠古賢勿自揚已為妙泌泣謝之爾後為
文不復自言九齡尤喜其有心言前途不可量也又嘗
以直言規諷九齡感之遂呼為小友九齡出荆州邀至
郡經年與遊東都别業遂遊衡山嵩山因遇神仙童相
真人羨門子安期先生降之羽車幢節流雲神光照灼
山谷將曙乃去仍授以長生羽化服餌之道且戒之曰
太上有命以國祚中危朝廷多難宜以文武之道佐佑
人主功及生靈然後可登真脱屣耳自是多絶粒咽氣修
黄光谷神之要及歸京師寧王延於第玉真公主以弟
呼之特加優異常賦詩必播于王公樂章及丁父憂絶
食哀毁服闋復遊嵩華終南不顧名禄天寶十載𤣥宗
訪召入内獻明堂九鼎議應制作皇唐聖祚文多講道
德經肅宗為太子勑與太子諸王為布衣之交尋為楊
國忠所患以其所作感遇詩諷及時政搆而陷之詔於
蘄春安置天寶十二載母周亡歸家太子諸王皆使弔
祭尋禄山陷潼闗𤣥宗肅宗分道巡狩泌常竊賦詩有
興復志虢王巨為河洛節度使使人求泌于嵩山間㑹
肅宗手札至虢王備車馬送至靈武肅宗延於卧内動
静顧問規畫大計遂復兩都泌與上寢則對榻出則聯
鑣代宗時為廣平王領天下兵馬元帥詔授侍謀軍國
天下兵馬元帥府行軍長史判行軍事仍於禁中安置
崔圓房琯自蜀至冊肅宗為皇帝并賜泌手詔衣馬枕
被等既立大功而幸臣李輔國害其能將不利之因表
乞遊衡岳優詔許之給以三品禄俸山居累年夜為冦
所害投之深谷中及明乃攀縁他徑而出為槁葉所籍
畧無所損初肅宗之在靈武也常憂諸將李郭等皆已
為三公宰相崇重既極慮收復後無以復為賞也泌對
曰前代爵以報功官以任能自堯舜以至三代皆所不
易今收復後若賞以茅土不過二三百戸一小州豈難
制乎肅宗曰甚善因曰若臣之所願則特與他人異肅
宗曰何也泌曰臣絶粒無家禄位與茅土皆非所要為
陛下帷幄運籌收京師後但枕天子膝睡一覺使有司
奏客星犯帝座一動天文足矣肅宗大笑及南幸扶風
每頓必令泌領元帥兵先發清行宫收管鑰奏報然後
肅宗至至保定郡泌稍懈先於本院寐肅宗來入院不
令人驚之登床捧泌首置於膝良久方覺上曰天子膝
己枕矣尅復之功當在何時可促償之泌遽起謝恩肅
宗持之不許因對曰是行也以臣觀之假九廟之靈乗
一人之威當如郡名必保定矣既達扶風旬日而西域
河隴之師皆㑹江淮庸調亦相繼而至肅宗大悦又肅
宗嘗夜坐召潁王等三弟同於地爐罽毯上食以泌多絶
粒肅宗每自為燒二梨以賜泌時潁王恃恩固求肅宗
不與曰汝飽食肉先生絶粒何乃爾耶潁王曰臣等試
大家心何乃偏耶不然三弟共乞一顆肅宗亦不許别
命他果以賜之王等又曰臣等以大家自燒故乞他果
何用因曰先生恩渥如此臣等請聯句以為他年故事
潁王曰先生年幾許顔色似童兒其次信王曰夜抱九
仙骨朝披一品衣其次汴王曰不食千鍾粟惟餐兩顆
梨既而三王請成之肅宗因曰天生此間氣助我化無
為泌起謝肅宗又不許曰汝之居山也棲神幽林不交
人事居内也密謀籌運動合𤣥機社稷之鎮也泌恩渥
隆異故元載輔國之輩嫉之若仇代宗即位累有頒賜
中使旁午於道號天柱峯中嶽先生賜朝天玉簡已而
徴入翰林元載奏以朝散大夫檢校祕書少監為江西
觀察判官元載伏誅追入京師又為常袞所嫉除楚州
刺史未行改豐朗二州團練使兼御史中丞又改授杭
州所至稱理興元初徴赴行在遷左散騎常侍尋除陜
府長史先陜虢防禦使陳許戍卒三千自京師逃歸至
陜州界泌潛師險隘盡破之又開三門陸運一十八里
漕米無砥柱之患大濟京師二年六月就拜中書侍郎
平章侍制崇文館大學士修國史封鄴侯時順宗在春
宫妃蕭氏母郜國長公主交通于外上疑其有他志連
坐貶黜春宫數人皇儲危懼泌周旋陳奏德宗意乃解
頗有讜正之風五年春德宗以二月一日為中和節泌
奏令有司上農書獻穜稑之種王公戚里上春服士庶
往來相問村落作中和酒祭勾芒神以祈年穀至今行
之泌曠達敏辯好大言自出入中禁累為權臣所擠恒
由召對以言論縱横上悟聖主以躋相位是嵗三月薨
贈太子太傅是月中使林逺於藍闗逆旅遇泌單騎常
服言暫往衡山話四朝之舊慘然久之而别逺到長安
方聞其薨德宗聞之尤加愴異曰先生自言當歴佐四
聖而復脱屣也斯言驗矣泌自丁家艱無復名宦之意
服氣修道周遊名山詣南岳張先生受籙德宗追諡張
為𤣥和先生又與明瓚禪師遊著明心論嘗於衡嶽寺
讀書於嬾殘所驚曰非凡人也聽其中宵梵唱響徹山
林泌頗知音能辨休戚謂嬾殘經音先悽愴而後喜悦
必謫墮之人時將去矣候中夜潛往謁焉嬾殘命坐發
火出芋以㗖之謂泌曰慎勿多言領取十年宰相泌拜
而退天寶八載在表兄鄭叔則家已絶粒多嵗身輕能
行屏風上引指使氣吹燭可滅每導引骨節皆珊然有
聲時人謂之鏁子骨在鄭家時忽兩日冥然不知人既
寤見身自頂踊出三二寸傍有靈仙揮手動目如相勉
助者如是足將及頂乃念煙火事未畢復有庭闈之戀
願終家事於是在傍者皆散走一人儀狀甚巨衣冠如
帝王者前有婦人禮服而跪如帝王者責曰情之未得
因欲令來使勞靈仙之重跪者對曰不然且教伊近天
子於是遂寤後二嵗為𤣥宗所召後常有隠者八人容
服甚異來過鄭家數日言仙法嚴備事無不至臨去歎
曰俗縁竞未盡可惜心與骨耳泌求隨去曰不可姑與
他為却宰相耳出門不復見因作八公詩叙之復有隠
者攜一男六七嵗來過云有故須南行旬月當回縁此
男有痢疾既同是道者願且寄之又留一函曰若疾不
起望乞以瘞之既許乃問男曰不驕留此得乎曰可遂
去泌求藥療之終不愈八九日而殂即以函盛瘞庭中
薔薇架下累月其人竟不回試發函視之有一黑石天
然中方上有字如錐畫云神真鍊形年未足化為吾子
功相續丞相瘞之刻𤣥玉仙路何長死何促泌每訪隠
選異採怪木蟠枝持以隠居號曰養和人至今效而為
之乃作養和篇以獻肅宗泌到三四載二聖登遐代宗
踐祚乃詔追至闕舍於蓬萊延喜閣由給事以上及方
鎮除降代宗必令商量軍國大事亦皆泌參決因語及
建寧王靈武之功請加贈太子代宗感悼久之云吾弟
之功非先生則世人不知豈止贈太子也即敕於彭原
迎喪贈承天皇帝葬齊陵引至城門奏以龍輀不動代
宗自蓬萊院謂曰吾弟是欲見先生宜速往酹祝兼宣
朕意且吾弟定䇿大功追此大號時人未知可作一文
以傳不朽用慰𤣥魂泌曰已發引矣他文不及作挽歌
詞可乎代宗曰可即於御前製之詞甚悽愴代宗覽之
而泣命中人馳授挽者泌至宣代宗命祝酹歌此二章
於是龍輴行疾如飛都人覩之莫不感涕先是建寧王
倓有艱難定䇿之功於代宗為弟人或譛於肅宗云有
圖嗣害兄之心遂遇害及肅宗追思倓無罪泌慮復及
諸王因事言曰昔高宗有子八人皇祖睿宗最幼武后
生者自為行第故皇祖第四長曰孝敬皇帝監國而仁
明為武后所忌而鴆之次曰雍王賢為太子中宗睿宗
常所不安朝夕憂懼雖父母之前無由敢言乃作黄臺
瓜詞令樂人歌之欲微悟父母之意冀天皇天后聞歌
之曰種𤓰黄臺下瓜熟子離離一摘使𤓰好再摘令𤓰
稀三摘猶尚可四摘抱蔓歸然太子竟亦流廢終於黔
州建寧之事已一摘矣慎無再摘肅宗曰先生忠於社
稷憂朕家事言皆為國龜鑑豈可暫離朕耶時𤣥宗有
誥只要劒南一道自奉未議北迴泌請肅宗奉表請歸
東宫次作功臣表述馬嵬靈武之事請上皇還京初肅
宗表至𤣥宗徘徊未決及功臣表至乃大喜曰吾方得
為天子父下誥定行日且曰必李泌也肅宗召泌且泣
且喜曰上皇已下誥還京皆卿力也又天寶末員外郎
竇庭芝分司洛邑常敬事道者葫蘆生每言吉凶無不
中者一旦侵晨生至竇門頗甚嗟嘆庭芝請問良久乃
言君家大禍將成舉家啼泣請問求生之路生曰若非
遇黄中君但見鬼谷子亦可無患矣生乃具述形貌服
飾仍戒以浹旬求之於是與昆弟羣從奴僕羣行求訪
遍于洛下時泌居于河清因省親友策蹇入洛至中橋遇
京尹避道所乗騾忽驚軼而走徑入庭芝所居與僕
者共造其門車馬羅列將出忽見泌皆驚􁂚而退俄有
人云分司竇員外宅所失騾收在馬廏請客入座主人
當願修謁泌不得已就其㕔庭芝既出降階再拜延接
慇懃遂至信宿至于妻子咸備家人之禮數日告去贈
遺殊厚但云遭遇之辰願以一家奉託時泌居於河清
信使旁午於道庭芝初與泌相值葫蘆生適在其家云
既遇斯人無復憂矣及朱泚搆逆庭芝方亷察陜西車
駕出幸奉天遂於賊庭歸欵鑾輿反正德宗首令誅之
時泌自南岳徴還行在便為宰相因第臣僚罪狀遂請
庭芝減死德宗意不解云卿以為寧王姻懿耶(寧王以/庭芝妹)
(為/妃)以此論之尤為不可然莫有他事俾其全否卿但言
之於是具以前事聞由是特原其罪泌始奏上密遣中
使乗傳於陜問之竇録奏其事德宗曰言黄中君蓋指
於朕耶未知呼卿為鬼谷子何也泌曰先塋在河清谷
前鬼谷恐以此言之也興元四年二月德宗謂泌曰朕
即位以來宰相皆須姑息不得與其較量道理自用卿
以來方豁朕意是乃天授卿於朕耳雖夷吾仲父傅説
霖雨何以及兹其軍謀相業載於國史事跡終始具鄴
侯傳泌有集二十卷行于世
　
　
　
　
　
　
　
　
　
　
　
　
　古今説海卷四十二
欽定四庫全書
　古今說海卷四十三
　　　　　　　　　　　　　明　陸楫　編
　說淵二十三(别傳二十三/)
　　洛京獵記(闕名/)
咸通庚寅嵗盧龍軍節度使檢校尚書左僕射張直方
抗表請修入覲之禮優詔允焉先是張氏世涖燕土民
亦世服其恩禮燕臺之嘉賔撫易水之壯士地沃兵庶
朝廷每姑息之洎直方之嗣事也出綺紈之中據方岳
之上未嘗以民間休戚為意而酣酒于室淫獸于原巨
賞狎于皮冠厚寵襲於緑幘暮年而三軍大怨直方稍
不自安左右有為其計者乃盡室西上至京懿宗授之
左武衞大將軍而直方飛蒼走黄莫親徼道之職往往
設呵殿於通衢則犬彘絶跡臧獲有不如意者立殺之
或曰輦轂之下不可専戮其母曰尚有尊於我子乎則
僣軼可知也於是諫官列狀請收付廷尉天子不忍置
于法乃降為王府司馬俾分務洛師焉直方至東京既
不自新而慢遊愈亟洛陽四旁翥者走者見之必羣噪
長嘷而去有王知古者東諸侯之貢士也雖薄涉儒術
而數奇不中春官選乃退處于三川之上以擊鞠飛觴
為事遨遊於南隣北里間至是有聞於張直方延之覩
其利喙贍辭不覺前席自是日相狎壬辰嵗冬十一月
知古嘗晨興則僦舍無煙愁雲塞望悄然弗怡乃徒步
於直方第至則直方急趨將出畋也謂知古曰能從乎
而知古以祁寒有難色直方顧小僮曰取短皂袍來請
知古衣之乃上加麻衣焉遂聨轡而去出夏門則凝霰始零
由闕塞而密雪如注乃渡伊水而東南踐萬安山之陰
麓而鞲弋之類甚夥傾羽觴燒兔肩殊不覺有嚴冬意
及乎霞開雪齊日將夕焉忽有封狐突起於知古馬首
乗酒馳之數里不能及又與獵徒相失須臾雀噪煙暝
莫知所如隱隱聞洛城暮鐘但徬徨於樵徑古陌之上
俄而山川黯然若一鼓將半試長望有炬火甚明乃
依積雪光而赴之復若十餘里至則喬林交柯而朱門
中開皓壁横亘真北闕之甲第也知古及門下馬將徙
倚以待旦無何小駟頓轡閽者覺之隔闔而問阿誰知
古應曰成周貢士太原王知古也今旦有友人將歸于
崆峒舊隱者僕餞之伊水濵不勝離觴既摻袂馬逸復
不能止失道至此耳遲明將去幸無見讓閽曰此乃劒
南副使崔中丞之莊也主父近承天書赴闕郎君復隨
計吏西征此惟閨幃中人耳豈可淹久乎某不敢去留
請聞于内知古雖怵惕不寧自度中宵矣去將安適乃
拱立以俟少頃有秉蜜炬自内至者振管闢扉引保母
出知古前知古仍述厥由保母曰夫人傳語主與小子
皆不在家於禮無延客之道然僻居與山藪接軫豺狼
所嘷若復固拒是見溺而不援也請舍外㕔翊日可去
知古辭謝乃從保母而入過重門門側㕔事欒櫨宏敞
帷幙鮮華張銀鐙設綺席命知古坐焉酒三行復陳方
丈之饌豹胎魴腴窮水陸之美者保母亦時來相勉食
畢保母復問知古世嗣宦族及内外姻黨知古具言之
乃曰秀才軒裳華胄金玉竒標既富春秋又潔操履斯
實淑媛之賢夫也小君以鍾愛稚女將及笄年嘗託媒
妁為求佳對久矣今夕何夕獲遘良人潘楊之睦可遵
鳳凰之兆斯在未知雅抱何如耳知古歛容曰僕文愧
金聲才非玉潤豈室家為望惟泥塗是憂不謂寵及迷
津慶逄子夜聆好音於魯館逼佳氣於秦臺二客遊神
方兹莫及三星委照唯恐不揚倘或託彼强宗睠以佳
偶則生平所志畢在斯乎保母聞言謔浪而入白復出
致小君之命曰兒自移天崔門實秉懿範奉蘋繁之敬
如琴瑟之和惟以稚女是懷思配君子既辱高義乃叶
夙心上京飛書路且不遥百兩陳禮事亦非賖忻慰孔
多傾矚而已知古罄折而荅曰某蟲沙㣲類分及湮淪
而鍾鼎高門忽蒙採拾有如白水以奉清塵鶴企鳬移
准待休命致詞畢保母戲曰他日錦雉之衣欲解青鸞
之匣全開貌如月暈室若雲迷此際頗相念否知古謝
曰以凡近仙自地登漢不有所舉孰能自媒謹當誓彼
襟靈志之紳帶期於没齒佩以周旋復少時則燎沈當
庭良夜將艾保母請知古脱服以休既解麻衣而皂袍
見保母誚曰豈有逢掖之士而服從役衣邪知古謝曰
此乃假之於與遊所熟者固非已有又問所從荅曰乃
盧龍張直方僕射所借耳保母忽驚叫仆地色如死灰
既起不顧而走入宅遙聞大叱曰夫人差事宿客乃張
直方之徒也復聞夫人者叫曰火急斥出無啓冦讐於
是婢子小豎輩羣出秉猛炬曳白棓而登階知古㑌儴
走於庭中四顧遜謝罵言狎至僅得出門纔出已横關
闔扉猶聞諠譁未已知古愕立道左自怛久之將隱頽
垣乃得馬于其下遂馳走遙望大火若燎原者乃縱轡
赴之則輸租車坊飯牛附火耳詢其所則伊水東草店
之南也復枕轡假寢食頃而震方洞然心思稍安乃揚
鞭於大道比及都門已有直方騎數輩來跡矣遙至其
第既見直方而知古憤懣不能言直方慰之坐定知古
乃述宵中恠事直方起而撫髀曰山魑木魅亦知人間
有張直方邪且止知古復益其徒數十人皆射皮飲羽
者享以巵酒豚肩與知古復南出既至萬安之北知古
前導雪中馬跡宛然直詣栢林下則碑板廢於荒坎樵
蘇殘於茂林中列大塚十餘皆狐兔之窟宅其下成蹊
於是直方命四周張羅彀弓以待内則束緼荷鍤且掘
且薰少頃羣狐突出焦頭爛額罝罹罥掛者應弦飲羽
者凡狐大小百餘頭以其尸歸之水人曰嗟乎王生生
世不諧而為狐貉所侮況其大者乎向若無張公之皂
袍則强死穢羶之穴矣余時在洛敦化里第於庠集中
博士渤海徐公讜為余言之豈曰好恠以摭近事故傳
之焉
　
　
　
　古今説海卷四十三
欽定四庫全書
　古今說海卷四十四
　　　　　　　　　　　　　明　陸楫　編
　說淵二十四(别傳二十四/)
　　玉壺記(闕名/)
元和初有元𦙍栁實者居于衡山二公俱有從父為官
淛右李庶人連累於驩愛州二公共結行邁而往省
焉至于廉州合浦縣登舟而欲越海將抵交阯艤舟於
合浦岸夜有村人饗神簫鼓諠譁舟人與二公僕使齊
往看焉夜將午俄飄風歘起斷纜漂舟入于大海莫知
所適突長鯨之鬐搶巨鼇之背浪浮雪嶠日湧火輪觸
蛟室而梭停撞蜃樓而瓦解擺簸數四幾欲傾沈然後
抵孤島而風止二公愁悶而陟焉但見天王尊像瑩然
于嶺所有金鑄香爐而别無人物二公周覽次忽覩海
面上巨獸出首四顧若有察聽牙森劒㦸目閃電光良
久而没逡巡復有紫雲自海面湧出蔓衍數百步中有
五色大芙蓉高百餘尺葉葉而綻内有帳幄若繡綺錯
雜耀奪人眼又見虹橋忽展直抵於島上俄有雙鬟侍
女捧玉合持金爐自蓮葉而來天尊所易其殘燼炷以
異香二公見之前告叩頭辭理哀酸求送人世雙鬟不
答二公請益苦良久女曰子是何人而遽至此二公具
以實白之女曰少頃有玉虚尊師當降此島與南溟夫
人㑹約子但堅請之將有所遂言訖有道士乘白鹿馭
彩霞直降于島上二公前拜而泣告尊師憫之言曰子
可隨此女而謁南溟夫人當有歸期無以礙矣尊師語
雙鬟曰余暫修真畢當詣彼二子受教至帳前行拜謁
之禮見一女未髻衣五色文彩皓玉凝肌紅粧艶絶神
出天表氣肅滄溟二子告以姓字夫人哂之曰昔時天
台有劉晨今有栁實昔有阮肇今有元𦙍昔時有劉阮
今有元栁莫非天也設二榻而坐俄命侍女歌舞雅合
節奏二子恍忽若夢于鈞天即人世罕聞見矣遂命飛
觴忽有𤣥鶴銜彩牋自空而至曰安期生知尊師赴南
溟㑹暫請枉駕尊師讀之謂𤣥鶴曰尋當至彼尊師語
夫人曰與安期生間闊千年不直南遊無因訪語夫人
遂促侍女進饌玉器光潔夫人對食而二子不得餉尊
師曰二子雖未合餉然為求人間之食而餉之夫人曰
然即别進饌乃人間味也尊師食畢懷中出丹篆一卷
授夫人夫人拜而受之遂告去迴謂二子曰子有道骨歸
乃不難然邂逅相遇合有靈藥相貺子但宿分自有師
吾不當為子師耳二子拜尊師遂去俄海上有武夫長
數丈衣金甲仗劒而進曰奉使天真清道不謹法當顯
戮今已行刑遂趨而没夫人命侍女紫衣鳳冠者曰可
送客去而所乘者何侍女曰有百花橋可馭二子二子
感謝拜别夫人贈以玉壺一枚高尺餘夫人命筆題玉
壺詩贈曰來從一葉舟中來去向百花橋上去若到人
間扣玉壺鴛鴦自解分明語俄有橋長數百步闌檻之
上皆有異花二子於花間潛窺見千龍萬蛇遽相繳遶
為橋之柱又見昔海上獸已身首異處浮于波上二子
因詰使者使者曰此獸為不知二客故也使者曰我不
當為使而送子蓋有深意欲奉託彊為此行遂襟帶間
解一琥珀合子中有物隱隱若蜘蛛形狀謂二子曰吾
輩水仙也水仙陰也而無男子吾昔遇番禺少年情之
至感遂有子未三嵗合棄之夫人命與南岳神為子其
來久矣聞南岳迴鴈使者有事于水府返日憑寄吾子
所弄玉環往而使者隱之吾頗為恨望二君子為持此
合子至迴鴈峯下訪使者廟而投之當有異變即得玉
環為送吾子吾子亦當自有報効耳慎勿啓之二子受
之謂使者曰夫人詩云若到人間扣玉壺鴛鴦自解分明
語何也曰子歸有事但扣玉壺當有憑而應之事無不
從矣又曰玉虚尊師云吾輩自有師師復是誰曰南岳
太極先生耳二子及囘岸詢時已一十二年矣驩愛二
州親屬已殂謝矣問道將歸衡山中途因餒而扣壺遂
有鴛鴦語曰當欲飲食前行自遇耳俄而道左有盤饌
豐備二子食而數日不思他味尋即達家昔日童稚已
弱冠矣然二子妻各謝世數年家人輩悲喜不勝曰人
云郎君已没大海服闋已九秋矣二子情厭人世體以
清虛覩妻之喪不甚悲感遂相與直抵迴鴈峯訪使者
廟以合子而投之儵有黑龍長數丈激風噴電折樹揭
屋霹靂一聲而廟立碎二子戰慄不敢熟視空中乃有
擲玉環者二子取之而送岳廟及歸有黄衣少年持二
合子各到二子家曰中有藥若有斃者雖一甲子猶可
塗其口中俄頃則活授之而使者不見二子遂以活妻
室後共尋雲水訪太極先生而曽無影響可問却歸因
大雪見老叟肩樵而鬻二子哀其衰邁飲之以酒覩樵
擔上有太極字遂禮而為師以玉壺告之叟曰吾貯玉
液者亡來數十甲子甚喜再見二子因隨詣祝融峯自
此而得道不復見矣
　
　
　古今說海卷四十四
欽定四庫全書
　古今說海卷四十五
　　　　　　　　　　　　　明　陸楫　編
　說淵二十五(别傳二十五/)
　　姚生傳(闕名/)
唐御史姚生罷官居于蒲之左邑有子一人外甥二人
各一姓年皆及壯而頑駑不肖姚之子稍長於二生姚
惜其不學日以誨責而怠遊不悛遂於條山之陽結茅
以居之冀絶外事得専藝學林壑重深囂塵不到將遣
之日姚誡之曰每時季一試汝之所能學有不進必檟
楚及汝汝其勉焉及到山中二子曽不開卷但樸斵塗
塈為務居數月其長謂二人曰試期至矣汝曹都不省
書吾為汝懼二子曽不介意其長讀書甚勤忽一夕子
夜臨燭凭儿披書之次覺所衣之裘後裾為物所牽襟
領漸下亦不之異徐引而襲焉俄頃復爾如是數四遂
囘視之見一小豚籍裘而伏色甚潔白光潤如玉因以
壓書界方擊之豚聲駭而走遽呼二子秉燭索于堂中
牖户甚密周視無隙而莫知豚所往明日有蒼頭騎馬
扣門搢箠而入謂三人曰夫人問訊昨夜嬰兒無知誤
入君衣裾殊以為慙然君擊之過傷今則平矣君勿為
慮三人俱遜詞謝之相視莫測其故少頃向來騎僮復
至兼抱持所傷之兒并乳保數人衣襦皆綺紈精麗非
尋常所見復傳夫人語云小兒無恙故以相示逼而觀
之自眉至鼻端如丹縷焉則界方棱所擊之跡也三子
愈恐使者及乳保皆甘言慰安之又云少頃夫人自來
言訖而去三子悉欲潛去避之惶惑未決有蒼頭及紫
衣宫監數十奔波而至前施屏幃䄄席炳煥香氣殊異
旋見一油壁車青牛舟轂其疾如風寳馬數百前後導
從及門下車則夫人也三子趨出再拜夫人㣲笑曰不意
小兒至此君昨所傷亦不至甚恐為君憂故來相慰耳
夫人年可三十餘風姿閒整俯仰如神亦不知何人也
問三子曰有家室未三子皆以未對曰吾有三女殊姿
淑徳可以配三君子三子拜謝夫人因留不去為三子
各創一院指顧之間畫堂高閣連雲而具翊日有輜軿
至焉賔從粲麗逾於戚里車服炫晃流光照地香滿山
谷三女自車而下皆年十七八夫人引三女升堂又延
三子就坐酒殽珍備果實豐衍非常世所有多未之識
三子殊不自意夫人指三女曰各以配君三子避席拜
謝復有送女數十若神仙焉是夕合卺夫人謂三子曰
人之所重者生也所欲者貴也但百日不泄於人令君
長生度世位極人臣三子復拜謝但以遇姝廢業捶楚
為憂夫人曰君勿憂斯易耳乃敕地上主者令召孔宣
父須臾宣尼具冠劒而至夫人臨階宣父拜謁甚恭夫
人端立微勞問之謂曰吾三壻欲學君其導之宣父乃
命三子指六籍篇目以示之莫不了然解悟大義悉通
咸若素習既而宣父謝去夫人又命周尚父示以𤣥女
兵符玉璜祕訣三子又得之無遺復坐與言則皆文武
全才學究天人之際矣三子相視頓覺風度夷曠神明
開爽悉將相之具矣其後姚使家僮饋糧至則大駭而
走姚問其故具對以屋宇帷帳之盛人物豔麗之多姚
驚謂所親曰是必山鬼所魅也促召三子三子將行夫
人戒之曰慎勿泄露縱加楚撻亦勿言之三子至姚亦
訝其神氣秀發瞻對閒雅姚曰三子驟爾皆有鬼物憑
焉苦問之故不言遂鞭之數十不勝其痛具道本末姚
乃幽之别所姚素館一碩儒因召而與話儒者驚曰大
異大異君何用責三子乎向使三子不泄其事則必為
公相貴極人臣今泄之其命也夫姚問其故而云吾見
織女婺女須女星皆無光是三女星降下人間將福三
子今泄天機三子免禍幸矣其夜儒者引姚視三星果
無光姚乃釋三子遣之歸山至則三女邈然如不相識
夫人讓之曰子不用吾言既泄天機當與子訣因以湯
飲三子既飲則昏頑如舊一無所知儒謂姚曰三女星
猶在人間亦不逺此地分密為所親言其處或云河東
張嘉貞家其後將相三代矣
　
　
　
　
　
　
　
　
　
　
　
　
　
　
　
　古今說海卷四十五
欽定四庫全書
　古今說海卷四十六
　　　　　　　　　　　　　明　陸楫　編
　說淵二十六(别傳二十六/)
　　唐晅手記(唐唐晅/)
唐晅晉昌人也其姑適張恭即安定張輒之後隱居滑
州渭南縣人多重之有子三人進士擢第女三人長適
辛氏次適梁氏小女姑鍾念習以詩禮頗有令徳開元
中父亡哀毁過禮晅常慕之及終制乃娶而留之渭南
莊開元十八年晅以故入洛累月不得歸夜宿主人夢
其妻隔花泣俄而窺井笑及覺心惡之明日就日者問
之曰隔花泣者顔隨風謝窺井笑者喜於泉路也居數
日果有凶信晅悲慟倍常後數嵗方得歸渭南追其陳
迹感而賦詩曰幽室悲長簟粧樓泣鏡臺獨悲桃李節
不共一時開魂兮若有感彷彿夢中來又曰常時華室
靜笑語度更籌恍忽人事改𠖇寞委荒丘陽原歌薤露
陰壑悼藏舟清夜粧臺月空想畫眉愁是夕風露清虛
晅耿耿歎不寐更深悲吟前悼亡詩忽聞暗中若泣聲
初逺漸近晅驚惻覺有異乃祝之曰儻是十娘子之靈
何惜一見相叙也勿以幽冥隔礙宿昔之愛須臾聞言
曰兒即張氏也聞君悲吟相念雖處陰冥實所惻愴愧
君誠心不以沈魂可棄每所記念是以此夕與君相聞
晅驚歎流涕嗚咽曰在心之事卒難申叙然得一見顔
色死不恨矣答曰隱顯道隔相見殊難亦慮君有疑心
妾非不欲盡也晅詞益懇誓無疑貳俄而聞喚羅敷取
鏡又聞暗中颯颯然人行聲羅敷先出前拜言娘子欲
叙夙昔正期與七郎相見晅問羅敷曰我開元八年典
汝與仙州康家聞汝已死矣今何得在此答曰被娘子
贖來令看阿美阿美即晅之亡女也晅又惻然須臾命
燈燭立於阼堦之北晅趨前泣而拜妻答拜晅乃執手
叙以平生妻亦流涕謂晅曰陰陽道隔與君久别雖冥
寞無據至於相思嘗不去心今六合之日冥官感君誠
懇放兒暫來千年一遇悲喜兼集況美娘又小囑付無
人今夕何夕再遂申欵晅乃命家人列拜起居徙燈入
室施布帷帳不肯先坐乃曰陰陽尊卑以生人為貴君
可先坐晅即如言笑謂晅曰君情既不易平生然聞君
已再婚新故有間乎晅甚悲怍妻曰論業君合再婚君
新人在淮南吾亦知甚平善因語人生修短固有定乎
答曰必定矣又問佛稱宿因不謬乎答曰理端可鑒何
謬之有又問佛與道孰是非答曰同源異派耳别有太
極仙品總靈之司出有入無之化其道大哉其餘悉如
人間所説今不合具言彼此為累晅懼不敢復問因問
欲何膳答曰冥中珍羞亦備唯無漿水粥耳晅即命備
之既至索别器推之而食向口如盡及徹之粥宛然在
晅悉飯其從者有老姥不肯同坐妻曰倚是舊人不同
羣小謂晅曰此是紫菊姥豈不識耶晅方記念别席飯
之其餘侍者晅多不識聞呼名字乃是晅從京囘日多
剪紙人奴婢所題之名問妻妻曰皆君所與者乃知錢
財奴婢無不得也妻曰往日嘗弄一金鈒鏤合子藏於
堂屋西北斗拱中無人知處晅取果得又曰豈不欲見
美娘乎今已成長晅曰美娘亡時襁褓地下豈受嵗乎
答曰無異也須臾美娘至可五六嵗晅撫之而泣妻曰
莫抱驚兒羅敷却抱忽不見晅令下床帷申繾綣宛如
平生但覺手足呼吸冷耳又問冥中居何處答曰在舅
姑之左右晅曰娘子神靈如此何不還返答曰人死之
後魂魄異處皆有所録杳不闗形骸也君何不驗夢中
安能記其身也兒亡之後都不記死時亦不知殯塟之
處錢財奴婢君與則知至如形骸實總不管既而綢繆
夜深晅曰同穴不逺矣妻曰曽聞合葬之禮蓋同形骸
至精神實都不見何煩此言也晅曰婦人没地下亦有
再適乎答曰死生同流貞邪各異且兒亡堂上欲奪兒
志嫁與北庭都䕶鄭乾觀姪明逺兒誓志確然上下矜
閔得免晅聞憮然感懷而贈詩曰嶧陽桐半死延津劒
一沈如何宿昔内空負百年心妻曰方見君情輒欲留
答可乎晅曰曩日不屬文何以為詞妻曰文詞素慕慮
君嫌猜而不為言中心之事今夕何爽遂裂帶題詩曰
不分殊幽顯那堪異古今陰陽途自隔聚散兩難心又
曰蘭堦兔月斜銀燭半含花自憐長夜客泉路以為家
晅含涕言叙悲喜之間不覺天明須臾聞扣門聲言翁
婆使丹參傳語令催新婦恐天明冥司督責妻泣而起
與晅訣别晅修啓狀以附之整衣聞香郁然不與世同
晅問此香何方得答言韓夀餘香兒來堂上見賜晅執
手曰何時再見答曰四十年耳留一羅帛子與晅為念
晅答一金鈿合子即曰前途日限不可久留自非四十
年外無相見期若墓間祭祀都無益必有相饗但月盡
日黄昏於野田中或於河畔呼名字兒盡得也怱怱不
果久語願自愛言訖登車而去揚被久之方滅舉家皆
見晅手記
　
　古今説海卷四十六
欽定四庫全書
　古今説海卷四十七
　　　　　　　　　　　　　明　陸楫　編
　説淵二十七(别傳二十七/)
　　獨孤穆傳(闕名/)
唐貞元中河南獨孤穆者客淮南夜投大儀縣宿未至
十里餘見一青衣乘馬顔色頗麗穆微以詞調之青衣
對答甚有風格俄有車輅北下導者引之而去穆遽謂
曰向者麤承顔色謂可以周旋終接何乃頓相舍乎青
衣笑曰愧恥之意誠亦不足但娘子少年獨居性甚嚴
整難以相許耳穆因問娘子姓氏及中外親族青衣曰
姓楊第六不答其他既而不覺行數里俄至一處門館
甚肅青衣下馬入久之乃出延客就館曰自絶賔客已
數年矣娘子以上客至無所為辭勿嫌疎漏也於是秉
燭陳榻衾褥畢具有頃青衣出謂穆曰君非隋將獨孤
盛之後乎穆乃自陳是盛八代孫青衣曰果如是娘子
與郎君乃有舊穆詢其故青衣曰某賤人也不知其由
娘子即當自出申達須臾設食水陸畢備食訖青衣數
十人前導曰縣主至見一女年可十三四姿色絶代拜
跪訖就坐謂穆曰莊居寂寞久絶賔客不意君子惠顧
然而與君有舊不敢使婢僕言之幸勿為笑穆曰羈旅
之人館穀是惠豈意特賜相見兼許叙故舊且穆平生
未離京洛是以江淮親故多不識之幸盡言也縣主曰
欲自陳叙竊恐驚動長者妾離人間已二百年矣君亦
何從面識穆初聞其姓楊自稱縣主意已疑之及聞此
言乃知是鬼亦無所懼縣主曰以君獨孤將軍之貴裔
世稟忠烈故欲奉託勿以幽冥見疑穆曰穆之先祖為
隋室忠臣縣主必以穆忝有祖風欲相顧託乃平生之
樂聞也有何疑焉縣主曰欲自宣洩實増悲感妾父齊
王隋帝第二子隋室傾覆妾之君父同時遇害大臣宿
將無不從逆唯君先將軍力拒逆黨妾時年幼常在左
右具見始末及亂兵入宫賊黨有欲相逼者妾因罵辱
之遂為所害因悲不自勝穆因問其當時人物及大業
末事大約多同隋史久之命酒對飲言多悲咽為詩以
贈穆曰江都昔喪亂闕下多搆兵豺虎恣吞噬干戈日
縱横逆徒自外至半夜開重城膏血浸宫殿刀槍倚簷
楹今知從逆者乃是公與卿白刃汚黄屋邦家遂因傾
疾風知勁草世亂識忠臣哀哀獨孤公臨死乃結纓天
地既板蕩雲雷時未亨今者二百載幽懷猶未平山河
風月古陵寢露煙青君子秉恒徳方垂忠烈名華軒一
惠顧土室以為榮丈夫立志操存没感其情求義若可
託誰能抱幽貞穆深嗟嘆以為班婕妤所不及也因問
其平生制作對曰妾本無才但好讀古集嘗見謝家姊
妹及鮑氏諸女皆善屬文私懷景慕帝亦雅好文學時
時被命當時薛道衡名高海内妾每見其文心頗鄙之
向者情發於中但直叙事耳何足稱賛穆曰縣主才自
天授乃鄴中七子之流道衡安足比擬穆遂賦詩以答
之曰皇天昔降禍隋室如綴旒患難在雙闕干戈連九
州出門皆凶堅所向多逆謀白日忽然暮頽波不可收
望夷既結釁宗社亦貽羞温室兵始合宫闈血已流憫
哉吹簫子悲啼下鳳樓霜刃徒見逼玉笄不可求羅𥜗
遺侍者粉黛成仇讐邦國已淪覆餘生誓不留英英將
軍祖獨以社稷憂丹血濺黼扆豐肌染戈矛今來見禾
黍盡日悲宗周玉樹深寂寞泉臺千萬秋感兹一顧重
願以死節酬幽顯儻不昧終焉契綢繆縣主吟諷數四
悲不自勝者久之逡巡青衣數人皆將樂器而有一人
前白縣主曰言及舊事但恐使人悲感且獨孤郎新至
豈可終夜啼泣相對乎某請充使召來家娘子相伴縣
主許之既而謂穆曰此大將軍來䕶兒歌人亦當時遇
害近在於此俄頃即至甚有姿色陪言笑因作樂縱飲
甚歡來氏歌數曲穆唯記其一曰平陽縣中樹久作廣
陵塵不意何郎至黄泉重見春良久曰妾與縣主居此
二百餘年豈期今日忽有嘉禮縣主曰本以獨孤公忠
烈之家願一相見欲豁幽憤耳豈可以塵土之質厚誣
君子穆因吟縣主詩落句云求義若可託誰能抱幽貞
縣主微笑曰亦大彊記穆因以歌諷之曰金閨久無主
羅袂坐生塵願作吹簫伴同為騎鳳人縣主亦以歌答
曰朱軒下長路青草啓孤墳猶勝陽臺上空看朝暮雲
來氏曰曩者蕭皇后欲以縣主配后兄子正見江都之
亂其事遂寢獨孤冠冕盛族忠烈之家今日相對正為
嘉偶穆問縣主所封何邑縣主曰兒以仁夀四年生於
京師時駕幸仁夀宫因名夀兒明年太子即位封清河
縣主上幸江都宫徙封臨淄縣主特為皇后所愛常在
宫内來曰夜已深矣獨孤郎宜早成禮某當奉候於東
閤俟曉拜賀於是羣婢戲謔皆若人間之儀既入卧内
但其氣奄然其身頗冷頃之泣謂穆曰殂謝之人久為
塵灰幸將奉事巾櫛死且不朽於是復召來氏飲讌如
初因問穆曰承君今適江都何日當囘有以奉託可乎
穆曰死且不顧其他何有不可乎縣主曰帝既改塟妾
獨居此今為惡王墓所擾欲聘妾為姬妾以帝王之家
義不為凶鬼所辱本願相見正為此耳君將適江南路
出其墓下以妾之故必為其所困道士王善交書符於
淮南市能制鬼神君若求之即免矣又曰妾居此亦終
不安君江南囘日能挈我俱去置我洛陽北坂上得與
君相近永有依託生成之惠也穆皆許諾曰遷塟之禮
乃穆家事矣酒酣倚穆而歌曰露草芊芊頽塋未遷自
我居此于今幾年與君先祖疇昔恩波死生契闊忽此
相過誰謂佳期尋當别離俟君之北攜手同歸因下淚
霑襟來氏亦泣語穆曰獨孤郎勿負縣主厚意穆因以
歌答曰伊彼維揚在天一方驅馬悠悠忽來異鄉情通
幽顯獲此相見義感疇昔言存繾綣清江桂舟可以遨
遊惟子之故不遑淹留縣主泣謝穆曰一辱佳貺永以
為好須臾天將明縣主涕泣穆亦相對而泣凡在坐者
皆與辭訣既出門囘顧無所見地平坦亦無墳墓之迹
穆亦恍忽良久乃定因徙栁樹一株以誌之家人索穆
頗甚急後數日穆乃入淮南市果遇王善交於市遂求
一符既至惡王墓下為旋風所撲三四穆因出符示之
乃止先是穆頗不信鬼神之事及縣主言無不明曉穆
乃深歎訝亦私為所親者言之次年正月自江南囘發
其地數尺得骸骨一具以衣衾歛之穆以其死時草草
塟必有闕既至洛陽大具威儀親為祝文以祭之塟於
安善門外其夜獨宿於村墅縣主復至謂穆曰遷神之
徳萬古不忘幽滯之人分不及此者久矣幸君惠存舊
好使我永得安宅道途之間所不奉見者以君見我腐
穢恐致嫌惡耳穆覩其車轝導從悉光赫於當時縣主
亦指之曰此皆君之賜也嵗至己夘當遂相見其夕因
宿穆所至明乃去穆既為數千里遷塟復昌言其事凡
穆之故舊親戚無不畢知貞元十五年嵗在己夘穆晨
起將出忽見數人至其家謂穆曰縣主有命穆曰豈相
見之期至耶於其夕暴亡遂合塟于楊氏
　
　古今説海卷四十七
欽定四庫全書
　古今説海卷四十八
　　　　　　　　　　　　　明　陸楫　編
　説淵二十八(别傳二十八/)
　　王恭伯傳(闕名/)
裴諶王恭伯梁芳約為方外之友隋大業中相與入白
鹿山學道謂黄白可成不死之藥可致雲飛羽化無非
積學辛勤採煉手足胼胝十數年間無何梁芳死恭伯
謂諶曰吾所以忘家耳絶絲竹口厭肥豢目棄奇色去
華屋而樂茅齋賤歡娯而貴寂寞者豈非覬乘雲駕鶴
遊戲蓬壺縱其不成亦望長生夀畢天地耶今仙海無
涯長生未致辛勤於雲山之外而終不免就死恭伯將
下山乘肥衣輕聴歌玩色遊於京洛意足然後求達垂
功立事以榮耀人寰縱不能憇三山飲瑤池驂龍衣霞
歌鸞舞鳳與仙翁為侣且腰金拖紫圖影凌煙厠卿大
夫之間何如哉子盍歸乎無空死深山諶曰吾乃夢醒
者不復低迷恭伯遂歸諶留之不得時唐貞觀初以舊
籍調授左武衞騎曹參軍大將軍趙朏妻之以女數年
間遷大理廷評衣緋奉使淮南舟行過高郵制使之行
呵叱風生行船不敢動時天微雨忽有一漁舟突過中
有老人衣蓑戴笠鼔櫂而去其疾如風恭伯以為吾乃
制使威振逺近此漁父敢突過我試視之乃諶也遽令
追之因請維舟延之坐内握手慰之曰兄久居深山抛
擲名宦而無成到此極也夫風不可繫影不可捕古人
倦夜長尚秉燭遊況少年白晝而擲之乎恭伯粤自出
山數年今廷尉評事矣昨者推獄平允乃天錫命服淮
南疑獄今讞于有司上擇詳明吏覆訊之恭伯預其選
故有是行雖未可言官達比之山叟自謂差勝兄甘勞
苦竟如曩日奇哉奇哉今何所須當以奉給諶曰吾儕
野人心近雲鶴未可以腐鼠嚇也吾沈子浮魚鳥各適
何必矜炫也夫人世之所須者吾當給爾子何以贈我
吾山中之友或市藥於廣陵亦有息肩之地青園橋東
有數里櫻桃園園北車門即吾宅也子公事少隙當尋
我於此遂翛然而去恭伯到廣陵十餘日事少閒思諶
言因出尋之果有車門試問之乃裴宅也人引以入初
尚荒涼移步愈佳行數百步方及大門樓閣重複花木
鮮秀似非人境煙翠葱蘢景色妍媚不可形狀香風颯
來神清氣爽飄飄然有凌雲之意不復以使車為重視
其身若腐鼠視其徒若螻蟻既而稍聞劒珮之聲二青
衣出曰阿郎來俄有一人衣冠偉然儀貌奇麗恭伯前
拜視之乃諶也裴慰之曰塵界仕官久食腥羶愁慾之
火焰于心中負之而行固甚勞困遂揖以入坐於中堂
窗户棟梁飾以異寶屏帳皆畫雲鶴有頃四青衣捧碧
玉臺盤而至器物珍異皆非人世所有香醪嘉饌目所
未窺既而日將暮命其促席燃九光之燈光華滿座女
樂二十人皆絶代之色列坐其前裴顧小黄頭曰王評
事昔吾山中之友道情不固棄吾下山别近十年纔為
廷尉屬今俗心已就須俗妓以樂之顧伶家女無足召
者當召士大夫之女已適人者如近無姝麗五千里内
皆可擇之小黄頭唯唯而去諸妓調碧玉箏調未諧而
黄頭已復命引一妓自西階登拜裴席前詣曰參評事
恭伯荅拜細視之乃恭伯妻趙氏也恭伯驚訝不敢言
妻亦甚駭目之不已遂令坐玉階下一青衣捧玳瑁箏
授之趙素所善也因令與妓合曲以送酒恭伯坐間取
一殷色朱李投之趙顧恭伯潛繫於衣帶妓作之曲趙
皆不能逐裴乃令隨趙所奏時時停趙以呈其曲其歌
雖非雲韶九奏之樂而清亮宛轉酬獻極歡天將曉裴
召前黄頭曰送趙氏夫人且謂曰此堂乃九天畫堂常
人不到吾昔與王為方外之交憐其為俗所迷自投湯
火以智自燒以明自賊將沈浮於生死海中求岸不得
故命於此一以醒之今日之㑹誠難再得亦夫人宿命
乃得暫遊雲山萬重往復勞苦無辭也趙拜而去裴謂
恭伯曰評公使車留此一宿得無驚郡將乎宜且就館
未赴闕間時訪我可也塵路遐逺萬愁攻人努力自愛
恭伯拜謝而去後五日將還潛詣取别其門不復有宅
乃荒凉之地煙草極目惆悵而反及京奏事畢得歸私
第諸趙競怒曰女子誠陋拙不足以奉事君子然已辱
厚禮亦宜敬之夫上以承先祖下以繼後嗣豈茍而已
哉奈何以妖術致之萬里而娯人之視聴乎朱李尚在
其筵足徵何諱乎恭伯盡言之且曰當此之時恭伯亦
自不測此蓋裴之道成矣以此相炫也其妻亦記得裴
言遂不復責吁神仙之變化誠如此乎將幻者鬻術以
致惑乎固非常智之所及且夫雀為蛤雉為蜃人為虎
腐草為螢蜣為蟬鯤為鵬萬物之變化書傳之記者不
可以智達況耳目之外乎
　
　
　
　
　古今説海卷四十八
欽定四庫全書
　古今説海卷四十九
　　　　　　　　　　　　　明　陸楫　編
　説淵二十九(别傳二十九/)
　　中山狼傳(闕名/)
趙簡子大獵於中山虞人導前嬖奚驂右捷禽鷙獸應
弦而倒者不可勝數有狼當道人立而啼簡子怒唾手
奮髯援烏號之弓挾肅慎氏之矢一發飲羽狼失聲而
逋簡子怒驅車逐之驚塵蔽天十步之外不辨人馬時
墨者東郭先生將北適中山以干仕策蹇驢囊圖書夙
行失道卒然值之惶不及避狼顧而人言曰先生豈相
厄哉昔隋侯救蛇而獲珠蛇固弗靈於狼也今日之事
何不使我得早處囊中以延殘喘異時脱頴而出先生
之恩大矣敢不努力以效隋侯之蛇先生曰嘻私汝狼
以犯趙孟禍且不測敢望報乎然墨者之道兼愛為本
吾固當有以活汝也遂出圖書空囊槖徐實狼其中前
虞跋胡後虞㚄尾三内之而未克徘徊籌處追者益近
狼請曰事急矣惟先生速圖乃跼蹐其四足索繩於先
生束縳之下首至尾曲脊掩胡蝟縮蠖屈蛇盤龜息以
聴命先生先生如其指入狼於囊遂括囊口肩舉驢上
引避道左以待趙人之過已而簡子至求狼弗得不勝
怒拔劒斬轅端示先生罵曰敢諱狼方向者有如此轅
先生伏質就地匍匐以進跪而言曰鄙人不慧將有志
于世奔走四方寔迷其途又安能指迷于夫子也然聞
之大道以多岐亡羊夫羊一童子可制之尚以多岐而
亡今狼非羊比也況中山之岐可以亡狼者何限乃區
區循大道以求之不幾於守株縁木者乎況田獵虞人
之所有事也今兹之失君請問諸皮冠行道之人何罪
哉且鄙人雖愚亦熟知夫狼矣性貪而狠助豺為虐君
能除之固當窺左足以效微勞也又安敢諱匿其蹤跡
哉簡子黙然囘車就道先生亦驅驢兼程而進良久羽
旄之影漸没車馬之音不聞狼度簡子之去已逺乃作
聲囊中曰先生可以留意矣願先生出我囊解我縳拔
流矢我臂我將逝矣先生舉手出狼狼出咆哮謂先生
曰適為趙人逐其來甚逺雖先生生我然饑餒特甚使
不食亦終必亡而已矣與其餓死道路為烏鳶食毋寧
斃於虞人之手以俎豆趙孟之堂也先生既墨者摩頂
放踵利天下為之又何吝一軀不以啖我而活此微命
乎遂鼓吻奮爪以向先生先生倉卒以手搏之且搏且
郤擁蔽驢後狼逐之便旋而走自朝至於日中昃狼終
不能有加於先生先生亦極力為之拒遂至俱倦隔驢
喘息先生曰狼負我狼負我狼曰吾不獲食汝不止相
持既久日晷荐移先生心口私語曰天色茍暮狼若羣
至吾死矣夫紿狼曰民俗為疑必詢三老第行矣求三
老而質之茍謂我當食我死且無憾狼大喜即與偕行
踰時道無行人狼饞甚望見老樹僵立路側謂先生曰
可問是老先生曰草木無知叩焉何益狼曰第問之彼
當為汝言矣先生不得已揖老樹具述其始末問曰狼
當食我邪樹中轟轟有聲如人謂先生曰是當食汝且
我杏也往年老圃種我不過費一核耳踰年華再踰年
實三年拱把十年合抱於今三十年矣老圃我食之老
圃之妻子我食之外至賔客下至奴僕我食之又時復
鬻我實於市以規利其有徳於老圃甚腆今老矣不能
斂華就實老圃怒伐我條枚芟我枝葉且將售我工師
之肆取直焉噫以樗朽之材當桑榆之景求免於主人
斧鉞之誅而不可得汝何徳於狼乃覬倖免乎言下狼
鼔吻奮爪以向先生先生曰狼爽盟矣詢三老今始值
其一何遽見食邪復與偕行狼愈饞甚望見老牸曝日
敗垣中謂先生曰可問是老先生曰向者草木無知謬
言害事今牛又禽獸耳更何問焉狼曰第問之不問將
咥汝矣先生不得已揖老㹀再述其始末問曰狼當食
我邪牛皺眉瞠目䑛鼻張口向先生作人言曰是當食
汝我頭角繭栗時觔力頗徤老農鍾愛我使貳羣牛從
事於南畝既壯羣牛日以老憊我都其事老農出我駕
車先驅老農耕我引犁効力老農視我如左右手一嵗
中衣食仰我而給婚姻仰我而畢賦税仰我而輸今欺
我老弱逐我於野酸風射眸寒日吊影瘦骨如山老淚
如雨涎垂而不可收步艱而不可舉皮毛俱亡瘡痍未
差邇聞老農將不利於我其妻復妬又朝夕進説其夫
曰牛之一身無棄物也其肉可脯皮可革骨角可切磋
為器指大兒曰汝受業庖丁之門有年矣胡不礪刃於
硎以待乎跡是觀之我不知死所矣夫我有功老農如
是其大且久尚將䝉禍汝何徳於狼乃覬倖免乎言下
狼又鼓吻奮爪以向先生先生曰毋欲速遙望老子杖
藜而來鬚眉皓然衣冠閒雅葢有道者也先生且愕且
喜舍狼而前拜跪涕泣致辭曰乞丈人一言而生丈人
問故先生曰是狼為趙人窘幾死求救於我我生之今
反欲咥我我力求不免誓決三老初逄老樹强我問之
草木無知幾殺我次逄老牸强我問之禽獸無知又幾
殺我今逄丈人是天未喪斯文也願賜一言而生因頓
首杖下俯伏聴命丈人聞之欷歔再三以杖叩狼脛厲
聲曰汝誤矣夫人有恩而背之不祥莫大焉汝速去不
然將杖殺汝狼艴然不悦曰丈人知其一未知其二初
先生救我束縛我足閉我囊中我跼蹐不敢息又蔓辭
以説簡子語刺刺不能休且詆毁我其意葢將死我於
囊而獨竊其利也是安得不咥丈人顧先生曰果如是
亦羿有罪焉先生不平具道其囊狼之意狼亦巧言不
已以求勝丈人曰是皆不足信也嘗試囊之我觀其狀
果困苦否狼欣然從之先生囊縛如前而狼未之知也
丈人附耳曰有匕首否先生曰有於是出匕丈人目先
生使引匕摘狼先生猶豫未忍丈人撫掌笑曰禽獸負
恩如是而猶不忍殺子則仁矣其如愚何遂舉手助先
生操刃共殪狼棄道上而去
　
　
　古今説海卷四十九
欽定四庫全書
　古今説海卷五十
　　　　　　　　　　　　　明　陸楫　編
　説淵三十(别傳三十/)
　　崔煒傳(闕名/)
貞元中有崔煒者故監察向之子也向有詩名知於人
間終于南海從事煒居南海意豁如也不事家産多友
豪俠不數年財業殫盡多棲止佛舍時中元日番禺人
多陳設珍異於佛廟集百戲于開元寺煒因閒翫見乞
食老嫗因蹶而破他人之酒甕當壚者毆之計其直僅
一緡煒憐之為脱衣償其所直嫗不謝而去異日又來
乃告煒曰謝子脱吾難吾善灸贅疣今有越井岡艾少
許奉子每贅疣灸一炷當即愈不獨愈疾且兼獲美艷
煒笑而受之嫗儵亦不見後數日因遊海光寺遇一老
僧贅生于耳煒出艾試灸之應手而落其僧感之謂煒
曰貧道無以奉酬但轉經以資郎君之福祐耳此山下
有一任翁者藏鏹巨萬亦有斯疾君子能療之當有厚
報請為書達焉煒曰然任翁一聞喜躍禮請甚謹煒因
出艾一爇而愈任翁告煒曰謝君子痊我所苦無以厚
酬有錢千萬奉子幸且從容無草草而去因被留欵煒
素善絲竹能造其妙聞主人堂中琴聲乃詰家童曰主
人之愛女也因請琴彈之女潛聴而有意焉時任翁家
事鬼曰獨神每三嵗必殺一人饗之期已逼矣求人不
獲任翁與其子私計之曰門下客既無血屬可以為饗
嘗聞大恩尚不報況愈小疾乎遂令具神饌俟夜半擬
殺煒已潛扃煒所處之室而煒不之悟是女密知之潛
持刀於牕隙間告煒曰吾家事鬼今夜當殺汝而祭之
汝可以此破牕遁去不然少頃死矣此刀亦望將去無
相累也煒聞恐悸流汗以刀斷牕欞攜艾躍出拔鍵而
走任翁俄覺率家僮十餘輩持刃秉炬逐之六七里幾
及之煒因迷道失足墜于大枯井中追者失蹤而返煒
雖墜井為槁葉所藉幸而不傷及曉視之乃一巨穴深
百餘丈無計得出四旁嵌空宛轉可容千人中有一白
蛇盤屈可長數丈光照穴中前有石臼巖上有物滴下
臼中如飴蜜蛇就飲之煒察蛇有異乃詣蛇稽顙謂之
曰龍王某不幸墜于此願王憫之而不為害因飲其餘
遂不饑渴細視蛇之唇吻亦有疣焉煒感蛇見憫欲為
灸之而無燭不遂須臾忽有飄火入穴煒乃然艾啓蛇
而灸是疣應手墜地蛇之飲食久以妨礙及去頗以為
適遂吐徑寸珠酬煒煒不受而啓蛇曰龍王能施雲雨
陰陽莫測神變由心行藏在已必能有道拯拔沈淪儻
賜挈維得還人世則死生感激銘在肌膚但遂歸心不
願懷寶蛇遂吞珠蜿蜒將有所適煒即再拜跨蛇而出
去不由穴口只於洞中行可數十里其中幽暗若漆但
蛇之光燭兩壁時見繪畫古丈夫咸有冠帶最後觸一
石門門有金獸齧環洞然明朗蛇抵此不進而卸下煒
煒將謂已達人世矣入戶但見一室空闊可百餘步穴
之四壁皆鐫為房室當中有錦繡數間垂金泥紫帷更
飾以珠玉炫晃如明星之綴帳前有金爐爐上有蛟龍
鸞鳳龜蛇燕雀皆張口噴出香煙芬芳蓊鬱傍有小池
砌以金璧貯以水銀鳬鷖之類皆琢瓊瑤而泛之四壁
有床咸飾以犀象上有琴瑟笙簧鼗磬柷敔不可勝記
煒細視手澤尚新乃恍然莫測是何洞府也良久取琴
試彈四壁户榻皆啓有小青衣出而笑曰玉京子已送
崔家郎君至矣遂却走入須臾有四女皆古鬟髻曳霓
裳之衣謂煒曰何崔子擅入皇帝𤣥宫邪煒乃捨琴再
拜女亦酬拜煒曰既是皇帝𤣥宫皇帝何在曰暫赴祝
融宴爾遂命煒就榻鼓琴煒彈胡笳女曰何曲也曰胡
笳也曰何以為胡笳吾不曉也煒曰漢蔡文姬即中郎
邕之女也被虜没于胡中及歸感胡中故事因撫琴而
成斯弄象胡中吹笳哀咽之韻女皆恬然曰大是新曲
遂命酌醴傳觴煒乃叩首求歸詞㫖頗切女曰崔子既
來皆是宿分何必怱遽幸且駐淹羊城使者少頃當來
可以隨往謂崔子曰皇帝已配田夫人而奉箕箒然便
可相見崔子莫測所由未敢應荷已命侍女召田夫人
田夫人不肯至曰未奉皇帝詔不敢見崔家郎君再命
不至女謂煒曰田夫人淑徳美麗世無儔匹願君子善
奉之亦宿業耳夫人即齊王女也崔子曰齊王何人也
女曰王諱横昔漢初國亡而居海島者逡巡有日影入
照坐中煒因舉首上見一穴隱隱然覩人間天漢耳四
女曰羊城使者至矣遂有一白羊冉冉自空而下須臾
至座間背有一丈夫衣冠儼然執大筆兼封一青竹簡
上有篆字進於香几上四女命侍女讀之曰廣州刺史
徐紳死安南都䕶趙昌充替女酌醴飲使者使者唱喏
謂煒曰他日須與使者易服葺宇以相酬勞煒但唯唯
四女曰皇帝有勑令與郎君國寶陽燧珠將往至彼當
有胡人具十萬緡而易之遂命侍女開玉函取珠授煒
煒再拜而捧之謂四女曰煒不曽朝謁皇帝又非親族
何遽見遺如是女曰郎君先人有詩于越臺感悟徐紳
遂有修葺皇帝愧之亦有詩繼和賚珠之意已露詩中
不假僕説郎君豈不曉耶煒曰敢遂請皇帝詩女命侍
女書題于羊城使者筆管上云千嵗荒臺隳路隅一煩
太守重椒塗感君拂拭意何極報爾佳人與明珠煒曰
皇帝原何姓字女曰已後當自知耳女又謂煒曰中元
日須具美酒豐饌于廣州蒲澗寺靜室吾輩當送田夫
人往煒遂再拜告去欲躡使者之羊背女曰知有鮑姑
艾可留少許煒但留艾不知鮑姑是何人也遂留之瞬
息而出穴復于平地遂失使者與羊所在望其星漢時
及五更矣俄聞蒲澗寺鐘聲遂抵寺僧人以早糜見餉
遂歸廣平崔子先第舍税居至日往主人舍詢之已三
年矣主人謂煒曰子何所適而三秋不返煒不實告開
其户塵榻儼然頗懷悽愴問刺史徐紳果已死而趙昌
替矣乃抵波斯店潛鬻是珠有老胡人一見遂匍匐禮
拜曰郎君的入南越王趙佗墓中來不然不合得斯寶
葢趙佗以珠為殉故也崔子乃具實告方知皇帝是趙
佗也佗亦曽稱南越武帝耳遂具十萬緡而易之崔子
詰胡人曰何以辨之曰此大食國寶陽燧珠也昔漢初
趙佗使異人梯山航海盜歸番禺今僅千載矣我國有
能𤣥象者言來嵗國寶當歸故我王召我具大舶之資
抵番禺而搜索今日果有所獲矣遂出玉液而洗之光
鑑一室胡人遽泛舶歸大食去煒得金遂具家産然羊
城使者竟無影響忽有事于城隍廟見神像有類使者
又覩神筆上有細字乃侍女所題也方具酒脯而奠之
兼重粉繪及廣其宇是知羊城即廣州城廟有五羊焉
又徵任翁之室則村老云南越尉任囂之墓耳又登越
王殿臺覩先人詩云越井岡頭松柏老越王臺上生秋
草古墓千年無子孫野人踏踐成官道兼覩越王繼和
詩蹤迹頗異乃詢其主者主者曰徐大夫紳因登此臺
感崔侍御詩故有粉飾臺殿所以煥赫耳後將及中元
日遂豐潔香饌甘醴屇于蒲澗寺之僧室夜半果四女
伴田夫人至容儀艶逸言㫖澹雅四女與崔生會飲諧
謔將曉告去崔子遂再拜訖致書達於越王卑辭厚禮
敬荷而已遂與夫人歸室因詰夫人曰既是齊王女何
以逺配於南越夫人曰某國破家亡遭越王所虜以為
嬪御王薨因以為殉乃今不知是幾時也看烹酈生如
昨日耳每憶故事不覺潸然煒問曰彼四女者何人也
曰其二東甌越王搖所獻其二閩越王無諸所獻也俱
為殉耳又問曰昔四女云鮑姑何人也曰鮑靚女葛洪
妻也多行灸道於南海耳煒方歎駭昔日乞丐之老嫗
焉又曰四女呼蛇為玉京子何也曰安期生常跨斯龍
而朝玉京故號之玉京子耳煒因在穴飲龍之餘肌膚
少嫩筋力輕健後居南海十餘載遂散金破産棲心道
門挈室同往羅浮訪鮑姑後竟不知所適
　
　
　
　
　古今説海卷五十
欽定四庫全書
　古今説海卷五十一
　　　　　　　　　　　　　明　陸楫　編
　説淵三十一(别傳三十一/)
　　陸顒傳(闕名/)
呉郡陸顒家于長洲世以明經仕顒自幼嗜麪為食食
愈多而質愈瘦及長從本軍貢於禮部既下第遂為生
太學中後數月有胡人數輩攜酒食詣其門既坐顧謂
顒曰吾南越人生長蠻貊中聞唐天子庠羅天下英俊
且欲以文化動四夷故我航海梯山來中華將觀太學
文物之光惟吾子峩然其冠襜焉其裾莊然其容肅然
其儀真唐朝儒生也故我願與子交歡顒謝曰顒幸得
籍名於太學然無他才能何足下見愛之深也於是相
與酣宴極歡而去顒信士也以為羣胡不我欺旬餘羣
胡又至持金繒為顒夀顒始疑其有他即固拒之胡人
曰吾子居長安中惶惶然有饑寒色故持金繒為子僕
馬一日之費所以交吾子歡耳無有他凟幸勿疑也顒
不得已受金繒及胡人去太學中諸生聞之偕來謂顒
曰彼胡率愛利不顧其身争鹽菜之㣲尚致相賊殺者
寧肯棄金繒為子夀乎且太學中諸生甚多何為獨厚
君邪是必有故君宜匿身郊野間以避其再來也顒遂
僑居渭上杜門不出僅月餘羣胡又詣其門顒大驚胡
人喜曰比君在太學中我未得盡言今君退居郊野果
吾心也既坐胡人挈顒手而言曰我之來非偶然也蓋
有求君耳幸望諾之且我所祈於君固無害於我則大
惠也顒曰謹受教胡人曰吾子好食麪乎曰有之曰食
麪者非君也乃君腹中一蟲耳今我欲以一粒藥進君
君餌之當吐出蟲則我以厚價從君易之其可乎顒曰
若誠有之又安有不可邪已而胡人出一粒藥其色光
紫命餌之有頃遂吐出一蟲長二寸許色青狀如蛙胡
人曰此名消麪蟲實天下之奇寶也顒曰何以識之胡
人曰吾每旦見寶氣亘天在太學中故我輩得以謁君
然自一月餘清旦望之見其氣移於渭水上果君遷居
焉此蟲稟天地中和之氣而結故好食麪蓋以麥自秋
始種至來年夏季成實受天地四時之全氣故嗜其味
焉君宜以麪食之可見矣顒即以麪斗餘致其前蟲乃
食之立盡顒又問曰此蟲安所用也胡人曰夫天下之
奇寶俱稟中和之氣此蟲乃中和之粹也執其本而取
其末其逺乎哉既而以筒盛其蟲又以金函扃之命顒
置于寢室謂顒曰明日當即來及明旦胡人以十兩重
輦金玉絹帛約數萬獻於顒共持金函而去顒自此大
富致園屋為治生具日食粱肉衣鮮衣遊於長安中號
豪士僅嵗餘羣胡又來謂顒曰吾子能與我偕遊海中
乎我欲探海中之奇寶以耀天下而吾子豈非好奇之
士邪顒既以甚富素用閒逸自遂即與羣胡俱至海上
胡人結宇而居於是置油膏於銀鼎中構火其下投蟲
於鼎中鍊之七日不絶燎忽有一童分髮衣青襦自海
水中出捧白玉盤盤中有徑寸珠甚多來獻胡人胡人大
聲叱之其童色懼捧盤而去僅食頃又有一玉女貌極
冶衣露綃之衣佩玉珥珠翩翩自海中而出捧紫玉盤
中有大珠數十來獻胡人胡人罵之玉女捧盤而去俄
有一仙人戴碧瑤冠被紫霞衣捧絳帕藉盤中有一珠
徑二寸許奇光泛空照數十步仙人以獻胡人胡人笑
而受之喜謂顒曰至寶來矣即命絶燎自鼎中收蟲置
金函中其蟲雖鍊之且久而跳躍如初胡人吞其珠謂
顒曰子隨我入海中慎無懼顒即執胡人佩帶從而入
焉其海水皆豁開十步鱗介之族俱辟易迴避去遊龍
宫入蛟室珍珠恠寶任意所擇纔一夕而獲甚多胡人
謂顒曰此可以致億萬之貨矣已而又以珍具數品遺
於顒顒售於南越復獲千鎰由是益富其後竟不仕老
於閩越中焉
　
　
　古今説海卷五十一
欽定四庫全書
　古今説海卷五十二
　　　　　　　　　　　　　明　陸楫　編
　説淵三十二(别傳三十二/)
　　潤玉傳(闕名/)
沈警字𤣥機呉興武康人也美風調善吟詠為梁東宫
常侍名著當時每公卿宴集必致驥邀之語曰𤣥機在
席顛倒賔客其推重如此後荆楚陷没入周為上柱國
奉使秦隴途過張女郎廟行旅多以酒殽祈禱警獨酌
水其祝詞曰酌彼寒泉水紅芳掇巖谷雖致之非逺而
薦之畧俗丹誠在此神其感録既暮宿傳舍憑軒望月
作鳳將雛含嬌曲其詞曰命嘯無人嘯含嬌何處嬌徘
徊花上月空度可憐宵又續為歌曰靡靡春風至微微
春露輕可惜闗山月還城無月明吟畢聞簾外歎賞之
聲復云閒宵豈虛擲山月豈無明音旨清婉頗異於常
忽見一女子褰簾而入再拜云張女郎姊妹見使致意
警異之乃具衣冠未離坐而二女已入謂警曰跋涉山
川因勞動止警曰行役在途春宵多感聊因吟咏稍遣
旅愁豈意女郎猥降仙駕願知伯仲二女郎相顧而微
笑大女郎謂警曰妾是女郎妹適廬山夫人長男指小
女郎云適衡山府君小子並以生日同覲大姊屬大姊
今朝層城未旋山中幽寂良夜多懷輒欲奉屈無憚勞
也遂攜手出門共登一輜軿車駕六馬馳空而行俄至
一處朱樓飛閣備極煥麗令警止一水閣香氣自外入
内簾幌多金縷翠羽綴以珠璣光照室内須臾二女郎
自閣後乘羊車而至揖警就坐又具酒殽於是大女郎
彈箜篌小女郎援琴為數弄皆非人世所聞警嗟賞良
久願請琴冩之小女郎笑謂警曰此是秦穆公周靈王
太子神仙所制不願傳於人間警麤記數弄不復訪及
酒酣大女郎歌曰人神相舍兮後會難邂逅相遇兮暫
為歡星漢移兮夜將闌心未極兮且盤桓小女郎歌曰
洞簫響兮風生流清夜闌兮管絃遒長相思兮衡山曲
心斷絶兮秦隴頭又歌曰隴上雲車不復居湘川斑竹
淚霑餘誰念衡山煙霧裏空看鴈足不傳書警乃歌曰
天台曽厯許多年張碩凡得幾時憐何意今人不及昔
暫來相見更無緣二女郎相顧流涕警亦下淚小女郎
謂警曰蘭香姨智瓊姊亦嘗懷此恨矣警見二女郎歌
詠極歡而未知密契所在警顧小女郎曰潤玉此人可
念也良久大女郎命履與小女郎同出及門謂小女郎
曰潤玉可便伴沈郎寢警欣喜如不自得遂攜手入門
已見小婢前施卧具小女郎執警手曰昔從二妃遊湘
川見君於舜帝廟讀湘君碑比來相念頗切不謂今宵
得諧宿願警亦備記此事執手欵叙不能自己小婢麗
質前致詞曰人神路隔别易㑹賖況姮娥妬人不肯留
照織女無賴已復斜河寸陰幾時何勞煩語遂掩户就
寢備極歡昵將曉小女郎起謂警曰人神事殊無宜卜
晝大姊已在門首警於是抱持致於膝上共叙離情須
臾大女郎即復至前相對流涕不能自勝復置酒警歌
曰正值行人心不平那宜萬里阻闗情只今隴上分流
水更泛從來嗚咽聲警乃贈小女郎指環小女郎贈警
金合歡結歌曰心纒千萬結縷結幾千囘結怨無窮極
結心終不開大女郎贈警瑤鏡子歌曰憶昔窺寶鏡相
望看明月彼此俱照人莫令光影滅贈答極多不能備
記麤憶數首而已遂相與出門復駕輜軿車送至于廟
乃執手嗚咽而别及至館懷中探得寶鏡金縷結良久
乃言於主人夜而失所在時同侣咸怪警夜有異香警後
使囘至廟中於神坐後得一碧牋乃是小女郎與警書
備叙離恨書末有篇云飛書達沈郎今已到衡陽若存金
石契風月兩相望從此遂絶矣
　
　
　
　
　古今説海卷五十二
欽定四庫全書
　古今説海卷五十三
　　　　　　　　　　　　　明　陸楫　編
　説淵三十三(别傳三十三/)
　　李衞公别傳(闕名/)
唐衞國公李靖微時嘗射獵靈山中寓食山村村翁奇
其為人每豐饋焉嵗久益厚忽遇羣鹿乃逐之㑹暮欲
舍之而不能俄陰晦迷路茫然不知所歸悵悵而行困
悶益甚極目有燈火光因馳赴焉既至乃朱門大第牆
宇甚峻扣門久之一人出問靖告其迷途且請寓宿人
曰郎君已出獨太夫人在宿應不可靖曰試為咨白乃
入告復出曰夫人初欲不許且以陰黒客又言迷不可
不作主人邀入㕔中有頃一青衣出曰夫人來年可五
十餘青裙素襦神氣清雅宛若士大夫家靖前拜之夫
人答拜曰兒子皆不在不合奉留今天色陰晦歸路又
迷此若不容遣將何適然此乃山野之居兒子還時或
夜到而喧勿以為懼既而食頗鮮美然多魚鮮食畢夫
人入宅二青衣送床席裀褥衾被皆極香潔鋪陳閉户
繫之而去靖獨念山野之外夜到而閙者何物也懼不
敢寢端坐聽之夜將半聞扣門聲甚急曰天符大郎子
報當行雨周此山七百里五更須足無慢滯無暴急應
門者受符入呈聞夫人曰兒子二人未歸行雨符到固
不可辭違時見責縱使報之亦已晩矣僮僕無専任之
理當如之何一小青衣曰適觀㕔中客非常人也盍請
乎夫人喜因自扣㕔門曰郎覺否請相見靖曰諾遂下
堦見之夫人曰此非人宅乃龍宫也妾長男赴東海婚
禮小男送妹適奉天符次當行雨計兩處雲程合踰萬
里報之不及求代又難輒欲奉煩頃刻間如何靖曰靖
俗客非乘雲者何能行雨有方可教即唯命耳夫人曰
茍從吾言無有不可也遂勅蒼頭鞴青驄馬來夫人命
取雨器乃一小缾子繫於鞍前誡曰郎乘馬無須䘖勒
信其行馬踣地嘶嗚即取缾中水一滴滴馬鬃上慎勿
多也於是上馬騰騰而行其足漸高但訝其穩疾不自
知其雲上也風急如箭雷霆起於步下於是隨所躍輒
滴之既而電掣雲開下見所憇村思曰吾擾此村多矣
方徳其人計無以報今乆旱苗瘁而雨在我手寧復惜
之顧一滴不足濡乃連下二十滴俄頃雨畢騎馬復歸
夫人者泣於㕔曰何相負之甚本約一滴何乃私滴二
十邪此一滴乃地上一尺雨也此村夜半平地水深二
丈豈復有人妾已受譴杖八十矣袒視其背血痕滿焉
兒子亦連坐如何靖慙怖不知所對夫人復曰郎君世
間人不識雲雨之變誠不敢恨即恐龍師來尋有所驚
恐宜速去此然而勞煩未有以報山居無物有二奴奉
贈總取亦可取一亦可唯意所擇於是命二奴出來一
奴從東廊出儀貌和悦怡怡然一奴從西廊出憤氣勃
然抝怒而立靖私念我獵徒以鬭猛為事若取悦者人
以我為怯也因曰兩人皆取則不敢夫人既賜欲取怒
者夫人微笑曰郎之所欲乃爾遂楫與别奴亦隨去出
門數步迴望失宅顧問其奴亦不見矣獨尋路而歸及
明望其村水已極目大樹或露梢而已不復有人其後
為大將功蓋天下而終不作相豈非悦奴之不得乎世
言闗東出相闗西出將豈東西喻邪所以言奴者亦在
下之象向使二奴皆取即極將相矣
　
　
　
　
　
　
　
　
　
　
　古今説海卷五十三
欽定四庫全書
　古今説海卷五十四
　　　　　　　　　　　　　明　陸楫　編
　説淵三十四(别傳三十四/)
　　齊推女傳(闕名/)
饒州刺史齊推女適湖州參軍韋㑹長慶三年韋將赴
調以妻方娠送歸鄱陽遂登上國十一月妻方誕之夕
忽見一人長丈餘金甲仗鉞怒曰我梁朝陳將軍也久
居此室汝是何人敢此穢觸舉鉞將殺之齊氏叫乞曰
俗眼有限不知將軍在此比來承教乞容移去將軍曰
不移當死左右悉聞齊氏哀訴之聲驚起來視齊氏汗
流洽背精神恍然遶而問之徐言所見及明侍婢白使
君請移他室使君素正直執無鬼之論不聽至其夜三
更將軍又到大怒曰前者不知理當相恕知而不去豈
可復容遂將用鉞齊氏哀乞曰使君性强不從所請我
一女子敢拒神明容至天明不待命而移去此更不移
甘於萬死將軍者抝怒而去未曙令侍婢灑掃他室移
榻其中方將輦運使君公退問其故侍者以告使君大
怒杖之數十曰産蓐虚羸正氣不足妖由之興豈足遽
信女泣以請終亦不許入夜自寢其前以身為援堂中
添人加燭以安之夜分聞齊氏驚痛聲開門入視則頭
破死矣使君哀恨之極倍百常情以為引刀自殘不足
以謝其女乃殯於異室遣健步報韋㑹韋以文籍小差
為天官所黜異道來復凶訃不逢去饒州百餘里忽見
一室有女人映門儀容行步酷似齊氏乃援其僕而指
之曰汝見彼人乎何以似吾妻也僕曰夫人刺史愛女
何以行此乃人有相類耳韋審觀之愈是躍馬而近焉
女人乃入門斜掩其扇又意其他人也乃過而囘視齊
氏自門出呼曰韋君忍不相顧韋遽下馬視之真其妻
也驚問其故具云陳將軍之事因泣曰妾誠愚陋幸奉
巾櫛言詞情禮未嘗獲罪於君子方欲竭節閨門終於
白首而枉為狂鬼所殺自檢命籍當有二十八年今有
一事可以自救君能相哀乎韋曰夫妻之情義均一體
鶼鶼翼墜比目半無單然此身更將何往茍有岐路湯
火能入但生死異路幽晦難知如可竭誠願聞其計齊
曰此村東數里有草堂中田先生者領村童教授此人
奇恠不可遽言君能去馬步行及門叩謁若拜上官然
垂泣訴寃彼必大怒乃至詬罵屈辱捶擊拖拽穢唾必
盡數受之事窮然後見哀即妾必還矣先生之貌固不
稱焉晦㝠之事幸無忽也於是同行韋牽馬授之齊氏
哭曰妾此身故非舊日君雖乘馬亦難相及事甚廹切
君無推辭韋鞭馬隨之往往不及行數里遙見道北草
堂齊氏指曰先生居也救心誠堅萬苦莫退渠有凌辱
妾必得還無忽忿容遂令永隔勉之從此辭矣揮涕而
去數步不見韋收淚詣草堂未到數百步去馬公服使
僕人執謁前引到堂前學徒曰先生轉食未歸韋端笏
以候良久一人戴破帽曳木屐而來形狀醜穢之極問
其門人曰先生也命僕呈謁韋趨走迎拜先生答拜曰
某村翁求食於牧豎官人何忽如此甚令人驚韋拱訴
曰妻齊氏享年未半枉為梁朝陳將軍所殺伏乞放歸
終其殘禄因叩地哭拜先生曰某乃村野鄙愚門人相
競尚不能斷況㝠晦間事乎官人莫風狂否火急須去
勿恣妖言不顧而入韋隨入拜于床前曰實訴深寃幸
垂哀宥先生顧其徒曰此人風疾來此相喧可拽出又
復入汝共唾之村童數十競來唾面其穢可知韋亦不
敢拭唾歇復拜言誠懇切先生曰吾聞風狂之人打亦
不痛諸生為吾擊之無折支敗面耳村童復來羣擊痛
不可堪韋執笏拱立任其揮擊擊罷又前哀乞又勑其
徒推倒把脚拽出放而復入者三先生謂其徒曰此人
乃實知吾有術故此相訪汝今歸吾當救之耳衆童既
散謂韋曰官人真有心丈夫也為妻之寃甘心屈辱感
君誠懇然兹事吾亦久知但不早申訴屋宅已敗理之
不及吾向拒公蓋未有計耳試為足下作一處置因命
入房房中鋪席席上有案置香一爐爐前又鋪席坐定
令韋跪於案前俄見黄衫人引向北行數百里入城郭
鄽里閙喧一如㑹府又北有小城城中樓殿峩若皇居
衞士執兵立者坐者各數百人及門門吏通曰前湖州
參軍韋某乘通而入直北正殿九問堂中一間卷簾設
床案有紫衣人南面坐者韋入向坐而拜起視之乃田
先生也韋復訴寃左右曰近西通狀韋趨近西廊有授
筆硯者乃為訴詞韋問當衙者何官曰王也吏收狀上
殿王判曰追陳將軍仍檢狀過狀出瞬息間通曰提陳
將軍至仍檢狀過有如齊氏言王責曰何故枉殺平人將
軍曰自居此室已數百嵗而齊氏擅穢再宥不移忿而
殺之罪當萬死王判曰明冥異路理不相干久幽之鬼
横占人室不知自省仍殺無辜可決一百配流東海之
南案吏過狀曰齊氏禄命實有二十八年王命呼阿齊
陽禄未盡理合却囘今將放歸意欲願否齊氏曰誠願
却囘王判曰付案勒囘案吏咨曰齊氏宅舍破壞無所
歸王曰差人修補吏曰事事皆隳修補不及王曰齊氏
壽筭頗長若不再生義無厭伏公等所見如何有一
老吏前啓曰東晉鄴下有一人横死正與此事相當前
使葛真君斷以具魂作本身却歸生路飲食言語嗜慾
追遊一切無異但至夀終不見形質耳王曰何謂具魂
吏曰生人三魂七魄死則散草木故無所依今收合為
一體以續弦膠塗之大王當衙發遣放囘則與本身同
矣王曰善召韋曰生魂只有此異作此處置可乎韋曰
幸甚俄見一吏别領七八女人來與齊氏一類即推而
合之又有一人持一器藥狀似稀餳即於齊氏身塗之
畢遂令韋與齊氏同歸各拜而出黄衫人復引南行既
出其城若行崖谷跌而墜開目即復跪在案前先生者
亦據案而坐先生曰此事甚袐非君誠懇不可致也然
賢夫人未塟尚瘞舊房宜飛書葬之到即無苦也慎勿
言於郡下微露於人將不利於使君耳賢閤只在門前
便可同去韋拜謝而出其妻已在馬前矣此時却為生
人不復輕健韋擲其衣䭾令妻乘馬自跨衞從之且飛
書於郡請葬其柩使君始聞韋之將到也設館施繐帳
以待之及得書驚駭殊不信然强葬之而命其子以肩
輿迓焉見之益閟多方以問不言其實其夏醉韋以酒
迫問之不覺具述使君聞而惡焉俄得疾數月而卒韋
潛使人覘田先生亦不知所在矣齊氏飲食生育無異
於常但肩輿之夫不覺其有人也余聞之已久或未深
信太和二年秋富平尉宋堅因坐中言及奇事客有鄜
王府參軍張奇者即韋之外弟具言斯事無差舊聞且
曰齊嫂見在自歸復已來精神容飾殊勝舊日㝠吏之
理於幽晦也豈虚言哉
　
　
　
　
　
　古今説海卷五十四
欽定四庫全書
　古今説海卷五十五
　　　　　　　　　　　　　明　陸楫　編
　説淵三十五(别傳三十五/)
　　魚服記(闕名/)
薛偉者乾元二年任涇州青城縣主簿與丞鄒滂尉雷
濟裴察同時其秋偉病七日忽奄然若往者連呼不應
而心頭微煖家人不忍即殮環而伺之經二十日忽長
吁起坐謂其人曰吾不知人間幾日矣曰二十日矣為
我覷羣官方食鱠否言吾已蘇甚有奇事請諸公罷筯
來聽也僕人走視羣官實欲食鱠遂以告皆停飡而來
偉曰諸公勑司户僕張弼求魚乎曰然又問弼曰漁人
趙幹藏巨鯉以小者應命汝于葦間得藏攜之而來方
入縣也司户吏某坐門東糾曹吏某坐門西方奕棊入
及堦鄒雷方博裴㗖桃實弼言幹之藏巨魚也曰鞭之
既付食工王士良者喜而殺之皆然乎遞相問誠然衆
曰子何以知之曰向殺之鯉我也衆駭曰願聞其説曰
吾初疾困為熱所逼殆不可堪忽悶忘其疾惡熱求涼
䇿杖而行不知其夢也既出郭其心欣欣然若籠禽檻
獸之得逸莫我如也漸入山山行益悶遂下遊于江畔
見江潭深靜秋色可愛輕漣不動鏡涵逺空忽有思浴
意遂脱衣於岸跳身便入自幼狎水成人以來絶不復
戲遇此縱適實契宿心且曰人浮不如魚快也安得攝
魚而健游乎傍有一魚曰顧足下不願耳正授亦易何
況求攝當為足下圖之快然而去未頃有魚頭人長數
尺騎鯢來導從數十魚宣河伯詔曰城居水遊浮沈異
道茍非其好則昧通波薛偉意尚浮深跡思閒曠樂浩
汗之域脱屣清波厭巘崿之情投簮幻世暫從鱗化非
遽成身可權充東潭赤鯉嗚呼恃長波而傾舟得罪於
晦昧纎鉤而貪餌見傷於明無或失身以羞其黨爾其
勉之聽而自顧已魚服矣於是放身而遊意往斯到波
上潭底莫不從容三江五湖騰躍將遍然配留東潭每
暮必復俄而饑甚求食不得循舟而行忽見趙幹垂鉤
其餌芳香心亦知戒不覺近口曰我人也暫時為魚不
能求食乃吞其鉤乎舍之而去有頃饑益甚思曰我是
官人戲而魚服縱吞鉤趙幹豈殺我固當送我歸縣耳
遂吞之趙幹收綸以出幹手之將及也偉連呼之幹不
聽而以繩貫我腮乃繫于葦間既而張弼來曰裴少府
買魚須大者幹曰未得大魚有小魚十餘斤弼曰奉命
取大魚安用小者乃自於葦間尋得而提之又謂弼曰
我是汝縣主簿化形為魚遊江河得不拜我弼不聽提
我而行罵亦不顧入縣門見縣吏坐而奕棊大聲呼之
畧無應者唯笑曰可長魚直三四斤餘既而入階鄒雷
方博裴㗖桃實皆喜魚大促命赴厨弼言幹之藏巨魚
以小者應命裴怒曰鞭之我叫諸公曰我是公同官今而
見擒竟不相捨促殺之仁乎哉大叫而泣三君不顧而
付鱠手王士良者方持刃喜而投我于机上我又叫曰
王士良汝是我之常使鱠手也因何殺我何不執我白
于官人士良若不聞者按吾頸于砧上而斬之彼頭適
落此亦省悟遂奉召爾諸公莫不大驚心生愛忍然趙
幹之獲張弼之提縣司之奕吏三君之臨堦王士良之
將殺皆見其口動實無聞焉於是三君並棄鱠終身不
食偉自此平愈後為華陽丞而卒
　
　
　
　
　
　
　
　
　
　
　古今説海卷五十五
欽定四庫全書
　古今説海卷五十六
　　　　　　　　　　　　　明　陸楫　編
　説淵三十六(别傳三十六/)
　　聶隱娘傳(闕名/)
聶隱娘者唐貞元中魏博大將聶鋒之女也方十嵗有
尼乞食于鋒舍見隱娘悦之乃云問押衙乞取此女鋒
大怒叱尼尼曰任押衙鐵櫃中盛亦須偷去矣及夜果
失隱娘所在鋒大驚駭令人捜尋曽無影響父母每思
之相對啼泣而已後五年尼送隱娘歸告鋒曰教已成
矣可自領取尼歘亦不見一家悲喜問其所習曰初但
讀經念呪餘無他也鋒不信懇詰隱娘曰真説又恐不
信如何鋒曰但真説之乃曰隱娘初被尼挈去不知行
幾里及明至大石穴中嵌空數十步寂無居人猿猱極
多尼先已有二女亦各十嵗皆聰明婉麗不食能於峭
壁上飛走若捷猱登木無有蹶失尼與我藥一粒兼令
執寶劒一口長一二尺許鋒利吹毛可斷遂令二女教
某攀縁漸覺身輕如風一年後刺猿猱百無一失二年後刺
虎豹皆決其首而歸三年後能飛使刺鷹隼無不中劒之
刃漸減五寸飛走遇之不知其來也至四年留二女守
穴挈我於都市不知何處也指其人者一一數其過曰
為我刺其首來無使知覺定其膽若飛鳥之容易也授
以羊角匕首刃廣三寸遂白日刺其人於都市中人莫
能見以首入囊返命則以藥化之為水五年又曰某大
僚有罪無故害人若干夜可入其室決其首來又攜匕
首入室度其門隙無有障礙伏之梁上至暝時得其首
而歸尼大怒曰何太晩如是某云見前人戲弄一兒可
愛未忍便下手尼叱曰已後遇此輩必先斷其所愛然
後決之某拜謝尼曰吾為汝開腦後藏匕首而無所傷
用即抽之曰汝術已成可歸家遂送還云後二十年方
可一見鋒聞語甚懼後遇夜即失蹤及明而返鋒已不
敢詰之因兹亦不甚憐愛忽值磨鏡少年及門女曰此
人可與我為夫白父又不敢不從遂嫁之其夫但能淬
鏡餘無他能父乃給衣食甚豐具數年後父卒魏帥知
其異遂以金帛召署為左右吏如此又數年至元和間
魏帥與陳許節度使劉悟參商不協使隱娘賊其首隱
娘辭帥之許許帥能神筭已知其來召牙將令曰早至
城北候一丈夫一女子各跨白黒衞至門遇有鵲來噪
丈夫以弓彈之不中妻奪夫彈一丸而斃鵲者揖之云
吾欲相見祇迎也衙將受約束遇之隱娘夫妻曰劉僕
射果神人不然者何以動召也願見劉公劉勞之隱娘
夫妻拜曰得罪僕射合萬死劉曰不然各親其主人之
常事魏今與許何異請當留此勿相疑也隱娘謝曰僕
射左右無人願舍彼而就此服公神明耳蓋知魏帥之
不及劉也劉問其所須曰每日只要錢二百文足矣乃
依所請忽不見二衞所在劉使人尋之不知所向後潛
於布囊中見二紙衞一黒一白後月餘白劉曰彼未知
止必使人繼至今宵請剪髮繫之以紅綃送于魏枕前
以表不囘劉聽之至四更却返曰送其信矣後夜必使
精精兒來殺某及賊僕射之首此時亦萬計殺之乞不
憂耳劉豁達大度亦無畏色是夜明燭半宵之後果有
二幡子一紅一白飄飄然如相擊于床四隅良久見一
人自空而踣身首異處隱娘亦出曰精精兒已斃拽出
于堂之下以藥化為水毛髮不存矣隱娘曰後夜當使
妙手空空兒繼至空空兒之神術人莫能窺其用鬼莫
得躡其蹤能從空虚入㝠莫無形而滅影隱娘之藝故
不能造其境此即繫僕射之福耳但以于闐玉周其頸
擁以衾隱娘當化為蠛蠓潛入僕射腸中聽伺其餘無
逃避處劉如言至三更暝目未熟果聞項上鏗然聲甚
厲隱娘自劉口中躍出賀曰僕射無患矣此人如俊鶻
一搏不中即翩然逺逝恥其不中耳纔未逾一更已千
里矣後視其玉果有匕首劃處痕逾數分自此劉轉厚
禮之自元和八年劉自許入覲隱娘不願從焉云自此
尋山水訪至人但一一請給與其夫劉如約後漸不知
所之及劉薨于軍隱娘亦鞭驢而一至京師柩前慟哭
而去開成年昌裔子縱除陵州刺史至蜀棧道遇隱娘
貌若當時甚喜相見依前跨白衞如故謂縱曰郎君大
災不合適此出藥一粒令縱吞之云來年火急抛官歸
洛方脱此禍吾藥力只保一年患耳縱亦不甚信遺以
繒綵隱娘一無所受但沈醉而去後一年縱不休官果
卒于陵州自此無復有人見隱娘矣
　
　
　
　
　
　
　
　
　古今説海卷五十六
欽定四庫全書
　古今説海卷五十七
　　　　　　　　　　　　　明　陸楫　編
　説淵三十七(别傳三十七/)
　　袁天綱外傳(闕名/)
袁天綱蜀郡成都人父璣梁州司倉祖嵩周朝厯犍為
蒲陽蒲江三郡守車騎將軍曽祖達梁朝江黄二州刺
史周朝厯天水懷仁二郡守天綱少孤貧好道藝精於
相術唐武徳年中為火井令貞觀六年秩滿入京太宗
召見謂天綱曰巴蜀古有嚴君平朕今有爾自顧何如
對曰彼不逄時臣遇聖主臣當勝也隋大業末竇軌客
遊劒南徳陽縣與天綱同宿以貧苦問命天綱曰公額
上伏犀貫玉枕輔角又成就從今十年後必富貴為聖
朝良佐右輔角起兼復明淨當於梁益二州分野大振
功名軌曰誠如此言不敢忘徳初為益州行臺僕射既
至召天綱謂曰前於徳陽縣相見豈忘也深禮之更請
為審天綱瞻之良久曰骨法成就不異往時然目色赤
脈貫瞳子語浮面赤為將多殺人願自誡後果多行殺
戮武徳九年軌被徵詣京謂天綱曰更得何官對曰面
上家人坐位不動輔角右畔光澤更有喜色至京必蒙
聖恩還來此任其年果重授益州都督天綱初至洛陽
在清化坊安置朝野歸輳人物常滿是時杜淹王珪韋
挺三人來見天綱謂淹曰蘭臺成就學堂寛廣謂珪曰
公法令成就天地相臨從今十年當得五品要職謂挺
曰公面似大獸之面文角成就必得貴人攜接初為武
官又語杜淹曰二十年外終恐三君同被責黜暫去即
還淹尋遷侍御史武徳中爲天策府兵曹文學館學士
王珪為隱太子中允韋挺自隋末隱太子引之為率更武
徳六年俱配流嶲州淹等至益州見天綱泣曰袁公前
於洛陽之言皆如高旨今日形勢如此更為一看天綱
曰公等骨法大勝往時不乆即回終當俱享榮貴至九
年六月俱追入又過益州造天綱天綱曰杜公至京即
得三品要職年夀非天綱所知王韋二公在後當得三
品兼有夀然晩途皆不稱遂韋公尤甚及淹至京拜御
史大夫檢校吏部尚書贈天綱詩曰伊吕深可慕松喬
定是虚繫風終不得脱屣欲安如且珍紈素美當與薜
蘿疎既逄楊得意非復久閒居王珪尋為侍中出為同
州刺史韋挺厯䝉州刺史並卒於官皆如天綱之言貞
觀中勑追詣九成官于時中書舍人岑文本令視之天
綱曰舍人學堂成就眉復過目文才振於海内頭有生
角猶未大成後視之全無三品前視三品可得然四體
虚弱骨肉不相稱得三品恐是損夀之徵後文本官至
中書令尋卒房𤣥齡與李審素同見天綱房曰李恃才
傲物君先相得何官天綱云五品未見若六品已下清
要官有之李不復問云視房公得何官天綱云此人大
富貴公若欲得五品即求此人李不之信後房公為宰
相李為起居舍人卒高宗聞徃言令房贈五品官房奏
贈諫議大夫申公高士廉謂天綱曰君後更得何官天
綱曰自知相禄已絶不合更有恐今年四月大厄果不
過是月而卒也蒲州刺史蔣儼幼時天綱謂曰此子當
累年幽禁後大富貴從某官位至刺史年八十三其年
八月五日午時禄絶儼後征遼東没賊囚於地穽七年
高麗平定歸得官一如天綱所言至蒲州刺史八十三
謂家人曰袁公言我八月五日禄絶其死矣設酒饌與
親故為别果有勑至放致仕遂停禄後數年卒李義府
僑居于蜀天綱見而奇之曰此郎貴極人臣但夀不長
耳因請舍之託其子謂李曰此子七品相願公提挈之
義府許諾因問天綱夀幾何對曰五十二外非所知也
義府後為安撫使李大亮侍中劉洎等連薦之召見試
令詠烏立成其詩曰日裏颺朝彩琴中伴夜啼上林多
少樹不借一枝棲太宗深賞之曰我將全樹借汝豈唯
一枝自門下典儀超拜監察御史其後位夀皆如天綱
之言贊皇公李嶠幼有清才昆弟五人皆年不過三十
而卒唯嶠已長成矣母憂之益切請天綱天綱曰郎君
神氣清秀而夀若不永恐不出三十其母大以為戚嶠
時名振咸望貴達聞此言不信其母又請袁生致饌診
視云定矣又請同於書齋連榻而坐寢袁登牀穩睡李
獨不寢至五更忽睡袁適覺視嶠無喘息以手候之鼻
下氣絶初大驚恠良久偵候出入息乃在耳中撫而告
之曰得矣遂起賀其母曰數候之皆不得今方見之矣
郎君必大貴夀是龜息也貴夀而不富耳後果如其言
則天朝拜相而家常貧是時帝數幸宰相宅見嶠卧青
絁帳帝歎曰國相如是乖大國之體賜御用繡羅帳焉
嶠寢其中達曉不安覺體生疾遂自奏曰臣少被相人
云不當華腴故寢不安焉帝嘆息久之任意用舊者嶠
身材短小鼻口都無厚相時議不以重祿待之其在潤
州也充使宣州山採銀時妄傳其暴亡舉朝傷歎冬官
侍郎張詢古嶠之從舅也聞之甚憂使諸親訪候其實
適㑹南使云亡實矣詢古潸然涕泗朝士多相慰者時
有一人稱善骨法頗得袁天綱之術朝貴多竊問之其
人曰久知李舍人祿位稍薄諸人竦戚其人又曰李舍
人雖有才華而儀觀耳目鼻口畧無成就者頃見其加
朝散已憂之矣衆皆然之嶠竟三秉衡軸極人臣之貴
然則嶠之相難知而天綱得之又陜州刺史王當有女
集州縣文武官令天綱揀壻天綱曰此無貴壻惟識果
毅姚某者有貴子可嫁之終必得力當從其言嫁之時
人咸笑焉乃元崇也時年二十三好獵都未知書嘗詣
一親表飲遇相者曰公後必富貴言訖而去姚追而問
之相者曰公甚貴為宰相歸以告其母母勸令讀書崇
遂割放鷹鷂折節勤學以挽郎入仕竟位至宰相天綱
有子客師傳其父業所言亦驗客師官為廩犧令顯慶
中與賈文通同供奉高宗以銀合合一鼠令諸術數人
射之皆言有一鼠客師亦曰鼠也然入一出四啓合中
已生三子果有四矣客師常與一書生同過江登舟訖
遍視舟中人顔色謂同侣曰不可過也遂相引登岸私
語曰吾視舟中數十人皆鼻下黒氣大厄不久豈可從
之且少留舟未發間忽見一丈夫神色高朗跛一足負
擔驅驢登舟客師見此人乃謂侣曰可以行矣貴人在
内吾儕無憂矣登舟而發至中流風濤忽起危懼雖甚
終濟焉詢驅驢丈夫乃是婁師徳也後位至納言焉
　
　
　
　
　
　
　
　
　
　
　
　古今説海卷五十七
欽定四庫全書
　古今説海卷五十八
　　　　　　　　　　　　　明　陸楫　編
　説淵三十八(别傳三十八/)
　　曽季衡傳(闕名/)
太和四年春鹽州防禦使曽孝安有孫曰季衡居使宅
西偏院室屋壯麗而季衡處之有僕夫告曰昔王使君
女暴終於此乃國色也晝日其魂或見於此郎君慎之
季衡少年好色願覩其靈異終不以人鬼為間頻炷名
香頗疎凡俗閒遊閬處怳然凝思一日晡時有雙鬟前
揖曰王家小娘子遣某傳達厚意欲面拜郎君言訖瞥
然而没俄頃有異香襲衣季衡乃束帶伺之見嚮者雙
鬟引一女而至乃神仙之人也季衡揖之問其姓氏曰
某姓王氏字麗真父今為重鎮昔時從大人牧此城處
此室無何物故感君思深窈㝠情激幽壤所以不間存
没頗思神㑹其來久矣但非吉日良時今方契願幸垂
留意季衡留之欵㑹移時乃去握季衡手曰翊日此時
再㑹慎勿泄於人遂與侍婢俱不見自此每及晡一至
近六十餘日季衡不疑因與大父麾下將校説及艷麗
誤言之將校怛然驚其事曰郎君將及此時願一扣壁
某當與一二輩潛窺焉季衡亦終不能扣壁是日女郎
一見季衡容色慘沮語聲嘶咽握季衡手曰何為負約
而泄於人自此不可更接歡笑矣季衡慙悔無詞以應
女曰殆非君之過亦㝠數盡耳乃留詩曰五原分袂真
吳越鷰拆鸎離芳草歇年少煙花處處春北邙空恨清
秋月季衡不能詩恥無酬乃强為一篇曰莎草青青鴈
欲歸玉腮珠淚灑臨岐雲鬟飄去香風盡愁見鸎啼紅
樹枝女遂於襦帶解蹙金結花合子又抽翠玉雙鳳翹
一隻贈季衡曰望異日覩物思人無以幽冥為隔季衡
搜書篋中得小金鏤花如意酬之季衡曰此物雖非珍
異但貴其名如意願長在玉手操持耳又曰此别何時
更會女曰非一甲子無相見期言訖嗚咽而没季衡自
此寢寐求思形體羸瘵故舊丈人王囘推其方術療以
藥石數月方愈乃詢五原紉針婦人曰王使君之愛女
不疾而終于此院今已歸塟北邙山或陰晦而魂遊於
此人多見之則女詩云北邙空恨清秋月者言其塟處
耳
　
　
　
　
　
　
　
　
　
　
　古今説海卷五十八
欽定四庫全書
　古今説海卷五十九
　　　　　　　　　　　　　明　陸楫　編
　説淵三十九(别傳三十九/)
　　蔣子文傳(闕名/)
蔣子文廣陵人也嗜酒好色挑達無度常自謂骨青死
當為神漢末為秣陵尉逐賊至鍾山下賊擊傷額因解
綬縛之有頃遂死及呉先主之初其故吏見文於道乘
白馬執白羽侍從如平生見者驚走文追之謂曰我當
為此土地神以福爾下民爾可宣告百姓為我立祠不
爾將有大咎是嵗夏大疫百姓輒相恐動頗有竊祀之
者矣文又下巫祝吾將大啓祐孫氏官宜為吾立祠不
爾將使蟲入人耳為災俄而有小蟲如鹿䖟入人耳皆
死醫不能治百姓愈恐孫主未之信也又下巫祝若不
祀我將有大火為災是嵗火災大發一日數十處火及
公宫孫主患之議者以為鬼有所歸乃不為厲宜有以
撫之於是使使者封子文為中都侯次子緒為長水校
尉皆加印綬為廟堂轉號鍾山為蔣山今建康東北蔣
山是也自是災厲止息百姓遂大事之陳郡謝玉為琅
邪内史在金城其年虎暴殺人甚衆有一人以小船載
年少婦以大刀插著船挾暮來至邏將出語云此間頃
來甚多草穢君載細小作此輕行大為不易可止邏宿
也相問訊既畢邏將適還去其婦上岸便為虎取去其
夫拔刀大喚欲逐之先奉事蔣侯乃喚求助如此當行
十里忽覺如有一黒衣人為之導其人隨之當復二十
里見大樹既至一穴虎子聞行聲謂其母至皆走出其
人即其所殺之便挾刀隱樹住良久虎方至便下婦著
地倒牽入穴其人以刀當脚斫斷之虎既死其婦故活
向曉能語問之云虎初取便負著背上臨至而後下之
四體無他正為草木傷耳扶歸還船明夜夢一人語之
云蔣侯使助汝知否至家殺豬祠焉㑹稽􁀙縣東野有
女子姓呉字望子年十六姿容可愛其鄉里有解鼔舞
神者要之便往緣塘行半路忽見一貴人端正非常貴
人乘船手力十餘整頓令人問望子欲何之具以事對
貴人云我今正往彼便可入船共去望子辭不敢忽然
不見望子既拜神坐見向船中貴人儼然端坐即蔣侯
像也問望子來何遲因擲兩橘與之數數形見遂隆情
好心有所欲輒空中下之嘗思噉鱠一雙鮮鯉隨心而
至望子芳香流聞數里頗有神驗一邑共事奉經三年
望子忽生外意神便絶往來咸寧中太常卿韓伯子某
㑹稽内史王藴子某光禄大夫劉耽子某同遊蔣山廟
廟有數婦人像甚端正某等醉各指以戲相配匹即以
其夕三人同夢蔣侯遣傳教相聞曰家子女並醜陋而
猥垂榮顧輒刻某日悉相奉迎某等以其夢指適異常
試往相問而果各得此夢符協如一於是大懼備三牲
詣廟謝罪乞哀又俱夢蔣侯親來降已曰君等既已顧
之實貪令對尅期垂及豈容方更中悔經少時並亡劉
赤斧者夢蔣侯召為主簿期日促乃往廟陳請母老子
弱情事廹切乞蒙放恕會稽魏過多材藝善事神請舉
過自代因叩頭流血廟祝曰特願相屈魏過何人而有
斯舉赤斧固請終不許尋而赤斧死焉孫恩作逆時呉
興紛亂一男子怱急突入蔣侯廟始入門木像彎弓射
之即卒行人及守廟者無不皆見也中書郎王長豫有
美名父丞相導至所珍愛遇病轉篤導憂念特至正在
北床上坐不食已積日忽見一人形狀甚壯者著鎧執
刀王問君是何人答曰僕是蔣侯也公兒不佳欲為請
命故來耳勿復憂王欣喜動容即求食食遂數斗内外
咸來達所以食畢忽復慘然謂王曰中書命盡非可救
者言終不見也
　
　
　
　
　古今説海五十九
欽定四庫全書
　古今説海卷六十
　　　　　　　　　　　　　明　陸楫　編
　説淵四十(别傳四十/)
　　張遵言傳(闕名/)
南陽張遵言求名下第途次商山山館中夜晦黑因起
㕔堂督芻秣見東牆下一物凝白曜人使僕者視之乃
一白犬大如猫鬢睫爪牙皆如玉毛彩清潤瑩澤可愛
遵言憐愛之目為㨗飛言駿奔之捷甚於飛也常與之
俱初令僕人張志誠袖之每飲飼則未嘗不持目前時
或飲食不快則必伺其嗜而噉之茍或不足寧自輟味
不令捷飛不足也一年餘志誠袖行意漸懈倦由是遵
言每行自袖之飲食轉加精愛夜則同寢晝則同處首
尾四年後遵言因行於梁山路日將夕天且陰未至所
詣而風雨驟來遵言與僕等隱大樹下于時昏晦黙無
所覩忽失㨗飛所在遵言驚歎命志誠等分頭搜討未
獲次忽見一人衣白衣長八尺餘形狀可愛遵言豁然
如月中立各得辨色問白衣人何許來何姓氏白衣人
曰我姓蘇第四謂遵言曰我已知子姓字矣君知㨗飛
去處否則我是也君今災厄合死我緣受君恩深四年
已來能待我至於盡力輟味曽無毫釐悔恨我今誓脱
子厄然須損十餘人命耳言訖乘遵言馬而行遵言步
以從之可十里許遙見一塜上有三四人衣白衣冠人
長丈餘手持弓劒形狀瓌偉見蘇四郎俯僂迎趨而拜
拜訖莫敢仰視四郎問何故相見白衣人曰奉大王帖
追張遵言秀才言訖偷目盜視遵言遵言恐欲踣地四
郎曰不得無禮我與遵言往還君等須與我且去四人
憂恚啼泣而四郎謂遵言曰勿憂懼此輩亦不能戾君
更行十里又見夜义輩六七人皆持兵器銅頭鐵額狀
貌皆可憎惡跳梁企躑進退獰暴遙見四郎戢毒慄立
惕伏戰竦而拜四郎喝問曰作何來夜义等霽獰毒為
戚施之顔肘行而前曰奉大王帖専取張遵言秀才偷
目盜視之狀如初四郎曰遵言我之故人取固不可也
夜义等一時叩地流血而言曰在前白衣者四人為取
遵言不到大王已各使決鐵杖五百死者活者未分四
郎今不與去某等盡死㐲乞哀其性命暫遣遵言往四
郎大怒叱夜义夜义等辟易崩倒者數十步外流血跳
迸涕淚又言四郎曰小鬼等敢爾不然且急死夜义等
啼泣喑嗚而去四郎又謂遵言曰此數輩甚難與語今
既去則奉為之事成矣行七八里見兵仗等五十餘人
形神則常人耳又列拜於四郎前四郎曰何故來對答
如夜义等又言曰前者夜义牛叔良等七人為追張遵
言不到盡已付法某等惶懼不知四郎有何術救得某
等全生四郎曰第隨我來或希冀耳凡五十人言可者
半須臾至大黒門又行數里見城堞甚嚴有一人具軍
容走馬而前傳王言曰四郎逺到某為所主有限法不
得迎拜於路請且於南館小休即當邀迓入館未安信
使相繼而召兼屈張秀才俄而從行宫室欄署皆真王
者也入門見王披衮垂旒迎四郎而拜四郎酬拜起甚
輕易言詞唯唯而已大王盡禮前揖四郎升階四郎亦
微揖而上回顧遵言曰地主之分不可不爾王曰前殿
淺陋不足四郎居處又揖四郎凡過殿者三每殿中皆
有陳設盤榻食具供帳之備至四重殿方坐所食之物
及器用皆非人間所有食訖王揖四郎上夜明樓樓上
四角柱盡飾明珠其光如晝命酒具樂飲數巡王謂四
郎曰有佐酒者欲命之四郎曰有何不可女樂七八人
飲酒者十餘人皆神仙間容貌粧飾耳王與四郎各衣
便服談笑亦隣於人間少年有頃四郎戲一美人美人
正色不接四郎又戲之美人怒曰我是劉根妻為不奉
上元夫人處分以涉於此君子何容易乎中間許長史
於雲林王夫人㑹上輕言某已贈語杜蘭香姊妹至多
微言猶不敢掉謔君何容易耶四郎怒以酒巵擊牙盤
一聲其柱上明珠轂轂而落瞑然無所覩遵言良久懵
而復醒原在樹下與四郎及鞍馬同處四郎曰君已過
厄矣與君便别遵言曰某受生成之恩已極矣都不知
四郎之由以歸感戴之所又某之一生更有何所賴耶
四郎曰吾不能言汝但於商州龍興寺東廊縫衲老僧
處問之可知矣言畢騰空而去矣已向曙遵言遂整轡
適商州果於龍興寺見縫衲老僧遂禮拜初甚拒遵言
遵言求之不已夜深乃曰君子苦求焉得不應蘇四郎
者太白星精也大王者仙府謫官也今居於此遵言又
以事問老僧僧竟不對曰君今已離此厄矣勗遵言令
歸館穀明辰尋之已不知其處所矣
　
　
　
　
　
　
　古今説海卷六十
欽定四庫全書
　古今説海卷六十一
　　　　　　　　　　　　　明　陸楫　編
　説淵四十一(别傳四十一/)
　　侯元傳(闕名/)
侯元者上黨郡銅鞮縣山村之樵夫也家道貧窶唯以
鬻薪為事唐乾符己亥嵗於縣西北山中伐薪回憇谷
口傍有巨石嶷然若夏屋元對之太息恨已之勞也聲
未絶石剨然豁開若洞中有一叟羽服烏帽髯髮如霜
曳杖而出元驚愕遽起前拜叟曰我神君也汝何多歉
自可於吾法中取富貴但隨吾來叟復入洞門元從之
可數十步廓然清朗田疇砥平多異花芳草行數里遇
横溪碧湍流苔鴛鷁泝洄其上長梁夭矯如晴虹焉過
溪北左右皆喬松修篁高門渥丹臺榭重複引元入别
院坐小亭上簷楹階砌皆奇寶煥然及進食行觴復目
所未覩也食畢叟退少頃二童揖元詣便室具湯沐進
新衣一襲冠帶竟復導至亭上叟出命僕設淨席於地
令元跪席上叟授以祕訣數萬言皆變化隐顯之術元
素憃戇至是一聽不忘叟戒曰汝雖有少福合於吾法
進身然面有敗氣未除亦宜謹密自固若圖謀不軌禍
喪必至且歸存思如欲謁吾但至心叩石當有應門者
元因拜謝而出仍令一童送之既出洞穴遂泯然如故
視其樵蘇已失至家其父兄驚喜曰去一旬謂已卒於
虎狼之吻元在洞中如一日耳又訝其服裝華潔神氣
激揚元知不可隠乃為其家人言之遂入靜室中習熟
其術朞月而術成能變化百物役召鬼魅草木土石皆
可為步騎甲兵於是悉收鄉里少年勇悍者為將卒出
入陳旌斾幢葢鳴鼔吹儀比列國焉自稱曰賢聖官有
三老左右弼左右將軍等號毎朔望必盛飾往謁神君
神必戒以無稱兵若固欲舉事宜待天應至庚子嵗聚
兵數千人縣邑恐其變乃列上上黨帥髙公潯命都將
以旅討之元馳謁神君請命神君曰既言之矣但當偃
旗卧鼔以應之彼見兵威若是必不敢内薄而攻我志
之慎勿輕接戰元雖唯諾心計以為我奇術制之有餘
且小者不能抗後其大者若之何復示衆以不武也既
歸令其黨戒嚴是夜潞兵去元所據險三十里見步騎
戈甲蔽山澤甚難之明方陣以前元領千餘人直突之
先勝後敗酒酣被擒至上黨縶之府獄嚴兵圍守旦視
枷穿中唯燈臺耳失元所在夜分已達銅鞮徑詣神君
謝罪君怒曰庸奴終違我教今日雖幸而兔斧鑕亦行
將及矣非吾徒也不顧而入鬱悒趨出後復謁神君䖍
心叩石石不為開矣而其術漸歇猶為其黨所説是秋
率徒掠并州之大谷而并騎適至圍之數重術既不神
遂斬之於陣其黨與散歸田里焉
　
　
　
　古今說海卷六十一
欽定四庫全書
　古今説海卷六十二
　　　　　　　　　　　　　明　陸楫　編
　説淵四十二(别傳四十二/)
　　同昌公主外傳(闕名/)
咸通九年同昌公主出降宅于廣化里錫錢五百萬貫
仍罄内庫寶貨以實其宅而房櫳户牖無不以衆寶飾
之更以金銀為井欄藥臼食櫃水槽鐺釡盆甕之屬仍
縷金為笊籬箕筐製水精火齊琉璃玳瑁等床悉支以
金龜銀塹更琢五色玉為器什合百寶為圓案更賜金
麥銀粟共數斛此皆太宗朝條支國所獻也堂中設連
珠之帳却寒之簾犀簟牙席龍鳳繡連珠帳續真珠以
成也却寒簾類玳瑁斑有紫色云却寒之鳥骨所為也
但未知出在何國更有鷓鴣枕翡翠匣神絲繡被其枕
以七寶合為鷓鴣翡翠毛羽神絲繡被三千鴛鴦仍間
以奇花異葉則精巧瑰麗可得而知矣其上綴以靈粟
之珠如粟粒五色輝煥更帶蠲忿犀如意玉其犀圓如
彈丸入土不朽爛帶之令人蠲忿怒如意玉類桃實上
有七孔云通明之象更有瑟瑟幕紋布巾火蠶綿九玉
釵其幕色如瑟瑟闊三丈長一百尺輕明虛薄無以為
比向空張之則疎朗之紋如碧絲之貫其珠雖大雨暴
降不能濕漏云以蛟人瑞香膏所傅故也紋布巾即手巾
也潔白如雪光軟拭水不濡用之彌年亦未嘗生垢膩
二物稱得鬼谷國火蠶綿云出火洲絮衣一襲用之一
兩稍過度則熇蒸之氣不可近云九玉釵上刻九鸞皆
九色其上有字曰玉兒工巧妙麗殆非人製有得於金
陵者因以獻公主酬之甚厚一日晝寢夢絳衣奴致語
云南齊潘淑妃取九鸞釵及覺具以夢中之言言於左
右公主薨其釵亦亡其處韋氏異其事遂以實話於門人
或曰玉兒即潘妃小字逮諸珍異不可具載漢至唐公
主出降之盛未之有也公主乗七寶步輦四面綴五色
玉香囊囊中貯辟邪香瑞麟香金鳳香此皆異國獻也
仍雜以龍腦金屑則鏤水晶瑪瑙辟塵犀為龍鳳花其
上仍絡真珠玳瑁更以金絲為流蘇雕輕玉為浮動毎
一出遊則所過芬香街巷晶照看者眩惑其目是時某
中貴人買酒於廣化旗亭忽相謂曰坐來香氣何大異
也同席曰豈非龍腦邪曰非也余幼給事於嬪妃宫故
常聞此未知今日自何而致因顧問當壚者云公主步
輦夫以錦衣换酒於此中貴人共請視之益歎其異上
賜御饌湯藥則道路之使相屬其饌有消靈炙紅虬脯
其酒則有凝露漿桂花醖其茶則綠花紫英之號消靈
炙一羊之肉取之四兩雖經暑毒終不臭敗紅虬脯非
虬也但貯於盤中虬健如紅絲髙一尺以筯抑之無三
數分撤即復其故迨諸品味人莫能識而公主家人饜
飫如里中糠粃一日大會韋氏之族於廣化里玉饌俱
陳暑氣將甚公主命取澄水帛以蘸之挂于南軒滿座
則皆思挾纊澄水帛長八九尺似布輕細明薄可鑑云
其中有龍涎故能消暑也韋氏諸宗好為葉子戲夜則
公主以紅琉璃盤盛夜光珠令僧祁捧立堂中而光明
如晝焉公主始有疾召術士來賨為禳法乃以香蠟燭
遺之來氏之隣人覺香氣異常或詣門詰其故賨則具
以事對其燭方二寸其上被五彩文卷而爇之竟夕不
盡郁烈之氣可聞於百步餘煙出其上即成樓閣臺殿
之狀或云燭中有蜃脂也公主疾既甚醫者欲難藥餌
奏云得紅蜜白猿膏食之可愈上令檢内庫得紅蜜數
石本兠离國所貢白猿膏數甕本南海所獻也雖日加
餌終無其驗公主薨上哀痛甚遂自製挽歌詞令百官
繼和及庭祭日百司與内官皆用金玉飾車輿服玩以
焚於韋氏庭韋家爭取灰以擇金寶及葬於東郊上與
淑妃御延興門出内庫金玉駝馬鳳凰麒麟各高數尺
以為儀從其衣服玩具與人無異一物以上皆至一百二
十舁刻木為樓殿龍鳳花木人畜之象者不可勝計以
絳羅裙繡絡金銀瑟瑟為帳幕者千隊結為幢節傘蓋
彌街翳日旌旗珂珮鹵簿率多加等以賜紫尼及女道
士為侍從引翼則焚昇霄靈芝香而擊歸天紫金之碧
磬繁華輝煥殆餘二十里上賜酒一百斛餅㗖三十駱
駝各徑濶二尺飼役夫也京城士庶罷業來觀者流汗
相屬唯恐居後及靈舁過延興門上與淑妃慟哭中外
聞者無不傷痛同日葬乳母上更作祭乳母文詞質而
意切人多傳冩是後上日夕惴心挂意李可及歎追百
年曲聲詞怨切聽之莫不淚下更教千數人作歎百年
隊取内庫珍寶雕成首飾畫八百匹官綾作魚龍波浪
文以為地衣而舞一舞珠翠滿地可及官歴大將軍賞
賜盈萬甚無狀左軍容使西門季𤣥素頗梗直乃謂可
及曰爾恣巧媚以惑天子族無日矣可及恃寵未嘗改
作可及善囀喉舌於天子前弄眼作頭腦連聲著詞唱
雜聲曲須臾間百數不休是時京城不調少年相效謂
之拍彈(去/聲)一日可及乞假為子娶婦上曰即令送酒麪
及米以助汝嘉禮可及歸至舍見一中貴人監二銀榼
各高二尺餘宣賜可及始謂之酒及封啓皆實中也上
賜可及銀麒麟髙數尺可及取官庫車載往私第西門
季𤣥曰今日受賜吏用官車他日破家亦須輦還内府
不道受賞徒勞牛足後果流可及於嶺表舊賜珍玩悉
皆進納君子謂季𤣥有先見之明
　
　
　
　
　
　
　
　
　
　
　
　古今説海卷六十二
欽定四庫全書
　古今説海卷六十三
　　　　　　　　　　　　　明　陸楫　編
　説淵四十三(别傳四十三/)
　　睦仁蒨傳(闕名/)
唐睦仁蒨趙郡邯鄲人也少事經學不信鬼神常欲試
其有無就見鬼人學之十餘年不能得見後徙家向縣
於路見一人如大官衣冠甚偉乘好馬從五十餘騎視
仁蒨而不言後數見之經十年凡數十相見後忽駐馬
呼仁蒨曰比頻見君情相眷慕願與君交游仁蒨即拜
之問公何人邪答曰吾是鬼耳姓成名景本𢎞農人西
晉時為别駕今任臨湖國長史仁蒨問其國何在王何
姓名答曰黄河以北總謂臨湖國都在樓煩西北沙磧
是也其王即故趙武靈王今統此國總受太山控攝每
月各使上相朝於太山是以數來過此與君相遇也吾
乃能有相益令君預知禍難而先避之可免横苦唯死
生之命與大禍福之報不能移動耳仁蒨從之景因命
其從騎常掌事以贈之遣隨蒨行有事令先報之即爾
所不知當來告我於是便别掌事恒隨逐如侍從者每
有所問無不先知時大業初江陵岑之象為邯鄲令子
文本年未弱冠之象請仁蒨於家教文本仁蒨以此事
告文本仍謂曰成長史語我有一事羞君不得道既與
君交亦不能不告鬼神道亦有食然不能得飽常苦饑
若得人食便得一年飽衆鬼多偷竊人食我既貴重不
能偷之從君請一食仁蒨既告文本文本即為具饌備
設珍羞仁蒨曰鬼不欲入人屋可於外水邊張幕設席
陳酒食於上文本如其言至時仁蒨見景與兩客來坐
從百餘騎既坐文本向席再拜謝以食之不精景亦傳
意辭謝初文本將設食仁蒨請有金帛以贈之文本問
是何等物仁蒨云鬼所用物皆與人異唯黄金及絹為
得通用然亦不如假者以黄色塗大錫作金以紙為絹
帛最為貴上文本如言作之及景食畢令其從騎更代
坐食文本以所作金錢絹贈之景深喜謝曰因睦生煩
郎君供給郎君頗欲知夀命乎文本辭云不願知也景
笑而去數年後仁蒨遇病不甚困篤而不起月餘問常
掌事掌事不知便問長史長史報云月内不知後月應
朝太山為問消息相報至後月長史來報云是君鄉人
趙某為太山主簿主簿一員闕薦君為此官故為文案
經紀召君耳案成者當死仁蒨問計將安出景云君夀
應年六十餘今始四十但以趙主簿横徵召耳當為請
之乃曰趙主簿相問睦兄昔與同學恩情深至今幸得
為太山主簿適遇一員官闕明府令擇人吾已啓公公
許相用兄既不得長生命當有死死過際會未必當官
何惜一二十年茍生邪今文書已出不可復止願決作
來意無所疑也仁蒨憂懼病愈篤景謂仁蒨曰趙主簿
必欲致官君可自往太山於府君陳訴則可以免仁蒨
問何由見府君景曰往太山廟東度一小嶺平地是其
都所君往自當見之仁蒨以告文本文本為具行裝數
日景又告仁蒨曰文書欲成君訴懼不可免急作一佛
像彼文書自消仁蒨告文本以三千錢為畫一座像於
寺西壁訖而景來告曰免矣仁蒨素不信佛意尚疑之
因問景云佛法説有三世因果此為虚實答曰皆實仁
蒨曰即如是人死當分入六道那得盡為鬼而趙武靈
王及君尚為鬼邪景曰君縣内㡬户仁蒨曰萬餘户又
曰獄囚㡬人仁蒨曰常二十人已下又曰萬户之内有
九品已上官㡬人仁蒨曰數十人景曰六道之義亦如
此耳其得天道萬無一人如君縣内無一五品官得人
道者萬有數十如君縣内九品數十人入地獄者萬亦
數十如君獄内囚惟鬼及畜生最為多也如君縣内課
户就此道中又有等級因指其從者曰彼人大不如我
其不及彼者尤多仁蒨曰鬼有死乎曰然仁蒨曰死入
何道答曰不知如人知生而不知死仁蒨曰道家章醮
為有益否景曰道者代天帝總綂六道是為天曹閻羅
者如人間天子太山府君如尚書令錄五道神如諸尚
書若我輩國如大州郡每人間事道士上章請福如求
神之恩天曹受之下閻羅王云以某月日得某申訴云
盡理勿令枉濫閻羅敬受而奉行之如人奉詔也無理
不可求免有枉必當得申何為無益也仁蒨又問佛法
家修福何如景曰佛是大聖無文書行下其修福者天
神敬奉多得寛宥若福厚者雖有惡道文簿不得追攝
此非吾所識亦莫知其所以然言畢即去仁蒨一二日
能起便愈文本父卒還鄉里仁蒨寄書曰鬼神定有貪
謟往日欲郎君飲食乃爾殷勤比知無復利相見殊落
漠然常掌事猶見隨本縣為賊所䧟死亡畧盡僕為掌
事所導如常賊不見竟以獲全貞觀十六年九月八日
文官賜射於𤣥武門文本時為中書侍郎自語人云爾
　
　
　
　古今説海卷六十三
欽定四庫全書
　古今説海卷六十四
　　　　　　　　　　　　　明　陸楫　編
　説淵四十四(别傳四十四/)
　　韋鮑二生傳(闕名/)
酒徒鮑生家富畜妓開成初行厯陽道中止定山寺遇
外弟韋生下第東歸同憇水閣鮑置酒酒酣韋謂鮑曰
樂妓數輩焉在得不有攜挈者乎鮑生曰幸各無恙然
滯維揚日連斃數駟後乗既闕不果悉從唯與夢蘭小
倩俱耳亦可以佐觀矣頃之二雙鬟抱胡琴方響而至
遂坐鮑生之左摐絲擊金響亮溪谷酒闌鮑謂韋曰出
城得良馬乎對曰予春初塞遊自鄜坊厯烏延抵平夏
至靈鹽而回部落駔駿獲數匹龍形鳳頸鹿脛鳬膺眼
大足輕脊平筋宻者皆有之鮑撫掌大悦乃停盃命燭
閲馬數匹于軒檻前與向來誇誕十未盡其八九韋戲
鮑曰能以人換任選殊尤鮑欲馬之意頗切宻遣四絃
更衣盛裝頃之而至乃命奉酒獻韋生歌一曲以送之
云白露濕庭砌皓月臨前軒此時去畱恨含思獨無言
又歌送鮑生酒云風颭荷珠難暫圓多生信有短因縁
西樓今夜三更月還照離人泣斷絃韋乃召御者牽紫
叱撥以酬之鮑意未滿往復之説紊然無章有紫衣冠
者二人導從甚衆自水閣之西升階而來鮑韋以寺當
星使交馳之路疑大僚夜至方恐悚乃入室闔户以窺
之而盃盤狼籍不暇收拾紫衣即席相顧笑曰此即向
來捐妾換馬之筵乎因命酒對飲一人鬚髯甚長質貌
甚偉持盃望月沈吟久之曰足下盛賦云斜漢左界北
陸南躔白露曖空素月流天可謂光前絶後矣對曰殊
不見賞氣霽地表雲歛天末洞庭始波木葉㣲脫長鬚
云數年來在長安蒙樂遊王引至南宮入都堂與劉公
幹鮑明逺看試秀才予竊入司文之室於燭下窺能者
制作見屬對頗切而賦有蜂腰鶴膝之病詩有重頭重尾
之犯若如足下洞庭木葉之對為紕繆矣小子拙賦云
紫臺稍逺闗山無極揺風忽起白日西匿則稍起之聲
俱遭黜退矣不亦異乎顧謂前長鬚曰吾聞古之諸侯
貢士于天子尊賢勸善者也故一適謂之好徳再適謂
之尊賢三適謂之有功乃加九錫不貢士一黜爵再黜
地三黜爵地夫古求士也如此猶恐捜山之不髙索林
之不逺尚有遺漏者乃毎嵗季春開府庫出幣帛周天
下而禮聘之當時儒墨之徒豈盡出矣智謀之士豈盡
舉矣山林川澤豈無遺矣日月照臨豈盡得其所矣天
子求之既如此諸侯貢之又如此聘禮復如此尚有栖
栖於巖谷鬰鬰不得志者吾聞今之求聘之禮闕矣貢
舉之道隳矣賢不肖同途焉才不才汩汩焉隱巖穴者
自束髮窮經至于白首焉懐方策者自壯嵗力學訖于
沒齒焉雖每嵗鄉里薦之于州府州府貢之于有司有
司考之詩賦蜂腰鶴膝謂不中度聲音清濁謂不協律
雖周孔之賢聖班馬之文章不由此製作靡得而達矣
然皇王帝霸之道興亡理亂之體其可聞乎今足下何
乃贊揚今之小巧而隳古之大體况予乃愬皓月長歌
之手豈能歡于雕文刻句者哉今珠露既清桂月如晝
吟詠時發盃觴間行能援管聮句賦今之體調一章以
樂長夜否曰何以為題長鬚云便以妾換馬為題仍以
捨彼傾城求其駿足為韻命左右折庭前芭蕉一片啓
書囊抽毫以操之各占一韻長鬚者唱云彼美人兮如
瓊之英此良馬兮負駿之名將有求于逐日故何惜乎
傾城香暖深閨未厭夭桃之色風清廣陌曾憐噴玉之
聲人以矜其容馬乃稱其徳既各從其所好諒何求而
不克長跪而别姿容休燿其金鈿右牽而來光彩頓生
于玉勒紫衣曰步及庭砌効當軒墀望新恩懼非吾偶也
戀舊主疑借人乗之香散綠騘意已忘于綠鬢汗流紅
頷愛無異于凝脂長鬚曰是知事有興廢用有取舍彼
以絶代之容為鮮矣此以軼羣之足為貴者買笑之恩
既盡有類卜之據鞍之力尚存猶希進也賦四韻訖芭
蕉盡韋生發篋取紅牋跪獻於廡下二公大驚曰幽顯
路殊何見逼之若是然吾子非後有爵禄不可與鄙夫
相遇謂生曰異日主文柄較量俊秀輕重無以小巧為
意也言訖行十餘步而失
　
　
　
　
　
　
　
　
　
　
　
　
　古今説海卷六十四
欽定四庫全書
　古今説海卷六十五
　　　　　　　　　　　　　明　陸楫　編
　説淵四十五(别傳四十五/)
　　張令傳(闕名/)
浮梁張令家業蔓延江淮間累金積粟不可勝計秩滿
如京師常先一程致頓陸海珍美畢具至華隂僕夫施
幄幕陳罇罍庖人炙羊方熟有黄衫者據盤而坐僕夫
連叱神色不撓店嫗曰今五方弋羅之輩横行闗内此其
流也不可與競僕夫方欲求其帥以責之而張令至具
以黄衫者告令曰勿叱召黄衫者問曰來自何方黄衫
但唯唯耳促煖酒酒至令以大鍾飲之雖不謝似有愧
色飲訖顧炙羊著目不移令自割以勸之一足盡未有
飽色令又以奩中餤十四五啖之凡飲二斗餘酒酣謂
令曰四十年前曾于東店得一醉飽以至今日令甚訝
之乃勤懇問姓氏對曰某非人也葢直旬送闗中死籍
之吏耳令驚問其由曰太山召人魂以將死之籍付諸
嶽俾某捕送耳令曰可得一觀乎曰略窺亦無患於是
解革囊出一軸其首云太山主者牒金天府其第二行
云貪財好殺見利忘義人前浮梁縣令張某即張君也
令見名泣告使者曰修短有命誰敢惜死但某方强仕
不為死備家業浩大未有所付何術得延其期某囊槖
中計所直不下數十萬盡可以獻于執事使者曰一飯
之恩誠宜報答百萬之賜某何用焉今有仙官劉綱者
謫在蓮花峰足下宜匍匐徑往哀訴奏章舍此則無計
矣吾昨聞金天王與南嶽博戲不勝輸二十萬甚被逼
迫足下可詣嶽廟厚數以許之必能施力於仙官縱力
不及亦得路于蓮花峰下不爾荆榛䝉密川谷阻絶無能
往者令于是齎牲牢謁嶽廟以千萬許之然後直詣蓮
花峰得幽徑凡數十里至峰下轉東南有一茅堂見道
士隱几而坐問令曰腐骨穢肉神亡魂耗者安得來此
令曰鐘嗚漏盡亡在頃刻竊聞仙官能復精魂于朽骨
致肌肉于枯骸既有好生之心豈惜奏章之力道士曰
吾頃為隋朝權臣一奏遂謫居此峰爾何徳于予欲䧟
吾為寒山之叟令哀祈愈切仙官神色甚怒俄有使者
齎一函而至則金天王書札也仙官覽書笑曰闗節既
到難為不應召使者反報曰不知又為上帝譴責否乃
啟玉函書一通焚香再拜以遣之凡食頃天符乃降其
上署徹字仙官復焚香再拜以啟之云張某棄背祖宗
假竊名位不顧法禮茍偷官榮而又鄙僻多藏詭詐無
實百里之任已是叨居千乗之富全因茍得今案罪已
實待戮餘魂何為來章求延厥命但以扶危拯溺者大
道所尚紓刑宥過者𤣥門是宗狥爾一甿全我𢎞化希
其悛惡庶乃自新貪生者量延五年奏章者不能無罪
仙官覽訖謂令曰大凡世人之夀悉可数百嵗而以喜
怒哀樂汩沒心源愛惡嗜慾戕伐性根而又揚己之能
掩彼之長顛倒方寸頃刻萬變神倦思怠難全天和如
彼淡泉汩於五味欲其不壊其可得乎勉遵歸途無墜
吾教令拜辭舉首已失所在復尋舊路稍覺平易行十
餘里黄衫吏迎前而賀令曰將欲奉報願知姓字吏曰
吾姓鍾生為宣城縣脚力亡于華隂遂為幽𡨕所錄遞
符之役勞苦如舊令曰何以免執事之困曰但酬金天
王願日請置予為閽人則吾飽神盤惠矣文符已遣半
日難更淹畱便與執事别入廟南柘林三五步而没是
夕張令駐車華隂決東歸計酬金天王願所費數踰二萬
乃語其僕曰二萬可以贍吾十舍之資糧矣安可受祉
于上帝而私謁于土偶人乎明旦遂東至偃師止于縣
館見黄衫舊吏齎牒排闥而進叱張令曰何虛妄之若
是今禍至矣由爾償三峰之願不果決俾吾答一飯之
恩無始終悒悒之懷如痛毒螫言訖失所在頃刻張令
有疾畱書遺妻子未訖而終
　
　
　古今説海卷六十五
欽定四庫全書
　古今説海卷六十六
　　　　　　　　　　　　　明　陸楫　編
　説淵四十六(别傳四十六/)
　　李清傳(闕名/)
李清北海人也代傳染業清少學道多延齊魯之術士
道流必誠敬接奉之終無所遇而勤求之意彌切家富
於財素為青州之豪甿子孫及内外婣族近數百家皆
能游手射利於益都毎清之生日則爭先餽遺凡積百
餘萬清性仁儉來則不拒納亦不散如此相因填累藏
舍年六十九生日前一旬忽召婣族大陳酒食已而謂
曰吾賴爾輩勤力無過各能生活以是吾獲優贍然吾
布衣蔬食逾三十年矣寧復有意于華侈哉爾輩以吾
老長行每遺吾生日衣裝服玩其侈亦至矣然吾自乆
所得緘之一室曾未閲視徒損爾之給用資吾之糞土
竟何為哉幸天未録吾魂氣行將又及生辰吾固知爾
輩又營續夀之禮吾所以先期而㑹葢止爾之常態耳
子孫皆曰續夀自逺有之非此將何以展卑下孝敬之
心願無止絶婚婣故舊不安也清曰茍爾輩之志不可
奪則從吾所欲而致之可乎皆曰願聞尊㫖清曰各能
遺吾洪纎麻縻百尺總而計之是吾獲數千百丈矣以
此為紹續吾夀豈不延長哉皆曰謹奉教然尊㫖的有
所以卑小敢問清笑而謂曰終亦須令爾輩知之吾下
界俗人妄意求道精神心力夙夜勤勞于今六十載矣
而曾無影響吾年老矣耄朽殆盡自期筋骸止可遷延
三二年耳欲乗視聴步履之尚能將行早志爾輩幸無
阻吾先是青州南十里有髙山俯壓郡城峯頂中裂豁
為關崖州人家家坐對嵐岫歸雲過鳥厯厯盡見按圗
經云雲門山俗亦謂之劈山而清蓄意多時及是謂婣
族曰雲門山神仙之窟宅也吾將往焉吾生日坐大竹
簣以轆轤自縋而用纎縻為媒焉脱不可前吾當急引
其媒爾則出吾於媒未振候及實而止肆吾志所如當
復來歸子孫婣族泣而諫曰㝠寞深逺不測紀極況山
精木魅蛇虺怪物何類不儲忍以千金之身自投於斯豈久
視永年之階乎清曰吾之志也汝輩必阻則吾私行矣
是不獲竹簣洪縻之安也衆知不可回則共成其事及
期而婣族鄉里凡千百人競齎酒饌遲明大會於山椒
清乃揮手謝辭而入焉良久及地其中極暗仰視天纔
如手掌捫四壁止容兩席許東南有穴可俯僂而入乃
棄簣遊焉初甚狹細漸往則可伸腰如此約行三十里
晃朗㣲明俄及洞口山川景象雲煙草樹宛非人世曠
望久之惟東南十數里隠映若有居人焉因徐步詣之
至則陡絶一臺階級極峻而南行可以登陟遂䖍誠而
上頗懐恐懼及至先窺堂宇甚嚴中有道士四五人清
於是叩門俄有青童應門問曰青州染工李清青童如
詞以報清聞中堂曰李清伊來也乃令前進清惶怖趨
拜當軒一人遙語曰未宜來何即遽至因令遍拜諸賢其
時日已午忽有白髮翁自門而入禮謁啓曰蓬萊霞明
觀丁尊師新到衆聖令邀諸真登上清赴㑹於是列真
偕行謂清曰汝且居此臨出顧曰慎無開北扉清巡視
院宇兼啟東西門情意飃飃然自惟永棲真境因至堂
北見北户斜掩偶出顧望下為青州宛然在掌離思歸
心良久方爾悔恨欲返諸真則已還矣其中相謂曰令
其勿犯北門竟爾自惑信知仙界不可妄至也因與瓶
中酒飲一甌其色濃白既而謂曰汝可且歸清則叩頭
求哀又云無路却返衆謂清曰會當至此但時限未耳
汝勿苦無途但閉目足至地則到鄉也清不得已流涕
辭行或相謂曰遣其歸須令有以為生清心恃豪富訝
此語為不知已一人顧清曰汝於堂内閣上取一軸書
去清既得謂清曰脱無依賴可以此書自給清遂閉目
遂覺身如飛鳥但聞風水之聲相激須㬰履地開目即
青州之南門其時纔申末城隍阡陌髣髴如舊至於屋
室樹木人民服用俱已變改獨行盡日更無一人相識
者即詣故居朝來之大宅宏門改張新舊曾無倣像左
側有業染者因投詣與之語其人稱姓李自云我本北
海富家因指前後閭閈曰此皆我祖先之故業曾祖求
道隋開皇四年生日自縋南山不知所終因是家道淪
破清悒怏久之乃換姓氏寓遊城邑即取所得書開之
則療小兒諸疾方也其年青州小兒癘疫清之所醫無
不立愈不旬月財産復振時髙宗永徽元年天下富庶
而北海往往有知清者因是齊魯人從而學道術者凡
百千輩至五年清乃謝門徒云吾往泰山觀封禪自此
莫知所往
　
　
　
　
　
　
　古今説海卷六十六
欽定四庫全書
　古今説海卷六十七
　　　　　　　　　　　　　明　陸楫　編
　説淵四十七(别傳四十七/)
　　薛昭傳(闕名/)
薛昭者唐元和末為平陸尉以氣義自喜常慕郭代公
李北海之為人因夜直宿囚有為母復仇殺人者與金
而逸之故縣聞於廉使廉使奏之坐讁為民于海康勑
下之日不問家産但荷銀鐺而去有客田山叟者或云
數百嵗時來平生正與昭洽乃齎酒闌道而飲餞之謂
昭曰君義士也脱人之禍而自當之真荆聶之儔也吾
請從子昭不許固請乃許之至三鄉夜山叟脱衣易酒
大醉其左右謂昭曰可遁矣與之携手出東郊贈藥一
粒曰非唯去疾兼能去食又約曰此去但遇道北有林
藪繁翳處可且匿不獨逃難當獲美姝昭辭行過蘭昌
宫古木修竹四合其所昭踰垣而入追者但東西奔走
莫能知蹤矣昭濳于古殿之西間及夜風清月皎見階
間有三美女笑語而至揖讓升于花茵以犀杯酌酒而
進之居其首女子酹之曰吉利吉利好人相逢惡人相
避其次曰良宵宴會雖有好人豈易逢邪昭居窻隙間
聞之又誌田生之言遂躍出曰適聞夫人云好人豈易
逢邪昭雖不才願備好人之數三女愕然良久曰君是
何人而匿于此昭具以實對乃設坐于茵之南昭詢其
姓字長曰雲容張氏次曰鳳臺蕭氏次曰蘭翹劉氏飲
將酣蘭翹命骰子謂二女曰今夜嘉賓相逢須有匹偶
請擲骰子遇采强者得薦枕席遍擲雲容采勝蘭翹遂
命薛郎近雲容姊坐又持雙杯而獻曰真所謂合卺矣
昭拜謝之遂問夫人何許人何以至此答曰某乃開元
中楊貴妃之侍兒也妃甚愛惜常令獨舞霓裳於繡嶺
宮妃贈我詩曰羅袖動香香不已紅蕖裊裊秋烟裏輕
雲嶺上乍搖風嫩栁池邊初拂水詩成皇帝吟諷久之
亦有繼和但不記耳遂賜雙金扼臂因兹寵幸愈於羣
輩此時多遇帝與申天師譚道余獨與貴妃得竊聴亦
數侍天師茶藥頗獲天師憫之因閒處叩頭乞藥師云
吾不惜但汝無分不久處世如何我曰朝聞道夕死可
矣天師乃與絳雪丹一粒曰汝但服之雖死不壊但能
大其棺廣其穴含以真玉疎而有風使魂不蕩空魄不
沈寂有物拘制逃出隂陽後百年得遇生人交精之氣
或再生便為地仙耳我沒蘭昌之時同輩具以白貴妃
憐之命中貴人陳𤣥造受其事送終之器皆荷如約今
已百年矣仙師之兆莫非今宵良會乎此乃宿分非偶
然耳昭因詰申天師之貌乃田山叟之魁梧也昭大驚
曰山叟即天師明矣不然何以委曲使余符曩日之事
哉又問蘭鳳二子容曰亦當時宮人有容者為九仙媛
所忌毒而死之藏吾穴之側與之交遊非一朝一夕耳
鳳臺請擊席而歌送昭容酒歌曰臉花不綻幾含幽今
夕陽春獨換秋我守孤燈無白日寒雲隴上更添愁蘭
翹和曰幽谷啼鸎整羽翰犀沈玉冷自長歎月華不忍
扃泉户露滴松枝一夜寒雲容和曰韶光不鑒分成塵
曾餌金丹忽有神不意薛生携舊律獨開幽谷一枝春
昭亦和曰悞入宮墻漏網人月華清洗玉階塵自疑飛
到蓬萊頂瓊艷三枝半夜春詩畢旋聞鷄鳴三人曰可
歸室矣昭持其衣超然而去初覺門户至㣲及經閾亦
無所妨蘭鳳亦告辭而他往矣燈燭熒熒侍婢凝立帳
幄綺繡如貴戚家焉遂同寢處昭甚慰喜如此覺數夕
但不知昬旦容曰吾體已蘇矣但衣服破故更得新衣
則可起矣今有金扼臂君可持往近縣易衣服昭懼不
敢去曰恐為州縣所執容曰無憚但將我白絹去有急
即蒙首人無能見矣昭然之遂出三鄉貨之市其衣服
夜至穴側容已迎門而笑引入曰但啓櫬當自起矣昭
如其言果見容體已生及回顧看帷帳但一大穴多明
器服玩金玉惟取寶器而出遂與容同歸金陵幽棲至
今見在容鬢不衰豈非俱餌天師之靈藥乎申師名元
之
　
　
　
　
　
　
　
　
　
　
　
　
　
　
　
　古今説海卷六十七
欽定四庫全書
　古今説海卷六十八
　　　　　　　　　　　　　明　陸楫　編
　説淵四十八(别傳四十八/)
　　王賈傳(闕名/)
婺州參軍王賈本太原人移家覃懐而先人之壟在於
臨汝賈少而聰穎未嘗有過沈靜少言年十四忽謂諸
兄曰不出三日家中當恐且有大喪居二日宅中火延
燒堂室祖母年哀震驚自投于牀而卒兄以賈言聞諸
父諸父訊賈賈曰卜筮知之後又白諸父曰太行南泌
河灣澳内有兩龍居之欲識真龍請同觀之諸父怒曰
小子好詭言駭物當笞之賈跪曰實有故請觀之諸父
因與同行賈請具雨衣於是至泌河淵深處賈入水
以鞭畫之水為之分下有大石二龍盤繞之一白一黑
各長數丈見人沖天諸父大驚良久瞻視賈曰既見矣
將復之因以鞭揮之水合如舊則雲霧晝昬雷電且至
賈曰諸父駛去因馳未里餘飛雨大注方知非常人也
賈年十七詣京舉孝廉果擢第乃娶清河崔氏女選授
婺州參軍還過東都賈母之表妺死已經年常於靈帳
發言處置家事兒女童妾不敢為非毎索飲食衣服有
不應求即加笞罵親戚咸怪之賈曰此必妖異因造姨
宅唁姨諸子先是姨謂諸子曰明日王家外甥來必莫
令進此小子大罪過人賈既至門不得進賈令召老蒼
頭曰宅内言者非汝主母乃妖魅耳汝但私語汝郎君
令引我入當為除去之家人素病之乃濳言於諸郎郎
悟因哭令賈行弔已因向靈言曰聞姨亡來大有神異
言語如舊今故來謁姨何不與賈言也不應賈又邀之
曰今故來謁姨若不言終不去矣當止於此魅被其勤
請帳中言曰甥比佳乎何期别後生死遂隔汝不相忘
猶能相訪愧不可言因涕泣言語泣聲皆姨平生聲也
諸子聞之號泣令具饌坐賈於前命酒相對殷勤不已
醉後賈因請曰姨既神異何不令賈一見姨曰幽明道
殊何要相見賈曰姨不能全出請露半靣不然呈一手一
足令賈見之如不相示亦終不去魅既被邀苦至因見
左手於几宛然又姨之手也諸子又號泣賈因前執其
手姨驚命諸子曰外甥無禮何不舉手諸子未進賈遂
引其手撲之於地尚猶哀呌撲之數四即死乃老狐也
真形既見體裸無毛命火焚之靈語遂絶賈至婺州以
事到東陽令有女病魅數年醫不能愈令邀賈到宅置
茗饌而不敢有言賈知之謂令曰聞令有女病魅當為
去之因為桃符令置所卧牀前女見符泣而罵須㬰眠
熟有大狸腰斬死于牀下疾乃止時杜暹為婺州參軍
與賈同列相得甚歡與暹同部領使于洛陽過錢塘江
登羅刹山觀淛江潮謂暹曰大禹真聖者當治水時所
有金櫃五符以鎮川瀆此杭州城不鎮壓尋當䧟矣暹
曰何以知之賈曰此石下是相與觀焉因令暹閉目執
其手令暹跳下暹忽閉目已至水底其空處如堂有石
櫃髙丈餘鏁之賈手開其鏁遂去其葢引暹手登之因
同入櫃中又有金櫃可髙三尺金鏁鏁之賈曰玉符在中
然世人不合見暹觀之既已則鏁石櫃又接其手令騰
出暹纔跳躍則至岸矣既與暹交熟乃告暹曰君有宰
相禄當自保愛因示其拜官厯任及於年夀周細語
之暹後遷拜一如其説既而至呉郡停船而女子天生
五年矣母撫之哀慟而賈不哭暹素重賈各見妻子如
一家於是對其妻謂暹曰吾第三天人也有罪謫為世
人二十五年今已滿矣後日當行此女亦非吾子也所
以早夭妻崔氏亦非吾妻即吉州别駕李乙妻也縁時
嵗未到乙未合娶以吾既為世人亦合有室故司命權
以妻吾今期已盡妻即當適李氏李氏三品禄致仕生
五子大數已定不知何為妄哭妻久知其夫靈異因輟
哭請曰吾方年盛君何忍見舍且暑月在途零丁如此
請送至洛陽得免栖遲行路之人猶合矜愍況室家之
好而忍遺棄邪賈笑而不答因令造棺器納亡女于中
置之船下又囑暹以身後事曰吾卒後為素棺漆其縫
將至先塋與女子皆附之於墓是後即發至宋州崔氏
伯任宋州别駕當畱其姪聴之至冬初李乙必充計入
京與崔氏伯相見即伯之故人也因求婚崔别駕以姪
妻之事已定矣暹然之其妻日夜涕泣請其少畱終不
答至日沐浴衣新衣暮時召暹相對言談頃而卧遂卒
暹哭之慟為制朋友之服如其言殮之行及宋州崔别
駕果畱其姪暹至則如臨汝厚葬及其子其冬李乙至
宋州求壻其妻崔别駕以妻之暹後作相厯中外皆如
其語
　
　
　
　
　
　
　古今説海卷六十八
欽定四庫全書
　古今説海卷六十九
　　　　　　　　　　　　　明　陸楫　編
　説淵四十九(别傳四十九/)
　　烏將軍記(闕名/)
代國公郭元振開元中下第自晉之汾夜行陰晦失道
久而絶逺有燈火之光以為人居也徑往投之八九里
有宅門宇甚峻既入門廊下及堂上燈燭熒煌牢饌羅
列若嫁女之家而悄無人公繫馬西廊前厯階而升徘
徊堂上不知其何處也俄聞堂中東閣有女子哭聲嗚
咽不已公問曰堂中泣者人邪鬼邪何陳設如此無人
而獨泣曰妾此鄉之祠有烏將軍者能禍福人每嵗求
偶於鄉人鄉人必擇處女之美者而嫁焉妾雖陋拙父
利鄉人之五百緡潛以應選今夕鄉人之女並為遊宴
者到是醉妾此室共鏁而去以適于將軍者也今父母
棄之就死而已惴惴哀懼君誠人邪能相救免畢身為
除掃之婦以奉指使公大憤曰其來當何時曰二更公
曰吾忝為大丈夫也必力救之如不得當殺身以徇汝
終不使汝枉死於淫鬼之手也女泣少止於是坐於西
階上移其馬於堂北令一僕侍立于前若為儐而待之
未幾火光照耀車馬駢闐二紫衣吏入而復走出曰相
公在此逡巡二黄衣吏入而出亦曰相公在此公私心
獨喜吾當為宰相必勝此鬼矣既而將軍漸下導吏復
告之將軍曰入有戈劒弓矢翼引以入即東階下公使
僕前曰郭秀才見遂行揖將軍曰秀才安得到此曰聞
將軍今夕嘉禮願為小相耳將軍者喜而延坐與對食
言笑極歡公囊中有利刀思取刺之乃問曰將軍曽食
鹿腊乎曰此地難遇公曰某有少許珍者得自御㕑願
削以獻將軍者大恱公乃起取鹿腊并小刀因削之置
一小器令自取將軍喜引手取之不疑其他公伺其無
機乃投其脯捉其腕而斷之將軍失聲而走導從之吏
一時驚散公執其手脱衣纒之令僕夫出望之寂無所
見乃啓門謂泣者曰將軍之腕已在此矣尋其血蹤死
亦不乆汝既獲免可出就食泣者乃出年可十七八而
甚佳麗拜於公前曰誓為僕妾公勉諭馬天方曙開視
其手則猪蹄也俄聞哭泣之聲漸近乃女之父母兄弟
及鄉中耆老相與舁櫬而來將收其屍以備殯殮見公
及女乃生人也咸驚以問之公具告焉鄉老共怒殘其
神曰烏將軍此鄉鎮神鄉人奉之久矣嵗配以女才無
他虞此禮少遲即風雨雷雹為虐奈何失路之客而傷
我明神致㬥於人此鄉何負當殺公以祭烏將軍不爾
亦縛送本縣揮少年將令執公公諭之曰爾徒老於年
未老於事我天下之達理者爾衆聽吾言夫神受天之
命而為鎮也不若諸侯受命於天子而疆理天下乎曰
然公曰使諸侯漁色於國中天子不怒乎殘虐於人天
子不伐乎誠使爾呼將軍者真神明也神固無猪蹄天
豈使淫妖之獸乎且淫妖之獸天地之罪畜也吾執正
以誅之豈不可乎爾曹無正人使爾少女年年横死於
妖畜積罪動天安知天不使吾雪焉從吾言當為爾除
之永無聘娶之患如何鄉人悟而喜曰願從命公乃令
數百人執弓矢刀鎗鍬钁之屬環而自隨尋血而行纔
二十里血入大塚穴中因圍而斸之應手漸大如甕口
公令東薪燃火投入照之其中若大室見一大猪無前
左蹄血卧其地突煙走出斃於圍中鄉人翻共相慶會
餞以酬公公不受曰吾為人除害非鬻獵者得免之女
辭其父母親族曰多幸為人託質血屬閨闈未出固無
可殺之罪今者貪錢五十萬以嫁妖獸忍鏁而去豈人
所宜若非郭公之仁勇寧有今日是妾死於父母而生
於郭公也請從郭公不復以舊鄉為念矣泣拜而從公
公多岐援喻止之不獲遂納為側室生子數人公之貴
也皆任大官之位事已前定雖生逺地而棄焉鬼神終
不能害明矣
　
　古今説海卷六十九
欽定四庫全書
　古今説海卷七十
　　　　　　　　　　　　　明　陸楫　編
　説淵五十(别傳五十/)
　　竇玉傳(闕名/)
進士王勝蓋夷元和中同求薦於州時賔館填溢假郡
功曹王翥第以俟試既而他室皆有客惟正堂以小繩
繫門自牖而窺之獨床上有褐衾床北有破籠此外更
無有問其隣曰處士竇三郎玉居也二客以西廂為窄
思與同居甚喜其無姬僕也及暮竇處士者一驢一襆
乘醉而來夷勝前謁且曰勝求解于郡以賔館喧故寓
于此所得西廊亦甚窄君子既無姬僕又是方外之人
願畧同此堂以俟郡試玉固辭接對之色甚傲夜深將
寢忽聞異香驚起尋之則見堂中垂簾帷喧然笑語於
是夷勝突然入其堂中屏帷四合奇香撲人雕盤珍膳
不可名狀有一女年可十八九嬌麗無比與竇對食侍
婢十餘人亦皆端妙銀爐煮茗方熟坐者起入西廂帷
中侍婢悉入曰是何兒郎突衝人家竇面色如土端坐
不語夷勝無以致辭啜茗而出既下堦聞閉户之聲曰
風狂兒郎因何共止古人所以卜隣者豈虛語哉竇辭
以非己所居難拒異客必慮輕侮豈無他宅因復歡笑
及明往覘之盡復其舊竇獨偃於褐衾中拭目方起夷
勝詰之不對夷勝曰君晝為布衣夜會公族茍非妖幻
何以致麗人不言其實當即告郡竇曰此固秘事言亦
無妨比者玉薄遊太原晚發冷泉將宿于孝義縣陰晦
失道夜投人莊問其主其僕曰汾州崔司馬莊也令人
告焉出曰延入崔司馬年可五十餘衣緋儀貌可愛問
竇之先及伯叔昆弟詰其中外親族乃玉舊親知其為
表丈也自幼亦嘗聞此丈人但不知官位慰問殷勤情
意甚優重因令報其妻曰竇秀才乃是右衞將軍七兄
之子是吾之重表姪夫人亦是丈母可見之從宦異方
親戚離阻不因行李豈得相逢請即見有頃一青衣曰
屈三郎入其中堂陳設之盛若王侯之居盤饌珍奇味
窮海陸既食丈人曰君今此遊將何所求曰求舉資耳
曰家在何郡曰海内無家丈人曰君生涯如此身事蕭
然蓬遊無抵徒勞往復丈人有女年近長成今便令奉
亊衣食之給不求于人可乎玉起拜謝夫人喜曰今夕
甚佳又有牢饌親戚中配屬何必廣召賔客吉禮既具
便取今夕謝訖復坐又進食食畢揖玉憇于西㕔具沐
浴訖授衣巾引相者三人來皆聰明之士一姓王稱郡
法曹一姓裴稱户曹一姓韋稱郡督郵相揖而坐俄而
禮輿香車皆具花燭前引自西㕔至中門展親御之禮
因又遶莊一周自南門入及中堂堂中帷帳已具成禮
訖初三更妻告玉曰此非人間乃神道也所言汾州陰
道汾州非人間也相者數子無非㝠官妾與君宿縁合
為夫婦故得相遇人神路殊不可久住君宜即去玉曰
人神既殊安得配屬已為夫妻便合相從何為一夕而
别也妻曰妾身奉君固無逺近但君生人不合久居于
此君速命駕常令君篋中有絹百疋用盡復滿所到必
求靜室獨居少以存想隨念即至十年之外可以同行
今且晝别宵會爾玉乃入辭崔曰明晦雖殊人神無二
小女子得奉巾櫛蓋是宿緣勿謂異類遂猜薄之亦不
可言于人公法訊問言亦無妨言訖得絹百疋而别自
後獨宿思之則來供帳饌具悉其㩦也若此者五年矣
夷勝開其篋果有絹百疋因各贈三十疋求其秘之言
訖遁去不知所在焉
　
　
　
　
　
　
　
　古今説海卷七十
欽定四庫全書
　古今説海卷七十一
　　　　　　　　　　　　　明　陸楫　編
　説淵五十一(别傳五十一/)
　　栁參軍傳(闕名/)
華州栁參軍名族之子寡慾早孤無兄弟罷官于長安
閒遊上巳日於曲江見一車子飾以金碧從一青衣殊
亦俊雅已而翠簾徐褰見摻手如玉指畫青衣令摘芙
蓉女容色絶代斜晲栁生良久生鞭馬從之即見車入
永從里栁生知其大姓崔氏女亦有母青衣字輕紅栁
生不甚貧多方賂輕紅竟不之受他日崔氏女病其舅
執金吾王因候其妹且告曰請為子納焉崔氏不樂其
母不敢違兄之命女曰願得嫁前時栁生足矣必不允
以某與外兄終恐不生全其母念女深乃命輕紅於薦
福寺僧道省院達意栁生為輕紅所誘又悦輕紅輕紅
大怒曰君性正麤奈何小娘子如此待于君某一㣲賤
便忘前好欲保嵗寒其可得乎某且以足下事白小娘
子栁生再拜謝不敏始曰夫人惜小娘子情切今小娘
子不樂適王家夫人是以偷成婚約君可三兩日就禮
事栁生極喜備數百十財禮期日結婚後五日栁挈妻
與輕紅于金城里居及旬月金吾到永從其母王氏泣
云吾夫亡子女孤露被姪不待禮會强竊女去矣兄豈
無教訓之道金吾大怒歸笞其子數十密令捕訪彌年
無獲無何王氏殂栁生挈妻與輕紅自金城里赴喪金
吾之子既見遂告父父擒栁生生云某于外姑王氏處
納采娶妻非越禮私誘也家人大小皆熟知之王氏既
殁無所明遂訟于官公斷王家先下財禮合歸于王金
吾子常悦表妹亦不怨前横也經數年輕紅竟潔已處
焉金吾又亡移其宅于崇義里崔氏不樂事外兄乃使
輕紅訪栁生所在時栁生尚居金城里崔氏又使輕紅
與栁生為期兼賚看圃豎令積糞堆與宅垣齊崔氏女
遂與輕紅躡之同詣栁生栁生驚喜又不出城只遷羣
賢里後本夫終尋崔氏女知羣賢里住復興訟奪之王
生情深崔氏萬途求免託以體孕又不責而納焉栁生
長流江陵二年崔氏與輕紅相繼殂王生送喪哀慟之
禮至矣輕紅亦葬于崔氏墳側栁生江陵閒居春二月
繁花滿庭追念崔氏凝想形影且不知存亡忽聞叩門
甚急俄見輕紅抱粧奩而進乃曰小娘子且至聞似車
馬之聲比崔氏入門更無他見栁生與崔氏叙契闊悲
歡之甚問其由則曰某已與王生訣自此可以同穴矣
人生意専必果夙願因言曰某少習樂箜篌頗有功栁
生即時置箜篌調弄絶妙二年間可謂盡平生矣無何
王生舊使蒼頭過栁生門忽見輕紅驚不知其所以又
疑人有相似者未敢遽言問閭里又流人栁參軍彌怪
更伺之輕紅知是王生家人亦具言于栁生匿之蒼頭
却還城具言于王生生聞之命駕千里而來既至栁生
門於隙窺之正見栁生坦腹於臨軒榻上崔氏女新粧
輕紅捧鏡于側崔氏勻鉛黄未竟王生門外極叫輕紅
鏡墜地有聲如磬崔氏與王生無憾遂入栁生驚亦待
如賔禮俄又失崔氏所在栁生與王生言事二人相看
不喻大異之相與造長安發崔氏所葬驗之即江陵所
施鉛黄如新衣服肌肉且無損敗輕紅亦然栁與王相
誓却葬之二人入終南訪道遂不返
　
　
　
　
　
　
　
　
　
　
　古今説海卷七十一
欽定四庫全書
　古今説海卷七十二
　　　　　　　　　　　　　明　陸楫　編
　説淵五十二(别傳五十二/)
　　人虎傳(闕名/)
隴西李微皇族子家于虢略微少博學善屬文弱冠從
州府貢焉時號名士天寶十五載春於尚書右丞楊門下
登進士第後數年調選補尉江南微性疎逸恃才倨傲
不能屈跡卑僚嘗鬱鬱不樂毎同舍㑹既酣顧謂其羣
官曰生乃與君等為伍邪其僚友咸側目之及謝秩則
退歸閒適不與人通者近歲餘後迫以食且缺乃東遊
吳楚間期歛于郡國長吏楚人聞其聲固久矣及至皆
開館以俟之畱宴遊極歡將去悉厚賄以實其囊槖微
在吳楚且周歲所獲饋遺甚多西歸虢略未至舎於汝
墳逆旅中忽被疾發狂鞭捶僕者不勝其苦如是旬餘
疾益甚無何夜狂走莫知其適家僮跡其去而伺之盡
一月而微竟不囘於是僕者驅其乘馬挈其囊槖而逺
遁去至明年陳郡李儼以監察御史奉詔使嶺南乘傳
至商於界晨將去其驛吏白曰道有虎暴而食人故途
於此者非晝莫敢進今尚早願且駐車固不可前儼怒
曰我天子使後騎極多山澤之獸能為害邪遂命駕而
行去未盡一里果有虎自草中突而出儼驚甚俄而虎
匿身草中人聲而言曰異乎哉幾傷我故人也儼聆其
音似李微者儼昔與微同登進士第分極深别有年矣
忽聞其語既驚且異而莫測焉遂問曰子為誰豈非故
人隴西子乎虎呼吟數聲若嗟泣之狀已而謂儼曰我
李微也儼乃下馬曰君何由至此且儼始與君同場屋
十餘年情好歡甚愈於他友不意吾先登仕路君亦繼
㨗科選睽間言笑厯時頗久傾風結想如渴待飲幸因
出使得此遇君而乃自匿草中豈故人疇昔之意也虎
曰吾已為異類使君見吾形則且畏怖而惡之矣何暇
疇昔之念邪雖然君無遽去得少盡欵曲乃我之幸也
儼曰我素以兄事故人願展拜禮乃再拜虎曰我自與
足下别音容曠阻且久矣僕夫得無恙乎宦途不致淹
畱乎今又何適向者見君有二吏驅而前驛𨽻挈印囊
以導庸非為御史而出使乎儼曰近者幸得備御史之
列今奉使嶺南虎曰君子以文學立身位登朝序可謂
盛矣況憲臺清要分糾百揆聖明愼擇尤異於人心喜
故人居此地甚可賀儼曰往者吾與執事同年成名交
契深密異於常友自聲容間阻去日如流想望風儀心
目俱斷不意今日獲君念舊之言雖然執事何為不見
我而自匿於草莽中故人之分豈當如是邪虎曰我今
不為人矣安得見君乎儼曰願詳其事虎曰我前身客
吳楚去歲方還道次汝墳忽嬰疾發狂夜聞户外有呼
吾名者遂應聲而出走山谷間不覺以左右手攫地而
步自是覺心愈狠力愈倍及視其肱髀則有斑毛生焉
心甚異之既而臨溪照影已成虎矣悲慟良久然尚不
忍攫生物食也既久飢不可忍遂取山中鹿豕獐兔充
食又久諸獸皆逺避無所得飢益甚一日有婦人從山
下過時正餒迫徘徊數四不能自禁遂取而食殊覺甘
美今其首飾猶在巖石之下也自是見冕而乘者徒而
行者負而趨者翼而翔者毳而馳者力之所及悉擒而
咀之立盡率以為常非不念妻孥思朋友直以行負神
祗一旦化為異獸有靦於人故分不見矣嗟夫我與君
同年登第交契素厚君今日執天憲耀親友而我匿身
林藪永謝人世躍而呼天俛而泣地身毁不用是果命
乎因呼吟咨嗟殆不自勝遂泣儼且問曰君今既為異
類何尚能人言邪虎曰我今形變而心甚悟耳自居此
地不知歲月多少但見草木榮枯耳近日絶無過客久
飢難堪不幸唐突故人慙惶殊甚儼曰君久飢某有餘
馬一疋畱以為贈如何虎曰食吾故人之駿乘何異傷
吾故人乎願無及此儼曰食籃中有羊肉數斤畱以為
贈可乎曰吾方與故人道舊未暇食也君去則畱之又
曰我與君眞忘形之友也而我將有所託其可乎儼曰
平昔故人安有不可哉恨未知何如事願盡教之虎曰
君不許我我何敢言今既許我豈我望邪初我於逆旅
中為疾發狂既入荒山而僕者驅我乘馬衣囊悉逃去
吾妻孥尚在號怨豈知我化為異類乎君自南囘為齎
書訪吾妻子但云我已死無言今日事志之乃曰吾於
人世且無資業有子尚稚固難自謀君位列周行素秉
風義昔日之分豈他人能右哉必望念其孤弱時賑其
乏無使殍死於道途亦恩之大者言已又悲泣儼亦泣
曰儼與足下休戚同焉然則足下子亦儼子也當力副
厚命又何虞其不至哉虎曰我有舊文數十篇未行於
代雖有遺藁當盡散落君為我傳錄誠不能列文人之
戸閾然亦貴傳於子孫也儼即呼僕命筆隨其口書近
二十章文甚高理甚逺閲而歎者至于再三虎曰此吾
平生之業也又安得寢而不傳歟既又曰吾欲為詩一
篇蓋欲表吾外雖異而中無所異亦欲以道吾懷而攄
吾憤也儼復命吏以筆授之詩曰偶因狂疾成殊類災
患相仍不可逃今日爪牙誰敢敵當時聲跡共相高我
為異物蓬茅下君已乘軺氣勢豪此夕溪山對明月不
成長嘯但成嘷儼覽之驚曰君之才行我知之久矣而
君至於此者君平生得無有自恨乎虎曰二儀造物固
無親疎厚薄之間若其所遇之時所遭之數吾又不知
也噫顏子之不幸伯牛斯疾尼父常深歎之矣若反求
其所自恨則吾亦有之矣不知定因此乎吾遇故人則
無所自匿也吾嘗記之於南陽郊外嘗私一孀婦其家
竊知之常有害我心孀婦由是不得再合吾因乘風縱
火一家數人盡焚殺之而去此為恨爾又曰使回日幸
取道他郡無再遊此途吾今日尚悟一日都醉則君過
此吾亦不省將碎足下於齒牙間終成士林之笑焉此
吾之切祝也君前去百餘步上小山下視盡見此將令
君見我焉非欲矜勇令君見而不復再過此則知吾待
故人之不薄也復曰君還都見吾友人妻子愼無言今
日之事吾恐久畱使斾稽滯王程願與子訣叙别甚久
儼乃再拜上馬回視草茅中悲泣所不忍聞儼亦大慟
行數里登嶺再視則虎自林中躍出咆哮巖谷皆震後
回自南中乃取他道不復由此遣使持書及賵贈之禮
計於微子月餘微子自虢略入京詣儼求先人之柩儼
不得已具疏其事遂以己俸均給微妻子免飢凍焉儼
後官至兵部侍郎
　
　
　
　
　
　
　
　
　
　古今説海卷七十二
欽定四庫全書
　古今説海卷七十三
　　　　　　　　　　　　　明　陸楫　編
　説淵五十三(别傳五十三/)
　　馬自然傳(闕名/)
馬湘字自然鹽官人也世為縣小吏而湘獨好經史攻
文學嘗與道士遍遊天下後歸江南嘗醉於湖州墮霅
溪經日坐水上而來衣履不濕言適為項羽相召飲酒
而返溪濱觀者如堵酒氣猶衝人狀若風狂路人多隨
看之又時復以拳入鼻及出拳鼻如故又指溪水令逆
流食頃指桺樹令隨溪水走來去指橋令斷復續後遊
常州㑹宰相馬植出官量移常州刺史素聞湘名乃邀
相見延禮甚異之植問曰幸與道兄同姓欲為兄弟冀
師道術可乎湘曰相公何望植曰扶風湘曰相公扶風
馬湘則馬風牛但且相知無徵同姓亦言與植風馬牛
不相及也然植畱之郡齋益敬禮之或飲食次植請見
小術乃於席上以磁器盛土種瓜須臾引蔓生花結實
取食衆賓皆稱香美此常瓜更異又於遍身及襪上摸
錢所出錢不知多少擲之皆青銅錢撮投井中呼之一
一飛出人有收取頃之復失又植言此城中䑕極多湘
乃書一符令人帖於南壁下以筯擊盤長嘯䑕成羣而
來走就符下俯伏湘即呼䑕有一大者趨近堦前相曰
汝毛蟲微物天與粒食何得穿屋穴牆晝夜擾於相公
且以慈憫為心未能盡殺汝輩宜便相率離此大䑕乃
囘羣䑕前皆若叩磕謝罪遂作隊行莫知其數出城門
去自後城内更絶䑕迹湘後南遊越州經洞巖禪院僧
三百方齋而湘與婺州永康縣收馬巖道士王知微及
弟子王延叟同行僧見湘知微到踞而食略無揖者湘
不食促知微延叟及食而去僧齋未畢及出門又促速
行道諸暨縣南店中約去禪院七十餘里深夜聞尋道
士聲主人遽應此有三人外面極喜請於主人願見道
士但禮拜哀鳴云禪僧不識道者昨失奉迎致遺責怒
三百僧到今下牀不得某二僧主事不坐所以得來固
乞舍之湘惟睡而不對知微延叟但笑之僧愈哀乞湘
乃曰此後無以輕慢為意汝囘入門坐僧當能下牀矣
僧囘果如其言湘翊日又南行時方春見道旁一家好
菘菜求之不得仍聞惡語湘命延叟取紙筆知微遂言
求菜見阻誠無訟理況在道門詎宜施之湘笑曰我非
訟者也作小戲耳於是延叟授紙筆湘畫一白鷺以水
噀之遂化成眞鷺飛入菜畦中啄菜其主逐起又飛下
再三湘又畫一猧子亦以水噀化成走趂捉白鷺共踐
其菜一時碎盡主人見道士戲笑曾求菜致此慮復為
他術遂來哀乞湘曰非求菜也故相戲耳於是呼鷺及
犬皆飛走投入湘懷中視菜如故悉無所損又南遊霍
桐山入長溪縣界夜投旅舍宿舍少而行旅已多主人
戱言無宿處道士能壁上睡即相容時已逼日暮知微
延叟切於止宿湘曰爾但於俗旅中睡而自躍身梁上
以一脚掛梁倒睡適主人夜起燭火照見始大驚異湘
曰梁上猶能壁上何難俄而入壁久之不出主人祈謝
移知微延叟入家内靜處湘乃出及旦主人畱連忽失
湘所在知微延叟前行數里尋求已在路旁自霍桐囘
永康縣東天寶觀駐泊觀有大枯松湘指之曰此松已
後三十餘年即化為石自後松果化為石忽大風雷震
石倒山側作數截會陽發自廣州節度責婺州發性尚
奇異乃徙兩截就郡齋兩截致之龍興寺各高六七尺
徑三尺餘其石松皮鱗皴如故今猶存焉人或有疾告
者湘無藥但以竹拄杖打痛處腹内身上百病以竹杖
指之口吹杖頭如雷鳴便愈有患腰脚駝曲拄杖而來
者亦以竹拄杖打之令放杖應手便伸展時有以財帛
與湘者固讓不受强與之復散與貧人所遊行之處或
宫觀巖洞多題詩句其登杭州秦望山詩曰太一初
分何處尋空畱厯數變人心九天日月移朝暮萬里山
川自古今風動水光吞逺嶠雨添嵐氣沒高林秦皇謾
作驅山計滄海茫茫轉更深復歸故鄉省兄兄適出嫂
姪喜叔歸湘曰我與兄共此宅歸來要明此地我惟愛
東園耳嫂姪異之私計小叔久離家歸來兄猶未相面
何便言分地骨肉之情必不忍如此駐畱三日嫂姪與
食皆不食但飲酒而已待兄不歸及夜遽卒明日兄歸
問妻子其故具以實對兄感慟乃曰弟學道多年非歸
要分宅是歸託化於我以絶思望耳乃棺歛其夕棺中
忽然有聲一家驚異乃窆之東園時大中十年也明年
東川奏劍州梓潼縣道士馬自然白日上昇湘嘗於東
川謂人我仙官也勅浙西道杭州覆之發冢視棺乃一
竹杖而已
　
　
　
　
　
　古今説海卷七十三
欽定四庫全書
　古今説海卷七十四
　　　　　　　　　　　　　明　陸楫　編
　説淵五十四(别傳五十四/)
　　寶應錄(闕名/)
開元中有李氏者嫁於賀若氏卒乃舍俗為尼號曰眞
如家於鞏縣孝義橋其行高潔逺近宗推之天寶元年
七月七日眞如於精舍戸外盥濯之間忽有五色雲氣
自東而來雲中引手不見其形徐以囊授眞如曰寶之
愼勿言也眞如謹守不敢失墜天寶末祿山作亂中原
鼎沸衣冠南走眞如展轉流寓於楚州安宜縣肅宗元
年建子月十八日夜眞如所居忽見二人衣皁衣引眞
如東南而行行可五六十步値一城樓觀嚴飾兵衞鮮
肅皁衣者指之曰化城也城有大殿一人衣碧衣戴寶
冠號為天帝復有二十餘人衣冠亦如之呼為諸天諸
天坐命眞如進既而諸天相謂曰下界喪亂時久殺戮
過多腥穢之氣達於諸天不知何以救之一天曰莫若
以神寶壓之又一天曰當用第三寶又一天曰今沴氣
方盛穢毒凝固第三寶不足以勝之須以第二寶授之
則兵可息亂世可清也天帝曰然因出寶授眞如曰汝
往令刺史崔侁進達於天子復謂眞如曰前所授汝小
囊有寶五段人臣可得見之今者八寶唯王者所宜見
之汝愼勿易也乃具以寶名及所用之法授眞如已而
復令皁衣者送之翌日眞如詣縣攝令王滔之以狀聞
州州得滔之狀會刺史將行縣以狀示從事盧恒曰安
宜縣有妖尼之事恠之甚也亟往訊之恆至縣召眞如
欲以王法加之眞如曰上帝有命誰敢廢墮且寶非人
力所致又何疑焉乃以囊中五寶示恆其一曰𤣥黃天
符形如笏長可八寸餘闊三寸上圓下方近圓有孔黄
玉也色比蒸栗澤若凝脂辟人間兵疫病氣其二曰玉
雞毛文悉備白玉也王者以孝理天下則見其三曰穀
璧白玉也徑五六寸其文粟粒自生無異雕鑴之狀王
者得之則五穀豐稔其四曰王母玉環二枚亦白玉也
徑六寸好倍於肉王者得之能令外國歸服其玉色光
彩溢發特異於常盧恆曰玉信玉矣安知寶乎眞如乃
悉出寶盤向日照之其光皆射日仰望不知光之所極
也恆與縣吏同視咸異之翌日侁至恆白於侁曰寶蓋
天授非人事也侁覆驗無異歎駭久之即具事申報節
度使崔圓圓異之徵眞如詣府欲厯視之眞如曰不可
圓固强之眞如不得已又出八寶一曰如意寶珠其形
正圓大如雞卵光色瑩徹置之堂中明如滿月其二曰
紅靺鞨大如巨栗赤爛若朱櫻視之可應手而碎觸之
則堅重不可破也其三曰琅玕珠其形如環四分缺一
徑可五六寸其四曰玉印大如半手其文如鹿䧟之印中
著物則形見其五曰皇后採桑鉤二枚長五六寸其細
如筯屈其末似金又似銀又類熟銅其六曰雷公石二
枚斧形長可四寸闊一寸無孔膩如青玉八寶置之日
中則白氣連天措諸陰室則燭耀如月其所厭勝之法
眞如皆祕不可得而知也圓為錄表奏之眞如曰天命
崔侁進達若何圓悟而止侁乃遣盧恆隨眞如上獻時
史朝義方圍宋州又南䧟申州淮河道絶遂取江路而
上抵商山入關以建巳月十三日達京時肅宗寢疾方
甚視寶促召代宗謂曰汝自楚王為皇太子今上天賜
寶獲於楚州天許汝也宜保愛之代宗再拜受賜以得
寶之故即日改為寶應元年上既答天休乃升楚州為
上州縣為望縣改縣名安宜為寶應焉刺史上進寶官
皆有超升號眞如為寶和寵錫有加自後兵革漸偃年
穀豐登封域之内幾至小康寶應之符驗也眞如所居
之地得寶河壖高厰境物潤茂遺址後六合縣尉崔珵
所居西堂之間相傳云西域胡人過其傍者至今莫不
望其處而瞻禮焉
　
　
　古今説海卷七十四
欽定四庫全書
　古今説海卷七十五
　　　　　　　　　　　　　明　陸楫　編
　説淵五十五(别傳五十五/)
　　白蛇記(闕名/)
元和二年隴西李㼅鹽鐵使遜之猶子也因調選次乘
暇於長安東市見一犢車侍婢數人於車中貨易李潛
目車中因見白衣之姝綽約有絶代之色李子求問侍
者曰娘子孀居袁氏之女前事李家今身衣李之服方
將外除所以市此耳又詢可能再從人乎乃笑曰不知
李子乃與出錢貨諸錦繡姝遂傳言云且貸錢買之請
隨到莊嚴寺左側宅中相還不晚李子甚悦時日已晩
遂逐犢車而行礙夜方至所止犢車入中門白衣姝一
人下車侍者以帷擁之而入李下馬俄見一使者將榻
而出云且坐坐畢侍者云今夜郎君豈暇領錢乎不然
此有主人否且歸主人明晨不晚也李子曰我本無索
錢之志然此亦無主人何見隔之甚也侍者入白復出
曰若無主人此豈不可但勿以疎漏為誚也俄而侍者
云屈郎君李子整衣而入見青服老女郎立於庭相見
曰白衣之姨也中庭坐少頃白衣方出素裙粲然凝質
皎若辭氣閒雅神仙不殊畧序欵曲翻然却入姨坐謝
曰垂情與貨諸彩色比日來市者皆不知之然所假殊
荷深愧李子曰綵帛麤繆不足以奉佳人服御何苦指
價乎荅曰渠淺陋不足侍君子巾櫛然貧居有三數十
千債負郎君儻不棄則願侍左右矣李子悦拜於侍側
俯而圖之李子有貨易所先在近遂命所使取錢三十
千須臾而至堂西間門剨然而開飯食畢備皆在西間
姨遂延李子入坐轉盼華煥女郎旋至命生拜姨而坐
六七人具飯食畢命酒歡飲一住三日飲樂無所不至
第四日姨云李郎且歸恐尚書怪遲後往來亦何難也
李亦有歸志承命拜辭而出上馬僕人覺李子有腥臊
氣異常遂歸宅問何處許日不見以他語對遂覺身重
頭旋命被而寢先是婚鄭氏女在側云足下調官已成
昨日過官覔公不得某二兄替過官已了李荅以媿佩
之辭俄而鄭兄至責以所往時李已漸覺恍忽祗對失
次謂妻曰吾不起矣口雖語但覺被㡳身漸消盡揭被
而視空注水而已唯有頭存家大驚懾呼從者訊之僕
者具言其事及去尋舊宅所在乃空園有一皂筴樹樹
上有十五千樹下有十五千餘無所見問彼處人云徃
往有巨白蛇在樹下更無别物姓袁者蓋以空園為姓
耳復一説元和中鳯翔節度李聽從子琯在金吾參軍
自永寧里出遊及安化門外乃遇一車子通以銀糚頗
極鮮麗駕以白牛從二女奴皆乘白馬衣服皆素而姿
容婉媚琯貴家子不知檢束即隨之將暮焉二女奴曰
郎君貴人所見莫非麗質某皆賤𨽻又皆麤陋不敢當
公子厚意然車中幸有姝麗誠可畱意也琯遂求女奴
女奴乃馳馬傍車笑而顧曰郎君但隨行勿捨去某適
已言矣琯既隨之聞其異香盈路日暮及奉誠園二女
奴曰娘子住此之東今先去矣郎君且此迴翔某即出
奉迎耳車子既入琯乃駐馬於路側良久見一婢出門
招手琯乃下馬入坐於㕔中但聞名香入鼻似非人世
所有琯遂令人馬入安邑里寄宿黄昏後方見一女子
素衣年十五六姿艶若神仙琯自喜之心所不能諭因
畱止宿及明而出已見人馬在門外遂别而歸纔及家
便覺腦疼斯須益甚至辰巳間腦裂而卒其家詢問奴
僕昨夜所厯之處從者具述其事云郎君頗聞異香某
輩所聞但蛇臊不可近舉家寃駭遽命僕人於昨夜所
止之處覆驗之但見枯槐樹中有大蛇蟠屈之跡乃伐
其樹發掘已失大蛇但有小蛇數條盡白皆殺之而歸
　
　
　
　
　古今説海卷七十五
欽定四庫全書
　古今説海卷七十六
　　　　　　　　　　　　　明　陸楫　編
　説淵五十六(别傳五十六/)
　　巴西侯傳(闕名/)
吳郡張鋋成都人開元中以盧溪尉罷秩調選不得補
於有司遂歸蜀行次巴西會日暮方促馬前去忽有一
人自道左山逕中出拜而請曰吾君聞客暮無所止將
欲奉邀命某以請願隨某去鋋因問曰爾君為誰豈非
太守見召乎曰非也乃巴西侯耳鋋即隨之入山逕行
約百步望見朱門甚高人物甚多甲士環衞雖侯伯家
不如也又步數十乃至其所使者止鋋於門曰願先以
白吾君客當伺焉入久之而出乃引鋋曰客且入矣鋋
既入見一人立於堂上衣褐革之裘貌極異綺羅珠翠
擁侍左右鋋趨而拜既拜其人揖鋋升階謂鋋曰吾乃
巴西侯也居此數十年矣適知君暮無所止故輒奉邀
幸少畱以盡歡鋋又拜以謝已而命開筵致酒其所玩
用皆華麗珍具又令左右邀六雄將軍白額侯滄浪君
又邀五豹將軍鉅鹿侯𤣥邱校尉且傳教曰今日貴客
來願得盡歡宴故命奉請使者唯而去久之乃至前有
六人皆黑衣贔然其狀曰六雄將軍巴西侯起而拜六
雄將軍亦拜又一人衣錦衣戴白冠貎甚猙獰曰白額
侯也巴西侯又起而拜白額侯亦拜又一人衣蒼其質
魁岸曰滄浪君也巴西侯又拜滄浪君亦拜又一人被斑
文衣似白額侯而稍小曰五豹將軍也巴西侯又拜五豹
將軍亦拜又一人衣褐衣首有三角曰鉅鹿侯也巴西
侯揖之又一人亦異狀類滄浪君曰𤣥邱校尉也巴西
侯又揖之然後延坐巴西南向坐鋋北向六雄白額滄
浪處於東五豹鉅鹿𤣥邱處於西既坐飲酒命樂又美
人十數歌者舞者絲竹既發窮極其妙白額侯酒酣顧
謂鋋曰吾今尚未夜食君能為吾致一飽邪鋋曰未卜
君侯所以食者願教之白額侯曰君之軀可以飽吾腹
亦何貴他味乎鋋懼悚然而退巴西侯曰無此理奈何
宴席之上有忤貴客邪白額侯笑曰吾之言乃戱耳安
有如是哉固不然也久之有告洞𤣥先生在門願謁白
事言訖有一人被黒衣頸長而身甚廣其人拜巴西侯
揖之與坐且問曰何謂而來乎對曰某善卜者也知君
將有甚憂故輒奉白巴西侯曰所憂者何也曰席上人
將有圖君今不除後必為害願君詳之巴西侯怒曰吾
歡宴方洽何處有怪焉命殺之其人曰用吾言皆得安
不用吾言則吾死君亦死將若之何雖有後悔其可追
乎巴西侯遂殺卜者致於堂下時夜將半衆盡醉而皆
臥于榻鋋亦假寐焉天將曉忽悸而寤見己身臥於大
石龕中其中設繡帷服玩珠璣犀象有一巨猿狀如人
醉臥于地蓋所謂巴西侯也又見巨熊臥於前者蓋所
謂六雄將軍也又一虎頂白亦臥于前所謂白額侯也
又一狼所謂滄浪君也又一文豹所謂五豹將軍也又
一巨鹿一狐皆臥于前蓋所謂鉅鹿侯𤣥邱校尉也而
俱冥然若醉狀又一龜形狀甚異死於龕前乃向所殺
洞𤣥先生也鋋既見大驚即出山逕馳告里中人里人
相集得百數遂執弓挾矢入山中至其處猿忽驚而起
且曰不聽洞𤣥先生言今日果如是矣遂圍其龕盡殺
之其所陳器玩莫非珍麗乃具事以告太守先是人有
持其金貝繒帛過此者俱無何而失且有年矣自後絶
其患也
　
　
　
　
　
　
　
　
　古今説海卷七十六
欽定四庫全書
　古今説海卷七十七
　　　　　　　　　　　　　明　陸楫　編
　説淵五十七(别傳五十七/)
　　桺歸舜傳(闕名/)
吳興桺歸舜隋開皇九年自巴陵泛舟遇風吹至君山
因維舟登岸尋小徑不覺遂行四五里興酣踰越磎澗
不由徑路忽道傍有一大石表裏洞徹圓而坦平周匝
六七畝其外盡生翠竹圓大如盎高百餘尺葉曳白雲
森羅映天清風徐吹戞戞為絲竹音石中又生一樹高
百餘尺條幹偃陰為五色翠葉如盤花徑尺餘色深碧
蘂深紅異香成煙著物霏霏有鸚鵡數千丹嘴翠衣尾
長二三尺翺翔其間相呼姓字音旨清越有名武遊郎
者有名阿蘇兒者有名武仙郎者有名自在先生者有
名踏蓮露者有名鳯花臺者有名戴蟬兒者有名多花
子者或有唱歌者曰吾此曲是漢武鉤弋夫人常所唱
詞曰戴蟬兒分明傳與君王語建章殿裏未得歸朱箔
金缸雙鳯舞名阿蘇兒者曰我憶得阿嬌深宮淚唱曰
昔請司馬相如為作長門賦徒使費百金君王終不顧
又有誦司馬相如大人賦者曰吾初學賦時為趙昭儀抽
七寶釵橫鞭余痛實不徹今日誦得還是終身一藝名
武遊郎者言余昔見漢武帝乘鬰金楫泛積翠池自吹
紫玉笛音韻朗暢帝意歡適李夫人歌以隨歌曰顧鄙
賤奉恩私願吾君萬歲期又名武仙郎者問歸舜曰君
何姓氏第幾歸舜曰姓桞第十二曰桺十二自何許來
歸舜曰吾將至巴陵遭風泊舟興酣至此耳武仙郎曰
桺十二官人偶因遭風得臻異境此所謂因病致妍耳
然下官禽鳥不能致力生人為足下轉達桂家三十娘
子因遥呼曰阿春此間有客即有紫雲數片自西南飛
來去地丈餘雲氣漸散遂見珠樓翠幙重檻飛楹周匝
石際一青衣自戸出年始十三四身衣珠翠顏甚姝美
謂歸舜曰三十娘子傳語郎君貧居僻逺勞此檢校不
知朝來食否請垂畧坐以具蔬饌即有捧水晶床出者
歸舜再讓而坐阿春因呼鳯花臺鳥何不看客三十娘
子以黄郎不在不敢接對郎君汝若等閒似前度受捶有鸚
鵡即飛至曰吾乃鳯花臺也近有一篇君能聽乎歸舜
曰平生所好實契所願鳯花臺乃曰吾時過蓬萊玉樓
因有一章詩曰露接朝陽生海波翻水晶玉樓間寥廓
天地相照明此時下棲止投跡依舊楹顧余復何忝自
侍羣仙行歸舜曰麗則麗矣足下師乃誰人鳯花臺曰
僕在王丹左右一千餘歲杜蘭香教我眞錄東方朔授我袐
訣漢武帝求大中大夫遂在石渠署見揚雄王褒等賦
頌始曉箴論王莽之亂方得還吳後為朱然所得轉遺
陸遜復見機雲制作方學綴篇行機雲被戮便至于此
殊不知近日誰為宗師歸舜曰薛道衡江總也因誦數
篇示之鳯花臺曰近代非不靡麗殊少骨氣俄而阿春
捧玉盤珍羞萬品目所不識甘香裂鼻飲食訖忽有二
道士自空飛下顧見歸舜曰大難得與鸚鵡相對君非
桺十二乎君船以風便索君甚急何不促囘因投一尺
綺曰以此掩眼即去矣歸舜從之忽如身飛却墜以達
舟所舟人欲發問之失歸舜已三日矣後却至此泊舟
尋訪不復見也
　
　
　
　
　
　
　
　
　
　
　
　古今説海卷七十七
欽定四庫全書
　古今説海卷七十八
　　　　　　　　　　　　　明　陸楫　編
　説淵五十八(别傳五十八/)
　　求心錄(闕名/)
乾元初㑹稽民有楊叟者家以資産豐贍聞於郡中一
日叟將死臥而呻吟且經數月叟有子曰宗素以孝行
稱於里人迨其父病罄其産以求醫術後得陳生者究
其脈曰是翁之病心也蓋以財產既多其心為利所運
故心神已離去其身非食生人心不可以補之而天下
生人之心焉可致邪如是則非吾之所知也宗素既聞
之以為生心故莫可得之獨修浮圖氏法庶可以佑其
疾即召僧轉經命工圖鑄其像已而自齎食詣郡中佛
寺飯僧一日因挈食去誤入一山逕中見山下有石龕
龕有胡僧貌甚老而枯瘠衣褐毛縷成袈裟露坐於磐
石上宗素以為異人即禮而問曰師何人也獨處窮谷
以人跡不到之地為家又無侍者不懼山野之獸有害
於師乎不然是得釋氏之術者邪僧曰吾本是袁氏某
祖居巴山其後子孫或在弋陽散遊諸山谷中盡能世
修祖業為林泉逸士極得吟嘯之趣人有好為詩者多
稱其善吟嘯於是稍聞於天下有孫氏亦族也則多遊
豪貴之門亦以善談謔故又以之遊於市肆間每一戱
能使人獲其利焉獨吾好浮圖氏不悦塵俗棲心巖谷
中不動而在此且有年矣常慕育利王割截身體及委
身投崖以飼餓虎故吾啖橡栗飲流泉恨未有虎狼噬
吾吾固甘之也宗素因告曰師眞至人能舍其身而不
顧將以飼山獸可謂義勇俱極矣雖然弟子父有疾已
數月進而不瘳某夙夜憂迫計無所出有醫者云是心
之病也非食生人之心固不可得而愈矣今師能棄身
於豺虎以救其餒豈若舍命於人以惠其生乎願師詳
之僧曰誠如是果吾之志也檀越為父而求吾吾豈有
不可之意且吾以身委於野獸曷若惠人之生乎然今
日尚未食願致一飽而後死也宗素且喜且謝即以所
挈食致於僧前食之立盡乃曰吾既食矣當禮四方之
聖然後奉教也於是整其衣出龕而禮禮東方已畢忽
躍而騰上一高樹宗素以為神通變化殆不可測俄召
宗素厲聲而問曰檀越向者所求何也宗素曰願得生
人心以療父疾僧曰檀越所願者吾已許焉今欲先設
金剛經之奥義且欲聞乎宗素曰某素尚浮圖氏今日
獲遇吾師安敢不聽乎僧曰金剛經云過去心不可得
見在心不可得未來心不可得檀越若要取吾心亦不
可得矣言巳忽跳躍大呼化為一猿而去宗素驚異惶
駭而歸
　
　
　
　
　古今説海卷七十八
欽定四庫全書
　古今説海卷七十九
　　　　　　　　　　　　　明　陸楫　編
　説淵五十九(别傳五十九/)
　　知命錄(闕名/)
吳全素蘇州人舉孝廉五上不第元和十二年寓居長
安永興里十二月十三日夜既臥見二人白衣執簡若
貢院引牓來召者全素曰禮闈引試分甲有期何煩夜
引使者固邀不得己而下床隨行不覺過子城出開遠
門二百步正北行有路闊二尺已來此外盡目深泥見
丈夫婦人捽之者拽倒者枷杻者鎖身者連裾者僧者
道者囊盛其頭者面縳者散驅行者數百輩皆行泥中
獨全素行平路約數里入城郭見官府同列者千餘人
軍吏佩刀者分部其人率五十人為一引引過全素在
第三引中其正衙有大殿當中設床几一人衣緋而坐
左右立吏數十人衙吏㸃名便判付司獄者付磑獄者
付鑊獄者付湯獄者付火獄者付案者聞其付獄者方
悟身死見四十九人皆㸃付訖獨全素在因問其人曰
當衙者何官曰判官也遂訴曰全素忝履儒道年祿未
終不合死判官曰㝠官案牘一一分明據籍帖追豈合
妄訴全素曰審知年命未盡今請對驗命籍乃命取吳
郡戸籍到檢得吳全素元和十三年明經出身其後三
年衣食亦無官祿判官曰人世三年纔同瞬息且無榮
祿何必却回既去即來徒煩案牘全素曰辭親五載得
歸即榮何况成名尚餘三載伏乞哀察判官曰任歸仍
誡引者曰此人命薄宜令速去稍若延遲即突明矣引
者受命即與同行出門外羨而泣者不可勝紀既出其
城不復見泥矣復至開逺門二吏謂全素曰君命甚薄
突明即歸不得見判官之命乎我皆貧各惠錢五十萬
即無慮矣全素曰逺客又貧如何可致吏曰從母之夫
居宣陽為戶部吏者甚富一言可致也既同詣其家二
吏不肯上堦令全素入告其家方食煎餅全素至燈前
拱曰阿姨萬福不應又曰姨夫安和又不應乃以手籠
燈滿堂皆闇姨夫曰何不抛少物夜食香物鬼神便合
惱人全素既憾其不應又目為鬼神意頗忿之青衣有
執食者其面正當因以手掌之應手而倒家人競來拔
髮噴水呼喚良久方寤全素既言情不得下堦問二吏
吏曰固然君未還生非鬼而何鬼語而人不聞籠燈行
掌誠足以駭之曰然則何以言事曰以吾唾塗人大門
一家睡塗人中門門内人睡塗堂門滿堂人睡可以手
承吾唾而塗之全素掬手二吏交唾逡巡掬手以塗堂
門纔畢滿堂欠伸促去食器遂入寢二吏曰君入去床
三尺立言之愼勿近床以手揺動則魘不寤矣全素依
其言言之其姨驚起泣謂夫曰全素晩來歸宿何忽致
死今者見夢求錢言有所遺如何其夫曰憂念外甥偶
為熱夢何足遽信又寢又夢驚起而泣求紙於櫃適有
二百幅乃令遽剪焚之火絶則千緡宛然在地矣二吏
曰錢數多某固不能勝而君之力生人之力也可以盡
舉請負以致寄之全素初以為難試以兩手上承自肩
挑之巍巍然極高其實甚輕乃引行寄介公廟主人者
紫衣腰金勑吏受之寄畢二吏曰君之還生必矣且思
便歸為亦有所見邪今欲取一人送之受生能略觀否
全素曰固所願也乃相引入西市絹行南盡人家燈火
熒煌嗚嗚而泣數僧當門讀經香煙滿戸二吏不敢近
乃從堂後簷上計當寢床抽瓦折椽開一大穴穴中
下視一老人氣息奄然相向而泣者周其床一吏出懷
中繩大如指長二丈餘令全素安坐執之一頭垂于穴
中誡全素曰吾尋取彼人人來當掣繩遂出繩下之而
以右手捽老人左手掣繩全素遽掣出之拽於堂前以
繩囚縳二吏更荷而出相顧曰何處有屠案最大其一
曰布政坊十字街南王家案最大相與往焉既到投老
人於案上脱衣纒身更上推撲老人曰苦其聲感人全
素曰有罪當刑此亦非法若無罪責何以苦之二吏曰
訝君之問何遲也凡人有善功清德合生天堂者仙樂
綵雲霓旌鶴駕來迎也某何以見之若有重罪及穢惡
合墮地獄牛頭奇鬼鐵义枷杻來取某又何以見之此
老人無生天之福又無入地獄之罪雖能修身未離塵
俗但潔其身靜無瑕穢既舍此身只合更受男子之身
當其上計之時其母已孕此命既盡彼命合生今若不
團撲令彼婦人何以能産又盡力揉撲實覺漸小須臾
其形纔如拳大百骸九竅莫不依然於是依依提行踰
子城大勝業坊西南下東回第二曲北壁入第一家其
家復有燈火言語切切沙門三人當窻讀八陽經因此
不敢逼直上堦見堂門斜掩一吏執老人投于堂中纔
似到床新子已啼矣二吏曰事畢矣送君去又偕入永
興里旅舍到寢房房内尚黒畧無所見二吏自後乃推
全素大呼曰吳全素若失足而墜既甦頭眩苦良久方
定而街鼓動姨夫者自宣陽走馬來則已蘓矣其僕不
知覺也乘肩輿憩於宣陽數日復故再由子城入勝業
生男之家厯厯在眼自以明經中第不足為榮思速侍
親卜得行日或頭眩不果去或驢來脚損或雨雪連日
或親故往來因循之間遂逼試日入塲而過不復以舊
日之望為意俄而成名笑别長安而去乃知命當有成
棄之不可時茍未會躁亦何為舉此一端足可以誡其
知進而不知退者
　
　
　
　
　
　
　
　
　
　
　古今説海卷七十九
欽定四庫全書
　古今説海卷八十
　　　　　　　　　　　　　明　陸楫　編
　説淵六十(别傳六十/)
　　山莊夜怪錄(闕名/)
大中年有寗茵秀才假大僚莊于南山下棟宇半隳牆
垣又闕因夜風清月朗吟詠庭際俄聞叩門聲稱桃林
斑特處士相訪茵啓門睹處士形質瓌瑋言詞廓落曰
某田野之士力耕之徒向畎畝而辛勤與農夫而齊類
巢居側近睹風月皎潔聞君吟諷故來奉謁茵曰某山
居甚僻農具為鄰蓬蓽既深輪蹄罕至幸此見訪頗慰
羈懷願聞處士之業如何特曰某年少時兄弟競生頭
角每讀春秋至潁考叔挾輈以走恨不得佐助其間讀
史記至田單破燕之計恨不得奮擊其間讀東漢至光
武新野之戰恨不得騰躍其間此三事快意俱不能逢
但恨恨耳今則潦倒又無嗣子空懷䑛犢之悲耳又慕
徐孺子弔郭林宗言曰生芻一束其人如玉其人如玉
即不敢當生芻一束堪令諷咏俄聞人叩關曰南山斑
寅將軍奉謁茵遂延入氣貌嚴聳旨趣剛猛及二斑相
見亦甚慰意寅曰老兄知得姓之根本否特曰昔吳太
伯為荆蠻斷髪文身因兹遂有斑姓寅曰老兄大妄殊
不知根本且斑氏出自鬭穀於莬有文斑之像因以命
姓逺祖姑婕妤好辭章大有稱於漢皆有傳於史其後
英傑間生蟬聨不絶後漢有班超立功萬里外封定遠
侯某為虎賁中郎將官在武班因有過竄于山林晝伏
夜遊露跡隱形但偷生耳適聞松吹月高牆外閒歩聞
君吟詠因來追謁况遇當家尤增慰悦寅因覩碁局在
床謂特曰願接老兄一局特遂忻然為之良久未有勝
負茵翫之教特一兩著寅曰主人莫是高手否茵曰若
管中窺豹時見一斑兩斑寅笑曰大有㣲機眞一發兩
中遂傾茵壺請飲及罷局而飲數巡寅請備脯脩以送
酒茵出鹿脯寅囓決須臾而盡特即不茹茵詰曰何故
不食特曰無上齒不能咀嚼故也數巡後二斑使酒作
劇言語紛拏特曰弟倚爪牙之士而苦相凌邪寅曰老
慿軾之士苦相詆何也特曰弟誇猛毅之軀若値人如
卞莊子子當為粉矣寅曰兄誇壯勇之力若値人如庖
丁當為頭皮耳茵前有削脯刀長尺餘茵怒而言曰某
有尺刀在是二客不得喧競但且飲酒勿喧觀二客懷
悚久之特舉曹植詩曰萁在釡下燃豆在釡中泣此一
聯甚不惡寅曰鄙諺云鵓鳩樹上鳴意在麻子地俱大
笑茵曰無多言各請賦詩一章茵曰曉讀雲水静夜吟
山月高焉能履虎尾豈用學牛刀寅繼之曰但得居林
嘯焉能當路蹲渡河何所適終是怯劉琨特曰無非憐
寗戚終是怯庖丁若遇龔為守蹄涔向北溟茵覽之曰
大是奇才寅見茵稱特奇才大怒拂衣而起曰寗生何
黨此輩自古只有班馬之才豈有斑牛之才且我生三
日便欲噬人此人况偷我姓氏但未能共語者蓋惡傷
其類耳遂曰終不能揺尾於君門下乃長揖而去特亦
怒曰古人重者白眉君今白額豈復有人延譽邪何相
怒如斯特遂告辭及明視其門外唯虎跡牛蹤而已寗
生方悟尋之數百步人家廢莊内有一老瘦牛臥而猶
帶酒氣虎既入其山矣茵後更不居此而歸京矣
　
　
　
　
　
　
　
　
　
　
　
　古今説海卷八十
欽定四庫全書
　古今説海卷八十一
　　　　　　　　　　　　　明　陸楫　編
　説淵六十一(别傳六十一/)
　　五眞記(闕名/)
楊敬眞虢州閿鄉縣長夀鄉天仙村田家女也年十八
適同村王清其夫貧力田楊氏奉箕箒供農婦之職甚
謹夫族目之曰勤力新婦性沉靜不好戲笑有暇必灑
掃靜室閉門閒坐雖隣婦狎之終不相往來生三男一
女年二十四歲元和十五年五月十五日夜告其夫曰
妾神識頗不安惡聞人語當於靜室寧之請君與兒女
暫居異室其夫以田作困又保無他因以許之不問其
故楊氏遂沐浴著新衣灑掃其室焚香閉户而坐及明
訝其起遲開門視之衣服委於床上若蟬蜕然身已去
矣但覺異香滿屋其夫驚以告其父母共嘆之次隣人
來曰昨夜夜半有天樂從西而來似若雲中下于君家
奏樂久之稍稍上去合村皆聽之君家聞否而異香酷
烈遍數十里村吏以告縣令李邯遣吏民遠近尋逐皆
無踪跡因令不動其衣閉其戸以棘環之冀其或來也
至十八日夜五更村人復聞雲中仙樂異香從東來復
下王氏宅作樂久之而去王氏亦無聞者及明來視其
門棘封如故房中彷彿若有人聲遽走告令李邯親率
僧道官吏共開其門則新婦者宛然在床矣但覺面目
光芒有非常之色邯問曰向何所去今何所來對曰昨
十五夜初有仙騎來曰夫人當上仙雲鶴即到宜靜室
以俟之遂求靜室至三更有仙樂綵仗霓旌絳節鸞鶴
紛紜五雲來降入于房中執節者前曰夫人准籍合仙
仙師使者來迎將㑹于西嶽於是仙童二人捧玉箱來
獻箱中有奇服非綺非羅製若道人之衣珍華香潔不
可名狀遂衣之畢樂作三闋青衣引白鶴來曰宜乘此
初尚懼其危試乘之穩不可言飛起而五雲捧出綵仗
霓旌次第前引至于華山雲臺峯峯上有盤石已有四
女先在彼焉一人云姓馬宋州人一人姓徐幽州人一
人姓郭荆州人一人姓夏青州人皆其夜成仙同㑹于
此傍有一小仙曰並捨虛幻得證眞仙今當定名宜有
眞字於是馬曰信眞徐曰湛眞郭曰修眞夏曰守眞其
時五雲參差覆崖徧谷妙樂羅列間作于前五人相慶
曰同生濁界並是凡身一旦翛然遂與塵隔今夕何夕
歡㑹於斯宜各賦詩以導其意信眞詩曰幾刼澄煩思
今身僅小成誓將雲外隱不向世間行湛眞詩曰綽約
離塵界從容上太清雲衣無綻日鶴駕沒遥程修眞詩
曰華嶽無三尺東瀛僅一杯入雲騎綵鳯歌舞上蓬萊
守眞詩曰共作雲山侶俱辭世界塵靜思前日事抛却
幾年身敬眞亦繼詩曰人世徒紛擾其生似舜華誰言
今夕裏俛首視雲霞既而雕盤珍果名不可知妙樂鏗
鍠響動崖谷俄而執節者請曰宜往蓬萊謁大仙伯五
眞曰大仙伯為誰曰茅君也妓樂鸞鶴復次第前引東
去倐忽間已到蓬萊其宮闕皆金銀花木樓殿皆非人
世之制作大仙伯居金闕玉堂中侍衛甚嚴見五眞喜
曰來何晩邪飲以玉杯賜以金簡鳯文之衣玉華之冠
配居蓬萊院四人者出敬眞獨前曰王清父年高無人
侍養請回侍其殘年王父去世然後從命誠不忍獨樂
而忘王父也惟仙伯哀之仙伯曰敬眞汝村一千年方
出一仙人汝當其會無自墜其道因敕四眞送至其家
故得還也邯問昔何修習曰村婦何知但性本慮靜閒
即凝神而坐不復俗慮得入胷中耳此性也非學也又
問要去可否曰本無道術何以能去雲鶴來迎即去不
來亦無術可召於是遂謝絶其夫服黃冠邯以狀聞州
州聞廉使時崔尚書從按察陜輔延之舍于陜州紫極
宫請王父於别室人不得升其階惟廉使從事及夫人
之瞻拜者纔及階而已亦不得升廉使以聞召見舍於
内殿䖍誠訪道而無以對罷之今見在陜州終歲不食
時㗖果實或飲酒三兩杯絶無所食但容色轉芳嫩耳
　古今説海卷八十一
欽定四庫全書
　古今説海卷八十二
　　　　　　　　　　　　　明　陸楫　編
　説淵六十二(别傳六十二/)
　　小金傳(闕名/)
貞元六年十月范陽盧頊家于錢塘妻𢎞農楊氏其姑
王氏早歲出家𨽻邑之安養寺頊宅于寺之北里有佳
婢曰小金年可十五六頊家貧假食於郡内郭西堰堰
去其宅數十步每令小金於堰主事常有一婦人不知
何來年可四十餘著瑟瑟裙蓬髪曳漆履直詣小金坐
自言姓朱第十二久之而去如是數日時天寒小金爇
火以燎須臾婦人至顧見床下炭怒謂小金曰有炭而
焚煙薰我何也舉足踏火火即滅以手批小金小金絶
倒于地小金有弟年可四五歲在傍大駭馳報于家家
人至已失婦人而小金瞑然如睡其身僵仆如束命巫
人祝之釋然於是具陳其事居數日婦人至抱一物如
狸狀而尖嘴捲尾尾類犬身斑似虎謂小金曰何不食
我猫兒小金曰素無為之奈何復批之小金又倒火亦
撲滅童子奔歸以報家人至小金復瞑然又祝之隨而
愈自此不令之堰後數日令小金引船於寺迎外姑船
至寺門外寺殿後有一塔小金忽見塔下有車馬朱紫
甚盛竚立以觀之即覺身不自制須臾車馬出左右辟
易小金遂倒見一紫衣人策馬問小金是何人旁有一
人對答二人舉扶階上不令損紫衣者駐馬促後騎曰
可速行冷落他筵饌小金問傍人曰行何適人曰過大
雲寺寺主家耳須臾車馬過盡其院中人來方見小金
倒于階上復驚異載歸祝酹之而醒是夕冬至除夜盧
家方備粢盛之具見婦人鬼倐閃於戸牖之間以閙不
得入盧生以二虎目繫小金左右臂夜久家人怠寢婦
人忽曳小金驚呌婦人怒曰作餅子何不啖我家人驚
起小金乃醒而左臂失一虎目忽窻外朗言還你遂擲
窻有聲燭之果得後數日視之帛裹乾茄子不復虎目
矣冬至方旦有女巫來坐話其事未畢而婦人來小金
即瞑然女巫甚懼方食遂挾一枚餛飩置戸限上祝之
于時小金忽笑曰笑朱十二喫餛飩以兩手拒地合面
於餛飩上吸之盧生以古鏡照之小金遂泣言朱十二
母在鹽官縣若得一頓餛飩及顧船錢則不復來盧生
如言遂訣别而去方欲焚錢財之時已見婦人背上負
錢焚畢而去小金遂釋然居間者小金母先患風疾不
能言忽然厨中應諾便入房切切然語出大門良久摳
衣闊步而入若人騎馬狀直至堂而拜曰花容起居其
家大驚花容即楊氏家舊婢死來十餘年語聲行動酷
似之乃問花容何得來答曰楊郎遣來傳語娘子别久
好在楊郎盧生舅也要小金母子故遣取來盧生具傳
懇辭以畱受語而出門久之復命曰楊郎見傳語切今
不用也急作紙人代之依言剪人題其名字焚之又言
楊郎在安養寺塔上與楊二郎雙陸又問楊二郎是何
人答曰神人耳又有木下三郎亦在其中又問小金前
見車馬何人曰此是精魅耳本是東隣吳家阿嫂朱氏
平生苦毒罰作蛇身今在天竺寺楮樹中有穴久而能
變化通靈故化作婦人又問既是蛇身如何得衣裳著
答曰向某家冢中偷來又問前抱來者是何物言野狸
遂辭去即酌一杯令飲飲訖更請一杯與門前鑊八問
鑊八是何人云是楊二郎下行官又問楊二郎出入如
此人遇之皆禍否答曰如他楊二郎等神物出入如風
如雨在虛中下視人如螻蟻然命衰者則自禍耳他亦
無意焉言訖而去至門方醒醒後問之皆不知也後小
金夜夢一老人騎大獅子獅子如文殊所乘毛彩奮迅
不可視旁有二崑崙奴操轡老人謂小金曰吾聞爾被
鬼物纒繞故萬里來救汝是衰厄之年故鬼點爾作客
云以取錢應㸃而已渠亦自得錢汝若不値我來至四
月當被作土戸汝則不免死矣汝於某日拾得繡佛子
否小金曰然曰汝看此様繡取七軀佛子七口幡子言
訖又曰作八口吾誤言耳又截頭髪少許贖香以供養
之其厄則除矣小金曰受教矣今苦腰背痛不可忍慈
悲為除之老人曰易耳即令崑崙奴向前令展手便於
手掌摩指則如墨染指便於背上點二灸處小金方醒
具説其事即造佛及幡視背上信有二㸃處遂灸之背
痛立愈盧頊秉志剛直不信其事又罵之曰烏有聖賢
來救一婢此必是鬼耳其夜又夢老人曰吾哀爾疾危
是以來救汝愚郎主却喚我作鬼魅耶吾亦不計此亊
汝至四月必作土户然至三月末當須出杭州界以避
之矣夫鬼神所部州縣各異亦猶人之有逃戸小金曰
於餘杭可乎老人曰餘杭亦杭州耳何益也又曰嘉興
可乎曰可老人曰汝於嘉興投誰家答曰某家有親欲
投之老人曰其家有喪汝今避鬼還投鬼家何益也凡
喪家有靈筵神道交通他則知汝所在汝投吉人家則
可矣又臨發時脱汝所愛惜衣一事剪去身畱領縫襟
帶餘處盡去之縳一草人衣之著宅之陰闇處汝則易
衣而潛去也小金曰諾賢聖前度灸背當時獲愈今尚
苦腰痛老人曰吾前不除爾腰者令爾知有我耳汝今
欲除之邪復於崑崙手掌中研墨㸃腰間一處而去寤
而驗之信有㸃跡便灸之又瘥其後婦人亦不來矣至
三月盡如言潛之嘉興自後無事
　
　
　
　
　
　
　
　
　
　
　
　古今説海卷八十二
欽定四庫全書
　古今説海卷八十三
　　　　　　　　　　　　　明　陸楫　編
　説淵六十三(别傳六十三/)
　　林靈素傳(宋趙與旹/)
林靈素初名靈噩字歲昌家世寒微慕遠遊至蜀從趙
昇道人數載趙卒得其書秘藏之由是善妖術輔以五
雷法往來宿亳淮泗間乞食諸寺僧多厭之政和三年
至京師寓東太乙宫徽宗夢赴青華帝君召遊神霄宫
覺而異之勑道錄徐知常訪神霄事迹知常素不曉告
假或告曰道堂有温州林道士累言神霄亦作神霄詩
題壁間知常得之大驚以聞召見上問有何術對曰臣
上知天宫中識人間下知地府上視靈噩風貌如舊識
賜名靈素號金門羽客通眞達靈𤣥妙先生賜金牌無
時入内五年築通眞宫以居之時宫禁多怪命靈素治
之埋鐵簡長九尺於地是怪遂絶因建寳籙宫太乙西
宫建仁濟亭施符水開神霄寶籙壇詔天下宫觀改為
神霄玉清萬夀宫無觀者以寺充仍設長生大帝君青
華大帝君像上自稱教主道君皇帝皆靈素所建也靈
素被旨修道書改正諸經醮儀校丹經靈篇删修注解
每遇初七升座講聽講皆宰執百官三衙親王中貴士
庶觀者如堵講説三洞道經京師士民始化奉道矣靈
素為閟不一上每以聰明神仙呼之御筆賜玉眞教主
神霄凝神殿侍宸立兩府班上上思明達后欲見之靈
素復為葉靜能致太真之術上尤異之謂靈素曰朕昔
到青華帝君處獲言改除魔髠何謂也靈素遂縱言釋
教害道今雖不可滅合與改正將佛刹改為宫觀釋伽
改為天尊菩薩改為大士羅漢改尊者和尚改德士皆
畱髪頂冠執簡有旨依奏皇太子上殿爭之令胡僧立
藏十二人并五臺僧二人道堅等與靈素鬭法僧不勝
情願戴冠執簡太子乞贖僧罪有旨胡僧放道堅係中
國人送開封府刺面決配于開寶寺前令衆明年京師
大旱命靈素祈雨未應蔡京奏其妄上密召靈素曰朕
諸事一聽卿且與祈三日大雨以塞大臣之謗靈素請
急召建昌軍南豐道士王文卿乃神霄甲子之臣兼雨
部與之同告上帝文卿既至執簡勑水果得雨三日上
大喜賜文卿神霄凝神殿侍宸靈素眷倚益隆忽京城
傳呂洞賓訪靈素遂捻土燒香香氣直至禁中上遣人
探問香氣自通眞宫來上亟乘小車到宫見壁間有詩
云捻土焚香事有因世間宜假不宜眞太平無事張天
覺四海閒遊呂洞賓京城印行繞街呌賣太子亦買數
本進上上大震怒捐賞錢千緡開封府捕之有太學齋
僕王青告首是福州士人黃待聘令青賣送大理勘招
待聘兄弟及外族為僧行不喜改道故云有㫖斬於馬行
街靈素知蔡京鄉人所為上表乞歸本貫詔不允通眞
有一室靈素入靜之所常封鎖雖駕來亦不入京遣人
廉得有黃羅大帳金龍朱紅椅桌金龍香爐京具奏請
上親往臣當從駕上幸通眞宫引京至開鎖同入無一
物粉壁明窻而已京皇恐待罪宣和元年三月京師大
水臨城上令中貴同靈素登城治水敕之水勢不退囘
奏臣非不能治水一者是乃天道二者水自太子而得
但令太子拜之可信也遂遣太子登城賜御香設四拜
水退四丈是夜水退盡京城之民皆仰太子聖德靈素
遂上表乞骸骨不允秋九月全臺上言靈素妄議遷都
妖惑聖聽改除釋教毁謗大臣靈素即時攜衣被行出
宫十一月與宫祠温州居住二年靈素一日攜所上表
見太守閭邱鄂乞與繳進及與州官親黨訣别而卒生
前自下墳于城南山命其隨行弟子皇城使張如晦可
掘穴深五丈見龜蛇便下棺既掘不見龜蛇而深不可
視乃葬焉靖康初遣使監温州伐墓不知所跡但見亂
石縱橫强進多死遂已此耿延禧所作靈素傳也靈素
本末世不知其全故著之今温州天喜宫有御題云太
中大夫沖和殿侍宸金門羽客通眞達靈元妙先生在
京神霄玉清萬夀宫管轄提舉通眞宫林靈素
　
　
　
　
　
　
　
　
　
　
　
　
　
　
　
　古今説海卷八十三
欽定四庫全書
　古今説海卷八十四
　　　　　　　　　　　　　明　陸楫　編
　説淵六十四(别傳六十四/)
　　海陵三仙傳(闕名/)
徐神翁名守信海陵人也生六七歲始能言父𨽻衙籍
少孤無以自給年十九歳役于天慶觀常持一箒供灑
掃盡力煩辱之事嘉祐四年天台道士余元吉來遊示
惡疾過者面之公獨事之無倦忽於溺器得丹砂餌之
元吉委化公喪之以師禮丏歛具于海安徐氏𦵏之日
徐見公來謝甫出户取金贈之相望數步而追莫及實
未嘗出也自是常放言嘯歌黙誦道書絶飲食至數日
然供役未始乏事茹蔬取黃葉者自食曰此先生菜也
舂白粲奉衆别貯粃稗與丏士同食治平中有客自蜀
來號黑道人每至觀獨與公語既去謂逆旅人曰吾無
以謝爾令爾邸暑無蚊耳已而信然會糧竭道正唐日
嚴晨命公督租于逺郊既往矣晡時見三清殿後枕箒
臥者公也怪而問之公曰來早米自至詰旦果然唐謂
田丁爾自運至甚善皆笑曰徐二翁終日程督不少休
何謂自運至也日嚴大驚始命名置弟子籍熈寧九年
以守金寶牌恩度為道士公笑曰我只解掃地不事冠
􁑵短褐力役如故素不嫺書忽作楷字假度人經語為
人言禍福有謁而不見者有自往神遇者有不施而求
者有施而不受者若怒罵戲笑無非休咎所寓或薄暮
歛殿堂藉香紙肆筆書置几間明日來者取而授之一
不經意悉酧所問紙盡而人亦絶元豐中徐州獲妖人
辭連淮上發運使蔣潁叔疑於公就見曰爾徐二翁邪
曰然知道乎不知解何事解喫飯日可幾米飽便住茹
葷乎茹葷由此不疑公素蔬糲半歲前忽嗜鮮肥亦勸
道流食至是乃省潁叔問我何如人也對曰宜省刑艴
然而怒公自捫背曰癅痛不能語潁叔再拜曰經云神
公受命普掃不祥其公之謂矣因呼神公故神公之名
布天下潁叔背有癅盛怒則裂而内楚至不能言他人
莫知也寢室附厨側因為闢堂榜之曰守雌他日獨坐
有憂憤之色俄潁叔來不得見竟日不出户左右問之
公曰藥义羅刹五百人生於世間亂且至矣憲使范鏜
問公有夢否曰自不受道正庸錢不復作夢江陰劉谷
與公語于竈下藉葦而寢未旦光輝如日谷驚躍而起
見公坐哆口瞪目聞空中語曰徐禧入蕃直立死吕惠
卿食枸杞夾子是時禧圖西邊吕持母服皆谷所善者
五年禧有永樂之敗吕甞修敬端朝冠以拜公平視自
若顧曰善守善守果黜知單州相繼竄責至紹聖甲戍
而還始悟枸杞之䜟且以善守為戒也七年郡貢士謁
行示字皆從火果貢院火王介甫居金陵求書示勑舒
王三字而勑字不全且曰勑不須用人也未幾薨政和
中追封王爵八年東坡先生起知登州來謁書來王守
三字問學道之要曰毋作官即好東坡頷之至登召還
泊守揚州馳書問方來公不書至南遷遣子過來亦不
見繼徙惠過海矣子由謂吾兄信其言而不能用也子
由績溪寓訊求字書曰運當滅度身經太陰及厯侍從
至門下侍郎實佐佑垂簾政元祐末出知袁州遣使問
之書曰十遍轉經福德立降告其使曰過去十見在十
子由聞之曰日者謂子戌運多福酉運多厄豈謂是乎
未至袁遷嶺表幾十年而復駙馬都尉張敦禮圖公像
以進奏賜紫衣號圓通大師公不受公書字示人來者
日衆主觀者因為修造計置櫝以受金錢月吉起鑰間
有端疋非函隙可投者知出神所得也江都姚叟見持
箒扣門者曰我徐二翁也有箒在汝園中隨指見藂竹
如箒狀往視已失其人因率衆來訪三清殿他郡助役
者皆曰見先生行化吾里九年四月公在寢旬日或問
之曰改元則出是月改紹聖郡人問鄉舉曰陸侍郎至
滿城著綠陸農師來守郡次舉何昌言榜登科者甚衆
三年郡大疫公扃户六日郡人數百請之出曰作緣事
故爾疫者飲咒水皆愈居數月淮陽人獻紫花石柱四
初淮陽有山而石頑不適用有老父謂常姓者曰山有
紫錦石可取為柱施泰州天慶觀言訖不見試鑿之果
紫錦文也柱成道海來値大風雨舟師拱而慄霧電中
有物挐舟行甚駛一宿達海門洎至公迎勞曰驚怖不
易不然不如此速也山陽楊生家聞異香見老父持箒
入門傍有識者揖之遂隱遺椽於其庭生攜以至視三
官殿柱杪亡一椽即所遺者公曰欲新此殿乃施錢數
十萬農師除海州告别公曰菜又貴也自海移蔡召入
為右丞無為湯氏繪公像奉供公見夢乞其孫女出家
覺語其妻秦秦惡之他日女死秦投像于江㑹疫廢其
左臂湯請見公數之曰爾棄我江至長蘆乃濟湯慙負
請死既潭商至公笑曰謝汝相救商袖出像云得之長
蘆江中哲宗未立元子中宫遣寺人致禮以問書今日
吉人蓋徽廟諱也元符中鹽城時叟有請告曰爾亟歸
九月中有道者來宜善待仍布施至期暴客夜集其門
時悟出迎設酒殽金帛慰遣遂免陵暴三年上元張燈
前二日公以杖擊之盡數日哲廟遺詔至崇寧二年八
月忽於殿墀望闕致敬壬申詔曰朕聞黄帝問道於廣
成放勲往見乎姑射蓋惟有道之主能尊全德之人以
爾體性抱神深不可測心通夙慧澹泊無為不出戸庭
四方宗仰宜隆褒命益顯眞風亟其來思毋執謙退可
特賜號虗靜沖和先生令運使許彥致禮敦遣赴闕至
京師館于上清儲祥宫之道院屢召入常服白紵元都
衫華陽巾麻鞵大絛與上從容言不替俚語每有忠規
語祕弗傳也許肩輿厯嬪御閤投金珠盈其懷公解帶
委于地而不受嘗小遺殿上人止之公弗顧三年乞歸
會二月二十六日公誕日降香設千道齋賜五嶽金冠
象簡密雲銷金上清服詔畫像二命親書生身受度等
語四年八月賜勑書令發運使胡師文禮遣赴闕既至
㑹解池水溢詔問之對曰業龍為害惟天師可治召張
繼先至投以鐵符龍震死而鹽復五年告歸大觀元年
許大方攝郡事冩公眞求賛書曰身色不自在猶如脆
瓦坯色盡還歸土神移别受胎藉如空裏月輪轉幾千
囘掉頭不識面元作阿誰來公詩頌不常作而援筆立
就畧無停思二月甲子出門望西北稽首大方問之公
曰我欲去矣大方曰欲覲邪遂以聞是日詔建仙源萬
夀宫及有召命外庭未知也行日過闤闠謂觀者曰二
翁不來矣蔡京素敬事公因設食公取菜覆于地問終
身曰東明及將死于潭之境趣就僧舍問其處曰東明
寺也是歲令侍童理髪或旬日不止問其故笑而不言
二年正月黙坐不飲食至六旬時云世上悠悠不如歸
休三茅劉混康亦召至公曰劉先生去我亦去矣四月
丁酉劉先生解化二十日庚子上清知宮晨夢人叱云
起起天帝召神公亟起問訊無恙也日暮公擎手叩齒
四顧長揖已曲左肱而臥白氣自頂出西北去空中聞
鶴唳公逝矣夀七十有六値歲早熱氣已藴隆七日而
歛四體可屈伸如生異香達于宫外上聞駭嘆久之贈
大中大夫委内侍劉愛等視喪歸本部給𦵏用四品禮
九月庚申𦵏城東響林原宣和中建昇眞觀以奉祀初
老農錢甲每見公呼鄰舍洎卜葬惟響林兆吉而未合
制度東畛即錢氏也錢悟舉地以獻公三召至闕以恩
度弟子三十八人賜紫及師名甚衆官親族二人再賜
父潁宣教郎母張蓬萊郡君所生李永嘉郡君奏建妙
眞觀度劉崇仙張貧女為女冠二人者常至觀獻果實
公取二果嘘而與食遂辟穀容色如少女也公初修觀
每日有大施主至崇寧末以片紙授張崇眞書仙源萬
夀踰年改建是宫公每行廊廡間必擊柱嘆息如有所
恨者洎仙去上勑有司促成新宫至紹興辛亥火于兵
無孑遺矣公再召後年七十餘灑掃净穢無一日廢郡
人家有圖像事之亊無細大咨而後行向化遷行不敢
萌非心有過必憚見每戒人曰修福不如避罪廣求不
如儉用若服餌求神仙不死術者尤不取所閲人不可
備舉至驗於數十年後非特知來而已皆隨根器以示
誨誘大要使人知賦分有定而乘除得以避就善惡可
以消長一見即書或示以言隱而顯簡而盡其以字假
借離合增損及摘經中語首尾以告雖巧者注思不能
到也其徒之四方者預求公字置像前俾來者射取無
異親見凡有隱惡者見之必摘發使悔宿州陳生致禮
䖍甚公酌水使飲至于三辭曰不可强矣叱之曰汝不
能此河中人奈何陳泚顙錯愕不能對遂入道蓋嘗利
人之財溺而不救也或欲詰盜問所亡幾何曰三十千
公怒罵曰竊三十千汝以為盜乎三十年後有朝服為
盜者矣其因事警世類如此小校濮眞病痿數人掖而
前公杖掖者走又杖眞眞不覺投杖而逃錢媪至公勞
苦之媪曰髪白奈何公手拂其鬢皆變鬒黑陳護女疾
公兩嚙其頸復欲嚙女啼而走公曰寃不可解也是夕
縊死視之其繩三股斷其二而一存焉在觀應酬無虚
時而神遊萬里之外無所不至有同日見者或非雅素
夢授藥愈其疾他時望見叙舊其人所夢乃公也遇齋
帑空無時攜數百錢畀主首市蔬厮輩意積鏹矙亡入
戸忽有盌水在地踐之而仆亟起振袂公儼然坐榻上
形解後刻檀像于虛靜庵政和八年九月辛卯目有神
光仍墮涙食頃乃止識者喻焉今禱于祠者探籌以代
公語無不契合祈暘雨若響答雖亡猶存靈應不可殫
述云
周處士名恪字執禮海陵人贈工部侍郎敬𫐠五世孫
和州法曹定國之子也元祐初再舉進士下第頗鬱鬱
不得志既壯不娶嘗從郡學釋奠方坐以待事忽大呼
仆地不知人閲四日而蘇問之云吾誦老子書至谷神
不死若有人舁坐榻行數步吾駭而呼不覺其仆且久
矣因取儒衣書焚之曰誤我此生者非汝也邪自此動
靜顚異人直以為狂耳先是徐神公語人云周家門前
石生青毛當得仙矣已而果然人始敬之家武烈帝祠
側未嘗遠遊忽有老農負瓦木為葺精廬曰向病亟賴
先生至以良藥起死乃知其出神也族叔注為推官常
呼曰朝議後階逼卿監不求改官者十五年夀踰八十
蔡卞守揚州遣使遺酒旬日不授報書賓至命酒寒酌
曰喫箇冷揚州使來請書問太尉面目端正乎使反命
則一夕病風口目斜矣州士掾吳令璋告别迎呼相公
令璋心獨喜自負既從調乃相州工曹耳宣和中屢召
不起謝使者曰吾太平衰末之人也蔡京嘗奉書且俾
大漕與郡守勸駕先生臥不啓戸而危言譙京不肯就
駕朝廷知不可致乃止復詔曰朕躬妙道以宰制萬有
旌達士以表迪羣倫庶幾清淨之風丕變澆漓之俗爾
精微自得淳白不踰守虛澹以為常捐紛華而無累宜
加美號以示恩休可特賜號守靜處士視朝奉大夫仍
賜五品服先生服命服常自號赤局右僕射燕服必衫
帽破敝亦不修飾自贊曰周四十五衣破不補土木形
骸神氣所聚四十五其行第也獨處一室臥起方丈間
食酒肉如平時而無更衣之所畜一白䑕或去或來飲
食同之賓至以水酌茗或擷屋苫煮水以啜其甘如飴
親族相率攜酒殽以謁先生曰何故無某物對曰無是
曰物在某處皆相視而笑不能隱先生音聲如鐘不
以詞色假人皆望而畏之行有負雖髙爵重位一見
叱罵不少䘏故鮮有見者建炎二年三月戊戌裴淵
䧟城殺掠焚蕩民死什七八先生於是且七十矣攘
𬒮詬賊一卒擊其首流血汚衣先生曰咯血咯血不
得洗須臾擊者至前嘔血死是嵗不飲食厯數旬無
疾側卧而化目不瞑神光射人曄如也初發殯重莫
能勝漸輕若虚器然畧約兩夫荷之初元祐中有陳
豆豆者不知何許人披方毯無他服冬夏不易行丏
于市郡人朱醫見其死瘞之矣厯數十年復至朱識
之始以為異人也居福田院攜小籃貯書卷見可人
即付與得錢物復施丐者人呼陳毯被嘗與唐道人
謁先生笑語竟日所言他人莫能解也宣和末示化
塟神公之西先生與唐道人相繼同域號三仙墳
焉
唐先生名甘弼海陵人為郡小吏㢘恪無他伎一日晨
出若有所遇者忽裂巾毁屨解衣濡水滌橋裸裎䙝語
見者遭嫚罵家人以為狂圄于别室悉毁臥具為坎穽
寢處其間歲餘其母哀而縱之冬夏一布襦僅蔽膝負
敝衣于左肩蓬首胡髯垢面跣足常以指按其頰徜徉
井閭中人呼唐九郎或發語干休咎人始異之稍就占
訊喜怒語黙無不驗凡飲食或捐半于地或委溝渠而
食其餘得炊餅漬渠泥㗖之得酒或覆于几又祭之地
復收飲無少損也所臨列肆是日必大獲競欲延致有
以禮招之而弗屑者旗亭間以飲食為博徒者數負不
自活乞憐于先生或與之錢以為博資則終日勝酤釀
欲成而敗先生至甕下索飲釀者曰是不佳當别酌以
獻不從漉而飲之香味俱變未竟日而售常寓宿王氏
米肆高廪上肆罵狂穢無所避其家婦子羞惡俟其他
之竊相與誚詈先生不復往數日無所貿易頻悔謝乃
復比舍火延其屋焮寢矣獨堅臥不動俄反風而火滅
人家非常所游者亦憚其來其來也必有異晨至蔣氏
舍排闥入婦寢取溺器飜衽席衣衾淋漓顧笑曰解了
矣室中人頗怒既而聞一婢自經系絶得不死建炎二
年忽持甓自擊其頰俄裴淵潰卒至摽掠無遺乃悟打
頰者隱語打刼耳紹興元年語人曰上元夜觀燈時金
人䧟城至上元日火仙源宫屋五百楹煨燼無餘矣張
榮來據城聞其神異執于酟肆大雪中露坐方數尺獨
無雪膚畧不霑潤乃積雪丈餘穿洞穴埋其中彌日出
之怡然也人問冦亂何時已邪曰直待見閻羅聞者憂
之謂不可逃死無幾何有裨將李貴過城下號李閻羅
自是歲小休矣四年劉豫犯淮南郡守趙康直問之書
曰十三日硬齊又問書曰十三日軟齊蓋偽齊始肆猖
獗終大敗而去七年冬十一月大呼于市曰二十一日
雪下二十二日唐倒皆不測其意至期大雪明日往河
西張氏舍求附火潛抱薪自焚于隙屋張覺之體已灼
爛索寢衣披之行至常所居米肆端坐手擷燔肉以食
且以飼犬須臾而逝有田夫自斗門至中途遇其西行
問先生安徃曰吾歸也入城既自焚矣住世六十餘歲
𦵏響林原歲餘後有鹺商見先生於江西而蜀人亦見
之于青城云
　
　
　
　
　
　
　
　
　
　
　
　
　古今説海卷八十四
欽定四庫全書
　古今說海卷八十五
　　　　　　　　　　　　　明　陸楫　編
　說略一(雜記一/)
　　黙記(宋王銍/)
王朴仕周為樞密使五代自朱梁以用武得天下政事
皆歸樞密院至今言二府當時宰相但行文書而已况
朴之得君所以世宗才四年間取淮南下三關所向成
功時縁用兵朴多宿禁中一日謁見世宗屏人顰蹙且
倉皇歎嗟曰禍起不久矣世宗因問之曰臣觀𤣥象大
異所以不敢不言世宗云如何曰事在宗社陛下不能
免而臣亦先當之今夕請陛下觀之可以自見是夜與
世宗㣲行自厚載門同出至野次止於五丈河旁中夜
後指謂世宗曰陛下見隔河如漁燈者否世宗隨亦見
之一燈熒熒然迤邐甚近則漸大至隔岸火如車輪矣
其間一小兒如三數歳引手相指既近岸朴曰陛下速
拜之既拜漸逺而沒朴泣曰陛下既見無可復言後數日朴
於李榖坐上得疾而死世宗既伐幽燕道被病而崩至明年
而天授我宋矣火輪小兒盖聖朝火徳之兆夫豈偶然
藝祖初自陳橋推戴入城周恭帝即衣白襴乘轎子
出居天清寺(天清世宗節名而/寺其功徳院也)太祖與諸將同入内
六宮迎拜有二小兒丱角宮人抱之亦拜詢之乃世
宗二子紀王(闕/)王也顧謂諸將曰此復何待左右即提
去惟潘美在後以手搯殿柱低頭不語藝祖云汝以為
不可邪美對曰臣豈敢以為不可但於理未安藝祖即
命速退以其一人賜美美即収之以為子而藝祖亦不
復問其後名惟正者是也每供三代惟以美為父而不
及其他故獨此房不與美子孫連名名夙者乃其後也
夙為文官子孫亦然夙有才為名師其美明者自云
徐鉉歸朝為左散騎常侍遷給事中太宗一日問曽見
李煜否鉉對以臣安敢私見之上曰卿第見但言朕令
卿徃相見可矣鉉遂徑徃其居望門下馬但一老卒守
門徐言願見太尉卒言有旨不得與人接豈可見也鉉
云奉㫖來見老卒徃報徐入立庭下久之老卒遂取舊
椅子相對鉉遥見謂卒曰但正衙一椅足矣頃間李主
紗帽道服而出鉉方拜而遽下堦引其手以上鉉辭賓
主之禮李主曰今日豈有此禮徐引椅少偏乃敢坐後
主相持大笑乃坐黙不言忽長吁歎曰當時悔殺了潘
佑李平鉉既去有㫖召對詢後主何言鉉不敢隠遂有
秦王賜牽機藥之事牽機藥者服之前卻數十囘頭足
相就如牽機狀也又後主在賜第七夕命故妓作樂聲
聞於外太宗聞之大怒又傳小樓昨夜又東風及一江
春水向東流之句併坐之遂被禍云
張茂實太尉章聖之子尚宮朱氏所生章聖畏懼劉后
凡後宫生皇子公主俱不留以與内侍張景宗令養視
遂冒姓張既長景宗奏授三班奉職入謝日章聖曰孩
兒且許大也昭陵出閤以為春坊謁者後擢副富鄭公
使北作殿前歩帥中丞韓絳言茂實出自宮中迹渉可
疑富弼引以為殿帥蓋嘗同奉使交結有自弼皇恐待
罪然朝廷考校茂實之除拜歳月非弼進擬出絳知蔡
州弼乃止厚陵為皇太子茂實入朝至東華門外居民
樊用者迎馬首連呼曰虧你太尉茂實惶恐執詣有司
以為狂人而黥之知其實非征人也茂實縁此求外郡
至厚陵即位避藩邸諱改名孜頗疎之自知蔡州坐事
移曹州憂恐以卒諡勤惠滕元發言嘗因其病問之至
臥内茂實岸幘起坐其頭角巉然真龍種也全類其表
蓋本朝内臣養子未有大用至節帥者此可驗矣其子
詢字仲謀賢雅能詩有子與邸中作壻此可怪也
神宗初即位慨然有取山後之志滕章敏首被擢用所以
東坡詩云皇帝知公早虛懐第一人盖欲委滕公以天下
事也一日語及北遼曰太宗自燕京城下軍潰遼兵追
之僅得脫凡行在服御寳器盡為所奪從行宮嬪盡䧟
沒股上中兩箭嵗嵗必發其棄天下竟以箭創發之故
遼乃不共戴天之讐反捐金繒數十萬事之為人子孫
當如是乎已而泣下久之蓋已有取北方之志後永樂
靈州之敗故鬱鬱不樂者尤甚愴聖志之不就也章敏
公為先子言
京兆李植字化光觀察使士衡之孫自少年好道不樂
婚宦初為侍禁約婚慈聖娶迎入門見鬼神千萬在前
驚走踰墻避之后即時還父母家俄選為后焉植後自
放田野徃來關中洛陽汝州人以為有道之士也
李後主手書金字心經一卷賜其宮人喬氏喬氏後入
太宗禁中聞後主薨自内庭出經捨相國寺西塔以資
薦且自書於後云故李氏國主宮人喬氏伏遇國主百
日謹舍昔時賜妾所書般若心經一卷在相國寺西塔
院伏願彌勒尊前持一花而見佛云云其後江南僧持
歸故國置之天禧寺塔相輪中寺後大火相輪自火中
墮落而經不損為金陵守王君玉所得君玉卒子孫不
能保之以歸寗鳯子儀家喬氏書在經後字整潔而詞
甚愴惋所記止此徐鍇集南唐制誥有宫人喬氏出家
誥豈斯人耶
徐常侍鉉自江南歸朝厯右散騎常侍貶靖難軍行軍
司馬而卒於邠州鉉無子其弟鍇有後居金陵攝山前
開茶肆號徐十郎有鉉鍇誥勑備存甚多僕甞至攝山
求所謂十郎家觀之其間有自江南入朝初授官誥云
歸明人偽銀青光禄大夫守太子率更令云云知内史
乃江南宰相也銀青存其階官也
小說載伐江南大將獲李後主寵姬夜視燈輒閉目云
煙氣易以蠟燈亦閉目云煙氣愈甚曰然則宫中未甞
㸃燭邪云宫中本閤每至夜則懸大寳珠光照一室如
日中也觀此則李氏豪侈可知矣
楊宣懿察之母甚能文而教子以義方少不中禮輒扑
之察省試房心為明堂賦榜登科第二人報者至其
母睡未起聞之大怒轉面向壁曰此兒辱我如此乃為
人所壓邪及察歸亦久不與語其年廷對宣懿果魁天
下
歐陽文忠慶厯中為諌官仁宗更用大臣韓富范諸公
將大有為公銳意言事如論杜曽家事通嫂婢有子曽
出知曹州即自縊死又論參知政事王舉正不才及宰
臣晏殊賈昌朝舉館職凌晏陽娶富人女賈有章有贓
魏庭堅踰濫三人皆廢終身如此之類極多大忤權貴
遂除修起居注知制誥韓富既罷未幾以龍圗閣直學
士為河北部運令計議河北二相賈昌朝陳執中爭邊
事其實宰相欲以事中之也㑹令内侍供奉官王昭明
同徃相度河事公言今命侍從出使故事無内臣同行
之理而臣實恥之朝廷從之公在河北職事甚振無可
中傷㑹公甥張氏㓜孤鞠育於家嫁姪晟晟自處州司
户罷以僕陳諫同行張與諫通事發鞫於開封府右軍
廵院張懼罪且圖自解免其語皆引公未嫁時事詞多
醜鄙軍廵判官著作佐郎孫揆止勘張與諫通事不復
枝蔓宰相聞之怒再命太常博士三司户部判官蘓安
世勘之遂盡用張前後語成案俄又差王昭明者堅勘
蓋以公前事欲令釋憾也昭明至獄見安世所勘案牘
視之駭曰昭明在官家左右無三日不說歐陽修今省
判所勘乃迎合宰相意加以大惡異日昭明喫劍不得
安世聞之大懼竟不易揆所勘但劾歐公用張氏貲買
田産立戶事奏之宰相大怒公既降知制誥知滁州而
安世坐牒三司取録問人吏不聞奏降殿中丞泰州監
稅昭明降夀春監稅公責詞云不知淑慎以逺罪辜知
出非己族而鞠於私門知女歸有家而納之羣從向以
訟起晟家之獄語連張氏之資劵既不明辨無所驗以
其久參侍從免致深丈可除延閣之名還序右垣之次
仍歸漕節徃布郡條體予寛恩思釋前咎又安世責詞
云汝受制按考法當窮審而乃巧為朋比顧弭事端潛
落偏說陰合傅㑹知朕慎重獄事不責有司而妄狥私
情替名胥役跡其阿比之意尚興朋黨之風云云其後
王荆公為蘓安世埋銘盛稱能回此獄而世殊不知揆
守之於其前昭明主之於其後使安世不能有變改迎
合也然則二人可謂奇士矣昭明後亦召用而揆饒州
人終殿中丞當張獄之興楊闢州外為舉人上書極力
救之今宋文集中有外書
逹奚盈盈傳晏元獻家有之蓋唐人所撰也盈盈者天
寳中貴人之妾姿艷冠絶一時㑹貴人者病同官之子
為千牛者失索之甚急明皇聞之詔大索京師無所不
至而莫見其跡因問近徃何處其父言貴人病嘗往問之
詔且索貴人之室盈盈謂千牛曰今勢不能自隠矣出
亦無甚害千牛懼得罪盈盈因教曰第不可言在此恐
上問何徃但云所見人物如此所見帟幕幃帳如此所
食物如此勢不由巳決無患矣既出明皇大怒問之對
如盈盈言上笑而不問後數日虢國夫人入内明皇戲
謂曰何久藏少年不出邪夫人亦大笑而已貴人妾者
智術固可慮矣又見天寳後掖廷戚屬莫不如此固可
以久安耶此傳晏元獻手書藏其甥楊文仲家其間叙
婦人姿色及情好曲折甚詳然大意若此也
龍衮江南錄云江南周后隨後主歸朝封鄭國夫人例
隨命婦入宫每入輒數日而出必大泣罵後主聲聞於
外後主多宛轉避之又韓玉汝家有李王歸朝後與金
陵舊宮人書云此中日夕只以眼淚洗面
藝祖事周世宗功業初未大顯會世宗親征淮南駐蹕
正陽距夀陽劉仁贍未下而藝祖分兵滁州距夀州四
程皆大山至清流關而上關去州三十里則平川而西
澗又在滁城之西也是時江南李璟據一方國力全盛
聞世宗親至淮上而滁州其控扼且援夀州命大將皇
甫暉監軍姚鳯提兵十萬扼其地太祖以周軍數千與
暉遇於清流關隘路周師大敗暉整全師入憇滁州城
下㑹翊日再出太祖兵聚關下且虞暉兵再至問諸村
人云有鎮州趙學究在村中教學多智計村民有爭訟
者多詣以決曲直太祖㣲服徃訪之學究者固知為趙
㸃檢也迎見加禮太祖再三叩之學究曰皇甫暉威名
冠南北太尉以其與己如何曰非敵也學究曰然彼之
兵勢與己如何曰非其比也學究曰然兩軍之勝負如
何曰彼方勝我敗畏其出兵所以問計於君也學究曰
然且使彼來日整軍再來出戰師絶歸路不復有噍類
矣太祖曰當復奈何學究曰我有竒計所謂因敗為勝
轉禍為福者今關下有徑路人無行者雖牌軍亦不知
之乃山之背也可以直抵城下方阻西澗水大漲之時
彼必謂我既敗之後無敢躡其後者誠能由山背小路
率兵浮西澗水至城下斬關而入彼方戰勝而驕解甲
休衆必不為備可以得志所謂兵貴神速出其不意若
彼來日整軍而出不可為矣太祖大喜且命學究以指
其路學究亦不辭而遣人前𨗳即下令誓師夜出小路
行三軍跨馬浮西澗以廹城暉果不為備奪門以入既
入暉始聞之率親兵擐甲與太祖巷戰三縱而三擒之
既主帥被擒矣或謂周師大兵且至城中大亂自相蹂
踐死亡不計數遂下滁州即國史所載太祖曰餘人非
我敵即斬皇甫暉頭者此時也滁州既破中斷夀州為
二救兵不至夀州為孤軍周人得以擒仁贍自滁州始
也擒暉送世宗正陽御寨世宗大喜見暉於簣中金創
被體自撫視之暉仰面言我自貝州卒伍起兵佐李嗣
源遂成唐莊宗之禍後率衆投江南位兼將相前後南
北二朝大小數十戰未嘗敗而今日見擒於趙某者乃
天贊趙某豈臣所能及因盛稱太祖之神遂不肯治創
不食而死至今滁人一日五時鳴鐘以資薦暉云蓋淮
南無山惟滁州邊淮有髙山大川江淮相近處為淮南
屏蔽去金陵才一水隔耳既失滁州不惟中斷夀州失
接則淮南盡為平地自是遂盡得淮南無復陣寨世宗
乘滁州破竹之勢盡收淮南李璟割地稱臣者由太祖
先擒皇甫暉首得滁州阻固之地故也此皇甫暉所以
稱太祖為神武者暉亦非常人知其天授非人力也其
後真宗時所以建原廟於滁而殿曰端命者太祖厯試
於周功業自此而成王業自此而始故號端命蓋我宋
之鎬沛也其趙學究即韓王普也實與太祖定交於滁
州引為上介歸德軍節度廵官以至太祖受天命為宗
臣比跡于蕭曹者自滁州始也
　
　
　
　
　
　
　
　
　
　
　
　
　
　古今說海卷八十五
欽定四庫全書
　古今説海卷八十六
　　　　　　　　　　　　　明　陸楫　編
　説畧二(雜記二/)
　　宣政雜録(闕名/)
政和中宗室士頓所居鈍軒忽生白芝數本於梁棟上
因易名芝軒賓客詠歌以為和氣次年士頓死又一年
賜所居入四聖觀族衆散徙蓋不祥也壬寅春太傅王
黼賜第有白芝生於正寢附卧榻後屏風而出又一本
在廳事照壁上隔六年有戮身之禍
宣和庚子滄州南皮縣弓手張徳平日以健勇擒捕有
獲然多及平人因瘟疫死半歳墓中忽有聲人報其子
往視則墓已穴露出其面矣及破墓欲出之則身變白
蛇子驚問曰何為異類父曰我以殺平人多獲此報子
可作屋置我於中開竅於頂時出頭四望以肉飼我日
十餘斤足矣年餘身漸大所食增多家貧謂其子曰我
雖壞爾財物切無害我若殺我則十二年後復生為白
蛇則天下兵矣子憤其妖曰此正喪門神也殺之乃所
以止兵乘醉礪刃斷之蛇奮躍展轉壞屋宇桑麻數里
宣和年都下趙倚年十二隨母嫁里中田生生勇於力
母每遭毒手積六年倚每見母被凌辱即勸母去母終
無意一日倚病母遭叱詈倚病中憤鬱因力遣母出買
藥時田生尚寢倚乃闔户持刀殺田生連十餘下以力
弱不能中要害而田亦宛轉血中隣人排闥入倚曰吾
母以身歸田生執爨具飯乳子澣衣勤勞旦夕而未嘗
得田生一善言為人子者得不痛心恨吾病甚不能力
斷其首即以刀付邏卒束手就執既行猶囘視諸人曰
好視吾母行人皆為之泣下獄察其孝亦為讞上上哀
其誠止從杖而編置焉
政和中濟南府禹城縣孝義村崔志有女甚孝母臥病
久冬忽思魚食而不可得其女曰聞昔者王祥臥冰得
魚想不難也兄弟皆曰盡信書則不如無書汝女子何
妄論古今女曰不然父母有兒女者本欲養生送死兄
謂女不能邪乃同乳媼焚香誓天即往河中臥冰凡十
日果得魚三尾鱗鬛稍異歸以饋母食之所病頓愈人
或問方臥冰時曰以身試冰殊不覺寒也
濟南府開元寺因更修掘地得古碑蓋㑹昌中汰僧碑
也字皆刓缺磨滅不可讀惟八字獨存云僧盡烏巾尼
皆綠鬢僧惡而碎之後有詔改徳士遂符碑言
唐武后昇中述志碑后自撰睿宗書極壯偉在嵩山下
政和中河南尹上言請碎其碑詔從之
靖康初民間以竹徑二寸長五尺許冒皮於首鼓成節
奏取其聲似曰通同部又謂製作之法曰漫上不漫下
通衢用以為戲云
建炎戊申鎮江府民家兒生四嵗暴得腹脹疾經數月
臍裂有兒從裂中生眉目口鼻人也但頭以下手足不
分莫辨男女又出白汁斗餘三日二子俱死
徽宗北狩經薊縣梁魚務務有還鄉橋石少主命名人
至今呼之上曰此乃亂世之主後聖必能力伸此寃令
我回此橋因不食而去
徽宗遜位前一年中秋後在苑中賦晚間景物一聨云
日射晩霞金世界月臨天宇玉乾坤寫示宰臣甚謂得
意皆稱贊取對精切格韻髙勝聖學非從臣可及然次
年戎馬犯順後國號金亦先兆金世界也
　
　
　
　
　
　
　
　
　
　古今說海卷八十六
欽定四庫全書
　古今說海卷八十七
　　　　　　　　　　　　　明　陸楫　編
　說畧三(雜記三/)
　　靖康朝野僉言(闕名/)
靖康元年丙午十一月二十五日金兵至京城尼雅滿
於城南青城屯兵斡里雅布於城北劉家寺屯兵環城列
栅分地為必㧞之計
閏十一月初六日卯時有大星東南落流光數丈初七
日不見斗二夜初八日夜遺火焚蔡京宅火光亘天鄰
屋無所犯明旦士庶觀之咸謂國家召禍造端乃蔡為
首宅焚無片木而不及鄰實本天意
二十六日早城南百姓相驚云向北金兵下城入五嶽
觀醴泉觀陳橋南薰封丘門皆有金人下城殺人刼取
財物城中百姓皆以布被䝉體而走士大夫以綺羅錦
繡易貧民衲襖布袴以藏婦女提携童稚於泥雪中走
惶急棄河者無數自縊投井者萬餘哭聲徹天軍民踰
城出走者十餘萬人城外為畨兵殺死者居半是夜上
在小殿中抱太子内侍止三四人餘皆遁道君自龍徳
宮徒行入大内與諸王妃主相聚哭亦有遁於民間者
二十八日夜彗星其長亘天二十九日日出赤如血
十二月初一日帝出南薰門初三日見二帥初四日還
復入南薰門城中百姓父老捧香列拜呼萬歳而泣涕
者不知其數
靖康二年丁未正月初十日上出郊至十五日方見二
帥士庶每日望車駕還内時大雨雪十餘日不止王宗
凂自軍前傳詔云元帥留上打毬未得晴俟打毬畢即
還内士庶聞之各請僧道作道塲祈晴又願車駕早還
大内自諸王宗室執政侍從寺監省部官吏在京百姓
各貼黄榜自宣徳門至南薰門羅列道場百姓忠義之
士然頂煉臂跪於南薰門父老持香爐於雪中跪拜哭
泣十餘日百姓每日御街上候駕時雨雪大凍餓死者
無數
二十九日軍前索教坊内侍等四十五人露䑓妓女千
人蔡京童貫王黼梁師成等家歌舞及宮女數百人先
是權貴歌舞及内人自上皇襌位後皆散去至是令開
封府勒牙婆媒人追尋矣哭泣之聲徧於閭巷者不勝
其哀
二月初七日上皇與諸王后妃以下乘金銅車子出詣
金營内人宦官多相携歩從諸王三十二人駙馬四十
七人百姓見之咸知將欲廢立驚憂戰慄心膽䘮亂皆
不樂生市井小人張目相視色若死灰人心大擾留守
司恐軍民亂致金人縱兵乃出榜曰太上道君皇帝并
妃嬪諸王詣軍前懇元帥乞車駕還内軍士宜各體國
安業不得亂有驚疑見者咸知其虗誕矣
　
　
　古今說海卷八十七
欽定四庫全書
　古今說海卷八十八
　　　　　　　　　　　　　明　陸楫　編
　說畧四(雜記四/)
　　朝野遺紀(闕名/)
和議成顯仁后(徽宗后/韋氏)將還欽廟挽其輪而蹛之曰第
與吾南歸但得為太一宮主足矣他無望於九哥也(髙/宗)
(第/九)后不能郤為之誓曰吾先歸茍不迎若有瞽吾目乃
升車既至則是間所見大異不久后失明募醫療者莫
能奏效有道士應募中貴𨗳之入宮金鍼一撥左翳脫
然而復明后大喜曰吾目久盲得師重朗更煩終始其
右報當不貲道士笑曰后以一目視足矣以一目存誓
可也后惕然起拜曰吾師聖人也知吾之隠設几而留
謝之皆不答方啜茶遽索去后固詢其報徳萬一者謾
曰太后不相忘畧修靈泉縣朱仙觀足矣拂衣即出時
上方視朝也仗下入長樂大驚急跡訪之寂無所得後
王剛中帥成都而得㫖東朝圗朱仙像進入儼然當日
道士也
海陵南侵使人至欽宗所犯蹕七百餘人俱受害行都
固未知也一日京師舊輦官二人閒歩景靈宮於是淵
聖衣羽衣入門趨殿輦官駭甚從而迹之無見也一念
所鍾神遊尚不忘故國耶
車駕在維揚魏公方居臺院妙應師館其家一日師自
外謂公曰適見城中人有死氣者七八度不應如是之
衆此必敵至之徴矣宜早勸上渡江為要妙應相法極
神張氏素信之入奏乞早移蹕然上意欲觀燈然後南廵
也未幾尼雅滿遽至翠華亟行城中死者果無數
方伯彦潛善豢安之際外傳北風極勁而汪黄傲然謂
無事故上每不知虞比江都宮中方有所御幸而張浚
告變者遽至瞿然驚惕遂病薫腐故明受殂後後宫皆不
孕髙廟中年不樂張忠獻者非獨以和戰異議亦追歸
來望思之怒耳
苗傅劉正彥之變植虛器於前星欲自恣凶狂耳春宮
未辨菽麥而魏公在建業乃受而殞之過矣唐睿宗嘗
帝數年又為皇嗣者十餘載中宗復位以親王就列徳
王裕為劉季述等廹立昭宗反正復歸東宮皆諒其非
出於已也今明受之殞在鐡塔下父老尚能言蓋當時
併乳媪掩之云
航海之役及水濵而衛士懷家流言吕相頥浩以大義
諭解且怵以利曰先及舟者遷五秩署名而以堂印志
之其不遜倡率者吕皆側用印記事定悉别而誅賞之
乗輿初渉鎮江羽衛介胄間止一黄扇存耳欲發羽檄
下四方而庚符不可得朱髹又非立談成者悤遽中取
祖廷彤几折而代匱焉
莊文旣薨孝廟白徳夀扶立光宗未宣鎻之夕徳夀故
召魏王宴宿宮中洎次日歸邸則儲册已行而魏邸出
麻之宣城矣復見髙廟亦有愠言曰翁翁留愷却使三
哥越次做太子帝語索謾戲撫之云兒謂官家好做做
時煩惱云
光廟聞貴妃無疾而殞哭泣無節初郊宿青城淚不已
祀故止而夀仁復至玉津行園亦犯玉女宓妃之戒丙
夜將臨星月尚皎方入大次服衮冕始搢大圭烈風倐
起霹靂一聲燎火御幙皆仆在位者辟易上亦驚僵而
雨電交擊衆皆暗中自救不暇莫能措手稍霽則已曙
亦不容即禮矣聖體遂苦風眩神位玉帛牲牢皆狼藉
所執鎮圭殿中監已授扶侍御藥不知所在一時䇿命
宰臣望祀車駕亟歸療疾雖御樓之類悉不能舉矣
重華聞上疾自臨大内撫視上噤不知人但張口囈言
耳夀皇憂且怒呼李后而數之云宗廟社稷之重汝不
謹視上使之至此今將奈何一時忿極遽曰萬一不復
當族汝家既將徃東朝召留正責之曰汝以為相不強
諫何事正曰臣非不言奈不聽何帝曰爾自後須苦言
之若有不入待朕留渠細語之其言止是爾光宗旣愈
后泣謂曰嘗勸哥哥少飲不相聽近者不豫夀皇㡬欲
族妾家何負何辜既而聞留正所言聖諭謂若更過宫
決被留不可還矣光宗已有怔忡之候此語既入故終
身畏父玉輦無近於龍樓云
光廟逾年不朝東内夀皇怏怏一日登朝當露臺聞委
巷小兒爭鬭呼趙官家者夀皇曰朕呼之尚不至爾枉
自呌悽然不樂自此寖不豫
紹熈在鶴禁有意受終而難發言也數擊鮮於慈福后
詢近侍大臣屢排當位故旁側有奏曰意欲孃孃為趣
上爾后笑夀皇至東内從容間語官家也好早取樂放
下與兒曹上曰臣久欲爾但見孩尚小未經厯故不能
即與之不爾則自快活多時矣後來儲邸度長樂必已
及之矣備具狀為夀者再后不能已語之曰吾亦嘗諭
乃翁渠所見又爾光宗岸幘稟后曰臣已白髪尚以為
童則罪過翁翁后無語蓋謂髙廟遜夀皇於盛年爾
光宗既退居毎恨既徃時成敗瞑目嗔罵或慟哭夀仁
后輒奉觴以解陶之以是為常雖宮門外事不欲動其
心然乆亦覺知矣初郊祀成恭謝囘鑾御樂聲達於内
光宗問其事后曰市井為樂耳帝怒曰爾欺我至是尚
爾邪揮之以肱后仆於闑自是遂得疾
夀仁后惑日者言已有厄於大内靜處築精室獨居以
道糚事佛病革遂終於此長御欲之椒殿取禮服偶内
人有怨后者持鑰不啓曰使余慿誰命畀此褘翟既不
得周身則相與舉簀以歸於凰儀及半途或妄曰風王
至則皆委之而走時泰安恍惚内中畏避之故也及久
知訛傳方再有至者則為廊日所暴體色黝然矣措之
大寢宮人無計致鮑於地以蓮數十金缾亂其芬洎事
聞於外梓人進椑幾有小白之泚後葬於赤山邢后之
側不久雷震毁􁱧人共怪云
長秋所生母舊𨽻徳夀為樂部以久次出適於外矣一
日奏樂上以為不諧中貴人奏近老舊者得旨嫁出今
皆新習未能串便欲使已嫁出者通籍復入庶新故㕘
教上可之自是悉還然后母在外孕身已數月矣將及
期宦者奏乞復外館憲聖后曰第令產仙韶無害也遂
誕后東朝禁中三日洗兒憲聖臨視戱祝云使汝長福
禄及吾左右皆失笑雖一時戲言後乃符驗云長秋自
是亦養宮中既久新樂純習熟其所生與儔侣俱還民
間后乃在楊才人位為義女而以琵琶𨽻慈福宫其生
在壬午至紹熈之季葢已長矣今上以嘉邸踐阼於東
朝為重華承嫡主䘮故久於彼一日朝長信偶酒後盥
手后奉匜以前帝恱而灑之自爾得幸久而憲聖知之
幾欲賜扑大璫王去為力諫之曰娘娘尚以天下畀孫
一婦人何足惜且是事不可使外人知也東朝雖少解
然終不釋然謂王且使楊氏寄汝家候駕囘南内部舍
而復之故后暫居去為家而去為之子瑜自是得幸及
阜陵禮畢上歸舊東宫以便御視朝長秋復還長信上
眷念殊厚然莫能得之韓后既上仙所幸宦官王徳謙
將詣於東朝憲聖語曰乃翁舊欲吾堂前一人尚不與
之徳謙頗黠則奏之臣非不識去就敢窺數娘娘嬪御
今大内人物如楊美人者亦不乏臣所私見蓋以皇后
近上昇後宮繼進無序茍得一人自陛下處賜與官家
則衆人方帖伏甚於保愛上躬為宗社大計非輕憲聖
稍解曰汝此言亦不為無理徳謙知有間可乘又使中
貴人儳和以為娘娘尚未見𤣥孫而楊氏相命皆宜子
浸潤鼔扇慈福遂以賜寕宗漸進為媫妤時韓侂胄用
事知王瑜之舊也瑜遂不得入内時曹氏亦得幸於上
韓復左右之故后尤自抑勵讀書飾已挾數以御同逹
者一時故有賢稱韓無自窺之
今東宮遷入實餘杭宗室善下居其間而韓侂胄與善
下厚故得𨗳達也然同時入者亦一二人惟韓后獨喜
今儲嘗因與内人馳逐總角皆鬅鬙人欲為梳櫛者悉
不可必得媽媽方結蓋常時后自為束髪故也由此韓
后鍾情遂决為嗣同入者復出後聞繼莊文者亦在當
時選中此實天命也夫東宫雖因善下出入韓氏𨗳逹而
致茍非其人者詎能致哉
韓成恭上仙後後宮為上所眷者今長秋與婕妤曹氏
耳時欲繼立椒塗二黨交進曹有姊妹通籍禁中皆為
女冠賜號虗無自然先生者左右街都道録者皆厚於
韓侂胄或謂亦與之嫟韓侍禁中時多在曹位故鑄金
之際意自輕重然曹罕術今長秋能挾數以御之且上
意專在楊韓密間之未能奪也先是禁中有二内人懐
春而病事且媾各設席以邀羊車欲決此舉二閤皆同
日今長秋故遜曹使朝飲而已飲於夜曹不寤也逮旰
酒甫一再行曹未及有請則楊位已奏恭肅帝輦矣奏
趨重疊上起洎至楊所則自從容且遂留寢故能䑛筆
展幅以請奎章上即書貴妃楊氏可立為皇后付外施
行而長秋復進筆乞又書其一付其兄次山逮曉雙出
之中貴所齎者未至省而次山已持御筆自白廟堂矣
蓋后慮韓匿上批事或中變故兩行之使不可遏耳
王黼雖為相然事徽考極褻宮中使内人為市黼為市
令若東昬之戲一日上故責市令撻之取樂黼窘故曰
告堯舜免一次上笑曰吾非唐虞汝非稷契也一日又
與踰垣微行黼以肩承帝趾墻峻微有不相接處上曰
聳上來司馬光黼應曰伸下來神宗皇帝君臣相謔乃
爾
李太宰邦彦家起於銀工既貴其母嘗語昔事諸孫以
為恥母曰汝固有識乎宰相家出銀工則可羞銀工家
出宰相正為嘉事何恥焉其見髙於李守素多矣
文水縣西有山險可據保正石頳聚衆據之時抄敵游
騎且斷其運道數夜犯其小寨尼雅滿怒遣重兵合攻之
遂擒頳釘於車上將剮之已剸刃於股而色不變竒之
好謂曰能降我以汝為將頳怒目罵曰爺能死不降爺
姓石名石上釘橛更無移易也尼雅滿怒寸磔之罵不絶聲
而死
程敦厚子山東坡表兄士元之孫也秦檜善之為中舍
時一日呼至府第請入内閣坐候之終日一室蕭然獨
案上有紫綾縹一册書聖人以日星為紀賦末後有學
生類貢進士秦暄呈文采艷麗子山兀坐靜觀反覆幾
成誦雖酒殽問勞沓至及晚竟不出乃退子山叵測也
後數日差知貢舉宣押入院始大悟即以是命題此賦
果精衆考官皆稱善洎揭曉乃孫果首選
秦檜妻王氏素隂險出其夫上方岳飛獄具一日檜獨
居書室食柑玩皮以爪劃之若有思者王氏窺見笑曰
老漢何一無決耶捉虎易放虎難也檜掣然當心致片
紙付入獄是日岳王薨於棘寺
孝廟追復岳飛官爵収召其子孫使給還元貲主者具
當時所得止九千緡物耳其斃於獄也實請具浴拉脇
而殂獄卒隗順負其屍出踰城至九曲叢祠中故至今
九曲五顯廟尚靈(舊在大理/寺墻下)順𦵏之北山之漘身素有
一玉環順亦殉之腰下樹雙橘於上識焉及其死也謂
其子曰異時朝廷求而不獲必懸官賞汝告言曰棺上
一鉛筩有棘寺勒字吾埋殯之符也後果購其瘞不得
以一班職為賞其子始上告官悉如所言而尸色如生
尚可更歛禮服也
　
　
　
　
　
　
　
　
　
　
　
　
　
　
　古今說海卷八十八
欽定四庫全書
　古今說海卷八十九
　　　　　　　　　　　　　明　陸楫　編
　說畧五(雜記五/)
　　墨客揮犀(闕名/)
張相昇為御史數上封章論及兩府仁廟顧謂曰卿本
孤寒何故屢言近臣公奏曰臣安得謂之孤寒臣自布
衣不數年致身清近曳朱腰金不如陛下為孤寒也帝
曰何謂也奏曰陛下内無賢相外無名將官冗而失黜
陟兵多而少教習孤立朝廷之上此所以孤寒也帝喜
而優容之近侍皆為之懼自此名重朝野
世人畫韓退之小面而美髯著紗帽此乃江南韓熈載
耳尚有當時所畫題志甚明熈載諡文靖江南人謂之
韓文公因此遂謬以為退之退之肥而寡髯元豐中以
退之從享文宣王廟郡縣所畫皆是熈載後世不復可
辨退之遂為熈載矣
今人於榜下擇壻曰臠婚其語蓋本諸袁山松尤無義
理其間或有不願就而為貴勢豪族擁逼不得辭者嘗
有一新先輩少年有風姿為貴族之有勢力者所慕命
十數僕擁致其第少年欣然而行略不辭避既至觀者
如堵須臾有衣金紫者出曰某惟一女亦不至醜陋願
配君子可乎少年鞠躬謝曰寒㣲得托迹髙門固幸待
歸家試與妻子商量看如何衆皆大笑而散
藏書畫者多取空名偶傳為鍾王顧陸之筆見者爭售
此所謂耳鑒又有觀畫而以手摸之相傳以謂色不印
指者為佳畫此又在耳鑒之下謂之揣骨聽聲歐陽公
甞得一古畫牡丹其下有一猫未知其精丞相正肅呉
公與歐姻家一見曰此正午牡丹也何以明之花瓣悉
張而色燥此日中時花也猫眼黑睛如線正午猫眼也
有帶露花則房歛而色澤猫眼早暮則睛圓正午則如
一線耳此亦善求古人之意也
毘陵郡士人姓李家有女方十六歳能詩甚有佳句吴
人多得之有拾得破錢詩云半輪殘月揜塵埃依稀猶
有開元字想得清光未破時買盡人間不平事
河州有禽名骨託狀如鵰髙三尺許常鳴自呼其名能
食鐡石郡守每置酒輒出以樂坐客或疑鐡石至堅非
可食之物乃取三寸白石繫以絲繩擲其前即啄而吞
之良久牽出是石已如泥矣
漳州漳浦縣地連潮陽素多象徃徃十數為羣然不為
害惟獨象遇之逐人蹂踐至骨肉糜碎乃去蓋獨象乃
衆象中最獷悍不為羣象所容者故遇之則忿而害人
僧悟空在江外見一猿坐樹杪弋人伺其便射之正中
母腹母呼其雄至付子已哀鳴數聲乃㧞箭墜地而死
射者折矢棄弓誓不復射
余伯祖甞於野外見蜈蚣逐一大蛇甚急蛇奔過溪蜈
蚣亦隨之蛇之力屈不免乃回身張口向之蜈蚣遽入
其口俄頃蛇死乃穴其腹旁而出析蛇視之已無腸矣
傳言蝍蛆甘帶蝍蛆即蜈蚣之别名
蝸牛不獨能伏蝎亦能制蜈蚣蜈蚣見蝸牛則不復能
去蝸徐登其背以涎繞之其足盡落
太常博士李處厚知廬州梁縣嘗有毆人死者處厚徃
驗傷以糟或灰湯之類薄之都無傷跡有一老父求見
乃邑之老書吏也曰知驗傷不見跡此易辨也以新赤
油繖日中覆之以水沃屍其跡必見處厚如其言傷跡
宛然自此江淮之間官司徃徃用此法
世謂太守為五馬人罕知其故事或言詩云孑孑干旟
在浚之都素絲組之良馬五之鄭註謂周禮州長建旟
漢太守比州長法御五馬故云後見龎幾先朝奉云古
乘駟馬秦至漢時太守出則增一馬事見漢官儀也
杜牧華清宮詩云長安囘望繡成堆山頂千門次第開
一騎紅塵妃子笑無人知是荔枝來尤膾炙人口據唐
記明皇帝以十月幸驪山至春即還宫是未嘗六月在
驪山也荔枝盛暑方熟詞意雖美而失事實矣
子瞻常自言平生有三不如人謂著棋吃酒唱曲也然
三者亦何用如人子瞻之詞雖工而多不入腔蓋以不
能唱曲耳
荆公禹玉熈寧中同在相府一日同侍朝忽見虱自荆
公襦領而上直緣其鬚上顧之而笑公不自知也朝退
禹玉指以告公公命從者去之禹玉曰未可輕去輒獻
一言以頌虱之功公曰如何禹玉笑而應曰屢遊相鬚
曽經御覽荆公亦為之解頥
蒲傳正知杭州有術士請謁蓋年踰九十而猶有嬰兒
之色傳正接之甚歡因訪以長年之術答曰某術甚簡
而易行他無所忌惟當絶色慾耳傳正俛思良久曰若
然則夀雖千歳何益
王元澤數歳時客有以一獐一鹿同籠以問雱何者是
獐何者為鹿雱實未識良久對曰獐邊是鹿鹿邊是獐
客大竒之
　
　古今說海卷八十九
欽定四庫全書
　古今說海卷九十
　　　　　　　　　　　　　明　陸楫　編
　說畧六(雜記六/)
　　續墨客揮犀(闕名/)
石曼卿善豪飲與布衣劉潛為友甞通判海州劉潛來
訪之曼卿與劇飲中夜酒欲竭顧船中有醋斗餘乃傾
入酒中併飲之至明日酒醋俱盡每與客痛飲露髮跣
足著械而坐謂之囚飲飲於木杪謂之巢飲以藳束之
引首出飲復就束謂之鱉飲其狂縱大率如此廨後為
一菴常過其間名之曰捫虱菴未甞一日不醉仁宗惜
其才常對輔臣言欲其戒酒延年曼卿聞之因不飲遂
成疾而卒
劉潛以淄州職官權知鄆州平陰縣事一日與客飲驛
亭左右忽報太夫人暴疾潛馳歸已不救矣潛抱母一
慟而絶其妻見潛死撫潛屍大號而卒時人傷之曰子
死於孝妻死於義孝義之事併集其家
鄱陽龔冕仲自言其祖紀與族人同應進士舉唱名日
其家衆妖競作牝雞或晨雊犬或巾幘而行䑕或白書
羣出至於器皿服用之物悉自變易其常處家人驚懼
不知所為乃召女巫徐姥者使治之時尚寒與姥對爐
而坐有一猫正卧其側家人指猫與姥曰吾家百物皆
為異不為異者獨此猫耳於是猫亦人立拱手而言曰
不敢姥大駭馳去後數日㨗音至二子皆髙第矣知妖
異未必盡為禍也
華嶽張超谷巖石下有僵尸齒髪皆完春時遊人多以
酒瀝口中呼為臥仙好事者作木榻以薦之嘉祐中有
石方十餘丈自上而下正塞巖口豈非仙者所蛻山靈
護之不欲人之䙝慢邪
閩嶺以南多木棉土人競植之採其花為布號吉貝余
後因讀南史海南諸國傳言林邑諸國出古貝木其花
成對如鵝毳抽其緒紡之以作布與苧不異亦染成五
色織為斑布正此種也蓋俗呼古為吉耳
歐陽詩話有譏唐人夜半鐘聲到客船之句云夜半非
鐘鳴時或謂人之始死者則必鳴鐘多至數百千下不
復有晝夜之拘俗號無常鐘疑詩人偶聞此耳余後過
姑蘓宿一院夜半偶聞鐘聲因問寺僧皆曰固有分夜
鐘曷足怪乎尋聞他寺皆鳴始知夜半鐘惟姑蘓有之
詩人信不謬也
梁灝八十二歳雍熈二年狀元及第其謝啓云白首窮
經少伏生之八歳青雲得路多太公之二年後終秘書
監年九十餘
延平呉氏姊妹六人皆妬悍殘忍時號六虎就中五虎
尤甚凡三適人皆不終平生手殺婢十餘人每至夜分
常聞堂廡間喧呼擊扑之聲同室者皆懼五虎怒曰何
鬼敢爾命開户移榻於中庭持刃獨寢徹旦寂然人謂
五虎之威鬼猶畏之也
守宮其形大槩類蜥蜴足短而加闊亦有金色者秦始
皇時有人進之云能守鑰人不敢竊發鑰故名之曰守
宫由此也又云致於宮中宮人之有異志者即吐血汚
其上或曰以守宮繫宫人臂守宮吐血汚臂者有淫心
也秦皇則殺之
長安故宮闕前有唐肺石尚在其制如佛寺所繫響石
而甚大可長八九尺形如人肺亦有欵志但漫剥不可
讀秋官大司冦以肺石達窮民原其義乃伸寃者擊之
立其下就士師聽辭如今之撾登聞鼔也所以肺形者
便於垂又肺主聲聲所以達其寃也
張杲卿丞相知潤州日有婦人夫出經數日不歸忽有
人報菜園井中有死人婦人驚徃視之號哭曰吾夫也
遂以聞官公命屬官集鄰里就井驗是其夫與非衆皆
以井深不可辨請出屍驗之公曰衆皆不能辨婦人獨
何以知其夫收付所司鞫問果姦人殺夫婦人與其
謀
漁家以猢猻毛置之網四角則多得魚云魚見之如人
之見錦繡也今有見人於江湖溪沼間垂釣布網者但
至心黙禱誦揭諦呪一七遍則可使終日無獲湘潭間
有李道人常持此呪以濟物命後為羣漁所仇乃越境
而遁
北方有白鴈似鴈而小色白秋深則來白鴈至則霜
降河北人謂之霜信杜甫詩云故國霜前白鴈来即
此也
夜藏飲食器中覆之不密䑕聞其氣欲盗食而不可得
則環器而走涎滴器中食之者得黄病通身如蠟鍼藥
所不能療也
李庭彦獻百韻詩於一上官其間有句云舍弟江南沒
家兄塞北亡上官惕然傷之曰不意君家凶禍重併如
此庭彦遽起自解曰實無此事但圗對屬親切耳
許義方之妻劉以端潔自許義方甞出經年始歸謂其
妻曰獨處無聊得無時與鄰里親戚徃還乎劉曰自君
之出惟閉門自守足未甞履閾義方咨歎不已又問何以
自娱答曰惟時作小詩以適情耳義方欣然就命取詩
觀之開卷第一篇題云月夜招鄰僧閒話
東漢人無雙名者或以問鄉貢進士方絢絢云王莽時
禁用兩字名蓋沿襲所致
處士劉易隠居王屋山嘗於齋中見一大蜂罥於蛛網
蛛為蜂螫墜地俄頃蛛鼓腹欲裂徐徐行入草囓芋梗㣲
破以瘡就囓處磨之良久腹漸消輕㨗如故自後人有
為蜂螫者挼芋梗傅之則愈
王舜求云萵菜出咼國有毒百蟲不近蛇虺過其下觸
之則目瞑不見物人有中其毒者唯生薑汁解之
謝正秀才云有人食黄顙魚後食荆芥湯即時死後見
醫者云二物極相反食他魚亦宜禁之
　
　
　
　古今說海卷九十
欽定四庫全書
　古今說海卷九十一
　　　　　　　　　　　　　明　陸楫　編
　說畧七(雜記七/)
　　聞見雜錄(闕名/)
太祖為殿前都㸃檢有殿直衝節執詣樞府樞相王朴
曰太尉軍制殿直庭臣無廻避禮後太祖每曰安得如
王朴者相之
故事執政奏事坐論殿上太祖即位之明日執政登殿
上曰朕目昏持文字近前執政至榻前密遣中使撤其
坐執政立奏事自此始也
慈聖光獻皇后養女范觀音得幸仁宗温成患之一日
歳大旱仁宗祈雨甚切至然臂香以禱宮人内璫皆然
祈雨之術備盡天意弗答上心憂懼温成養母賈氏宫
中謂之賈婆婆威動六宫時相認之以為其姑乃隂謂
丞相請出宫人以弭災變上從之温成乃曰上非出所
親厚者莫能感天意首出其養女以率六宫范氏遂被
出而雨未至上問臺官李東之曰惟册免議未行耳是
夕鎖院賈氏營救不獲時相從工部侍郎拜武鎭軍節
度使同中書門下平章事判北京雨遂霔
先公為諫官論王徳用進女口仁宗初詰之曰此宮禁
事卿何從知先公曰臣職在風聞有之則陛下當改無
之則為妄傳何至詰其從來也仁宗笑曰朕真宗子卿
王某子與他人不同自有世契徳用所進女口實有之
在朕左右亦共親近且留之如何先公曰若在疏逺雖
留可也臣之所論正恐親近仁宗色動呼近璫曰王徳
用所進女口各支錢三百頭即今令出内東門了急來
遂涕下先公曰陛下既以臣奏為然亦不須如此之遽
且入禁中徐遣之上曰朕雖為帝王然人情同耳茍見
其涕泣不忍則恐朕亦不能出之卿且留此以待報先
公曰陛下從諫古之哲王所未有天下社稷幸甚久之
中使奏宫女已出門矣上復動容而起
李和文都尉好士一日召從官呼左右軍官妓置會夜
午臺官論之楊文公以告先公不答退以紅箋書小詩
以遺和文且以不得預㑹為恨明日眞宗出章疏先公
曰臣嘗知之亦遺其詩恨不得徃也太平無象此其象
乎上意遂釋
丁晉公甞忌楊文公一日詣晉公既拜而髯拂地晉公
曰内翰拜時鬚拂地楊起視其仰塵曰相公坐處幕漫
天時人稱其敏而有理
太祖一日幸後苑賞牡丹召宮嬪將置酒得幸者以疾
辭再召復不至上乃親折一枝過其舍而簮於髻上上
還輒取花擲地上顧之曰我辛勤得天下乃欲以一婦
人敗之邪即引佩刀截其腕而去
金城夫人得幸太祖頗恃寵一日宴射後苑上酌巨觥
以勸太宗太宗固辭上復勸之太宗顧庭中曰金城夫
人親折此花來乃飲上遂命之太宗引弓射而殺之再
拜而泣抱太祖足曰陛下方得天下宜為社稷自重而
上飲射如故
張乖崖布衣時客長安旅次聞鄰家夜聚哭甚悲訊之
其家無他故乖崖詣其主人力叩之主人遂以實告曰
某在官不自慎私用官錢為家僕所持欲娶長女拒之
則畏禍從之則女子失節約在朝夕所以舉家悲泣也
乖崖明日至門首俟其僕出即曰我白汝主假汝至一
親家僕遲遲强之而去出城使𨗳馬前至崖間即數其
罪僕倉皇間以刃揮墜崖中歸告其鄰曰僕已不復來
矣速歸汝鄉後當謹於事也
太祖即位方鎮多偃蹇所謂十兄弟者是也上一日召
諸方鎮授以弓劒人馳一騎與之私出固子門大林中
下馬酌酒上語方鎮曰此間無人爾輩要作官家者可
殺我而為之方鎮伏地戰恐上再三諭之伏地不敢對
上曰爾輩是真欲我為主邪方鎮皆再拜呼萬歳上曰
爾輩既欲我為天下主爾輩當盡臣節今後毋或偃蹇
方鎭復再拜呼萬歳與飲盡醉而歸
李文靖端黙寡言堂下花檻傾圯經月不言家人一日
語之文靖不答累以為言文靖曰豈以此故動吾一念
哉亦不之問
廣東老媪江邊得巨蚌剖之得大珠歸而藏之絮中夜
輒飛去及曉復還媪懼失去以大釜煮之至夜有光燭
天鄰里驚之以為火也競徃赴之光自釜出乃珠也明
日納於官府今在韶州軍資庫予嘗見之其大如彈丸
狀如水精非蚌珠也其中有北斗七星隠然而見煮之
半枯矣故郡不敢貢於朝
金州道左有石洞入洞十里有石門門間有仙人像半
掩扉外又有白石龍一條觀者必秉炬而入有落燼即
旋去之每旱必徃祈請及出洞門必有書字記雨之多
少商人或過洞外必森然心動莫不加敬
䕫峽將至灔澦堆峽左巖上有題聖泉二字泉上有大
石謂之洞石而初無泉也過者擊石大呼則水自石下
出予嘗往焚香俾舟人擊而呼之曰山神土地人渴矣
久之不報一卒無室家復大呼曰龍王萬歳渴矣隨聲
水注時正月雪下其水如湯或曰夏則如氷凡呼者必
以萬歳别以龍王而呼之水於是出矣
揚州后土廟有瓊花一株宋丞相郊構亭花側榜曰無
雙謂天下無别株也仁宗慶厯中嘗分植禁中明春輒
枯遂復載還廟中鬱茂如故
張文懿為射洪令時出城遇村寺老僧於道邂逅過之
亦必出迎文懿怪而詰之僧曰長官来則山神夜夢告
某曰相公至矣一日復徃而僧不出文懿曰不出何也
僧謝曰神不我告也文懿以為誕使僧問其所以夜夢
告曰長官誤斷殺牛事天符已下不復相矣文懿驚駭
省之果嘗有殺牛事也遂復改正明日再過寺僧復出
曰昨夕山神云長官復為相明日當來但減算爾後文
懿再入中書
太宗即位以太祖諸子並稱皇子嘗曰猶我子也何有
分别其後皇族遂不以疏密尊卑皆加皇字故有皇兄
之類非典故也予丞宗正嘗建言乞如春秋之制各冠
其父祖所封國曰王子公孫皇字惟皇子得稱焉時相
吕申公喻太常少卿梁燾阻格不行宗正寺玉牒仙源
類譜皇屬籍自慶厯八年張文定以翰林學士為宗正
寺修玉牒官修進之後至元祐元年凡四十五年玉牒
官皆一時名人宗次道輩是也未嘗成書神宗朝官制
行分𨽻宗正寺至予為丞方建明修完其間最難取會
者宮禁中事與皇族女夫官位耳蓋慶厯前皇族女尚
少至元祐間不下萬員予請於朝宫禁事乞會内侍省
御藥院皇族女夫附於屬籍不必書其官但書某人可
也朝㫖從之遂獲成書然玉牒事迹皆取三省樞密院
時政記與日厯修著其禁甚嚴元祐末遂令史院官修
撰送宗正寺書録蓋丞失其人非典故與官制也自子
罷丞今十餘年不聞復進書矣國書嚴奉未有如玉牒
者祖宗以來用金花白羅紙金花紅羅縹黄金軸神宗
時詔為黄金梵策以軸大難披閲也予進神宗玉牒始
用此制又以黄金為匣鎻鑰皆黄金也進畢奏安於太
廟南宗正寺玉牒殿予初白報正官乞修寺書自司馬
丞相吕丞相而下無一人知此典制者皆曰玉牒用玉簡
刋刻如册者也其玉牒典制尚不悉知書之廢亦宜矣
　
　
　
　
　
　
　
　
　
　
　
　古今說海卷九十一
欽定四庫全書
　古今說海卷九十二
　　　　　　　　　　　　　明　陸楫　編
　說畧八(雜記八/)
　　山房隨筆(元蔣正子/)
辛稼軒帥浙東時晦菴南軒任倉憲使劉改之欲見辛
不納二公為之地云某日公宴至後筵便坐君可來門
者不納但喧争之必可入既而改之如所教門下果喧
譁辛問故門者以告辛怒甚二公因言改之豪傑也善
賦詩可試納之改之至長揖公問能詩乎曰能時方進
羊腰腎羮辛命賦之改之對甚寒願乞巵酒酒罷乞韻
時飲酒手顫餘瀝流於懐因以流字為韻即吟云抜毫
已付管城子爛胃曽封關内侯死後不知身外物也隨
樽俎伴風流辛大喜命共嘗此羮終席而去厚餽焉席
散南軒邀至公廨置酒語之曰先君魏公一生公忠為
國功厄於命來挽者竟無一章得此意願君有意為發
幽潛改之即賦一絶云背水未成韓信陣明星已隕武
侯軍平生一㸃不平氣化作祝融峰上雲南軒為之墮
淚今龍洲集中不見此二詩豈遺珠邪又稼軒守京口
時大雪率僚佐登多景樓改之弊衣曵履而前辛令賦
雪以難字為韻即賦云功名有命平吳易貧賤無交訪
戴難自此莫逆云
李恭山節汾州人也賦楊妃菊云命委馬嵬坡上泥驚
魂飛上傲霜枝西風落日東籬下薄倖三郎知不知
直北某州有道君題壁一詩曰徹夜西風撼破扉蕭條
孤館一燈微家山回首三千里目斷天南無鴈飛
曽聞海上鐡斗膽猶見雲中金甲神乃陸樞密君實挽
張郢州世傑詩郢州擁徳祐景炎祥興於海上各擁兵南
北岸一日大風雨行止皆不利郢州舟覆而薨翼早尋
屍棺歛焚島上其膽如斗更焚不化諸軍感慟須臾雲
中現金甲神人且云今天亡我關係不小後身出必驅
除恢復矣此詩全篇不傳忠誠義烈雖亡猶耿耿也
京口天慶觀主聶碧窓江西人嘗為龍翔宫書記北朝赦
至感而有詩云乾坤殺氣正沉沉又聽燕臺降徳音萬
口盡傳新詔好累朝誰念舊恩深分茅列土將軍志問舍
求田父老心麗正押班猶昨日小臣無語淚沾襟又哀
被擄婦云當年結髪在深閨豈料人生有别離到底不
知因色誤馬前猶自買臙脂又(闕/)婦云雙栁垂鬟别様梳
醉來馬上倩人扶江南有眼何曽見争捲珠簾㸔鷓鴣
觀中有趙太祖真容北來見者必拜聶因題其上鳯表
龍姿儼若親一回展卷一傷神天顔亦怪君非昔河北
山東總舊臣
三水林觀過年七歳嬉遊市中以鬻詩自命或戲令詠
轉失氣云視之不見名曰夷聽之不聞名曰希不啻若
自其口出人皆掩鼻而過之林試神童科不甚逹
薛制機言有賀自長沙移鎮南昌者啓云夜醉長沙曉行
湘水難教檣燕之留朝飛南浦暮捲西山來聽佩鸞之
舞又有賀除直祕閣依舊㳂江制置司幹辦公事云望玉
宇瓊樓之邃何似人間從綸巾羽扇之游依然江表上
已請客云三月三日長安水邊多麗人一詠一觴會稽
山陰修禊事又云良辰美景賞心樂事四者難并崇山
峻嶺修竹茂林羣賢畢至端平中余申周翰分教毘陵
題㨗人簿云三年大比視郊祀天地之禮均萬乘臨軒
與封拜公孤之儀等中一聨云昭陵之仁如天積歳月
而養成巨棟歐公之學如海鼔波濤而放出老龍惜未
見全篇
文本心典淮郡蕭條甚謝賈相啓有云人家如破寺十
室九空太守若頭陀兩粥一飯
蔣復軒鑷白髪詩云勸君休鑷鬢毛斑鬢到斑時已自
難多少朱門少年子業風吹上北邙山
杜氏婦作北行詩江淮㓜女别鄉閭一似昭君逺嫁胡
黙黙一身歸故國區區千里逐狂夫慵拈簫管吹羗曲
嬾繫羅裙舞鷓鴣多少眼前悲泣事不如花桞舊江都
此等多有戲作題之驛亭以為美談
元遺山好問裕之北方文雄也其妹為女冠文而艷張
平章當揆欲娶之使人囑裕之辭以可否在妺妺以為
可則可張喜自徃訪覘其所向至則方自手補天花板
輟而迎之張詢近日所作應聲荅曰補天手叚蹔施張
不許纎塵落畫堂寄語新来雙燕子移巢别處覔雕梁張
悚然而出
遨溪張復題雨竹圖云娟娟而淨森森而立孟宗何之
淚痕猶濕風竹圗云可屈者氣不屈者節故人之來盡
掃秋月有思致可采
天台陳剛中孚在燕端陽日當母誕作太常引二章云
綵絲堂上簇蘭翹記生母正今朝無地捧金焦奈煙水
龍沙路遥碧天迢遞白雲何處急雨瀟瀟萬里夢魂消
待飛逐錢塘夜潮其二短衣孤劍客乾坤奈無䇿報親
恩三載隔晨昏更踈雨寒燈斷魂赤城霞外西風鶴髮
猶想倚柴門蒲醑漫盈樽倩誰冩青衫淚痕時為編修
云
三山卓用字稼翁能賦馳聲嘗作詞云丈夫隻手把呉
鉤欲斷萬人頭因何鐡石打成心性却為花柔君看項
籍并劉季一怒使人愁只因撞虞姬戚氏豪傑都休其
為人溺志可想
翰林學士王文炳鐡椎銘朱亥貢金張良受之合以忠
義鍜成此鎚銅山可破鎚不可缺金埒可碎鎚不可折
噫亂臣滔滔四海嗷嗷長蛇其毒封豕其饕上帝憤之
以鎚畀著鎚不自奮假手於汝數未莫先時來敢後曽
是一揮元凶碎首匪鎚之重唯人之勇匪鎚之功惟人
之忠長僅數尺重纔數斤物小用大策此竒勛鎚在人
亡再用者誰藏之武庫永鎮姦回
陳野水言昔紹興學正任滿後入城給取觧由道經婺
境至山中村舍時暑行倦饑渴入一野室見數人擣桐
油一老下碓詢所以來野水言自紹興又問徃紹興何
為野水言學正任滿往倒解由老笑曰汝自倒解由我
自擣桐油上碓不顧野水怪之出問其鄰曰此何人也
鄰人云此我郡傅省元兵革以來隠處山中父子碓油
種藝以自給野水取紙書一絶云忽遇山中避世翁居
然沮溺古人風白頭方作求名計不滿先生一笑中傅
觀詩訖召坐曰子真悟者耶即命置飲食勞之要之山
澤之臞長徃不返者顛涯果何限也役役蝸蠅茍竊升
斗彼視之一噱耳
趙静齋淮被執於溧陽豐登莊至府辭家廟云祖父有
功王室徳澤霑及子孫今淮計窮被執誓以一死報君
刀鋸置之不問萬折忠義猶存急告先靈速引庶幾不辱
家門即登櫂去至瓜州被刑無敢埋其屍者有一寵姬
在焦僉省處此姬啟僉省云趙四知府今日已死妾元
是他婢子望相公以妾之故夫許妾將屍焚化也是相
公一叚陰隲焦許焉乃作一棺焚之又啟收骨散之於
水亦許之遂以裙盛骨殖到江下大慟投江而死又聞
其孫享祭靜齋降筆云生居四代將門家不幸遭逄被
虜拏死在瓜州無𦵏地幽魂夜夜到長沙其兄氷壺溍
自京口遷金陵北兵至棄家而遁南徙不返死𦵏海傍
山上
探花王昻榜下擇壻時作催妝詞云喜氣滿門闌光動
綺羅香陌行紫薇花下悟身非凡客不須脂粉汚天真
嫌他太紅白留取黛眉淺處共畫章臺春色
湘人陳詵登第授岳陽教官夜踰墻與妓江栁狎頗為
人所知時孟之經守岳聞其故一日公燕江栁不侍呼
至杖之文其眉鬢間以陳詵二字仍押𨽻辰州妓之父
母詣學宮咎詵云自岳去辰八百里且求資糧且泣且
悔詵罄其所有及資衣物得千緡以六百贈栁餘付監
押吏卒令善視且以詞餞别云鬢邊一㸃似飛鴉休把
翠鈿遮二年三載千攔百就今日天涯楊花又逐東風
去隨分入人家要不思量除非酒醒休照菱花栁將行
㑹陸雲西以荆湖制司幹官霑檄至岳與陳有故將至
陳先出迎以情告陸陸即取空名制幹劄填陳姓名檄
入制幙既而並迎陸入即開宴陸曰聞籍中有江栁者
善謳誰是也孟即呼至栁花鈿隠眉間所文飲間陸越
語孟曰能以栁見予否孟曰唯命陸笑曰君尚不能容
一陳教豈能與我孟因叙詵之過陸嘆慨既而終席陸
呼栁問其事栁出詵送别詞陸大嗟賞而再登席陸舉
詞示孟且誚之曰君試目此作可謂不知人矣今制司
檄詵入幙將若之何孟求解於陸并召詵同宴明日列
薦詵且除栁名陸遂將詵如江陵見之閫公秋壑俾充
幙僚詵不獨洗一時之辱且有倖進之喜至今巴陵傳
為佳話矣
楊州瓊花天下秖一本士大夫愛重作亭花側扁曰無
雙徳祐乙亥北師至花遂不榮趙棠國炎有絶句弔曰
名擅無雙氣色雄忍將一死報東風他年我若修花史
合傳瓊妃烈女中
北方王郎中宥有歸婦吟其序曰天馬浮江兵强將銳
所征無敵所掠無遺俘戮之民奚啻億萬然生死存亡
悲歡聚散豈無數存乎其間夫劉氏者吉之永豐人也
問其父母兄弟舅姑夫與子皆在焉夫我不知則已既
知之何獨不令其歸寜於父母乎吾力雖不能使其死
者生亡者存亦可謂歡悲聚散者嗚呼不幸之幸莫大
於斯故不可無一言以送之東平士王宥詩曰烈火俱
將玉石焚死生契闊憶中分信音一絶思青鳥淚眼雙
穿望白雲殘日鶺鴒還有難北風鴻雁正離羣新詩送
汝還家去重續當年織錦文
交交桑扈交交桑扈桑滿墻隂三月暮去年蠶時處深閨
今年蠶時渉逺路路傍忽聞人採桑恨不相與㩦傾筐
一身不蠶甘凍死秪憶兒女無衣裳　不如歸去不如歸
去家在浙江東畔住離家一程逺一程飲食不同言語
異今之眷聚皆冦讐開口强笑心懐憂家鄉欲歸歸不
得不如狐死猶首丘　泥滑滑泥滑滑脱了繡鞋脱羅襪
前營上馬忙起行後隊搭駝疾催發行來數里日已低
北望燕京在天末朝来傳令更可怪落後行遲都砍殺
鵓鴣鴣鵓鴣鴣帳房徧野常前呼阿姊含羞對阿妹大
嫂揮涕看小姑一家不幸俱被擄猶幸同處為妻孥願
言相憐莫相妬這箇不是親丈夫辭意婉切誦之可傷
此金沙潘武子文虎四寓言詞也少有雋才善賦
梁棟隆吉亦作四禽言云不如歸去錦官宫殿迷煙樹
天津橋邊呌一聲呌破中原無住處不如歸去　脱却布
袴貧家能有㡬尺布寒機織盡無得裁可人不來廉叔
度脱却布袴　提葫蘆近來酒賤頻頻沽衆人皆醉我亦
醉湘江喚起醒三閭提葫蘆　行不得也哥哥湖南湖北
春意多九疑山前呌虞舜奈此乾坤無路何行不得也
哥哥寓意甚逺諸作不及
賈秋壑敗師亡國後有人刺以詩曰深院無人草已荒
漆屏金字尚煇煌底知事去身宜去豈料人亡國亦亡
理考發身端有自鄭人應夢果何祥臥龍不肯留渠住
空使晴光滿畫墻又云事到窮時計亦窮此行難倚鄂
州功木棉菴上千年恨秋壑堂中一夢空石砌苔稠猿
歩月松庭葉落鳥呼風客來未用多惆悵試向呉山望
故宮又湯西樓詩云檀板敲殘月上花過墻荆棘刺簷
牙指麾已失鐡如意賜予寜存玉辟邪破屋春歸無主
燕壊池雨産在官蛙木棉菴外尢愁絶月黑夜深聞鬼
車有和之者云榮華富貴等浮花膂力難勝國爪牙漢
世但知光擁立唐朝誰識杞姦邪綺羅化作春風蝶絃
管翻成夜雨蛙縱有清漳人去也碧天難挽紫雲車
秋壑在朝有術者言平章不利姓鄭人因此每朝士鄭
姓者多困抑之武學生鄭虎臣登科輒以罪竄之後遇
赦得還秋壑䘮師陳靜觀諸公欲置之死地遂尋其平
日極仇者為押送官虎臣遂請為之乃假以武功大夫
押徃為虎臣一路陵辱求死不能至漳州木綿菴病篤
泄㵼踞虎子欲絶虎臣知其服腦子求死乃云好教秪
恁地死遂鎚數下而殂先是履齋呉相循州安置以秋
壑賈相私憾之故未幾除承節郎劉宗申知循州劉江湖
遊士専以口舌哄逼當路要人貨賄官爵士大夫畏其
口姑厚飽彌縫之其得官亦由此守循之際廟堂意責
之以黄祖之事宗申至郡所以捃摭履齋者無不至其
隨行吏僕以次病死人謂寘毒循州貢院井中故飲此
水者皆患足軟而卒履齋終不免秋壑後亦遭鄭虎臣
之辱其時趙介如守漳賈門下客也燕虎臣於公舍秋
壑亦與焉介如欲客似道似道不可以譲虎臣稱天使
惟謹虎臣不答似道側坐於下介如察虎臣有殺賈意
命館人訪鄭且以辭挑之於時似道衣服飲食皆為鄭
減抑介如作綿衣等餽之見其行李輜重令截寄其處
得命放回日就取之去其館人語鄭云天使今日押使
至此度必無生理曷若令速殞無許多苦惱鄭即云便
是這物事受得許多苦欲其死而不死未㡬告殂趙徃
哭鄭不許趙固爭鄭無如之何趙經紀棺殮且致祭其
辭云嗚呼履齋死循死於宗申先生死閩死於虎臣嗚
呼秪此四句然哀激之悃無徃不復之㣲意悉寓於中
秋壑敗後有題其養樂園曰老壑曾居葛嶺西游人誰
敢問蘓隄勢將覆餗不回首事到出師方噬臍廢圃更
無人作主敗垣惟有客留題算來秪是孤山耐依舊梅
花伴月低養樂者以其奉母而樂也秋壑賜第正在蘓隄
葛嶺孤山之近游人常徃此地有游騎過門偵事者密
報必為所羅織有官者被黜有財者被禍世變而凌夷
矣
　
　
　
　
　
　
　
　
　
　
　古今說海卷九十二
欽定四庫全書
　古今説海卷九十三
　　　　　　　　　　　　　明　陸楫　編
　説畧九(雜記九/)
　　諧史(宋沈俶/)
鬼物之於人但侮其命之當死及衰者爾茍人未當死
與命或未衰則縱使為妖為孽茍能禦之以正亦無如
之何吳興郡有項羽廟自古相承云羽多居郡㕔前後
太守不敢上南史孔靖字季恭為守居之無害先是此
邦頻喪太守人言卞山王項羽居郡㕔事以故多不利
於太守何季恭之獨不然也蕭惠明泰始初亦守是邦
謂綱紀曰孔季恭嘗為此郡未嘗有災遂盛設筵榻接
賔數日見一人長丈餘張弓挾矢向惠明既而不見因
有背瘡旬日而卒蕭琛字彦瑜惠明從子也後亦為守
其本傳云郡有羽廟土人名為憤王甚有靈驗於郡㕔
事安床幕為神主公私請禱前後二千石皆於㕔下再
拜祠以太牢既祭而避居他室琛至著屐登㕔事聞室
中有叱聲琛厲色曰生不能與漢祖争中原死據此㕔
事何也因遷之於廟又禁殺牛以脯代肉竟不能害以
是觀之魑魅魍魎假羽名以興禍福何獨貽害於惠明
而季恭彦瑜差無聞然此非他惠明之死期將至而二
人者福未艾耳今霅川城之北門有祠號霸王廟其城
門亦曰霸王門廟有碑本朝雍熈四年九月一日建宣
奉郎守太子中允通判張懌文也惠明傳稱郡界有卞
山山下有廟當是後人遷之入城云
宣和用兵燕雲厚賦天下緡錢督責甚峻民無貧富皆
被其害時有海州楊允秀才妻劉氏寡居二子皆幼積
錢十屋一日劉氏謂二子曰國家用兵歛及下户期㑹
促迫刑法慘酷吾家積錢列屋坐視鄉黨之困與官吏
之負罪而晏然不顧於心安乎遂請於官以緡錢一百
萬獻納以充下户之輸於是一郡數縣之官吏得以逃
責而下户得免於流離死亡者皆劉氏之賜也嗚呼今
之積金蓄榖倍息計贏遇災荒而幸糴價之髙遭艱厄
而喜窖藏之密者滔滔皆是也其視劉氏賢愚何啻霄壤
耶
四明戴獻可者疎財尚氣喜從賢士大夫游處而家世
雄於財凡客至必延欵士聞風而歸者皆若平生歡也
獻可死止一子伯簡年十八九未歴世故暴承家業用
度無藝里中惡少因得與交狎邪不數歲破家止有昌
國縣魚鹽竹木之利尚存舊僕楊忠主之自獻可無患
時出納無纎毫欺伯簡家業既蕩獨楊忠所掌猶可頼
為衣食資遂徃焉楊忠拜哭盡哀日與婦共事之籍其
資財之簿以獻伯簡大喜謂我固有之物仍復妄為其
游從輩聞之又欲誘蕩焉楊忠哭諫不顧一日伯簡與
其徒會飲呼盧楊忠挺刀而前執其尤者捽首頓之地
數曰我事主人三十餘年郎君年少爾輩誘之為不善
家産掃地幸我保有此業汝心欲蕩之靡有孑遺邪我
斷汝首告官請死報吾主人於地下又大叱令伏地受
刀其人哀號伏罪請自今不敢復至楊忠噤咽良久収
刀却立曰爾畏死紿我邪其人號曰請自今不敢復至
忠曰如此貸爾命再至必屠裂爾軀遂出帛數端曰可
負此亟去其人疾走忠遂揮涕謝伯簡曰老奴驚犯郎
君自今改前所為但聽老奴盡心力役不二三年舊業
可復不然老奴當即日自沉於海不忍見郎君餓死以
貽主人門户羞也伯簡慙泣自是謝絶羣不逞修謹自
守一聽楊忠所為果數年盡復田宅楊忠事之彌謹吁
楊忠其賢矣哉真不負其名矣其視幸主人之禍敗從
而取之者孰非楊忠之罪人乎
慶厯中貝賊王則倡亂率衆閉門為不軌知城中子女
無如趙氏女美致帛萬端金千斤聘為妻且曰女若不
行即㓕爾族父母不敢違獨女不可曰吾雖女子戴天
子天履天子土十九年矣縱不能執兵討叛奈何妻之
泣涕不食父母族人守之以所得后服衣之女曰妻賊
何后也家人掩其口卒逼以徃女登輿自殘於輿中賊
盛禮待之聞報皆失色而賊之親信自殺者三人縋城
逃者七十四人懼為賊所魚肉也自此賊熖漸衰以至
於敗嗚呼識去就知廉恥仗節死義者天下皆以是望
士君子而不以是望衆庻常以是望男子而不以是望
婦人今趙氏一民家女耳表表之節如是可謂出於人
所甚難而天下之所未嘗望者彼士君子號為男子者
觀之寧不有愧於心耶
徐氏名觀妙歴陽人江東曹閎中之女也嫁郡士張弼
建炎己酉冦犯維揚官軍望風輒潰多肆擄掠和人大
恐弼與鄰皆徃裕溪避賊獨徐氏不去為亂兵所掠大
罵曰朝廷畜汝輩以備緩急今虜犯行在不能赴難而
乘時為盗我恨一女子力少勢弱不能斬汝寧肯為汝
曹所辱以茍活耶賊慚恚以刀刺殺投之江中嗚呼士
方平時自視霄漢抵掌大言以節義自許一落賊手則
蠅營狗茍乞一旦之命或出力而助虐者多矣徐氏𦕈
然一婦乃能奮不顧死與秋霜烈日爭嚴嗚呼壯哉
周王元儼太宗皇帝第八子也生而頴悟廣顙豐頥凜
不可犯名聞外夷天聖以來太宗諸子獨元儼存仁宗
眷寵尤異儼好坐木馬遇飢則於其上飲食仍奏樂於
前或終日在上酣飲慶厯四年封燕王時富鄭公條上
河北守禦十二䇿其首䇿曰契丹風俗貴親率以近親
為名王將相所以視中國用人亦如其國燕王威望著
於契丹燕薊小兒毎遇夜啼其家必驚之曰八大王來也
兒啼即止毎牽馬牛渡河旅拒以進必曰莫八大王在
河裏其畏之如此契丹毎見南使未嘗不問王安否今
年王薨識者亦憂之謂王之生彼以為重今王之薨必
以朝廷為輕矣
余毎見世情炎凉釋道尤甚幼時嘗侍親遊一二寺觀
多有此態歸而相語未嘗不慨然也近閲張文濳雜志
忽見一事不覺憮然而書之殿中丞邱浚嘗在杭州謁
釋珊見之殊傲頃之有州將子弟來謁珊降階接之甚
恭邱不能平伺子弟退乃問珊曰和尚接浚甚傲而接
州將子弟乃爾恭邪珊曰接是不接不接是接浚勃然
起杖珊數下曰和尚莫怪打是不打不打是打竒哉殊
快人意
京城闤闠之區竊盗極多踪跡詭秘未易根緝趙師􁝜
尚書尹臨安日有賊毎於人家作竊必以粉書我來也
三字於門壁雖緝捕甚嚴久而不獲我來也之名鬨傳
京邑不曰捉賊但云捉我來也一日所屬解一賊至謂
此即我來也亟送獄鞫勘乃畧不承服且無贓物可證
未能竟此獄其人在禁忽密謂守卒曰我固嘗為賊却
不是我來也今亦自知無脱理但乞好好相看我有白
金若干藏於寳叔塔上某層某處可徃取之卒思塔上
乃人跡徃來之衝意其相侮賊曰毋疑但徃此方作少
縁事㸃塔燈一夕盤旋終夜便可得矣卒從其計得金
大喜次早入獄密以酒肉與賊越數日又謂卒曰我有
器物一甕寘侍郎橋某處水内可復取之卒曰彼處人
閙何以取賊曰令汝家人以籮貯衣裳橋下洗濯濳掇
甕入籮覆以衣舁歸可也卒從其言所得愈豐次日復
勞以酒食卒雖甚喜而莫知賊意一夜至二更賊低語
謂卒曰我欲畧出四更盡即來決不累汝卒曰不可賊
曰我固不至累汝設或我不復來汝失囚必至配罪而
我所遺儘可為生茍不見從却恐悔吝有甚於此卒無
奈遂縱之去卒坐以伺正憂惱間聞簷瓦聲已躍而下
卒喜復桎梏之甫旦啓獄户聞某門張府有詞云昨夜
三更被盗失物其賊於府門上寫我來也三字師􁝜撫
案曰幾誤斷此獄宜乎其不承認也止以不合犯夜從
杖而出諸境獄卒囘妻曰半夜後聞叩門恐是汝歸亟
起開門但見一人以二布囊擲户内而去遂藏之卒取
視則皆黄白器也乃悟張府所盗之物又以賂卒賊竟
逃命雖以趙尹之明特而莫測其姦可謂黠矣卒乃以
疾辭役享從容之樂終身沒後子不能守悉蕩焉始與
人言
　古今説海卷九十三
欽定四庫全書
　古今説海卷九十四
　　　　　　　　　　　　　明　陸楫　編
　説畧十(雜記十/)
　　昨夢録(宋康與之/)
滑臺南一二里有沙觜横出半河上立浮圖亦不甚髙
大河水泛溢之際其勢横怒欲沒孤城毎至塔下輒怒
氣遽息若不泛溢時及過滑臺城址則横怒如故此殆
天與滑臺而設也塔中安佛髮長及二丈有竒拳為巨
螺其大如容數升物之器髪之色非赤非青非緑人間
無此色也髪根大於人指自根至杪漸殺焉使兩人對
牽之人自其中來徃無礙塔有賜名忘之矣
西北邊城防城庫皆掘地作大池縱横丈餘以蓄猛火
油不閲月池土皆赤黄又别為池而徙焉不如是則火
自屋柱延燒矣猛火油者聞出於髙麗之東數千里日
初出之時因盛夏日力烘石極熱則出液他物遇之即
為火惟真瑠璃器可貯之中山府治西有大陂池郡人
呼為海子余猶記郡帥就之以按水戰試猛火油池之
别岸為敵人營壘用油者以油涓滴自火熖中過則烈
熖遽發頃刻敵營浄盡油之餘力入水藻荇俱盡魚鱉
遇之皆死
開封尹李倫號李鐡面命官有犯法當追究者巧結形
勢竟不肯出李憤之以術羅致之至又不遜李大怒真
決之數日後李方決府事有展榜以見者㕔吏遽下取
以呈其牓曰臺院承差人某方閲視二人遽升㕔懷中
出一櫝云臺院奉聖旨推勘公事數内一項要開封尹
李倫一名前來照鑑云云李即呼㕔司以職事付少尹
遂索馬顧二人曰有少私事得至家與室人言乎對曰
無害李未入中門覺有躡其後者囘顧則二人也李不
復入但呼細君告之曰平生違條礙法事唯決某命官
之失汝等勿憂也開封府南向御史臺北向相去密邇
倫上馬二人前導乃宛轉繚繞由别路自辰巳至申酉
方至臺前二人曰請索笏李秉笏又大喝云從人散呵
殿皆去二人乃呼閽者云我勾人至矣以櫝付閽吏吏
曰請大尹入時臺門已半掩地設重限李於是搢笏攀
縁以入足跌顚於限下閽吏導李至第二重閽吏相付
授如前既入則曰請大尹赴臺院自此東行小門樓是
也時已昏黒矣李入門無人問焉見燈數炬不置之楣
梁間而置之柱礎廊之第一間則紫公裳被五木捩其
面向庭中自是數門或綠公裳者皆如之李旣見歎曰
設使吾有謀反大逆事見此境界皆不待捶楚而自伏
矣李方怪無公吏輩有聲喏於庭下者李遽還揖之問
之即承行吏人也白李請行吏前導盤繞屈曲不知幾
許至土庫側有小洞門自地髙無五尺吏去幞頭匍匐
以入李亦如之李又自嘆入門可得出否既入則供帳
床榻裀褥甚都有幞頭紫衫腰金者出揖李曰臺官恐
大尹岑寂此官特以伴大尹也後問之乃監守李獄卒
耳吏告去於是捶楚寃痛之聲四起所不忍聞既久忽
一卒持片紙書云臺院問李某因何到院李答以故去
又甚久又一卒持片紙如前問李出身以來有何公私
過犯李答並無過犯惟前真決命官為罪犯去又甚久
再問李真決命官依得祖宗是何條法李答祖宗即無
真決命官條制時已五鼓矣承勘吏至云大尹亦無苦
事莫饑否李謂自辰巳至是夜五鼓不食平生未嘗如
是忍饑於是腰金者相對飲酒五盃食亦如之食畢天
欲明捶楚之聲乃止腰金者與吏請李歸送至洞門曰
不敢逺送請大尹徐歩勿遽二人闔洞門寂不見一人
李乃黙記昨夕經由之所至院門又至中門及出大門
則從人皆在上馬呵殿以歸後數日李放罷
西夏有竹牛重數百斤角甚長而黄黑相間用以製弓
極佳尤且健勁其近靶黒者謂之後醮近弰近弝俱黒
而弓面黄者謂之玉腰夏人常雜犀角以市焉人莫有
知徃時鎮江禆將王詔遇有鬻犀帶者無他文但峯巒
髙低繞人腰圍耳索價甚髙人皆不能辨惟辛太尉道
宗知此竹牛也為弓則貴為他則不足道耳
建炎初中州有仕宦者踉蹌至新市蹔為寺居親舊絶
無牢落凄凉斷其蹤跡茫茫殊未有所向寺僧忽相過
存問勤屬時時餽殽酒仕宦者極感之語次問其姓則
曰姓湯而仕宦之妻亦姓湯於是通譜系為親戚而致
其周旋餽遺者愈厚一日告仕宦者曰聞金人且至台
眷盍早圖避地耶仕宦者曰某中州人忽到異鄉且未
有措足之所又安有避地可圖哉僧曰某山間有菴血
屬在焉共處可乎於是欣然從之即日命舟以徃兵已
去僧曰事已小定駐蹕之地不逺公當速徃注授仕宦
者告以缺乏僧於是辦舟贈鏹二百緡使行仕宦者曰
吾師之徳於我至厚何以為報僧曰既為親戚義當爾
也乃留其孥於菴中僧為酌别飲大醉遂行翊日睡覺
時日已髙起視乃泊舟太湖中四旁十數里皆無居人
舟人語啐啐過午督之使行良久始慢應曰今行矣既
而取巨石磨斧仕宦者罔知所措叩其所以則曰我等
與官人無涉故相假借不忍下手官當作書别家付我
訖自為之所爾仕宦者惶惑顧望未忍即自引決則曰
今幸尚早若至昏夜恐官不得其死也仕宦者於是悲
慟作家書畢自沉焉時内翰汪彦章守霅川有赴郡自
首者鞫其情實曰僧納仕宦之妻酬舟人者甚厚舟人
毎以是持僧需索百出僧不能堪一夕中夜徃將殺之
舟人適出其妻自内窺月明中見僧持斧也乃告其夫
舟人以是自首汪以為僧固當死而舟人受賂殺命官
情罪俱重難以首從論其刑惟均可也又其妻請以亡
夫告勑易度牒為尼二事奏皆可汪命獄吏故緩其死
使皆備受慘酷數月然後刑之
紹興辛巳余聽牘於建昌教官省元劉溥徳廣語及余
所生之地曰滑臺劉曰聞人之言黄河漲溢官為卷埽
其説如何曰予不及見也尚聞先父言斯事民甚苦之
蓋於無事時取長藤為絡若今之竹夫人狀其長大則
數百倍也實以芻藁土石大小不等毎量水之髙下而
用之大者至於二千人方能推之於水正決時亦能遏
水勢之暴遇水髙且猛時若抛土塊於深淵耳此甚為
無益焉舍是則亦無他䇿也或不幸方推之際怒濤遽
至則溺死者甚多大抵止以塞州城之門及鹽官場務
之衙宇耳瀕河之民頗能視沙漲之形勢以占水之大
小逺近徃徃先事而拒逆來所以甚利便也又有絞藤
為繩䋺結竹篾筏木栅等謂之寸金藤有時不能勝水
力即寸斷如剪郡縣又科鄉民為之所費甚廣大抵卷
埽及寸金藤白馬一郡毎歲不下數萬緡白馬之西即
底柱也水常髙柱數尺且河怒為柱所扼力與石鬭晝
夜常有聲如雷霆或有建議者謂柱能少低則河必不
怒於是募工鑿之石堅竟不能就頗有溺者了無所益
畢少董言國初修老子廟廟有道子畫壁老杜所謂冕
旒俱秀發旌斾盡飛揚者也官以其壁募人買有隱士
亦妙手也以三百千得之於是閉門不出者三年乃以
車載壁沉之洛河廟亦落成矣壁當再畫郡以請隱士
隱士弗辭有老畫工夤縁以至者衆議誰當畫東壁隱
士以讓畫工畫工弗敢當讓者再三隱士遂就東壁畫
天地隱士初落筆作前驅二人工就視之不語而去工
亦畫前驅二人隱士徃觀亦不語而去於是各解衣盤
礡慘淡經營不復相顧及成工來觀其初有不相許之
色漸觀其次迤邐咨嗟擊節及見輦中一人工愧駭下
拜曰先生之才不可當也某自是焚作具不敢言畫矣
或問之工曰前驅賤也骨相當瞋目怒髯可比騶馭近
侍清貴也骨相當清竒龎秀可比臺閣至於輦中人則
帝王也骨相當龍姿日表也可比至尊今先生前驅乃
作清竒龎秀某竊謂賤𨽻若此則何以作近侍近侍
繼可强力少加則何以作輦中之人也若貴賤之狀一
等則不足以為畫矣今觀之先生所畫前驅乃吾近侍
也所畫近侍乃吾輦中人也洎觀輦中之人其神宇骨
相蓋吾平生未嘗見者古圖畫中亦未之見此所以使吾
慚愧駭服隱士曰此畫世間人也爾所作怒目虬髯則
人間人耳人間人則面目氣象皆塵俗雖爾藝與他工
不同要之但能作人間人爾工往自毁其壁以家資償
之請隱士畢其事少董曰余評隱士之畫如韓退之作
海神祠記蓋劈頭便言海之為物於人間為至大使他
人如此則後必無可繼者而退之之文累千言所言浩
瀚無涯蓋力竭而不窮文竭而不困至於奪天巧而破
鬼膽筆勢猶未得已世之作文者孰能若是故於論隱
士之畫也亦然
北俗男女年當嫁娶未㛰而死者兩家命媒互求之謂
之鬼媒人通家狀細帖各以父母命禱而卜之得卜即
製𡨕衣男冠帶女裙帔等畢備媒者就男墓備酒果祭
以合㛰設二座相並各立小幡長尺餘者於座後其未
奠也二幡凝然直垂不動奠畢祝請男女相就若合卺
焉其相喜者則二幡微動以致相合若一不喜者幡不
為動且合也又有慮男女年幼或未􁌫教訓男即取先
生已死者書其姓名生時以薦之使受教女即作㝠器
充保母使婢云屬既已成㛰則或夢新婦謁翁姑壻謁
外舅也不如是則男女或作祟見穢惡之迹謂之男祥
女祥鬼兩家亦薄以幣帛酬鬼媒鬼媒毎歲察鄉里男
女之死者而議資以養生焉
宣政間楊可試可弼可輔兄弟讀書精通易數明風角
烏占雲祲孤虗之術於兵書尤邃三人皆名將也自燕
山囘語先人曰吾數載前在西京山中遇出世人語甚
欵老人頗相喜勸予勿仕隱去可也予問何地可隱老
人曰欲知之否乃引余入山有大穴焉老人入楊從之
穴漸小扶服以入約三四十步即漸寛又三四十步出
穴即田土雞犬陶冶居民大聚落也至一家其人來迎
笑謂老人久不來矣老人謂曰此公欲來能相容否對
曰此中地闊而民居鮮少常欲人來居而不可得敢不
容邪乃以酒相飲酒味薄而醇其香郁烈人間所無且
殺雞為黍意極歡至語楊曰速來居此不幸天下亂以
一丸泥封穴則人何得而至又曰此間居民雖異姓然
皆信厚和睦同氣不若也故能同居茍志趣不同疑間
爭奪則皆不願其來吾今觀子神氣骨相非貴官即名
士也老人肯相引至此則子必賢者矣吾此間凡衣服
飲食牛畜絲纊麻枲之屬皆不私藏與衆均之故可同
處子果來勿攜金珠錦繡珍異等物在此俱無用且起
争端徒手而來可也指一家曰彼來亦未乆有綺縠珠
璣之屬衆共焚之所享者惟米薪魚肉蔬果此殊不缺
也惟計口授地以耕以蠶不可取衣食於他人耳楊謝
而從之又戒曰子來或遲則封穴矣迫暮與老人同出
今吾兄弟皆休官以徃矣公能相從否於是三楊自中
山歸洛乃盡捐囊箱所有易絲與綿布絹先寄穴中人
後聞可試幅巾布袍賣卜二弟築室山中不出俟天下
果擾攘則共入穴自是聲不相聞先人常遣人至築室
之地訪之則屋已易三主三楊所向不可得而知也及
紹興和好之成金人歸我三京余至京師訪舊居忽有
人問此有康通判居否出一書相示則楊手札也書中致問
吾家意極殷勤且云予居於此飲食安寢終日無一毫
事何必更求仙乎公能來甚善余報以先人沒於辛亥
歲家今居宜興俟三京帖然則奉老母以還先生再能
寄聲以付諸孤則可訪先生於清浄境中矣未幾金人
渝盟予顚頓還江南自此不復通問
　
　
　
　
　
　
　
　
　
　
　古今説海卷九十四
欽定四庫全書
　古今説海卷九十五
　　　　　　　　　　　　明　陸楫　編
　説畧十一(雜記十/)一
　　三朝野史(闕名/)
史彌逺之立理宗而廢濟王或者謂其於夢寐之中有
所感而然也後村先生劉克莊以詩譏之云楊柳春風
丞相府梧桐夜雨濟王家人皆謂彌逺是佛位中人乃
父丞相浩與覺長老道契握手入堂奥問之曰和尚好
我好覺見堂奥中簾幙綺羅榮華富裕粉白黛綠環
列左右乃應荅曰大丞相富貴好老僧何好之有既而
曰此念頭一差積年蒲團工夫俱廢未免墮落一日浩
坐㕔上儼然見覺長揖突入堂内使人徃寺中請相見
人回報云覺長老坐化圓寂于法堂上頃間浩堂裏弄
璋浩黙然自知後以覺字為彌逺小名觀彌逺二十七
年當國册立理宗措天下於泰山之安運籌廊廟日食
萬錢豈非佛位中人歟逺自恃册立之功專權納賄天
下變為汚濁功則有之忠則未也賈似道不許配享理
宗由此
潘丙潘壬太學生也就湖州册立濟王為帝事敗濟王
遇鴆而殂丙壬各梟其首欲屠湖州一城人民彌逺夢
中見李侯太尉求免遂追回大統制一城生靈均拜李
侯更生之賜至今長興李侯廟人民敬祀以報其威靈
也
李全擾淮時史彌逺在廟堂束手無策有訛傳全軍馬
渡江過行在京師人民惶惶彌逺夜半忽披衣而起有
愛寵林夫人者見其起可疑亦推枕而起相隨於後忽
見彌逺欲投池中林夫人急扶住泣告曰相公且少耐
區處數日後得趙葵㨗書
裕齋先生馬光祖知髙郵軍適值管軍官營全率衆叛
據城縱軍刼掠與同黨王安等飲宴有妓毛惜惜不服
趨侍全痛責之惜惜云妾雖賤妓不曽伏事反臣全遂
斬之秋崖先生方岳作義娼傳
馬光祖知京口判姦婦云世間若無婦人天下業風方
静觀其尹京之日不畏貴戚豪强庭無留訟頗得包孝
肅公尹開封之規模福王府訴民不還房廊屋錢光祖
判云晴則鷄卵鴨卵雨則盆滿鉢滿福王若要屋錢直
待光祖任滿有士人踰墻偷人室女事覺到官勘令當
㕔面試光祖出踰墻摟處子題士人秉筆云花柳平生
債風流一段愁踰墻乘興下處子有心摟謝砌應濳越
韓香計暗偷有情還愛欲無語强嬌羞不負秦樓約安
知漳獄囚玉顔麗如此何用讀書求光祖判云多情多愛
還了半生花柳債好箇檀郎室女為妻也不妨傑才髙
作聊贈青蚨三百索燭影揺紅記取媒人是馬公犯姦
之士既幸免決罪反因此以得佳偶此光祖以禮待士
也
金陵閫帥趙以夫過衢州訪祕書徐霖相見後覿面大
慟左右見者駭然不知所哭何事元來哭世道艱險小
人在朝君子在野生民不見太平之治以夫與霖俱懷
嫠緯之憂故也
理宗祀明堂徐清叟為執綏官玉音問曰猫兒捕䑕如
何清叟急機荅曰愛之欲其生惡之欲其死應對雖捷
然理宗本命屬䑕一時荅問不覺觸突天聽理宗度量
恢宏亦不之咎
宏齋先生包恢年八十有八為樞密陪祀登拜郊臺精神
康健一日賈似道忽問曰包宏齋髙壽歩履不艱必有
衛養之術願聞其畧恢荅曰有一服丸子藥乃是不傳
之祕方似道欣然欲授其方恢徐徐笑曰恢喫五十年
獨睡丸滿座皆哂
四月初八日謝太后壽崇節初九日度宗乾㑹節賈似
道命司封郎中黄蜕作致語中有一聫云聖母神子萬
壽無疆亦萬壽無疆昨日今朝一佛出世又一佛出世
滿朝縉紳皆喜之
至元丙子春淮西閫夏貴歸附大元宣授中書左丞至
元己卯薨有贈以詩云自古誰不死惜公遲四年聞公
今日死何似四年前又有人弔其墓云享年八十三何
不七十九嗚呼夏相公萬代名不朽
大兵渡江賈似道即出檄書播告中外曰洪惟藝祖肇
造我邦至於髙宗爰宅吳㑹以仁守國以徳配天未嘗
行一不義殺一不辜可以質諸無疑證諸不悖理宗四
十一年忠厚之澤著於生民先帝十一載㳟儉之心何
負天下不念桓温羣從尚受卵翼之恩李陵一門初無
毫髮之損國家厄運一至於此人心忠義夫豈無之太
皇后七袠之聖躬今天子孤惸之冲質在人情猶知恤
鄉鄰之老幼豈臣子忍坐視君父之阽危寧無邦國忠
臣亦有江湖豪傑共合倡義之旅載馳勤王之師如陶
士行慷慨之征申張魏公忠赤之志救日之弓救月之
矢便直指於旌旗如礪之山如帶之河尚永堅於盟誓
檄到諸路咸使聞知
賈似道乃父渉開閫淮東為國宣勞似道閫帥兩淮效
父之故智閫才有餘相才不足自當軸以來収畜古銅
器法書名畫玉器珍寳金銀貨泉用譚玉辨驗以元老
之尊眉就與賤娼潘稱心褻狎貪財好色一至於此敗
壞宋國遺臭萬年
宋興於後周顯徳七年時恭帝八歲亡於徳祐元年少
帝四歲諱顯顯徳二字不期而合周以主幼而亡宋亦
以主幼而亡周有太后在上禪位於太祖宋亦有太后
在上歸附於大元宋太祖革命之時韓通不伏而被誅
陳宜中當國之日韓震無辜而被殺此造物報應之理
也
賈秋壑甲戌寒食嘗作一絶云寒食家家挿柳枝留春
春亦不多時人生有酒須當醉青冢兒孫幾箇悲明年
謫死
有越僧作錢塘懷古詩云天定終難恃武功不堪雙淚
濕東風百年南渡斜陽外十里西湖片雨中燕子來時
龍輦去楊花飛後鳯樓空倚笻曽向錢塘望山掩江城
霧氣籠
賈秋壑徳祐乙亥八月生日建醮青詞云老臣無罪何
衆議之不容上帝好生奈死期之已迫適值垂弧之旦
預陳易簀之辭切念臣際遇三朝始終一節為國任怨
但知存大體以杜私門遭時多艱安敢顧微軀而思末
路屬封豕貪狼之犯順率驕兵悍将以徂征用命不前
致成酷禍措躬無所惟有後圖衆口皆詆其非百喙難
明此謗四十年勞瘁悔不為留侯之保身三千里流離
猶恐置霍光於赤族仰慙覆載俯愧劬勞伏願皇天厚
土之鑒臨理考度宗之昭格三宮霽怒収瘴骨於江邊
九廟闡靈掃妖氛於境外此時已無廖王諸客矣豈似
道所自為邪讀之雖可怒可笑可恨其文自好
丙子三宮赴北行省俘三學生一百人從行責齋僕足
其數時見機者悉已竄州橋吳府子弟名棠孫僅一入
齋至是乃為齋僕所指驅之北去出關後諸生趦趄不
行人捶以棍棒三下登舟餒甚得粥飲一桶無匙箸乃
於河邊拾蚌蛤之殼争攫而食之饑寒困苦道亡者多
皆身膏草野後授諸路府教授僅餘十七八人耳
文文山天祥留中齋夢炎一般狀元宰相末後結果不
同流芳遺臭較然可見陳静觀宜中客死暹羅雖免作
北臣而視從容就義者有間矣陳如心文龍舉義就擒
尤得其死方蛟峯逢辰徳祐屢召不起持父服終其身
尚得為全人也文山在獄中時北人有詩云當今不殺
文丞相君義臣忠兩得之義似漢王侯齒日忠如蜀将
所頭時乾坤日月華夷界岡嶺風雲草木知未必史臣
書到此老夫和淚冩新詩中齋自北歸過嚴陵就養於其子
府判者何濳齋遺之詩曰昆明灰刼化塵緇夢裏功名
黍一炊鍾子不将南操變庾公空抱北臣悲歸來眼底
湖山在老去心期浙水知白髮門生憐未死青衫留得
裹遺尸
彭大雅知重慶大興城築僚屬諌不從彭曰不把錢做
錢看不把人做人看無不可築之理既而城成僚屬乃
請立碑以紀之大雅以為不必但立四大石于四門之
上大書曰某年某月彭大雅築此城為西蜀根本其後
蜀之流離者多歸焉蜀亡城猶無恙真西蜀根本也
　
　
　
　
　
　
　
　
　
　
　
　
　古今説海卷九十五
欽定四庫全書
　古今説海卷九十六
　　　　　　　　　　　　明　陸楫　編
　説畧十二(雜記十二/)
　　鐵圍山叢談(宋蔡絛/)
太祖皇帝應天順人肇有四海受禪行八年矣當乾徳
之五祀而五星聚奎明大異常奎下當曲阜之墟也時
太宗適為兖海節度使則是太宗再受命之祥此所以
國家傳阼聖系皆自太宗應符既同乎漢祖而卜年宜
過於周厯矣
太宗始嗣位思有以帖服中外者一日輦下市肆有丐
者不得乞因倚門大罵主人遜謝久不得解衆方擁門
聚觀中忽一人躍出以刀刺丐者死遺其刀而去㑹日
已暮追捕莫獲翊日聞奏太宗大怒謂猶仍五季亂習
乃敢中都白晝殺人即嚴索捕期必得有司懼罪乆之
迹其事乃主人不勝其憤而殺之耳獄具太宗喜曰卿
能用心若是雖然第為朕更一覆毋枉焉且㩦其刀來
不數日尹再登對以獄詞并刀上太宗問審乎曰審矣
於是顧旁小内侍取吾鞘來小内侍惟命即奉刀内鞘
中因拂袖而起入曰如此寧不妄殺人
政和初間治極之際地不愛寳所在奏芝草者動三二
萬本蘄黄間至有一鋪二十五里遍野而出汝海諸郡
縣山石皆變瑪瑙動千百塊而致諸輦下伊陽太和山
崩奏至上與魯公皆有慙色及復上奏山崩者出水晶
也以木匣貯之進匣可五十斤而多至數十百匣來上
又長沙益陽縣山溪流出生金重十餘斤後又出一塊
至重四十九斤他多稱是
冠禮肇於古國初草昧未能行因循至政和始講焉是
時淵聖皇帝猶未入儲宫也初以皇長子而行冠於是
天子御文徳殿百僚在位命官行三加禮是日方樂作
行事而日為之重輪也先是諸王冠止於宫中行世俗
之禮謂之上頭而已繇是而後天子諸子咸冠于外庭
蓋自淵聖始
開寳初車駕親征偽漢引汾水灌太原城時盛夏藝祖
露臂跣足亦不裹頭手持刀坐黄蓋下督兵吏運土築
堤以堰汾河城上望見矢石雨坌不避也水浸城者餘
數版而已又命水軍乘舟焚其譙門㡬䧟會班師獲免
其後遼有使於偽漢者見水退而城始大圯乃笑曰南
朝知壅水灌城之利且不知灌而決之則無太原矣
南俗尚鬼狄武襄青征儂智髙時大兵始出桂林之南
道旁有一大廟人謂其神甚靈武襄遽為駐節而禱之
因祝曰勝負無以為據乃取百錢自持之且與神約果
大捷則投此期盡錢面也左右諫止儻不如意恐沮師
武襄不聽萬衆方聳視已揮手倐一擲則百錢盡紅矣
於是舉軍歡呼聲震林野武襄亦大喜顧左右取百釘
來即隨錢疎密布地而釘帖之加諸青紗籠覆手自封
焉曰俟凱旋當謝神取錢其後破崑崙關敗智髙平邕
管及師還如言取錢與幕府士大夫共視之乃兩字錢
也
隂陽家流窮五行術數不得為亡至一切聽之反棄人
事斯失矣是以古人行道而委命不敢用億中以為信
也先魯公生慶厯之丁亥其月當壬寅日當壬辰時為
辛亥在昔幼時言命者或不多取之能道位極人臣則
不過三數及逢時遇主君臣相魚水而後操術者人人
争談格局之髙推富貴之繇徒足發賢者之一笑耳大
觀改元歲復丁亥東都順天門内有鄭氏者貨粉於市
家頗贍給俗號鄭粉家偶以正月五日亥時生一子歲
月日時適與魯公合於是其家大喜極意撫愛謂且必
貴時人亦為之傾聳長則恣其所欲為鬬雞走犬一切
不禁也始年十有八春末㩦妓從浮浪人躍犬馬游金
明自苑中歸上下悉大醉矣馬忽駭入波水中浸而死
昔江南李重光染帛多為天水碧天水國姓也當是時
藝祖方受命言天水碧者世謂逼迫之兆未幾王師果
下建業及政和末復為天水碧時争襲慕江南風流吾
獨惡之未幾金人寒盟豈亦逼迫之兆乎
龎丞相籍以使相判太原時司馬温公適倅并州一日
被檄巡邊温公因便宜命諸将築堡於窮鄙而不以聞
遂為西羌敗我師破其堡殺一副将朝廷深訝龎公擅
興詰責不已龎公既素重温公之賢終弗自言乆之遂
落使相以觀文殿學士罷歸龎公益默不語温公遂獲
免嗚呼龎公其真可上接古人千載之風矣
王荆公介甫熈寧末語叔父文正公曰天不生才且奈
何孰可繼吾執國柄者乎乃舉手屈指曰獨兒子也蓋
獨元澤因下一指又曰次賢也又下一指即又曰賢兄
如何謂魯公則又下一指沉吟者乆之始曰吉甫如何
且作一人遂更下一指則曰無矣是時元澤未病吉甫
則已隙云
河中有姚氏十三世不析居矣遭逢累代旌表號義門
姚家也一旦大小死欲盡獨兄弟在方居憂而弟婦又
卒弟獨與小兒同室處焉度百許日其家人忽聞弟室
中夜若與婦人語笑者兄弗信也因自徃聽之審一日
勵其弟曰吾家雖驟衰且世號義門吾弟縱喪偶寧不
少待方衰絰未除而召外婦人入舍中耶懼辱吾門将
奈何弟因泣涕而言不然也夜所與言者乃亡婦爾兄
瞠愕詢其故則曰婦喪踰月即夜叩門曰我念兒無乳
至此因開門納之果亡婦遂徑登榻接取兒乳之弟甚
懼自是數來相與語言大抵不異平時懼其怪而不敢
駭兄也兄念家道死喪殆盡今手足獨有二人此是欲
亡吾弟爾且弟計不忍絶然吾必殺之因夜持大刀伏
于門左其弟弗知也果有排門而入者兄盡力以刀刺
之其人大呼而去旦視之則流血塗地兄弟因共尋血
蹤至於墓所則弟婦屍横墓外傷而死矣㑹其婦家
適至睹此而訟于官開墓則空棺耳官莫能治俄兄弟
咸死獄中姚氏遂絶
任宗堯者字子髙名家子仕至典樂後改服武弁終贈
觀察使宗堯多藝能洞曉天官律呂蓋傳授於魏漢律
先生宗堯始仕宦時即喜功名大觀末從尚書王寧中
書舍人張邦昌使髙麗為上節至四明則放洋而去不
十日四明忽傳副使舶壞人為痛之始宗堯将登舟則
寄所齎玩好琴書於相識故人家而邁及是傳也其故
人者嗟惻一旦有女奴忽暴病不省遂為宗堯音訴其
故人曰某所以渉鯨波萬里本希尺寸賞不謂遽持千
金之軀而葬於魚腹故人念乎某所寓三琴實平生愛
賞甲可歸之我家乙亦竒古當奉故人下者可與某凡
所寓篋笥中百物厯厯分區不遺毫髮其故人大駭為
奠哭久之女奴始甦翊日則四明一郡皆傳謂使者舟
壞信矣其後使人自髙麗歸上下一無恙故人者得見
宗堯歡喜竊笑獨異於常宗堯始疑而詢焉方道其事
乃知為黠鬼所侮
雒陽大内興立自隋唐五代至聖朝藝祖嘗欲都之開
寳末幸焉而宫中多見怪且適霖雨徒雩祀謝見上帝
而歸是後至宣和又為年百五十乆虗曠蓋自金鑾殿
後雖白晝人不敢入入亦多有異蠆或大於斗蛇率為
巨蟒日夜絲竹歌哭之聲不絶也宣和末有監官吳本者
武人恃氣不畏事夏月因納涼於殿廡間至晡時後天
尚未昬黒而從者堅請歸舍不聽俄忽聞蹕聲自内而
出即有衛從繽紛執紅銷金籠燭者數十對成行羅列
中一人衣黄人如帝王狀胷間尚帶鮮血擁從甚盛徐
行由殿廡從本寓舍前過本與其從者急趨入户避之
得詳瞰焉最後有一衞士似怒本納涼故妨其行從也
乃以手兩指按其卧榻之四足遂穿磚而䧟于地頃刻
轉他殿而去遂忽不見本大駭自是不敢宿止其中矣
因圖畫所見徧以示人雒陽士大夫多傳之曰此必唐
昭宗也吾頃嘗聞是事第流落不偶乆而十忘七八矣
劉器之安世元祐臣也晩在睢陽以鏹二十萬鬻一舊
宅或謂此地素凶不可止器之不信始入即有蛇虺三
四出屋室間呼僕厮屏去則率拱立謂有鬼神不敢措
手器之怒改命家人輩自納諸筐篚而棄諸汴流翊日
則蛇出益多再棄輒復又倍㑹不浹旬乃至日得五七
篚不已也器之不樂因自焚香於土神祠前曰此舍某
已用錢易之即是某所居矣蛇安得據以為怪乎始猶
覬神之有職而令悛革今數日怪益出是神之不職爾
固當受罰雖願仍其舊貫不可得矣顧從者盡掊土偶
五六擲之河中召匠改塑由是怪不復作
王晉卿家舊寳徐處士碧檻蜀葵圖但二幅晉卿毎歎
闕其半也徽廟一旦訪得之乃從晉卿借半圖晉卿惟
命但謂端邸愛而欲得其袐爾徽廟命匠者褾軸成全
圖招晉卿以觀因卷以贈一時盛傳人已悚異厥後禁
中謂之就日圖者是已太上天縱雅尚已著龍濳之時
也及即大位酷意訪求天下法書圖畫自崇寧始命宋
喬年掌御前書畫喬年後罷去而繼以米芾輩至末年
尚方所藏率舉千計實熈朝盛事也吾以宣和歲癸卯
嘗得見其目若唐人用硬黄臨二王帖至三千八百餘
幅顔魯公墨迹至八百餘幅歐虞褚薛及唐名臣李太
白白樂天等書字不可勝計獨兩晉人則有數矣至二
王破羌洛神諸帖真竒絶蓋亦為多焉又御府所祕古
來丹青其最髙逺者以曹不興𤣥女授黄帝兵符圖為
第一曹髦卞荘子刺虎圖第二謝雉烈女完節圖第三
自餘始數顧陸僧繇而下不興者吳孫權時人曹髦乃
髙貴鄉公也謝雉亦晉人烈女謂綠珠實當時所筆又
加顧長康則古賢圖戴逵破琴圖黄龍負舟圗皆神絶
不可一二紀次則鄭法士展子䖍有北齊後主幸晉陽
宮圖文書法從圖之屬大率竒特甚至唐人圖牒已不
足數然唐則度人經者乃禇河南書字而閻博陵繪其
相類多有此于今無復茲睹矣毎令人短氣蓋時既好
尚世因為之貨賂亦為時病此則良過矣
虞夏而降制器尚象後世由漢武帝汾隂得寳鼎因更
其年元而宣帝於扶風亦得鼎欵識曰王命元臣官此
物色及後和帝時竇憲勒燕然還南單于遺憲仲山甫
古鼎有銘而憲遂上之凡此數者咸見諸史記所彰灼
者迨魏晉六朝隋唐亦數數言獲古鼎器梁劉之遴好
古愛竒在荆楚聚古器數十百種又獻古器四種於東
宮皆金錯字然在上者初不大以為事獨國朝來浸以
珍重始則有劉原父侍讀為之倡而成於歐陽文忠公
又從而和之則若原父君謨東坡數公云爾初原父號
博雅有盛名曩時出守長安長安號多古簋敦鏡甗尊
彛之屬因自著一書號先秦古器記而文忠公喜集徃
古石刻遂又著書名集古録咸載原父所得古器銘欵
由是學士大夫雅多好之此風遂一煽矣元豐後又有
文士李公麟者出公麟字伯時實善畫性希古則又取
生平所得暨其聞睹者作為圖狀説其所以而名之曰
考古圖傳流至元符間太上皇即位憲章古始𦕈然追
唐虞之思因大崇尚及大觀初乃倣公麟之考古作宣
和殿博古圖所藏者大小禮器則已五百有幾世既知
其所以貴愛故有得一器其直為金錢數十萬後動至
百萬不翅者於是天下塜墓破伐殆盡矣獨政和間為
最盛尚方所貯至六千餘數百器遂盡見三代典禮文
章而讀先儒所講説殆有可哂者始端州上宋成公之
鐘而後得以作大晟樂及是又獲被諸制作於是聖朝郊
廟禮樂一旦遂復古跨越先代嘗有旨以所藏列崇政
殿暨兩廊召百官而宣示焉當是時天子尚留心政治
儲神穆清因從𤨏闥密窺聽臣僚訪諸左右知其為誰
樂其博識味其議論喜於人物而百官弗覺也時所重
者三代之器而已若秦漢間物非殊特蓋亦不收及宣
和後則咸蒙貯録且累數至萬餘若岐陽宣王之石鼓
西蜀文翁禮殿之繪像凡所知名罔間巨細逺近悉索
入九禁而宣和殿又剏立保和殿者左右有稽古傳古
尚古等諸閣咸以貯古玉印璽諸鼎彛禮器法書圖畫
盡在然世事則益爛漫上志衰矣非復前日之敦尚考
驗者俄遇僭亂側聞都邑方傾覆時所謂先王之制作
古人之風烈悉入金營夫以孔父子產之景行召公散
季之文辭牛鼎象樽之規模龍瓿鴈燈之典雅皆摧殘
於兵火淪沒於窮荒幾無有存者文武之道中國之恥
莫甚乎此言之可為於邑至於圖錄規模則班班尚在
期流傳於不朽云作古器説
藝祖始受命乆之隂計釋氏何神靈而患苦天下今我
抑嘗之不然廢其教矣日且暮則微行出徐入大相國
寺将昏黑俄至一小院户旁望見一髠大醉吐穢于道
左右方惡罵不可聞藝祖隂怒適從旁過忽不覺為醉
髠攔胷腹抱定曰莫發惡心且夜矣懼有人害汝汝宜
歸内可亟去也藝祖黙心動以手加額而禮焉髠乃舍
之去藝祖還内密召忠謹小璫爾行徃某所覘此髠在
否且以其所吐物狀來及至則已不見小璫獨爬取地
上所吐狼藉至御前視之悉御香也釋氏教因不廢
宣和歲己亥夏都邑大水幾冒入城隅髙至五七丈乆
之方得解時泗州僧伽大士忽見於大内明堂頂雲龍
之上凝立空中風飄飄然吹衣為動旁侍惠岸木义皆
在焉又有白衣巾裹跪於僧伽前者若受戒諭狀莫識
何人也萬衆咸睹迨夕而沒白衣者疑為龍神之徒為
僧伽所降伏之意爾上意甚不樂
宣和六年春正月甲子實上元節故事天子御樓觀燈
則開封尹設次以彈壓於西觀下又于時從六宮於其
上以觀天府之斷決者簾幙重密下無由知是日上偶
獨在西觀上而宦者左右皆不從其下則萬衆忽有一
人躍出緇布衣若僧寺行童狀以手指簾謂上曰汝是
某邪有何神乃敢破壞吾教吾今語汝報將至矣吾猶
不畏汝汝豈能壞諸佛菩薩邪時上下聞此皆失措震
恐捕於觀下上命中使傳呼天府亟治之且親臨其上
則又曰吾豈逃汝乎吾故示汝以此使汝知無奈吾教
何爾聽汝苦吾吾今不語矣於是箠掠亂下又加諸炮
烙詢其誰何畧不一言亦無痛楚狀上益憤復召行天
法羽士曰宋沖妙世號宋法師者亦神竒至視之則奏
曰臣所治者邪鬼此人者臣所不能識也因又斷其足
筋俄施刀臠血肉狼藉上大不怡為罷一日之歡至暮
終不得為何人付獄盡之嗚呼浮圖實有人
桂林有韓生嗜酒自云有道術人初不大聽重之也一
日欲自桂過明同行者二人俱止桂林郊外僧寺而韓
生亦來夜不睡自抱一籃持匏杓出就庭下衆共徃視
之則見以杓酌取月光作傾瀉入籃狀争戲之曰子何
為乎韓生曰今夕月色難得我懼他夕風雨儻夜黒留
此待緩急爾衆笑焉明日取視之則空籃弊杓如故衆
益哂其妄及舟行至邵平共坐江亭上各命僕辦治殽
膳多市酒期醉適㑹天大風俄日暮風益亟燈燭不得
張坐上墨黒不辨眉目矣衆大悶一客忽念前夕事戲
嬲韓生曰子所貯月光今安在寧可用乎韓生為撫掌
而對曰我幾忘之㣲子不克發我意即狼狽走從舟中
取籃杓而一揮則白光燎焉見於梁棟間如是連數十
揮一坐遂盡如秋大晴夜月色㶑灔秋毫皆睹衆乃大
呼痛飲達四鼓韓生者又酌取而収之籃夜乃黒如故
始知韓生果異人也
奉宸庫者祖宗之珍藏也政和四年太上始自攬權綱
不欲付諸臣下因踵藝祖故事檢察内諸司於是乘輿
御馬而遍歴内中諸司大駭懼經數日而止因是併奉
宸俱入内藏庫時於奉宸中得龍涎香二琉璃缶玻瓈
母二大篚玻瓈母者若今之鐵滓然塊大小猶兒拳人
莫知其力又歲乆無籍且不知其所從來或云柴世宗
顯徳間大食所貢又謂真廟朝物也玻瓈母諸璫以意
用火煅而模寫之但能作珂子状青紅黄白隨其色而
不克自必也香則多分錫大臣近侍其模製甚大而外
視不甚佳毎以一豆大爇之輒作異花氣芬郁滿座終
日畧不歇於是太上大竒之命籍被賜者隨數多寡復
収取以歸中禁因號曰古龍涎為貴也諸大璫争取一
餅可直百緡金玉為穴而以青絲貫之佩于頸時於衣
領間摩挲以相示由此遂作佩香焉今佩香蓋因古龍
涎始也
于闐國朝貢使毎來必㩦其寳鐺以徃反自國初迨今
如是也我主客備見之寳一鐵鐺爾蓋其來道涉流沙
踰三日程無薪水獨挈其水而行是鐺者投以水頃輒
已百沸矣用是得不乏故寳之
金蠶毒始蜀中近及湖廣閩粤浸多有人或舍去則謂
之嫁金蠶率以黄金釵器錦段置道左俾他人得焉鬱
林守為吾言嘗見福清縣有訟遭金蠶毒者縣官治求
不得蹤或獻謀取兩刺蝟入捕必獲矣蓋金蠶畏蝟蝟
入其家金蠶則不敢動雖匿榻下墻罅果為兩蝟擒出
之亦可駭也又嶠嶺多蜈蚣動長二三尺螫人求死不
得然獨畏托胎蟲多延行井榦墻壁上蜈蚣雖大偶從
下過托胎蟲必自落於地蜈蚣為局縮不得行托胎蟲
乃徐徐圍繞周匝蜈蚣愈益縮然後登其首䧟腦而食
之以故人遭蜈蚣害必取托胎蟲涎輒生擣塗焉痛立
止且金蠶甚毒若有鬼神蜈蚣若是之强且大也然蝟
捕金蠶托胎制蜈蚣物理有不可致詰而不可不知者
如此
徃時川蜀俗喜行毒而成都故事歲以天中重陽時開
大慈寺多聚人物出百貨其間號名藥市者於是有於
牕隙間呼貨藥一聲人識其意亟投以千錢乃從牕隙
間度藥一粒號解毒丸故一粒可救一人命夫迹既叵
測故時多疑出神仙政和間祐陵以仁經惠天下嘗即
上清寳籙宮之前新作兩亭左曰仁濟給藥治疾苦右
曰輔正主符水除邪鬼因遂詔海内凡藥之治病彰彰
有聲者悉索其方書上之於是成都守臣監司奉命相
與窮其状乃始得售解毒丹家蓋世世懼行毒者讎害
故匿其迹非有所謂神仙也既據方修治得其全即并
藥奏御事下殿中省上曰朕自弛天子所服御以濟元
元毋煩有司也由是殿中省羣醫師驗其方則王氏博
濟方中之保靈丹方爾當是時尤子行適領殿中監事
故獨得其詳吾落南來用是藥嘗救兩人食葫蔓草毒
得不死蓋不可不書
花蕊夫人蜀王建妾也後號小徐妃者大徐妃生王衍
而小徐妃其女弟在王衍時二徐坐游燕汚亂亡其國
荘宗平蜀後二徐隨王衍歸中國半塗遭害焉及孟氏
再有蜀傳至昶則又有一花蕊夫人作宮詞者是也國
朝降下西蜀而花蕊夫人又隨昶歸中國昶至且十日
則召花蕊夫人入宮中而昶遂死昌陵後亦惑之嘗造
毒屢為患不能遂太宗在晉邸時數諫昌陵而未克去
一日從上獵苑中花蕊夫人在側晉邸方調弓矢引滿
擬走獸忽囘射花蕊夫人一箭而死始所傳多偽不知
蜀有兩花蕊夫人皆亡國且殺其身
江湖間小龍號靈異見諸傳説甚悉崇寧中淮水暴漲
而汴口檣舟不能進一日昧爽小龍者出運綱之舟尾
有柂工之婦不識也謂是蜥蜴撥置之則又縁柁而上
婦怒舉火柴擊其首隨擊霹靈大震一聲汴口官私舟
船七百隻皆自相撞擊俱碎死數十百人朝廷聞而不
樂第命官為賑䘏焉㑹發運使上計而小龍者又復出
大漕甚窘懼乃焚香祝之願與王偕上計入覲天子可
乎龍即作喜悦状因舉身入香匳中不動大漕遂㩦至
都輦先以示魯公得奏聞上遣使索入内為具酒核以
祝之龍輒躍出匳中兩爪據金盃飲幾釂於是天子異
之取大琉璃合貯龍為親加封識焉降付都城汴水之
都門外小龍祠中一夕封識宛如故視缶中龍則已變
化去矣上喜加封四字仍大敞其祠宇至大觀末魯公
謫東南舟行始抵汴口而小龍又出迓魯公然小龍所
𨽻南北當江湖間素不至二浙也政和壬辰魯公在錢
塘居鳳山之下私第以正月七日小龍忽出佛堂中於
是家人大小咸歎異疑必有故明日而召命至復加六
字王及靖康之初家破魯公貶嶺外吾從行至江陵将
遵陸出鼎澧間公畏暑因改舟行下江陵憇渚宮之沙
頭一倉官廨舍纔弛擔則龍復出見魯公為之涕下且
感念龍神乃不忘恩舊如此吾戲公曰固知小龍之必
來爾公諤詢其故吾曰此亦出公之門也茍毎加意於
是無世情者則今日必來使此龍一出世間有世情當
又不來是烏足辱人懷抱耶公乃收淚而笑
嶺右俗淳物賤始吾以靖康丙午來博白時虎未始傷
人獨村落間竊羊豕或婦人小兒呼噪逐之必委置而
走有客嘗過墟井繫馬民舍籬下虎來瞰籬客懼民曰
此何足畏從籬旁一叱而虎已去村人視猶犬然十年
之後流寓者日衆風聲日變百物湧貴而虎浸傷人今
則㗖人與内地弗殊風俗澆厚亦及禽獸耶先王中孚
之道信及豚魚知必不誣
博白有逺村號録含皆髙山大水人跡罕及斗米一二
錢蓋山險不可出有小江號龍潛魚大者動長六七尺
癡不識人村民自誇我山多鳳凰吾且謂妄從而詰之
則曰其大如鵝五色有冠率居大木之顛穴木而巢焉
遇天氣清明必出出必雙飛所過則諸鳥歛翼俛首而
伏不敢鳴者久之吾歎曰此真鳳凰也古人謂南方丹
山産鳳為信
　古今説海卷九十六
欽定四庫全書
　古今説海卷九十七
　　　　　　　　　　　　　明　陸楫　編
　説畧十三(雜記十三/)
　　孔氏雜説(宋孔平仲/)
漢孔安國字安國晉安帝名徳宗字徳宗㳟帝名徳文
字徳文㑹稽王名道子字道子乃至北史慕容紹宗馮
子琮魏蘭根南史蔡興宗唐郭子儀辛京杲戴休顔張
孝忠尚可孤孟浩然顔見逺田承嗣田承緒張嘉貞宇
文審李嗣業皆以名為字
王羲之子徽之徽之子禎之王允之子晞之晞之子肇
之王晏之子崑之崑之子陋之皆三世同用之字胡母
輔之子謙之吳隱之子瞻之顧悦之子愷之皆兩世同
用之字
太史公父名談故史記無談字季布傳改趙談作趙同
范煜父名泰故後漢書無泰字郭泰鄭泰皆改作太字
李翺父名楚金故其所為文皆以今為茲韓愈作諱辯
持言在不言徴之説故父名仲卿未嘗諱焉晉曹志者
植子也奏議武帝云榦植不强不諱植字三國時猶不
諱其君呂岱傳張承與岱書云功以權成是斥孫權名
也
文王可以為文君張衡賦文君為我端蓍是也北狄可
以為蠻史記匈奴傳獫狁葷鬻居于北蠻是也二典可
以為謨馬融曰戞擊鳴球載於虞謨是也堯典亦可謂
之唐書吳陸抗傳静言庸違唐書攸戒是也韶可以為
禹樂史記禹興九韶之樂是也三王亦得稱帝史記夏
紀帝桀是也獻俘不獨人也物皆可以為俘俘取也書
云俘厥寳玉是也匃不止于自乞也與人亦可稱匃前
漢廣川王越傳盡取善繪匃諸宮人注匃遺也賄不獨
賂也賜皆可以為賄書賄肅慎之命是也診不止脉也
視物皆可以為診後漢王喬傳尚方診視舄是也餉不
止飲食也贈皆可以為餉魏文紀注以詩賦餉孫權徐
孝穆有答餉鏡詩是也城邑亦可謂之弊趙世家馮亭
以城市邑十七弊吾國是也稱譽亦可謂之薦伯夷𫝊
七十子之徒仲尼獨薦顔淵是也
龍不獨以譬君徳凡有徳者皆可以龍言也諸葛亮嵇
康皆號臥龍孔融薦禰衡云龍躍天衢袁宏贊武侯云
初九龍盤雅志彌確樊英傳注安帝徴隱士策文云使
難進易退之人龍潛不屈許劭許䖍汝南平輿(音/預)人人
稱平輿淵有二龍焉唐烏承玭與兄承恩人號轅門二
龍隂興謂貴人曰亢龍有悔以譬外戚之象如此之類
甚多然則龍不止比君徳矣
父命得為敕後漢樊重焚劵諸子從敕是也叔可稱大
人疏受對疏廣云從大人議是也母亦稱大人前漢淮
陽獻王傳張博云王遇大人亦解後漢范滂就獄與母
訣曰大人割不忍之恩是也父可以稱聖善楊修答曹
植書有聖善之教注謂武帝也人臣不嫌稱萬歲馬援
傳援釃酒享軍士皆伏稱萬歲是也上父母夀可稱萬夀
潘岳閒居賦稱萬壽以獻觴是也屋之髙嚴通謂之殿
前漢霍光傳鴟鳴殿前樹上黄霸傳郡國上計長史一
輩先上殿是也白事丞相亦可謂之奏事魏相傳帶劒
奏事是也造謁人亦可謂之朝司馬相如傳臨卭令日
徃朝相如是也人臣得言垂拱薛宣自言垂拱蒙成是
也人臣得言端拱謝孚言端拱笑咏謝鯤言端拱廟堂
是也人臣得言諒闇山濤傳武帝詔云山太常雖居諒
闇是也人臣得稱聖君賢君晉曹攄一縣號曰聖君薛
宣傳屬縣各得賢君是也
漢時射策對策其事不同蕭望之傳註云射策者謂為
難問疑義書之於策量其大小署為甲乙之科列而置
之不使彰顯有欲射者隨其所取得而擇之以知優劣
射之言投射也對策者顯問以政事經義令各對之以
觀其文辭定髙下也晉史潘京為州所辟謁見問策探
得不孝字刺史戲曰辟士為不孝邪答曰今為忠臣不
得為孝子亦射策遺法耳
相之不可憑也南史庾夐家富于財食必列鼎又状貌
豐美頥頰開張人皆謂必為方伯及魏尅江陵夐以餓
死時又有水軍都督禇藴面甚尖危從理入口竟保衣
食而終唐柳渾十餘歲有巫告曰兒相夭且賤出家可
免死渾不從仕至宰相魏朱建平善相鍾繇以為唐舉
許負何以復加然相王肅年踰七十位至三公肅六十
二終於中領軍耳史氏以為蹉跌吾以為相不可憑也
南史徐陵八歲屬文十三通荘老光宅寺慧雲法師每
嗟陵早夭陵仕至太子少傅年至七十七唐孔若思傳
孔季詡擢制科授校書郎陳子昻嘗稱其神清韻逹可
比衛琢而季詡終于左補闕使徐陵夭而不壽季詡遂
至顯官則人遂以為風鍳之驗矣吾以此知風鍳之不可憑也
佛果何如以舍身為福則梁武以天子奴之不免侯景
之禍以荘嚴為功則晉之王㳟修營佛寺務在壮麗其
後斬于倪唐以持誦為獲報則周嵩事佛精進王敦害
之臨刑猶如市誦經竟死刃下佛果何如哉
佛出於西胡言語不通華人譯之成文謂之經而晉人諸君子甚
好于此今世所謂經説性理者大抵多晉人文章也謝
靈運繙經臺今尚存焉唐傅奕謂佛入中國孅兒丐夫
摸象荘老以文飾之姚元崇治令其説亦甚詳霍去病
破匈奴獲休屠祭天金人注祭天以金人為主休屠祠
金人也師古曰今之佛像是也其後休屠王太子歸漢
以金人之故賜姓金氏即日磾也據此則前漢時佛像
已入中國矣凡今之佛像皆祭天之主也其盛有天助
焉爾後漢明帝夢見金人以為佛於是遣使天竺國圖
其形像楚王英始信其術齋戒祭祀陶謙傳笮融大起
浮屠寺作黄金塗像浴佛設飯前漢西域傳塞王南君
罽賔塞種分散徃徃為數國自疏勒以西比休循捐毒
之屬皆故塞種(塞先/得反)捐毒即身毒天竺也後漢襄楷傳
注浮屠即佗聲之轉耳史記大月氏傳身毒國在大夏
東南數千里其俗土著與大夏同而卑瀝暑熱按後漢
西域傳天竺一名身毒今浮屠像多赤足此卑瀝暑熱
之驗也又云其民乘象以戰今浮屠像亦跨象云
霍去病傳諸宿将嘗流落不耦注流謂遲留落謂墜落
據出處流字合作留
漢髙祖父太上皇前史不載其名後漢章帝紀祠太上
皇於萬年注名煓(他官/切)一名執嘉髙后紀載髙祖母曰
昭靈后
管仲謂之管敬仲出左傳閔公元年子產謂之子美出
左傳襄公二十五年原憲字子思出史記張宗字諸君
杜茂字諸公陳忠傳記注施延字君子出後漢書四皓
名氏鄉里可見者東園公姓園名秉字宣朝陳留襄邑
人常居園中故號園公夏黄公姓崔名郭字少通齊人
隱居修道號夏黄公陶潛作聖賢羣輔録云出皇甫謐
髙士傳揚雄所稱李仲元者名𢎞出蜀秦宓傳鄭子真
名樸嚴君平名尊出前史王貢兩龔傳注伯樂姓孫名
陽字伯樂秦穆公時人出荘子馬蹄疏荘周字子休出
列子辛計然范蠡師也姓辛氏字子文或曰計研或曰
計倪出史記索隱杜康字仲寧出魏武短歌行注楚狂
接輿姓陸氏名通師曠字子野並出荘子疏伯夷姓墨
名允字公信孤竹君之子也叔齊名智字公逹伯夷弟
也夷齊諡也見論語疏引春秋少陽篇
齊隋婦人施幕罹全身障蔽也唐永徽以後皆用帷帽
拖裙到頸漸為淺露若今之蓋頭矣先是婦人猶乘車
輿唐乾元以來乃用兠籠若今之檐子矣唐志載咸亨
中勑云多著帷帽遂棄幕罹曽不乘車别坐檐子
謂人為明公閣下之類亦可謂之髙明孔融傳李膺謂
融曰髙明必為偉器又曰髙明父祖與僕有舊恩明公
亦可謂之仁公温嶠書與陶侃謂侃為仁公明府亦可
謂之明庭張儉傳李篤謂毛欽曰雖好義明庭今日載
其半矣賢相亦可謂之賢宰左雄傳論曰陳蕃楊秉世
稱賢宰
昔時文字未有印板多是寫本齊宗室傳衡陽王鈞常
手自細寫五經置于巾箱中巾箱五經自此始也
今之更㸃擊鉦唐六典皆擊鐘也太史門有典鐘二百
八十人常擊編鐘
今公家文字用仰字北史時已有此語北齊孝昭皇帝
紀詔定三恪禮儀體式亦仰議之
俗所謂累重亦有所出也前漢西域傳屯田輪臺募民
壮健有累重敢徙者詣田所注累謂妻子家屬也
俗所謂阿誰三國時已有此語龎統傳向者之論阿誰
為是
俗所謂日子亦有所出文選曹公檄吳将校部曲文年
月朔日子注發檄時也然則日子日時也
工夫或作功字魏志王肅傳太極已前功夫尚大也
俗所謂停待晉書已有此語愍懷太子傳陛下停待是
也
俗所謂日許者爾許也聲之訛也啓顔録詠短人云城
門爾許髙故自匍匐入
俗呼抽替南史殷淑儀孝武帝之貴妃也有寵而斃帝
思見之遂為抽替棺欲見輒引替覩屍
前鮑宣傳注持時夜行夜行如今持更是已持時如今
報時是已漢官儀黄門持五夜甲夜乙夜丙夜丁夜戊
夜亦如今五更也
俗呼牝馬為課馬出唐六典凡牝四游而課羊則當年
而課之課謂歲課駒犢
文帝七年令列侯太夫人夫人無得擅徴捕如淳曰列
侯之妻稱夫人列侯死子復為列侯乃得稱太夫人子
不為列侯不得稱也然則婦人稱太者蓋如是耳
　
　
　
　
　
　
　古今説海卷九十七
欽定四庫全書
　古今說海卷九十八
　　　　　　　　　　　　　明　陸楫　編
　說畧十四(雜記十四/)
　　瀟湘録(唐李𨼆/)
髙宗承祧後多患頭風召醫於四方終不得療有一宫
人忽自陳世業醫術請修合藥餌髙宗初未之信及堅
論奏遂令宦者監之修藥宫人開坎作藥爐穿地方深
一二尺忽有一蝦蟆跳出如黄金色背上有朱書字宫
人不敢匿其事乃進於上髙宗不曉其兆遽命放於後
苑池内宫人遂别擇地穿藥爐方深一二尺復得前金
色蝦蟆又聞於上上惡之以為不祥命殺而棄焉至夜
其修藥宫人及宦者皆無疾而卒
則天末年益州有一老父㩦一藥壺於城中賣藥得錢
即轉濟貧乏自不食時或飲淨水如此經歲餘百姓賴
之有疾得藥者無不愈或自游江岸閒眺永日又或登
髙引頸不語每遇有識者必告之曰人一身便如一國
也人心即帝王也傍列臟腑即宰輔也外具九竅即羣
臣也故心病則内外不可救之何異君亂於上臣下不
可止之乎但凡欲身之無病必須先正其心不使氣索
不使狂思不使嗜慾不使迷惑則心先無病心無病則
餘臟腑雖有病不難療也外之九竅亦無由受病也况
藥有君有臣有佐有使或攻其病君先臣次然後用佐
用使自然合宜如失其序必自亂也又何能救病此猶
家國任人也老夫賣藥常以此為念每見愚者一身君
不君臣不臣使九竅之邪恣納其病以至於良醫自逃
名藥不效猶不自知悲夫士君子記之忽一日獨詣錦
江解衣淨浴探壺中唯選一丸藥自吞之謂衆人曰老
夫謫罪已滿今却歸島上俄化為一白鶴飛去其衣與
藥壺並没於水求尋不得
相國李林甫家一奴號蒼璧性敏慧林甫憐之忽一日
卒然而死經宿復蘇林甫問之曰死時到何處見何事
因何却得生也奴曰死時固不覺其死但忽於門前見
儀仗擁一貴人經過有似君上方潛窺之遽有數人走
來擒去去至一峭㧞竒秀之山俄及一大樓下須臾有
三四人黄衣小兒曰且立於此候君㫖見殿上捲一朱
翠簾依稀見一貴人坐臨階砌似剸斷公事殿前東西
立仗衛約千餘人有一朱衣人攜一文簿奏言是新奉
命亂國革位者安禄山及禄山後相次三朝亂主兼同
時悖亂貴人定案殿上人問朱衣曰大唐君隆基君人
之數雖將足壽命之數未足如何朱衣曰大唐之君奢
侈不節儉本合折數但縁不好殺有仁心故壽命之數
在焉又問曰安禄山之後數人僭為偽主殺害黎元當
須速止之無令殺人過多以傷上帝心慮罪及我府事
行之時當速止之朱衣奏曰唐君紹位臨御以來天下
之人安堵樂業亦已久矣據期運推遷之數天下之人
亦合罹亂惶惶至矣廣害黎元必至傷上帝心也殿上
人曰宜速舉而行之無失他安禄山之時也又謂朱衣
曰宜便先追取李林甫楊國忠也朱衣曰唯受命而退
俄頃有一朱衣捧文簿至奏言大唐第六朝天子復位
及佐命大臣文簿殿上人曰可惜大唐世民効力甚苦
方得天下治到今日復亂也雖嗣主復位乃至於末代
終不治也謂朱衣曰但速行之朱衣奏訖又退及將日
夕忽殿上有一小兒急喚蒼璧令對見蒼璧方子細見
殿上一人坐碧玉案衣道服戴白玉冠謂蒼璧曰當却
囘寄語李林甫速來歸我紫府應知人間之苦也蒼璧
尋得放囘林甫知必不久時亂矣遂潛恣酒色焉
楊貴妃忽晝寢驚覺見簾外有雲氣氤氲令宫人視之
見一白鳯銜一書有似詔勑自空而下立於寢殿前宫
人白貴妃貴妃起而熟視之遂命焚香親受其書命宫
嬪披讀其文曰勑謫仙子楊氏爾居玉闕之時常多傲
慢謫塵寰之後轉有驕矜以聲色惑人君以寵愛庇族
屬内則韓虢蠧政外則國忠秉權殊無知過之心顯有
亂時之迹比當限滿合議復歸其如罪更愈深法不可
貸專兹告示且與沉淪宜令死於人世貴妃極惡之令
宫闈間切祕此事亦不聞於上其鳯尋飛去其書藏於
玉匣中三日後失之
天寳年中楊國忠權勢漸髙四方奉貢珍寳莫不先獻
之豪富奢華朝廷間無敵忽有婦人自投其宅請見國
忠閽人拒之婦人大呌言於閽曰我直有一大事要白
楊公爾如何艱阻我若不令得見楊公我當令火發盡
焚楊公宅閽人懼遂告國忠國忠甚驚遽召見婦人見
國忠曰公為相國何不知否泰之道邪公位極人臣又
聯國戚名動區宇亦已久矣奢佚不節徳義不修壅塞
賢路謟媚君上又久矣畧不能效前朝房杜之蹤跡以
社稷為念賢愚不别但納賄於門者爵而禄之才徳之
士伏於林泉不一顧録以恩付兵柄以愛使民牧噫欲
社稷安而保家族必不可也國忠大怒問婦人曰汝自
何來何造次觸犯宰相不懼死邪婦人曰公自不知有
死罪翻以我為死罪國忠極怒命左右欲斬之婦人忽
復自滅國忠驚疑未久又復立於前國忠問曰是何妖
邪婦人曰我實惜髙祖太宗之社稷將被一匹夫傾覆
公不解為宰相雖處輔佐之位無輔佐之功公一死小
事爾可痛者國自此弱㡬不保其宗廟亂將至矣胡怒
之邪我來白於公胡多事也我今却退胡有公也公胡
死也民胡災也言訖笑而出令人逐之不見後至禄山
起兵方悟胡字焉
杜修己者趙人也善醫其妻即趙州富人薛氏女也性
淫佚修己家養一白犬甚愛之每與珍饌食後修己出
其犬突入室内欲囓修己妻薛仍似有姦私之心薛氏
因怪而問之曰爾欲私我耶若然則勿囓我犬即搖尾
登其床薛氏懼而私焉其犬畧不異於人爾後每修己
出必姦滛無度忽一日方在内同寢修己自外入見之
因欲殺犬犬走出修己怒出其妻薛氏後歸薛贇半年
其犬忽突入贇家口銜薛氏髻而背負走出家人赶奪
之不得不知所之犬攜薛氏直入恒山潛之每至夜即
下山竊所食之物晝則守薛氏經一年薛氏有孕生一
男雖形貌如人而徧身白毛薛氏只於山中撫養之又
一年其犬忽死薛氏乃抱子迤邐出山入冀州乞食有
知此事者逺詣薛贇家以告贇遽令家人取至家其所
生子年十七形貌醜陋性復兇惡每私走作盜賊或旬
餘或數月即復還薛贇患之欲殺焉薛氏乃私誡其子
曰爾是一白犬之種也幼時我不忍殺爾今日在他薛
家豈合更不謹若更私出外為賊薛家人必殺爾實恐
爾累及他當改之其子大號泣而言曰我稟犬之氣而
生也無人心好殺為賊自然耳何以為過薛贇能容我
即容之不能容我即當與我一言何殺我邪母當自愛
我其逺去不復來矣薛氏堅畱之不得乃謂曰去即可
何不時來一省我也我是爾之母爭忍永不見也其子
又號哭而言曰後三年我復來耳攜劒拜母而去又三
年其子領羣盜千餘人至門自稱曰將軍既入拜母後
令羣盜殺薛贇之家屬唯畱其母焚其宅攜母而去
　
　
　
　
　
　
　
　
　
　
　
　
　
　
　
　古今説海卷九十八
欽定四庫全書
　古今說海卷九十九
　　　　　　　　　　　　　明　陸楫　編
　說畧十五(雜記十五/)
　　三水小牘(唐皇甫枝/)
韓文公之寢疾也名醫良藥日進有加而無瘳忽宵中
驚悸既寤而汗霑衾裯命侍人扶坐小君問之良久曰
向來夢神人長丈餘金鎧持㦸直入寢門我不覺降階
拜之自稱大聖瞋目謂我曰雎䆳骨梲國世與韓為讎
吾欲討之而不能如何我跪答曰願從大聖討焉不旬
日而文公薨果從其請矣
滎陽郡城西有永福湖引鄭水以注之平時繞岸皆臺
榭花木乃太守郊勞班餞之所西南壖多修竹喬林則
故徐帥崔常侍彦曾别業也當咸通中龎勛之作變崔
公為所執也湖水如凝血者三日而復未㡬而其家凶
問至余光啓初寓居鄭地故得之昔讀本朝書見河間
王之征輔公祏也江行舟中宴羣帥命左右以金盌酌
江水至忽化為血合坐失色王徐曰盌中之血公祏授
首之徵果破之則禍福之難明也如是
陸存者愚儒也衰白之後方調授汝州剡城令時乾符
丁酉歲也是秋王仙芝黨與起自海沂來攻郡途經剡
城存微服將遁為賊所虜其酋問曰汝何等人也存紿
之曰某庖人也乃令溲煎油作䴺􁙚者移時不成賊酋
怒曰這漢謾語把劒來存懼急撮麪兩手速拍曰祖祖
父父世世業業衆大笑釋之時縣尉李庭妻崔氏有殊
色賊至為所掠將妻之崔氏大詬曰我公卿家女為士
子妻死乃縁命豈可受草賊汚辱賊怒刳其心而食見
者無不灑涕
汝州魯山縣西六十里小山間有祠曰女靈觀其像獨
一女子焉低鬟顰蛾艷冶而有怨慕之色祠堂後平地
怪石圍數畆上擢三峰皆十餘丈森然肖泰華也詢之
老人云大中初斯地忽暴風驟雨襄邱陵震屋瓦一夕
而止遂有兹山其神見形於樵蘇者曰吾商於之女也
帝命有此百里之境可告鄉里為吾立祠於山前山亦
吾所持來者無曠時祭當福汝鄉人遂建祠官書祀典
歴數世矣咸通末余調補縣印吏實尸嘗祭與同舍生
譙國夏侯禎偕行祭畢與禎縱觀祠内禎獨眷眷不能
去乃索巵酒酹曰夏侯禎於年未有匹偶今者仰覿靈
姿願為廟中掃除之𨽻神其鑒乎既舍爵乃歸其夕夏
侯生戃恍不寐若為隂靈所中其僕來告余走視之則
目瞪口噤不能言矣余謂曰得非女靈乎禎頷焉余命
吏載楮鏹潔尊席而禱曰夫人嶽鎮愛女疆埸明祗致
禾黍豐登戢虎狼暴殄斯神之任也今日之祭乃郡縣
常祀某職其事敢不嚴恭豈謂友生不勝醆斝之餘至
有慢言黷於神聽今疾作矣豈降之罸邪抑果其請邪
若降之罰是以一言而斃一國士是違好生之徳當專
戮之辜帝豈不降鑒而使神祇虐於下乎若果其請是
以一言舍貞静之道播滛佚之風縁張碩而動雲軿顧
交甫而解明珮若九閽一呌必貽幃箔不修之責况天
下多美丈夫何必是也神其聽之奠訖夏侯生康豫如
故
渤海封夫人諱詢字景文天官侍郎敖孫也諸兄皆貢
士有聲於名場夫人氣韻恬和容止都雅善草𨽻工文
章盛飾則芙蕖出綠波巧思則栁絮因風起至於婉静
之法剪製之工固不學而生知婣黨號為淑女咸通戊
子歲始從媒贄移天于殷門故秘省校書保晦遐搆遐
搆兄余寮壻也愛鍾自出姑實親姨夙夜蒸蒸劬勞無
怠廣明庚子歲妖纒黄道釁啓白丁關輔烽飛輦轂遐
狩以天府陸海之盛奄化于鯨鯢腹中即冬十二月七
日也邦人大潰校書自永寧里所居盡室濳于蘭陵里
蕭氏池臺地隣五門以為賊不復入至明日羣凶霧合
秘校遂為所俘賊酋覩夫人之麗將欲叱後乘以載之
夫人正色相拒確然不移誘說萬辭但瞑目反背而莫
顧日將夕賊酋勃然起曰行則保羅綺於百齡止則取
齏粉於一劒夫人奮袂罵曰狂賊狂賊我生於公卿髙
門為士君子正室琴瑟叶奏鳯凰和鳴豈意昊天不容
降此大厲守正而死猶生之年終不負穢包羞於汝逆
豎之手言訖遇害賊酋既去秘校脫身來歸侍婢迎門
白夫人逝矣秘校拊膺失聲而前枕屍於股大慟良乆
揮淚於夫人面曰景文景文即相見遂長號而絶三婢
子覩主父主母俱殞乃相攜投浚井而死人曰噫二主
二夫實士女之醜行至於臨危抗節乃丈夫難事豈謂
今見於女徳哉渤海之媛汝隂之嬪貞烈規儀永光於
彤管矣辛丑歲遐搆兄出自雍話兹事以余有春秋學
命筆削以備史官之闕
廣明庚子歲余在汝墳温泉之别業夏四月朔旦雲物
暴起於西北隅瞬息間濃雲四塞大風壞屋拔木雨且
雹雹有如杯棬者鳥獸盡殪被於山澤中至午方霽觀
行潦之内蝦蟹甚衆明日余抵洛城自長夏門之北夾
道古槐十拔去五六矣門之鴟吻亦失矣余以為非吉
徵也至八月汝州召募軍李迍光等一千五百人自鴈
門囘掠東都南市焚長夏門而去入蜀自兹諸夏騷蕩
矣上天垂戒豈虚也哉
許州長葛令嚴郜衣冠族也立性簡直雖羈束於官署
常畜退心咸通中罷任乃於縣西北境上陘山陽置别
業良田萬頃桑柘成隂奇花芳草與松竹交錯引泉成
沼疎阜為臺盡登臨之志矣夫人河東裴氏有三女長
適滎陽鄭氏次適京兆杜氏幼曰阿珊特端麗妍瑩乙
巳歲年十五矣時清明節嚴公盡室登陘山山西岑有
鄭大王祠乃於祠中薦酒饌令諸女縱觀日晩方歸降
及山之半旋風忽起于道左繚繞諸女塵坌隂晦衆皆
驚懼而阿珊獨仆於地色變不能言鬟上失雙金翹乃
扶持而歸召巫者視之巫譯神言曰我鄭大王也今聘
爾女為第三子婦其家遽使齎酒殽紙錢令巫者詣祠
祈之既至得金翹於神坐上巫者再三請禱神終言不
可明日阿珊殞便憑巫言以達所以嚴氏遂令送服玩
設禮筵于祠内厥後每有所須必託巫言告其家嚴公
夫人即余室之諸姑也故得其實而傳之
　
　
　
　
　
　
　
　
　
　
　
　
　
　古今説海卷九十九
欽定四庫全書
　古今說海卷一百
　　　　　　　　　　　　　明　陸楫　編
　說畧十六(雜記十六/)
　　談藪(宋龎元英/)
王公衮字吉老宣子尚書之弟先墓在會稽西山為掌
墓人奚泗所發公衮訴之郡杖之而已公衮憤甚奚泗
受杖詣公衮謝罪公衮呼前勞以酒拔劒斬之持其首
詣郡宣子時為侍郎奏乞以己官贖罪詔給舎集議中
書舎人張孝祥等議上詔赦之猶鑴一秩當時公衮孝
名聞天下永嘉王十朋以詩美之公衮性甚和平居常
若嬉笑人謂之笑面虎
甄龍友雲卿永嘉人滑稽辯捷為近世之冠樓宣獻自
西掖出守以首春觴客甄預坐席間謂公曰今年春氣
一何太盛公問其故甄曰以果匳甘蔗知之根在公前
而末已至此公為罰掌吏衆訾其猥率遊天竺寺集詩
句贊大士大書于壁云巧笑倩兮美目盼兮彼美人兮
西方之人兮孝廟臨幸一見賞之詔侍臣物色其人或
以甄姓名聞曰是温州狂生用之且敗風俗上曰惟此
一人朕自舉之甄時為某邑宰趣召登殿上迎問曰卿
何故名龍友甄罔然不知所對既退乃得之曰君為堯
舜之君故臣得與䕫龍為友由是不稱㫖猶得添倅後
至國子監簿甄嘗頌臨安北山大佛頭云色如黄金面
如滿月盡大地人只見一撅禪人多許之
沈詹事特坐葉丞相論恢復貶筠州沈方售一妾年十
七八攜與俱行處筠凡七年既歸呼妾父母以女歸之
猶處子時人以比張忠定公詠會稽潘方仲矩為安吉
尉獻詩云昔年單騎向筠州覓得歌姬共逺遊去日正
宜供夜直歸來渾未識春愁禪人尚有香囊愧道士猶
懷炭婦羞鐵石心腸延壽藥不風流處却風流
錢處和參政好餌䑕為侍從居臨安每日食畢輒以大
盆貯餘饌三擊盆則羣鼠累累然來食訖乃去以為常
洎遷政府鼠復至以其相距差近不怪也已而帥越帥
閩繼掛冠歸里鼠至如初迨錢亡乃不見
洪文惠文敏兄弟皆畏内雖少年貴達家有聲妓之奉
徃徃不能快意王宣子知饒州景伯家居喪偶宣子弔
焉主人受弔已延客至内齋喚酒小酌甫舉杯羣妾坌
出素粧靚態黛色粉光不異平日謔浪笑語酒行至無
算景伯半酣握王手曰不圖今日有此樂賔主相顧一
笑後二十年宣子謝事歸越景盧來為守時已鰥居暇
日宣子造郡齋景盧畱欵亦出家姬侑席笑謂王曰家
兄有言不圖今日有此樂王為絶倒
謝希孟在臨安狎娼陸氏象山責之曰士君子乃朝夕
與賤娼女居獨不愧於名教乎希孟敬謝請後不敢他
日復為娼造鴛鴦樓象山聞之又以為言謝曰非特建
樓且有記象山喜其文不覺曰樓記云何即口占首句
云自遜抗機雲之死而天地英靈之氣不鍾於世之男
子而鍾於婦人象山黙然希孟一日在娼所忽起歸興
遂不告而行娼追送江滸泣涕戀戀希孟毅然取領巾
書一詞與之云雙槳浪花平夾岸青山鎻你自歸家我
自歸説著如何過我斷不思量你莫思量我將你從前
於我心付與旁人可希孟與鄉人陳伯益好相調戯伯
益面黑而狹多髯希孟入其書室見寫真掛壁上題云
伯益之面大無兩指髭髯不仁侵擾乎其旁而不已於
是乎伯益之面所餘無㡬此語喧傳伯益病之而莫能
報希孟後避寧宗諱改名直字古民伯益於是以兩句
咏其名炊餅擔頭挑取去白衣鋪上喝將來聞者笑倒
伯益又嘗寫真衣皁道服躡僧鞵希孟贊之曰禪鞵俗
人鬚鬢道服儒巾面皮秋水長天一色落霞孤鶩齊飛
曹詠侍郎妻碩人厲氏餘姚大族女始嫁四明曹秀才
與夫不相得仳離而歸乃適詠時尚武弁不數年以秦
㑹之婣黨易文階驟擢至徽猷閣守鄞元夕張燈州治
大合樂宴飲曹秀才攜家來觀見碩人服用精麗左右
供侍備極尊嚴謂其母曰渠乃合在此中居享如此冨
貴吾家豈能畱歎息久之詠日益顯為戸部侍郎尹京
㑹之殂詠貶新州而亡碩人領二子取喪歸葬二子復
不肖家貧蕩析至不能給朝晡趙徳老觀文亦厲氏壻
碩人從父妹也憐其老且無聊招置四明里第養之終
身碩人間出訪親舊過故夫曹秀才家門庭整潔花竹
蓊茂顧侍婢曰我當時能自安於此豈有今日因泣下
數行二十年間夫妻更相悔羨世態翻復不可料如此
方詠盛時鄉里奔走承迎惟恐後獨碩人之兄厲徳斯
不然詠銜怒帥越時徳斯為里正詠風邑官脅治百端
冀其祈己竟不屈㑹之甫殂乃遣介致書于詠啓封乃
樹倒猢猻散賦一篇洎新州之行又以十詩贈行其一
云斷尾雄雞不畏犧憑依掇禍復何疑八千里路新州
瘴歸骨中原是㡬時詠得詩憤極然無如之何
韓侂胄暮年以冬月攜家游西湖畫船花輿徧覽南北
二山之勝末乃寘宴於南園族子判院與焉席間有獻
牽絲傀儡為土偶負小兒者名為迎春黄胖韓顧族子
汝名能詩可詠即承命一絶云脚踏虛空手弄春一人
頭上要安身忽然綫斷兒童手骨肉都為陌上塵韓大
不樂不終宴而歸未㡬禍作
樓叔韶鏞初入太學與同窓友厚善休日友謂叔韶寂
寂不自聊吾欲至一處求半日適飲醇膳美又有聲色
之玩但不可言君性輕脱或以利口敗吾事能息聲則
可偕徃樓敬諾要約數四乃相率出城買小舟沿葦行
將十里舍舟陟小坡行道微髙下又二里得精舍門徑
絶卑小而松竹花草楚楚然友欵于門即有小童應客
主人繼出乃少年僧姿狀秀美進趨安詳殊有富貴家
氣象揖客曰久别甚思欵接都不見過何也揖樓為誰
友曰吾親也遂偕坐欵語十刻許僧忽囘顧日影下庭
西笑曰日旰二君餒乎便起推西邊小戸入華屋三間
窻几如拭玩貝皆珍奇喚侍童進㸃心素膳三品甘芳
精好不知何物所造徹器命推窻平湖當前數十百頃
其外連山横陳樓觀森列夕陽返照丹碧紫翠互相發
明漁歌菱唱隱隱在耳騁望久之僧取塵尾敲闌干數
聲俄時小畫舫傍湖而來二美人徑出登岸靚粧麗色
王公家不過也僧命具酌指顧間觴豆羅陳窮極水陸
左右執事童皆佼好杯行美人更起歌舞僧與友謔浪
調笑歡意無間樓神思惝恍正容危坐噤不敢吐一語
伺僧蹔起挈友臂扣所以友愠曰子但飲食縱觀何用
知如許而觴十餘巡夜已艾僧復引客至小閣中卧具
皆備曰姑憇此遂去壁外即僧榻試穴隙窺則徑擁二
姬就寢友醉甚大鼾樓獨彷徨不寐起如厠一童執燭
宻詢之此為何地童笑曰官人是親戚何須問樓反室
展轉通宵時側耳審聽但聞鼻息齁齁而已將曉僧已
至客寢問安否盥櫛畢引入一院制作尤䆳巧簾幕蔽
滿庭下奇花盛開香氣蓊勃小山叢竹位置愜當囘思
夜來境界已迷不能憶迨具食則器用張陳一新食品
加精獨二姬竟不復出食罷各去僧送之門鄭重而别
由他徑絶湖而歸樓惘惘累日疑所到非人間數問友
但笑不答亦許尋舊遊而樓用他故亟歸鄉其後出處
參商訖不克再偕
唐小說記紅葉事凡四其一本事詩顧况在洛乘間與
一二詩友遊苑中流水上得大梧葉題詩云一入深宫
裏年年不見春聊題一片葉寄與有情人况明日於上
流亦題云愁見鶯啼栁絮飛上陽宫女斷腸時君恩不
禁東流水葉上題詩寄與誰後十餘日有客來苑中又
於葉上得詩以示况曰一葉題詩出禁城誰人酬和獨
含情自嗟不及波中葉蕩漾乘春取次行又明皇代以
楊妃虢國寵盛宫娥皆衰悴不願備掖庭嘗書落葉隨
御溝水流出云舊寵悲秋扇新恩寄早春聊題一片葉
將寄接流人顧况聞而和之既達聖聽遣出禁内人不
少或有五使之號况所和即前四句也其二雲溪友議
盧渥舍人應舉之歲偶臨御溝見紅葉上有詩云流水
何太急深宫盡日閒殷勤謝紅葉好去到人間其三北
夢瑣言進士李茵嘗遊苑中見紅葉自御溝出上有題
詩曰(與盧渥/詩同)其四玉溪編事侯繼圖秋日於大慈寺倚
闌樓上忽木葉飄墜上有詩曰拭翠斂愁蛾為鬱心中
事搦筆下庭除書作相思字此字不書名此字不書紙
書向秋葉上願逐秋風起天下有心人盡解相思死余
意前三則本只一事而傳記者各異耳劉斧青瑣中有
御溝流紅葉記最為鄙妄蓋竊取前説而易其名為于
祜云本朝詞人罕用此事惟周清真樂府兩用之歸花
遊云信流去想一葉怨題今到何處六醜詠落花云飄
流處莫赴潮汐恐斷水上有相思字見得脱胎換骨之
妙極矣清真名邦彦字美成徽宗時為待制提舉大晟
樂府
大溪山在廣州境舊山有一洞其處所人不常識每歲
五月五日洞開則見之土人預備墨紙刷箒入其中以
手摸石壁覺有罅隙若鑴刻者以墨刷其上紙覆其上
印模而出洞亦隨閉持所印紙視之或呪語或藥方所
得皆不同亦有不成字無所得者呪術藥方應用無不
效驗葢南法之所出也
湖南北沙板皆自地發多在人家迸出如筍長數十丈
大數十圍或一或二或數株並出人家遭此者皆坼裂
傾陷屋宇然析之為板其利甚博因此家道日進故俗
以為吉祥亦有掘地得板一窖至數百片土人徃徃以
鐵為長梗入山刺地有板處鐵不能入殊不知地中何
以有此也毛義夫云徃年平江大旱河水盡涸居民就
河底掘旱井或有掘得沙板者愈取愈多相去五里十
里必有一處多至四百片亦有得沉香者滄洲云洞板
完全者最難得補綴精密雖巧目亦不能辨以沸湯沃
之則敗矣
嚴州壽昌縣道旁有朱買臣廟貌其地有朱池朱村居
人多朱姓朱謙之詩云貧賤難堪俗眼低區區何事便
雲泥會稽乞得無他念秪為歸來詫故妻束薪行道自
歌呼越俗安知有丈夫一見印章驚欲倒相㸔方悔太
模糊
漁溪云曩在筠州新昌縣嘗出遊歴將至五峯馬上遥
見山中草木蠕蠕動疑為地震馭者云滿山皆猴也數
以千萬計行人獨過常遭戯虐每羣呼跳踉而至扳緣
頭目胷項手足滚成毛毬雖有兵刃亦無所施徃徃致
死夜宿民家犬為虎銜去明日至寺問山中有虎乎曰
無有何以無曰山中皆大林虎安敢來余曰林木森森
虎所隱庇何為不來曰大木上多􁁜鼠虎過其下鼠必
鳴噪自拔其毛投虎身著處必生蟲則徧身瘡爛以至
乎死故畏不敢至方悟宣城包氏畫虎皆平原曠野茅
葦叢薄中亦有棘枝尋丈未嘗作林木者以此隋文帝
云譬之猛虎人不能害反為毛間蟲所蠧損又可證也
頼省幹之卜天下知名頼建寧人挾妖術殺人祭鬼常
於浙中尋求十餘歲童女養之以充用其母喜誦佛書
女習念心經後此女次當供祭沐浴裝飾寘空室中鐍
其戸而去女自分必死夜且半覺有物自天窻下光煜
煜然不勝怖急念揭諦呪忽口中亦有光出此物逡巡
欲進復却女誦呪益急良久口中光漸大直出射此物
物仆牀下鏗然有聲不復起其室近街俄而警夜卒過
焉女大呌殺人卒報所屬率衆破壁取女出視壁下物
乃大白蟒死矣捕頼及家人鞫問具伏黥配海外籍其
家今為詹安撫居宅
徑山寺主園僧行菜畦間為蛇傷足久之毒氣蔓延一
脚皆爛號呼宛轉常住為招醫積費數百千不能愈有
游僧見之曰吾能治此命汲淨水洗病脚腐膿敗肉悉
去之易水數器瘡上白筋數見浥以軟帛解包取藥末
均糝瘡中惡水泉涌良久乃止明日淨洗如初日日皆
然但見水漸淤肉漸生一月之後平復如舊主僧及合
寺大喜欲謝以錢物僧云吾與山門結縁豈因以利却
不受他日主僧具食延之謂曰山中蛇虺多被傷者時
有之誠願得竒方以備急僧云和尚有命敢不從但此
方來處絶妙不必廣傳香白芷為末入鴨觜膽礬麝香
各少許臨期以意斟酌之未㡬僧去長老升座以此方
徧告諸人
孫琳路鈐本殿前司健兒寧宗為郡王病淋日夜凡三
百起國醫罔措有與孫善者薦其能光宗時在東宫亟
使人召之至孫求二十錢買大蒜淡䜴蒸餅三物爛研
合和為丸令以温水下三十丸且曰今日進三服病當
退三分之一明日再進如之三日則病除已而果然賞
以千緡奏官右列或問其說孫曰小兒何縁有淋只是
水道不通利蒜䜴皆通利無他巧也張知閣久病瘧遇
熱作時如火年餘骨立醫以為虛餌之茸附熱愈甚招
孫診視許謝五十萬孫笑曰但安樂時湖上作一會足
矣命官局贖小柴胡湯三貼服之熱減十九又一服病
脫然孫曰是名勞瘧熱從髓出又加剛劑剥損氣血安
得不瘦蓋熱藥不一有去皮膚中熱者有去臟腑中熱
者若髓熱非柴胡不可北方銀州柴胡只須一服南方
力減於此故三服乃效今却可進滋補藥矣一少年子
娶妻後得軟脚病疼特甚醫以為脚氣孫聞之曰吾不
必診視但買杜仲一味寸斷片析每一兩用半酒半水
合一大盞煑六分頻服之三日能行又三日如未嘗病
者孫曰府第寢處髙明衣履燥潔無受濕之理特新娶
色欲過度致然杜仲專治腰膝以酒行之則為效易矣
其伎大畧如此奇驗
朱中直府判為池之青陽簿老吏言紹興初有縣丞夫
婦皆年三十而無子令吏輩求嬰兒為嗣不數日輒死
又求之數年内凡失十餘子最後一子死棺殮就焚其
本生父母來視之循其體兩股微熱復視之隂囊已破
去雙腎矣哭告于官追丞家人劾治具得其狀乃丞用
道人授房中之術用嬰兒腎入藥偽為求嗣實為藥資
案成丞死于獄不克正其罪
金帥見一卒妻美殺其夫而納之寵嬖殊甚帥有所佩
匕首極利寢則枕之他日方寢此婦取匕首將殺之帥
覺驚問婦曰將殺汝帥曰何故曰我夫為汝殺吾欲報
仇帥黙然久之曰吾不忍殺汝當為汝别求夫乃盡集
諸將使自擇婦指一人即以嫁之邱宗卿同客談此曰
此其所以為金帥也
京師士人出遊迫暮過人家缺牆似可越被酒試踰以
入則一大園花木繁茂徑路交互不覺深入天漸暝望
紅紗籠燭而來驚惶尋歸路迷不能識亟入道左小亭
氊下有一穴試窺之先有壯士伏其中見人驚奔而去
士人就隱焉已而燭漸近乃婦人十餘靚粧麗服俄趨
亭上競舉氊見生驚曰又不是那一个又一婦熟視曰
也得也得執其手以行生不敢問引入洞房曲室羣飲
交戯五鼔乃散士人憊倦不能行婦貯以巨篋舁而縋
之牆外天將曉懼為人所見强起扶持而歸他日跡其
所遇乃蔡太師花圃也
今軍營中有天王堂按僧史天寳初西蕃冦安西奏乞
援兵明皇詔不空三藏誦仁王䕶國經帝見神人帶甲
荷戈在殿前不空云此毗沙門天王第二子獨健徃救
安西也後安西奏有神人長丈餘被金甲鼓角大鳴蕃
冦奔潰斯須城上天王見形謹圖形上進因勑諸節鎮
所在州府於城西北隅各立天王形像佛寺亦别院安
置但不知何時流入軍營耳
趙徳老常戯言明州有三賤燒底賤著底賤喫底賤或
問其故曰燒底是燈草著底是草鞋喫底是鹽又云慈
谿縣有三薦茶店湯瓶不曾薦客店床上無藳薦大街
上好放薦皆可資笑
徳安有人家土庫中被盜者絶無踪迹一總轄謂其徒
曰恐是市上弄猢猻者試徃脅之不伏則執之又不伏
則令唾掌中如其言其人良久覺無唾可吐色變具伏
乃令猢猻由天窻中入取物或謂總轄何以知之曰吾
亦不敢必但人之驚懼者必無唾可吐姑以卜之幸而
中耳又一總轄坐壩頭茶坊有賣熟水人持兩銀盃一
客衣服濟然若巨商者行過就飲總轄遙見呼謂曰吾
在此不得弄手段將執汝客慙悚而去人問其故曰此
姦盜之魁也適飲水時以兩手捧盂葢度其廣狹作偽
者以易之耳吾既見安得不問韓王府中忽失銀器皿
數事掌器婢呌呼為賊傷手趙從善尹京命總轄徃府
中測視良久執一親僕訊之立伏歸白趙云適視婢瘡
口在左手葢與僕有私竊器與之以刃自傷偽稱有賊
而此僕意思有異於衆以是得之
建寧監作院鄭江三衢吏也以棘寺推司得官嘗云岳
鵬舉初入獄欲坐以得督視所劄子令策應而三日不
行為違節制當行軍法何伯壽承奏命治其事乃謂岳
曰相公但放心若相誤令某子孫皆無眼岳乃署竟坐
死何由此得執政既而其家生子果皆青盲此事得於
老吏
蔡元定字季通博學强記通術數遊朱晦翁門極喜之
詹元善尤重之薦其傳康節之學命使定厯宻院劄令
赴行在蔡雖不應命人猶以聘君稱之晦翁以道學不
容於時胡閎章疏併及蔡謂之妖人坐謫道州以死蔡
善地理學每與鄉人卜葬改定其間吉凶不能皆驗及
貶有贈詩者曰掘盡人家好壠邱寃魂欲訴更無由先
生若有堯夫術何不先言去道州
　
　
　
　
　
　
　
　
　
　
　
　
　
　古今説海卷一百
欽定四庫全書
　古今說海卷一百一
　　　　　　　　　　　　　明　陸楫　編
　說畧十七(雜記十七/)
　　清尊録(宋㢘布/)
政和初冀州客次中或言某官之家有異事語未畢而
某官者至因自言某妻生一男一女而死某既再娶矣
一日亡妻忽空中有聲如小兒吹呌子狀三二日輒一
至某問之曰君亦有形乎曰有之即見形如平生叙舊
感泣然近人輒引去常相距十許步因謂曰昔為夫婦
今忍不相親於是相與坐堂中某起執其手則堅冷如
氷鐵妻勃然掣手去後五日乃復來愠曰前日遽驚我
何耶某再三謝之竟不可近久之後妻忽夢其先祖云
汝夫前妻為怪乃隂府失收耳今已召捕且獲後數日
果絶
建炎初關陜交兵京西南路安撫使司檄諸郡凡民家
畜三年以上糧者悉送官違者以乏軍興論金州石泉
縣民楊廣貲鉅萬積粟支三十年因是悒悒得疾廣故
豪横兼并其鄉鄰甚患苦之既病篤絶惡見人雖妻子
不得見自隙窺之則時捽所藉稻藳而食累日所食方
數尺乃死斂畢棺中忽有聲若搥蹋者家人亟呼匠欲
啓棺匠曰此非甦活殆必有怪勿啓其子不忍啓之則
一驢躍出嘶鳴甚壯衣帽如蟬蛻然家縶之隙屋中一
日其子婦持草飼驢忽跳齧婦臂流血婦麤暴忿怒取
抹草刀刺之立死廣妻遂訴縣稱婦殺翁縣遣修武郎
王直臣徃驗之備得其事
興元民有得闌遺小兒者育以為子數歲美姿首民夫
婦計曰使女也教之歌舞獨不售數十萬錢邪婦曰固
可詐為也因納深屋中節其食飲膚髪腰步皆飾治之
比年十二三嫣然美女子也攜至成都教以新聲又絶
警慧益祕之不使人見人以為奇貨里巷民求為妻不
可曰此女當歸之貴人於是女僧及貴游好事者踵門
一覿面輒避去猶得錢數千謂之㸔錢久之有某通判
者來成都一見心醉要其父必欲得之與直至七十萬
錢乃售既成劵喜甚置酒與客飲使女歌侑酒夜半客
去擁而致之房男子也太驚遣人呼其父母則遁去不
知蹤跡告官召捕之亦卒不獲時張子公尹蜀云
鄭州進士崔嗣復預貢入都距都城一舍宿僧寺法堂
上方睡忽有聲叱之者嗣復驚起視之則一物如鶴色
蒼黒目炯炯如燈鼓翅大呼甚厲嗣復皇恐避之廡下
乃止明日語僧對曰素無此怪第旬日前有叢柩堂上
者恐是耳嗣復至都下為開寳一僧言之僧曰藏經有
之此新死屍氣所變號隂摩羅鬼此事王碩侍郎說
狄氏者家故貴以色名動京師所嫁亦貴家明艶絶世
每燈夕及西池春遊都城士女讙集自諸王邸第及公
侯戚里中貴人家帟幕車馬相屬雖歌姝舞姬皆飾璫
翠佩珠犀覽鏡顧影人人自謂傾國及狄氏至靚粧却
扇亭亭獨出雖平時妬悍自衒者皆羞服至相忿詆輒
曰若美如狄夫人邪乃敢凌我其名動一時如此然狄
氏資性貞淑遇族遊羣飲澹如也有滕生者因出遊觀
之駭慕喪魂魄歸悒悒不聊生訪狄氏所厚善者或曰
尼慧澄與之習生過尼厚遺之日日徃尼愧謝問故生
曰極知不可幸萬分一耳不然且死尼曰試言之生以
狄氏告尼笑曰大難大難此豈可動邪具道其決不可
狀生曰然則有所好乎曰亦無有唯旬日前屬我求珠
璣頗急生大喜曰可也即索馬馳去俄懷大珠二囊示
尼曰直二萬緡願以萬緡歸之尼曰其夫方使北豈能
遽辦如許償邪生亟曰四五千緡不則千緡數百緡皆
可又曰但可動不願一錢也尼乃持詣狄氏果大喜玩
不已問須直㡬何尼以萬緡告狄氏驚曰是纔半直爾
然我未能辦奈何尼因屏人曰不必錢此一官欲祝事
耳狄氏曰何事曰雪失官耳夫人弟兄夫族皆可為也
狄曰持去我徐思之尼曰彼事急且投他人可復得邪
姑畱之明旦來問報遂辭去且以告生生益厚餉之尼
明日復徃狄氏曰我為營之良易尼曰事有難言者二
萬緡物付一禿媪而客主不相問使彼何以為信狄氏
曰奈何尼曰夫人以設齋來院中使彼若邂追者可乎
狄氏頳面揺手曰不可尼愠曰非有他但欲言雪官事
使彼無疑耳果不可亦不敢强也狄氏乃徐曰後二日
我亡兄忌日可徃然立語亟遣之尼曰固也尼歸及門
生已先在詰之具道本末拜之曰儀秦之辯不加於此
矣及期尼為齋具而生匿小室中具酒殽俟之晡時狄
氏嚴飾而至屏從者獨攜一小侍兒見尼曰其人來乎
曰未也唄祝畢尼使童子主侍兒引狄氏至小室搴簾
見生及飲具大驚欲避去生出拜狄氏答拜尼曰郎君
欲以一巵為夫人壽願勿辭生固頎秀狄氏頗心動睇
而笑曰有事第言之尼固挽使坐生持酒勸之狄氏不
能却為釂巵即自持酒酧生生因徙坐擁狄氏曰為子
且死不意果得子擁之即幃中狄氏亦歡然恨相得之
晩也比夜散去猶徘徊顧生挈其手曰非今日㡬虚作
一世人夜當與子會自是夜輒開垣門召生無闕夕所
以奉生者靡不至惟恐毫絲不當其意也數月狄氏夫
歸生小人也隂計已得狄氏不能棄重賄伺其夫與客
坐遣僕入白曰某官甞以珠直二萬緡賣第中久未得
直且訟于官夫愕眙入詰狄氏語塞曰然夫督取還之
生得珠復遣尼謝狄氏我安得此貸于親戚以動子耳
狄氏雖恚甚終不能忘生夫出輒召與通逾年夫覺閑
之嚴狄氏以念生病死余在太學時親見
崇寧中有王生者貴家之子也隨計至都下甞薄暮被
酒至延秋坊過一小宅有女子甚美獨立于門徘徊徙
倚若有所待者生方注目忽有騶騎呵衛而至下馬於
此宅女子亦避去匆匆遂行初不暇問其何姓氏也抵
夜歸復過其門則寂然無人聲循墻而東數十步有隙
地丈餘葢其宅後也忽自内擲一瓦出拾視之有字云
夜於此相候生以墻上剝粉戯書瓦背云三更後宜出
也復擲入焉因稍退十餘步伺之少頃一男子至周視
地上無所見微歎而去既而三鼓月髙霧合生亦倦睡
欲歸矣忽墻門軋然而開一女子先出一老媪負笥從
後生遽就之乃適所見立門首者熟視生愕然曰非也
囘顧媪媪亦曰非也將復入生挽而刼之曰汝為女子
而夜與人期至此我執汝詣官醜聲一出辱汝門戸我
邂逅遇汝亦有前縁不若從我去女泣而從之生攜歸
逆旅匿小樓中女自言曹氏父早死獨有己一女母鍾
愛之為擇所歸女素悦姑之子某欲嫁之使乳媪達意
於母母意以某無官弗從遂私約相奔墻下微歎而去
者當是也生既南宫不利遷延數月無歸意其父使人
詢之頗知有女子偕處大怒促生歸扃之别室女所齎
甚厚大半為生費所餘與媪坐食垂盡使人訪其母則
以亡女故抑鬱而死久矣女不得已與媪謀下汴訪生
所在時生侍父官閩中女至廣陵資盡不能進遂𨽻樂
籍易姓名為蘇媛生游四方亦不知女安否數年自浙
中召赴闕過廣陵女以倡侍燕識生生亦訝其似女屢
目之酒半女捧觴勸不覺兩淚墮酒中生悽然曰汝何
以至此女以本末告淚隨語零生亦媿歎流涕不終席
辭疾而起宻召女納為側室其後生子仕至尚書郎歴
數郡生表弟臨淮李從為余言
大桶張氏者以財雄長京師凡富人以錢委人權其子
而取其半謂之行錢富人視行錢如部曲也或過行錢
之家設特位置酒婦女出勸主人皆立侍富人遜謝强
令坐再三乃敢就位張氏子年少父母死主家事未娶
因祠州西灌口神歸過其行錢孫助教家孫置酒數行
其未嫁女出勸容色絶世張目之曰我欲娶為婦孫皇
恐不可且曰我公家奴也奴為郎主丈人隣里笑怪張
曰不然煩主少錢物耳豈敢相僕𨽻也張固豪侈竒衣
飾即取臂上古玉絛脱與女且曰擇日納幣也飲罷去
孫隣里交來賀曰有女為百萬主母矣其後張别議㛰
孫念勢不敵不敢徃問期而張亦恃醉戯言耳非實有
意也逾年張㛰他族而孫女不肯嫁其母曰張已娶矣
女不對而私曰豈有信約如此而别娶乎其父乃復因
張與妻祝神囘并邀飲其家而使女窺之既去曰汝見
其有妻可嫁矣女語塞去房内蒙被卧俄頃即死父母
哀慟呼其鄰鄭三者告之使治喪具鄭以送喪為業世
所謂仵作行者也且曰小口死勿停喪即日穴壁出瘞
之告以致死之由鄭辦喪具見其臂有玉絛脫心利之
乃曰某一園在州西孫謝之曰良便且厚相酬號泣不
忍視急揮去即與親族徃送其殯而歸夜半月明鄭發
棺欲取絛脫女蹶然起顧見鄭曰我何故在此亦㓜識
鄭鄭以言恐曰汝之父母怒汝不肯嫁而念張氏辱其
門户使我生埋汝於此我實不忍乃私發棺而汝果生
女曰第送我還家鄭曰若歸必死我亦得罪矣女不得
已鄭匿他處以為妻完其殯而徙居州東鄭有母亦喜
其子之有婦彼小人不暇究所從來也積數年每語及
張氏猶忿恚欲徃質問前約鄭每勸阻防閑之崇寧元
年聖端太妃上仙鄭當從御翣至永安將行祝其母勿
令婦出遊居一日鄭母晝睡孫出僦馬直詣張氏門語
其僕曰孫氏第㡬女欲見某人其僕徃通張驚且怒謂
僕戯已罵曰賤奴誰教汝如此對曰實有之乃與其僕
俱徃視焉孫氏望見張跳踉而前曵其衣且哭且罵其
僕以婦女不敢徃解張以為鬼也驚走女持之益急乃
擘其手手破流血推仆地立死僦馬者恐累也徃報鄭
母母訴之有司因追鄭對獄具狀已而園陵復土鄭發
冢罪該流會赦得原而張實推女而殺之雜死罪也雖
奏獲貸猶杖脊竟憂畏死獄中時吴拭顧道尹京有其
事云
建炎初劇盗張遇起江淮間所至噬螫無噍類衆且數
十萬其裨將馬吉者狀絶偉善用兵然頗仁慈每戒軍
士勿妄殺人曰為盗脫饑耳得食則已奈何廣殺凡虜
獲士人及僧道輒條别善遇之有疾病視其起居飲食
甚篤士卒得女以獻者置别室訪其親戚還之無所歸
者擇配嫁娉由是遇帳下譖之曰是收軍情者遇怒掃
場欲斬之呼至數其罪嘻笑自若曰賊殺賊豈須有罪
邪何云云如是我死固分耳既就地坐瞑目合爪視之
死矣遇雖殘忍亦為變色左右至流涕古稱得道至人
以至佛菩薩多隱盗賊牢獄屠釣中以其救人如吉殆
是也
富鄭公謝事居洛一日邵康節來謁公已不通客惟戒
門者曰邵先生來無早晩入報是日公適病足卧小室
延康節至卧床前康節笑曰他客得至此邪公亦笑指
康節所坐胡牀曰病中心怦怦雖兒子來立語遣去此
一胡床惟待君耳康節顧左右曰更取一胡床來公問
故答曰日正中當有一綠衣少年騎白馬候公公雖病
强見之公薨後此人當秉史筆記公事公素敬康節神
其言因戒閽人曰今日客至無貴賤立為通既午果范
祖禹夢得來遂延入問勞稠疊且曰老病即死念平生
碌碌無足言然麤懷朴忠他時筆削必累君願少留意
夢得惶恐叵測避席謝後十餘年修裕陵實録夢得竟
為修撰鄭公傳此事尹侍郎說
雷申錫者江西人紹興中一舉中南省髙第廷試前三
日客死都下捷音與訃踵至鄉里其妻日夜悲哭忽一
夕夢申錫如平生自言我徃為大吏有功徳於民故累
世為士大夫然嘗誤入死囚故地下罰我凡三世如意
時暴死前一世仕乆連蹇後忽以要官召纔入都門而
卒今復如此凡兩世矣要更一世乃能以償宿譴耳其
事可以為治獄者之戒
右清尊録廉宣仲布所撰或謂陸公務觀所作非也葢
二公同時後人因誤指耳至大改元三月華石山人識
　
　
　
　
　
　古今説海卷一百一
欽定四庫全書
　古今說海卷一百二
　　　　　　　　　　　　　明　陸楫　編
　說畧十八(雜記十八/)
　　暌車志(宋郭彖/)
長安近城官道之側有大古冢以當行人常所徃來故
獨乆存不毁建炎初冦亂有人發之得古銅鐘鼎之屬
甚多驗欵識皆三代物冢為隧道窟室土堅如石周匝
皆刻成人物侍衛之狀其冠服丈夫則幞頭婦人則段
紒衣皆寛袖頗類今制而小異乃知數千載前冠服已
嘗如此
龍舒人劉觀任平江許浦監稅其子堯舉字唐卿因就
嘉禾流寓試僦舟以行舟人有女堯舉調之舟人防閑
甚宻無由得間既引試舟人以其重扃棘闈無他慮也
日出市貿易而試題適唐卿私課既得意出院甚早比
兩場皆然遂與舟女得諧私約觀夫婦一夕夢黄衣二
人馳至報牓云郎君首薦觀前欲視其牓傍一人忽掣
去云劉堯舉近作欺心事天符殿一舉矣覺言其夢而
協頗驚異俄而拆卷堯舉以雜犯見黜主文皆歎惜其
文既歸觀以夢語之且詰其近作何事匿不敢言次舉
果首薦于舒然至今未第也
岳侯死後臨安西溪寨軍將子弟因請紫姑神而岳侯
降之大書其名衆已驚愕請其花押則宛然平日真迹
也復書一絶云經畧中原二十秋功多過少未全酬丹
心似石今誰愬空有遊魂徧九州秦相聞而惡之擒治
其徒流竄者數人有死者
常州一村媪老而盲家惟一子一婦婦一日方炊未熟
而其子呼之田所婦囑姑為畢其炊媪盲無所覩飯成
捫器貯之誤得溺器婦歸不敢言先取其當中潔者食
姑次以餉夫其親器臭惡者乃以自食良乆天忽晝暝
覿面不相覩其婦暗中若為人攝去俄頃開明身乃在
近舎林中懷掖間得小布囊貯米三四升適足供朝晡
明旦視囊米復如故寳之至今
治平丁未漳州地震裂長數十丈濶丈餘有狗自中出
視其底皆林木枝葉蔚然
程逈者伊川之後紹興八年來居臨安之後洋街門臨
通衢垂簾為蔽一日有物如燕瞥然自外飛入徃著于
堂壁家人就視乃一美婦人僅長五六寸而形體皆具
容服甚麗見人殊不驚小聲歴歴可辨自言我玉真娘
子也偶至此非為君祟茍能事我亦甚善其家乃就壁
為小龕香火奉之頗能預言休咎皆驗好事者爭徃求
觀人輸百錢乃為啓龕至者絡繹小阜程氏矣如是朞
年忽復飛去不知所在
紹興初福建冦亂賊魁曰張義張萬全葉百三凶熖頗
盛提刑李稷臣諭降之二張譖葉於稷臣且言初無降
意將復為變稷臣信之乃植大柱於通衢取葉以鐵索
鎖縛於柱熾炭圍繞醯和五辛飲之備極楚毒稷臣躬
臨視之葉大呼曰我已就降何罪至此體皆焦爛乃死
自是稷臣毎獨坐時見葉在側大惡之後三年稷臣徧
體生瘡疱狀如火灼痛不可忍竟卒
宗左藏睍甞言家故澤州有第宅園圃墻角有古冢因
治地及之得一石誌題曰郡守李公之墓疊石為藏棺
中朽骨一具無他物而棺之側斵石為乳婢抱哺一嬰
兒不知其何為也
向汲與其弟孿生狀貌酷相肖人不能辨一日汲自外
歸弟婦以為其夫也迎而呼之不應隨而詈之遂批其
頰汲正色謂之曰我乃伯也婦惶愧而退汲自是更其
衣冠以自别異
宣和間沂宻有優人持二子號曰鬍孩兒年各六七歲
童首而長鬛所至觀者如堵自云其婦孿生此二子生
而有髭亦不知優人所自來後失所在尋而金人入冦
葢人妖也
金亮末年自製尖鞾頭極長鋭云便於鐙而足指所不
及謂之不到頭又為短鞭僅存其半謂之沒下稍其後渝
盟犯順果為其下所戕死于江上
劉先生者河朔人年六十餘居衡嶽紫葢峰下間出衡
山縣市從人丐得錢則市鹽酪以歸盡則更出日攜一
竹籃中貯大小筆椶帚麻拂數事遍遊諸寺廟拂拭神
佛塑像鼻耳竅有塵土即以筆撚出之率以為常環百
里人皆熟識之縣市一富人甞贈一衲袍劉欣謝而去
越數日見之則故褐如初問之云吾㡬為子所累吾常
日出菴有門不掩既歸就寢門亦不扃自得袍之後不
衣而出則心繫念因市一鎖出則鎖之或衣以出夜歸
則牢關以備盜數日營營不能自決今日偶衣至市忽
自悟以一袍故使方寸如此是大可笑適遇一人過前
即脫與之吾心方坦然無復繫念嘻吾㡬為子所累矣
甞至上封歸路遇雨視途邉一冢有穴遂入以避會昏
暮因就寢夜將半睡覺雨止月明透穴照壙中歴歴可
見甓甃甚光潔北壁惟白骨一具自頂至足俱全餘無
一物劉方起坐少近視之白骨倐然而起急前抱劉劉
極力奮擊乃零落墮地不復動矣劉出毎與人談此異
或曰此非怪也劉真氣壯盛足以翕附於枯骨耳今兒
童拔雞羽置之懷以手指上下引之隨應羽稍折斷即
不應亦此類也
　
　
　
　
　
　
　
　
　
　
　
　古今説海卷一百二
欽定四庫全書
　古今說海卷一百三
　　　　　　　　　　　　　明　陸楫　編
　說畧十九(雜記十九/)
　　話腴(宋陳郁/)
藝祖微時日詩云欲出未出光辣撻千山萬山如火發
須臾走向天上來趕却殘星趕却月國史潤飾之云未
離海嶠千山黒才到天心萬國明文氣卑弱不如元作
真西山鎮温陵有海冦猖獗令鎮將王大受將卒五百
擒獲其趙某等三渠魁及從賊百餘輩大受歸傷重而
沒趙宗子也始皆疑西山未易處閱數日獄成西山引
諸囚入教埸縛二渠魁於中掩其心令諸軍射箭如蝟
而賊未死或斬或搥次第而畢惟置趙於傍觀之次凌
遲二渠魁且以心肝祭大受訖補其二子以指揮使又配
其二女以良壻賞罰兼行士民驚服皆以為趙可生也
事畢西山呼趙問之趙稱宗室不絶西山曰宗室為賊
首則非宗室矣宜正以王法決交脊二百而死
南康縣外二十里許有劉氏女少而慧父母初以許蔡
無故絶蔡而許吴吴亡又以許蔡女曰吾一身而三許
人何顔登人門戸投潭水而死鄉社立賢女祠今存焉
菱芡皆水物也胡為菱寒而芡暖葢菱花開必背日芡
花開必向日故也桃杏雙仁者必殺人其花本五出有
六出必雙仁而殺人矣反常故也木實之蠧者必不沙
爛沙爛者必不蠧而能浮若不浮者亦殺人葢既沙爛
則不能藴畜而生蟲瓜至甘而不蠧者以其沙也有物
有則若可窮矣
馬友犯長沙向薌林捍之不敵而潰道遇友别將方舟
而來家人輩惶懼知弗脫矣賊指求薌林愛妾妾聞命
無懼色自語賊曰必欲我當以車馬來賊許之妾即盛
飾以待家人駭之然猶謂其徃可以紓難頃刻肩輿至
即奮而登既過河望賊舟不甚相逺妾忽語輿卒欲少
止羣卒乃弛轎妾一躍入水急援之已絶矣賊相顧不
發薌林亦悠然而去
岳鄂王飛謝收復河南赦及罷兵表畧曰戎狄不情虎
狼無信莫守金石之約難充溪壑之求暫圖安而解倒
垂猶云可也欲長慮而尊中國豈其然乎又曰身居將
閫功無補於涓埃口誦詔書面有慚於軍旅又曰尚作
聰明而過慮徒懷猶豫以致疑葢無事而請和者謀恐
卑辭而厚幣者進願定規於至勝期收地於兩河唾手
幽燕終欲復讐而報國誓心天地當令稽首以稱藩未
㡬金渝盟河南復䧟後六十年得金之南遷録見當時
諸酋議論銳意為取江南之計歸三京以誘吾歸兵於
平地吾保河南則江南必虚若吾不守河南則是彼甞見
歸吾自棄置遺民當自歸曲於吾矣敵謀若此鄂武穆
之料敵信不妄云
徽廟一日幸來夫人閤就灑翰于小白團扇書七言十
四字而天思稍倦顧在側璫云汝有能吟之客可令續
之乃薦鄰里太學生既宣入内侍省恭讀宸製不知指
意乞為取㫖或續句呈或就書扇左上曰朝來不喜餐
必惡阻也當以此為詞以續于扇續進上大喜會將策
士生時未奏名徑使造庭賜以第焉上御詩曰選飯朝
來不喜餐御廚空費八珍盤生續曰人間有味俱甞遍
只許江梅一㸃酸
唐李涉過皖口之西遇大艦遏其征數十人持兵仗問
是何人從者曰李涉博士船也其豪首曰若是李涉聞
詩名已久但希一篇金帛非敢取也李乃贈一絶云暮
雨蕭蕭江上村綠林豪客夜知聞相逢不用相迴避世
上于今半是君
真廟朝寢殿側有古檜秀茂不羣名御愛檜然横礙殿
簷真皇意欲去之一夕風雷轉摺其枝時以為瑞
諸葛武侯薦馬超於先主關羽恐其出己右移書問之
武侯曰可與翼徳並驅争衡然非髯將軍比也羽聞而
喜余謂武候此語既不掩超之美又有以結羽之心深
沉大畧可涯涘邪當其兵數敗衂時下教曰今非將不
善兵不衆而敗葢亮未聞過耳諸君攻亮之過則兵決
可勝夫人有失誰不懷忌而武侯獨願聞其過豈不誠
大丈夫哉
明之象山士子史本有木犀忽變紅色異香因接本獻
闕下髙廟雅愛之畫為扇面仍製詩以賜從臣云月宫
移就日宫栽引得輕紅入面來好向烟霄承雨露丹心
一㸃為君開又云秋入幽巖桂影團香深粟粟照林丹
應隨王母瑶池宴染得朝霞下廣寒自是四方爭傳其
本嵗接數百史氏由此昌焉一卉之㣲香色稍異能動
至尊入品題且昌其主可以人而不如木乎
世論多以阮籍為放曠不羈之士守禮法者羞言之葢
以迹而不以心也余見其沉酣不理若與世違然觀漢
楚戰場則曰時無英雄使豎子成名豈忘慮於世變哉
口不臧否然待人以青白眼豈無意於人物哉居喪飲
酒食肉然慟哭則嘔血數斗豈不情於哀戚哉當其王
室不競強臣擅威戮大臣如刺犬豕故張華衞瓘以清
直死嵇康以髙簡死王衍以清談死陸機陸雲以俊才
死至文帝將求婚鍾㑹欲詢以時事而致之罪而籍終
皆以沉湎避其察㣲見逺寄託保身非髙出數子之上
其能脱屣於禍穽哉吁善觀人者當考其迹而逆察其
心乃可也
曲帥端統兵日有叔父必欲居將列以功名自見力止
之不聴遂以偏將出戰後竟敗歸端勞傷撫殘之餘軍
正以將叔敗告謂當伏誅不免委諸法既誅矣端乃成
服發喪其祭文曰嗚呼斬叔者涇原統制祭叔者姪兒
曲端尚享士莫不畏服又方秦丞相殺諸公時趙公鼎
薨於謫所有名士大夫遣祭於道間秦聞而索之將羅
織以罪而其文止叙年月日具位姓名致祭於某官之
靈嗚呼哀哉尚饗而已秦竟不得而罪焉
建炎樞宻聶昌臨川人也上庠釋褐出身元名山御筆
改今名朝廷令往河北割地尼雅滿撤傘而後見昌云
彼此皆王臣也平交耳安有令撤傘之禮竟不從尼雅
滿亦莫之屈當時河北百姓不肯割土昌因與虜爭死
之諡榮愍
明之慈谿縣西北有慶安寺寺前有古松夾道綿亘數
里望之如蒼雲其一最巨而竒蜿蜒若龍飛偃如葢臨
池之上寺後有泉出於深谷僧以巨竹連筒引行數里
支分於松下石池溢入於溪舒龍圖亶有詩云門前屏
障遶潺湲付與林僧夜定還松葢作雲遮十里竹龍行
雨出千山白公香火蓮開後謝氏池塘草夢間我亦鳯
鳯臺上客圖閒却笑未能閒其後邑長沈時升有造舟
之役睥睨兹松將斤焉里士馮文學輗作詩以遺沈賴
以不伐松因詩而夀焉詩曰寒松一榦老蒼蒼古寺門
前嵗月長匠伯偶圖舟楫利禪翁方患斧斤傷得全此
日同齊櫟弗剪他年比召棠可但與君期久逺相將俱
列大夫行
寫照非畫物比葢寫形不難寫心惟難也夫帝堯秀眉
魯僖司馬亦秀眉舜重瞳項羽朱友敬亦重瞳沛公龍
顔嵇叔夜亦龍顔世祖日角唐髙祖亦日角文皇鳯姿
李相國亦鳯姿尼父如蒙魌陽虎亦如蒙魌竇將軍鳶
肩駱賔王亦鳶肩揚食我熊虎之狀班定逺乃虎頭司
馬懿狼顧周嵩乃狼抗若此者寫之似足矣故曰寫形
不難夫寫屈原之形而肖矣儻筆無行吟澤畔懷忠不
平之意亦非靈均寫少陵之貌而是矣儻不能筆其風
騷沖澹之趣忠義傑特之氣峻潔葆麗之姿竒僻贍博
之學離寓放曠之懷亦非浣花翁葢寫其形必傳其神
傳其神必寫其心否則君子小人貌同心異貴賤忠惡
奚自而别形雖似何益故曰寫心惟難
　
　
　
　
　
　古今説海卷一百三
欽定四庫全書
　古今説海卷一百四
　　　　　　　　　　　　　明　陸楫　編
　說畧二十(雜記二十/)
　　朝野僉載(唐張鸑/)
周洛州司倉嚴昇期攝侍御史於江南道巡察性嗜水
犢肉所至州縣烹宰極多小事大事入金則弭凡到處
金銀為之踊貴故江南人號為金牛御史
周春官尚書閻知微和黙啜司賓丞田歸道為副至牙
帳下知微舞蹈宛轉抱黙啜靴鼻而吮之歸道長揖不
拜黙啜大怒倒懸之經一宿乃放及歸與知微爭於殿
庭言黙啜必不和知微堅執以為和黙啜果反䧟趙定
知微誅九族拜歸道夏官侍郎右拾遺良弼使入匈奴
坐帳下以不潔食之良弼食盡一盤放歸朝廷恥之
周文昌左丞孫彦髙無他識用性頑鈍出為定州刺史
歲餘黙啜賊至圍其郛彦髙却鎖宅門不敢詣㕔事文
案須徵發者於小窻内接入賊既乘城四入彦髙乃謂
奴曰牢關門戸莫與鑰匙其愚怯皆此類俄而䧟沒刺
史之宅先殱焉
周契丹賊孫萬榮之冦幽州河内王武懿宗為元帥引
兵至趙州聞賊數千騎從北來乃棄兵甲南走邢州賊
退方更向前軍囘至都置酒㑹郎中於御前嘲懿宗曰
長弓短度箭蜀馬臨堦騙去賊七百里偎墻獨自戰甲
仗總抛却騎猪正南竄上曰懿宗有馬何因騎猪對曰
騎猪者夾豕走也上大笑懿宗貌短醜故曰長弓短度
箭
周左領軍權龍褒將軍不識忌日問府史曰何名私忌
對曰父母亡日請假獨坐房中不出褒至忌日於房中
静坐有青狗突入房中褒大怒衝破我忌更陳牒改明
朝好作忌日談者笑之
周推事索元禮時人號為索使訊囚作鐵籠頭䡰(呼角/切)
其頭仍加楔焉多至腦裂髓出亦為鳯曬翅等以椽關
手足而轉之並研骨至碎亦懸囚於梁下以石縋頭其
酷法如此元禮故胡人薛師假父後坐贓賄流死嶺南
唐監察御史李全交專以羅織為業䑓中號為人頭羅
刹殿中號為鬼面夜义訊囚引枷柄向前名為驢駒㧞
橛縳枷頭著樹名曰犢子懸車兩手捧枷累磚於上號
為仙人獻果立髙木之上枷向後拗之名玉女登梯
隋末深州諸葛昻性豪俠渤海髙瓚聞而造之為設鷄
豚而已瓚小其用明日大設屈昻數十人烹猪羊等長
八尺薄餅濶丈餘裹餤麤如庭柱盤作酒盌行巡自為
金剛舞以送之昻至後日屈瓚屈客數百人大設車行
酒馬行炙挫碓斬膾磑轢蒜齏唱夜义歌師子舞瓚明
日復烹一子十餘歲呈其頭顱手足座客皆喉而吐
之昻後日報設先令要妾行酒妾無故笑昻叱下須臾
蒸此妾坐銀盤仍飾以脂粉衣以錦繡遂擘骽肉以啖
瓚諸人皆掩目昻於妳房間撮肥肉食之盡飽而止瓚
羞之夜遁而去昻富後遭離亂狂賊來求金寳無可給
縛於椽上炙殺之
唐益州新昌縣令夏侯彪之初下車問里正曰鷄子一
錢㡬顆曰三顆彪之乃遣取十千錢令買三萬顆謂里
正曰吾未要且寄鷄母抱之遂成三萬頭雞經數月長
成令吏與我賣却一雞三十文半年之間成九十萬又
問竹筍一錢㡬莖曰一錢五莖又取十千錢付之買得
五萬莖又謂未須且林中養之至秋成五萬莖竹令賣
一莖十錢遂至五十萬其貪猥不道皆此類
唐滕王極滛諸官妻美無不甞徧詐言妃喚即行無禮
時典籖崔簡妻鄭氏初到王遣喚欲不去懼王之威去
則被辱鄭曰昔愍懐之妃不受賊人之逼當今清泰敢
行此事邪遂入王中門外小閤王在其中鄭入欲逼之
鄭大呌左右曰王也鄭曰大王豈作如是必家奴耳取
一隻履擊王頭破抓面流血妃聞而出鄭氏乃得還王
大慙旬日不視事簡每日參候不敢離門後王衙坐簡
向前謝過王慙却入月餘日乃出諸官之妻曾被王喚
入者莫不羞之其壻問之無辭以對
唐杭州刺史裴有敞疾甚令錢唐縣主簿夏榮㸔之榮
曰使君百無一慮夫人早須崇福以禳之崔夫人曰禳
須何物榮曰使君娶二姬以厭之出三年則厄過矣夫
人怒曰此獠狂語兒在身無病榮退曰夫人不信榮不
敢言使君合有三婦若不更娶於夫人不祥矣夫人曰
乍可死此事不相當也其年夫人暴亡敞更娶二姬
周大足年中泰州鄭家莊有一兒郎年二十餘日晏於
驛路上見一青衣女子獨行姿容姝麗郎君屈就莊宿
將衣被同寢至曉門久不開呼之不應於窻中窺之惟
有腦骨頭顱在餘並食訖家人破户入一物不見於梁
上暗處有一大鳥衝門去或云羅刹魅也
唐柴駙馬紹之弟有材力輕趫迅捷踊身以上挺然若
飛十餘步乃止甞著吉莫靴上磚城直至女墻手無扳
引又以足指縁佛殿柱至簷頭捻椽覆上越百尺樓閣
了無障礙文武聖睿皇帝竒之曰此人不可以處京邑
出為外官時人號為壁飛
唐垂拱四年安撫大使狄仁傑檄告西楚霸王項君將
校等畧曰鴻名不可以謬假神器不可以力爭應天者
膺樂推之名背時者非見㡬之主自祖龍御宇横噬諸
侯任趙髙以當軸棄蒙恬而齒劒沙丘作禍於前望夷
覆滅於後七廟墮圯萬姓屠原鳥思静於飛陳(作/塵)魚豈
安於沸水赫矣皇漢受命𤣥穹膺赤帝之禎符當素靈
之缺運俯張地紐彰鳯舉之符仰緝天綱鬱龍興之兆
而君濳遊澤國嘯聚水鄉矜扛鼎之雄逞拔山之力莫
測天符之所㑹不知厯數之有歸遂奮關中之翼竟垂
垓下之翅葢實由於人事焉有屬於天亡雖驅百萬之
兵終棄八千之子以為殷鑒豈不惜哉固當匿魄東峰
收魂北極豈合虛承廟食廣費牲牢仁傑受命方隅循
革攸寄今遣焚燎祠宇削平臺室使蕙檄銷盡羽帳隨
烟君宜速遷勿為人患檄到如律令遂除項羽廟餘神
並盡惟㑹稽禹廟存焉
周則天時謡言曰張公喫酒李公醉張公者易之兄弟
也李公者言王室也
周杭州臨安尉薛震好食人肉有債主及奴詣臨安止
於客舍飲之醉並殺之水銀和煎并骨銷盡後又欲食
其婦婦知之踰墻而遁以告縣縣令詰之具得其情申
州録事奏奉勑杖一百而死
周舒州刺史張懐肅好服人精唐左司郎中任正名亦
有此病
周郎中裴珪妻趙氏有美色曾就張璟藏卜年命璟藏
曰夫人目長而慢准相書猪視者淫婦人目有四白五
夫守宅夫人終以姦廢宜慎之趙笑而去後果與合宫
尉盧崇道姦没入掖庭
唐宜城公主駙馬裴巽有外寵一人公主遣人執之截
其耳鼻剥其隂皮附駙馬面上并截其髪令㕔上判事
集僚吏共觀之駙馬公主一時皆被奏降公主為郡主
駙馬左遷也
唐開元二年衡州五月頻有火災其時人盡皆見物大
如甕赤如燈籠所指之處尋而火起百姓咸謂之火秧
周永昌中涪州多虎暴有一獸似虎而絶大逐一虎噬
殺之録奏檢瑞應圖乃酋耳也不食生物有虎則殺之
漢發兵用銅虎符及唐初為銀兎符以兎子為符瑞故
也又以鯉魚為符瑞為銅魚符以佩之至偽周武姓也
𤣥武龜也又以銅為龜符
栁州古桂陽郡也有曹泰年八十五偶少妻生子名曰
曾日中無影焉年七十方卒親見其孫子具説道士曹
體一即其從孫姪云的不虛故知邴吉驗影不虛也
　
　
　
　
　
　古今説海卷一百四
欽定四庫全書
　古今說海卷一百五
　　　　　　　　　　　　　明　陸楫　編
　說畧二十一(雜記二十一/)
　　古杭雜記(宋李冇/)
理宗庚申賈似道初入相有人作詩云收拾乾坤一擔
擔上肩容易下肩難勸君高著擎天手多少傍人冷眼
看
晉郭璞錢塘天目山詩云天目山前兩乳長龍飛鳯舞
到錢塘海門一㸃巽峯起五百年間出帝王及髙宗中
興建邦天目乃主山至度宗甲戍山崩京城騷動時有
建遷蹕之議者未幾宋鼎遂移有人作詩云天目山前
水齧磯天心地脉露危機西周浸冷觚棱月未必遷岐
說果非
開僖韓侂胄開邊隙至函其首以乞和太學有詩云晁
錯既誅終叛漢於期已入竟亡燕
驛路有白塔橋印賣朝京里程圖士大夫徃臨安必買
以披閲有人題于壁曰白塔橋邊賣地經長亭短驛甚
分明如何秖說臨安路不較中原有幾程
寶慶丙戌袁樵尹京於西湖三賢堂賣酒有人題壁曰
和靖東坡白樂天三人秋菊薦寒泉而今滿面生塵土
却與袁樵課酒錢
太學服膺齋上舍鄭文秀州人其妻寄以憶秦娥云花
深深一勾羅襪行花陰行花陰閒將柳帶細結同心日
邊消息空沉沉畫眉樓上愁登臨愁登臨海棠開後望
到如今此詞為同舍見者傳播酒樓妓館皆歌之以為
歐陽永叔詞非也
婺州劉鼎臣赴省試臨行妻作詞名鷓鴣天云金屋無
人夜剪繒寶釵翻過齒痕輕臨行執手殷勤送襯取蕭
郎兩髻青聽祝付好看成千金不抵此時情明年宴罷
瓊林晩酒面微紅相映明
易祓字彦章譚州人以優校為前廊久不歸其妻作一
剪梅詞寄云染淚修書寄彥章貪做前廊忘却囘廊功
名成遂不還鄉石做心腸鐵做心腸紅日三竿懶畫粧
虗度韶光痩損容光何日得成雙羞對鴛鴦懶對鴛鴦
三山蕭軫登第榜下娶再㛰之婦同舍張任國以栁梢
青詞戲之曰掛起招牌一聲喝采舊店新開熟事孩兒
家懐老子畢竟招財當初合下安排又不豪門買獃自
古道正身替代見任添差
理宗朝嘗欲舉行推囘畆田之令有言而未行至賈似
道當國卒行之有人作詩曰三分天下二分亡猶把山
川寸寸量縱使一坵添一畆也應不似舊封疆又有作
沁園春詞云道過江南泥墻粉壁右具在前述何縣何
鄉里住何人地佃何人田氣象蕭條生靈憔悴經界從
來未必然唯何甚為官為己不把人憐思量幾許山川
況土地分張又百年四蜀巉巖雲迷鳥道兩淮清野日
警狼煙宰相弄權姦人罔上誰念干戈未息肩掌大地
何須經理萬取千焉
蜀人文及翁登第後期集遊西湖一同年戲之曰西蜀
有此景否及翁即席賦賀新郎云一勺西湖水渡江來
百年酣醉囘首洛陽花世界煙渺黍離之地更不復新
亭墮淚簇樂紅粧揺畫舫問中流擊楫何人是千古恨
幾時洗余生自負澄清志更有誰磻溪未遇傅巖未起
國事如今誰倚仗衣帶一江而已便都道江神堪恃借
問孤山林處士但掉頭笑指梅花蕊天下事可知矣
項羽廟在臨安近郡三衢十八里頭樟戴市市人失火
延及斯廟人有詩曰嬴秦久矣酷斯民羽入闗中又火
秦父老莫嗟遺廟毁咸陽三月是何人
淨慈寺乃祖宗功徳院側有五百尊羅漢别創一田字
殿安頓裝塑雄偉殿中有千手千眼觀音一位尤為精
製其第四百二十二位阿濕毗尊者獨設一龕用黄羅
為幙幙之傍置籖筒一座其像側身偃蹇便腹斜目覷
人而笑臨安婦人祈嗣者必詣此炷香黙禱以手摩其
腹云有感應日積月久汗手加於泥粉之上其腹黒光
可鑒邪說誣民如此又假此以為題化之端歛掠民財
不可勝計其無忌甚矣
史彌逺作相時士夫多以鑽刺得官伶人俳優者一人
手執一石用一大鑽鑽之乆而不入其一人以物擊其
首曰汝不去鑽彌逺却來鑽彌堅可知道鑽不入也遂
被流罪
舊傳三歲拜郊或明堂大禮所有在前誤國姦臣首級
在大理寺者必以文祭蓋訛傳謂以汚穢之物祭之其
實乃少牢也其文云國家於三年恩霈汝雖誤國然今
亦不忘汝之舊特用以祭繆傳若此豈朝廷寛大之恩
哉
杭州市肆有喪之家命僧為佛事必請親戚婦人觀看
主母則帶養娘隨從養娘首問來請者曰有和尚弄花
鼔棒否請者曰有則養娘爭肯前去花鼔棒者謂每舉
法樂則一僧三四鼔棒在手輪轉抛弄諸婦人競觀之
以為樂亦誨淫之一端也
賈似道母兩國夫人本賈涉之賤妾嘉定癸酉涉為萬
安丞似道在孕不容於嫡縣宰陳履常新淦人也涉與
之通家往來以情告之遂相與謀陳宰令其妻過丞㕔
之次諸妾環侍談話間因語丞妻以乏使令欲借知事
一妾丞妻云惟所擇用陳妻遂指似道之母丞妻幸其
去欣然許之即隨軒以歸縣衙及八月八日似道生於
縣治賈承檄徃他郡歸謁于宰始知之終不復入丞㕔
後改任雖攜似道歸鄉而其母竟流落及似道鎭維揚
子母方得聚㑹享富貴數十年咸淳甲戌以壽終似道
歸越治葬朝士貴戚設祭饌以相髙為競有累至數丈
者裝祭之日以至攧死數人送葬者值水潦不問貴官
沒及腰膝不得自便雖理宗度宗山陵無以過之其冬
北兵渡江似道潰師
寶祐乙夘御史洪天錫劾内臣盧允升董宋臣疏不行
六月御筆御史丁大全除司諌御史陳大方除正言正
言胡大昌除侍御洪天錫遂左遷時天下目丁大全陳
大方胡大昌為三不吠之犬
温陵吕中作國史要畧謂南渡之後一壞於紹興之檜
再壊於開僖之韓三壊於嘉定之史愚亦謂理宗四十
年在御一壊於嵩之再壊於大全三壞於似道也相之
壞國如此哉
　
　
　
　
　
　
　
　
　
　
　古今說海卷一百五
欽定四庫全書
　古今說海卷一百六
　　　　　　　　　　　　　明　陸楫　編
　說畧二十二(雜記二十二/)
　　蒙齋筆談(宋郭景璧/)
楊朴魏野皆咸平景徳間隠士朴居鄭州野居陜皆號
能詩朴性癖常騎驢徃來鄭圃毎欲作詩即伏草中㝠
捜或得句則躍而出遇之者無不驚眞宗祀汾陰過鄭
召朴欲官之問卿來有以詩送行者乎朴揣知帝意
謬云無有惟臣妻一篇使誦之曰且休落魄貪杯酒更
莫猖狂愛作詩今日捉將官裏去這囘斷送老頭皮帝
大笑賜束帛遣還山野和易通俗人樂從之游王魏公
當國尤愛之亦數相聞天禧末魏公屢求退不許野寄
以詩曰人間宰相惟三載君在中書十四年西祀東封
俱已了好來平地作神仙魏公亟袖以聞遂得謝朴死
無子而野有子閑能襲父風年八十餘亦得長生之術
司馬温公陜人閑死為誌其墓故世知野者尤多然皆
一節之士世競於進取者不可時無此曹一二警勵之
與指嵩少為仕途㨗徑者異也
余守許昌時洛中方營西内門甚急宋昪以都轉運使
主之其屬有李寔韓溶二人最用事宫室梁柱闌檻牕
牖皆用灰布期既迫竭洛陽内外猪羊牛骨不充用韓
溶建議掘漏澤園人骨以代昪欣然從之一日李寔暴
疾死而還魂具言㝠官初追証以骨灰事有數百人訟
於庭㝠官問狀寔言此非我蓋韓溶忽有吏趨而出有
頃復至過寔曰果然君當還然宋都運亦不免既白㝠
官而下所抱文字風動其紙畧有滅門二字後三日溶
有三子連死其妻哭之哀又三日亦死而溶亦死昪時
已入為殿中監未幾傳昪忽溺不止經日下數石而斃人
始信幽㝠之事有不可誣者是時范徳孺卒纔數月其
家語余近有人之鄆州夜過野中見有屋百許間如官
府掲其牓曰西證獄問其故曰此范龍圖治西内事也
家亦有兆相符㑹有屬吏徃洛余使覆其言於李寔亦
然甚哉禍福可不畏乎
前史載李廣以殺降終不侯廣何止不侯蓋自不能免
其身于公以治獄有陰徳大其門閭而責報於天如符
契然因果報應之說何必待釋氏而後知也
世傳歐希範五臟圖此慶厯間杜杞待制治廣南賊歐希範
所作也希範本書生桀黠有智數通曉文法嘗為攝官乗元
昊叛西方有兵時度王師必不能及乃與黨蒙幹嘯聚
數千人聲揺湖南朝廷遣楊畋討之不得乃以杞代杞
入境即偽為招降之説與之通好希範猖獗久亦幸茍
免遂從之與幹挾其酋領數十人皆至杞大為燕犒醉
之以酒已乃執於坐上翊日盡磔於市且使皆剖腹刳
其腎腸因使醫與畫人一一探索繪以為圖用是遷待
制帥慶州未幾若有所覩一夕登圊忽仆于圊中家人
急出之口鼻皆流血㣲言歐希範以拳擊我後三日竟
卒杞有幹畧亦知書號能吏歐陽永叔為誌其墓
韓退之有木居士詩在衡州耒陽縣鼇口寺退之作此
詩疑自有意其謂便有無窮求福人蓋當時固已尸祝
之矣至元豐初猶存逺近祈禱祭祀未嘗輟一日邑中
旱久不雨縣令力禱不驗怒伐而焚之一邑争救不聼
蘇子瞻在黄州聞而喜曰木居士之誅固已晩矣乃間
有此明眼人乎過丹霞逺矣然邑人念之終不已後復
以木倣其像再刻之歲仍以祀或曰寺䂓其祭享之餘
以故不能廢張芸叟謫郴州過見之以詩題於壁曰波
穿水透本無竒初見潮州刺史詩當日老翁終不免後
來居士欲奚為山中雷雨誰宜主水底蛟龍自不知若
使天年俱自遂如今已復有孫枝相傳以為口實余聞
蜀人言陳子昻閬州人州人祠子昂有陳拾遺廟語訛
為十姨不知何時遂更廟貌為婦人粧飾甚嚴謂之十
姨有禱亦或驗利之所在茍僅得豚肩巵酒子昻且屈
為婦人勉應之不辭新木居士亦何為不可乎聞者皆
絶倒
余居山間黙觀物變固多矣取其灼然者如蚯蚓為百
合麥之壞為蛾則每見之物理固不可盡解業識流轉
要須有知然後有所向若蚯蚓為百合乃自有知為無
知麥之為蛾乃自無知為有知蚯蚓在土中方其欲化
時蟠結如毬已有百合之狀麥蛾一夕而變紛然如飛
塵以佛氏論之當須自其一念眞精之極因縁而有
即其近者雞之伏卵固自出此今雞伏鴨乃如莊周所
謂越雞伏鵠者此何道哉麥之為蛾蓋自蛾種而起因
以化麥非麥之能為蛾也由是而言之一念所生無論
善惡自有必至者后稷履人迹而生啓自石出此眞實
語金光明經記流水長者盡化池魚皆得生天更復何
疑但恐人信不及爾
富鄭公少好道自言吐納長生之術信之甚篤亦時為
燒煉丹竈事而不以示人余鎭福唐嘗得其手書還元
火候訣一篇於蔡君謨家蓋至和間持其母服時書以
遺君謨者方知其持養大槩熈寧初再罷相守亳州公
已無意於世矣圓照大本者住蘇州瑞光方以其道震
東南潁州僧正顒世號顒華嚴者從之得法以歸鄭公
聞而致之於亳館於書室親執弟子禮一日旦起公方
聽事公堂顒視室中有書櫃數十其一扃鐍甚嚴問之
左右曰公常手自啟閉人不得與意必道家方術之言
亟使取火焚之執事者爭不得公適至問狀顒即告之
曰吾先為公去一大病矣公初亦色㣲變若不樂者已
而意定徐曰無乃太虐戲乎即不問自是豁然遂有得
顒曰此非我能為公當歸之吾師乃以書謁通圓照故世
言公得法大本然公晩年於道亦不盡廢薨之夕有大星
隕於寢洛人皆共見此豈偶然哉
世傳神仙吕洞賓名巖洞賔其字也唐吕渭之後五代
間從鍾離權得道權漢人邇者自本朝以來與權更出
沒人間權不甚多而洞賔蹤迹數見好道者毎以為口
實余記童子時見大父魏公自湖外罷官還道岳州客
有言洞賔事者云近歲常過城南一古寺題二詩壁間
而去其一云朝遊岳鄂暮蒼梧袖有青蛇膽氣麤三入
岳陽人不識朗吟飛過洞庭湖其一云獨自行時獨自
坐無限時人不識我惟有城南老樹精分明知道神仙
過說者云寺有大古松吕始至時無能知者有老人自
松顛徐下致恭故詩云然先大父使余誦之後得李觀
所記洞賔事碑與少所聞正同青蛇世多言呂初由劒
俠入非是此正道家以氣錬劒者自有成法神仙事渺
茫不可知疑信者蓋相半然是身本何物固自有主之
者區區百骸亦何足言棄之則為佛存之則為仙在去
留間耳洞賔雖非余所得見然世要必有此人也
余少好藏三代秦漢間遺器遭錢塘兵亂盡亡之後有
遺余古銅鳩杖頭色如碧玉因以天台藤杖為幹植之
毎置左右今年所親章徽州在平江有鬻銅酒器其首
為牛制作簡質其間塗金隠隠猶可見意古之兕觥㑹
余生朝章亟取為余壽余欣然戲之曰正患吾鳩杖無
侣造物豈以是假之耶二物常以自隨徃歲行山間使
童子操杖以從殆以為觀爾未必眞須此物也邇來足
力漸覺㣲陟降殆不可無時坐石間兒子輩環側輙倚
杖使以觥酌酒而進即為引滿常亦自笑其癖頃有嘲
好古者謬云以市古物不計直破家無以食遂為丐猶
持所有顔子陋巷瓢號於人曰孰有太公九府錢乞一
文吾得無似之耶
陶淵明所記桃花源今鼎州桃花觀即是其處余雖不
及至數以問湖湘間人頗能言其勝事云自晉宋來由
此上昇者六人山十里間無雜禽惟二鳥往來觀中未
嘗有増損鳥新舊更易不可知耆老相傳自晉迄今如
此毎有貴客來鳥輙先號鳴庭間人率以為占淵明言
劉子驥聞之欲徃不果子驥見晉書隠逸傳即劉驥之
子驥其字也傳子驥採藥衡山深入忘反見一澗水南
有二石囷其一閉一開開者水深廣不可過或說其間
皆仙靈方藥諸雜物既還失道從伐木人問徑始能歸
後欲更徃終不復得大類桃源事但不見其人爾晉宋
間如此異亦頗多王烈石髓亦其一也鎭江茅山世以
比桃源余頃罷鎮建康時徃遊三日按圖記問其故事
山中人一一指數皆可名然亦無甚奇勝處而自漢以
來傳之宜不謬華陽洞最知名纔為裂石闊不滿三四
尺其高三尺不可入金壇福地在其下道流云近歲劉
渾康嘗得入百餘步其言甚誇無可考不知何縁能進
韓退之未嘗過江而詩有煩君直入華陽洞割取乖龍
左耳來意當有為不止為洞言也
　
　
　
　
　
　
　
　古今說海卷一百六
欽定四庫全書
　古今說海卷一百七
　　　　　　　　　　　　　明　陸楫　編
　說畧二十三(雜記二十三/)
　　文昌雜録(闕名/)
禮部侍郎謝公言有一養珠法以今所作假珠擇光瑩
圓潤者取稍大蚌蛤以清水浸之伺其口開急以珠投
之頻換清水夜置月中蚌蛤采玩月華比經兩秋即成
眞珠矣
禮部王員外言昔在金陵有一士子為魚鯁所苦累日
不能飲食忽見賣白餳者因買食之頓覺無恙然後知
餳能治鯁也後見孫眞人書已有此方矣余知安州有
鼎州通判栁應辰為余傳治魚鯁法以倒流水半盞先
問其人使之應吸其氣入水中面東誦元亨利貞七遍
吸氣入水飲少許即差亦嘗試之甚驗
禮部謝侍郎言乾山藥法刮去皮以厚紙裹掛於風中
最良又置焙籠中下鋪茅數寸以㣲火烘之亦佳作湯
㸃如新者乳香最難研先置璧罅中半日許入鉢乃不
粘祠部趙郎中亦云研乳香取指甲三兩片置鉢中尤
易末爾
禮部王貟外言今謂面油為玉龍膏太宗皇帝始合此
藥以白玉碾龍合子貯之因以名焉
禮部王貟外言崔豹古今注蛺蝶大者名鳯子然詞人
罕用余讀韓偓詩有鵝兒唼啑雌黄觜鳳子輕盈膩粉
腰正為蝶也
元微之詩云松門待制應全逺藥樹監捜可得知蓋有
唐宣政殿為正衙殿廷東西有四松松下待制官立班
之地舊圖至今猶存
　按開成元年正月詔以入閤日次對官班退立於東
　階松樹下俟宰臣奏事畢齊至香桉前各言本司事
　雖紫宸殿亦有松樹為待對官立位云殿門外有藥
　樹監察御史監捜之位在焉唐制百官入宫殿門必
　捜監察所掌也太和元年下詔曰自魏晉以降參用
　霸制虗儀捜索因習尚存朕方推表大信寘人心腹
　况吾台宰又何間焉自今已後坐朝衆寮既退宰臣
　復進奏事其監捜宜停
禮部王員外言昔見朝議大夫李冠卿說揚州所居堂
前杏一株極大花多而不實適有一媒姥見如此笑謂
家人曰來春與嫁了此杏冬深忽攜酒一尊來云是婚
家撞門酒索處子裙一腰繫杏上已而奠酒辭祝再三
家人莫不笑之至來春此杏結子無數江淮亦多有嫁
橘法不知是何術也
國子朱司業言南方柑橘雖多然亦畏霜毎霜時亦不
甚收惟洞庭霜雖多亦無所損詢彼人云洞庭四面皆
水也水氣上騰尤能辟霜所以洞庭柑橘最佳歲收不
耗正為此爾
司門范郎中云叔父蜀郡公鎭近居許昌作高菴以待
司馬公累招未至菴極髙在一臺基上司馬公居洛作
地室隧而入以避暑熱故蜀公作高菴以為戲也北京
留守王宣徽洛中園宅尤勝中堂七間上起髙樓更為
華侈司馬公在陋巷所居才能庇風雨又作地室常讀
書於其中洛人戲云王家鑽天司馬家入地然而道徳
之尊彼亦不知顔氏子之樂也
元豐三年髙麗國遣使栁洪副朴寅亮朝貢且獻日本
國車一乗洪云諸侯不貢車服誠知非禮本國所以上
進者欲中朝見日本工拙爾朝廷為留之髙麗本箕子
之國其知禮如此
熈寧中福建賊廖恩聚羣黨於山林招撫久之方出降
朝廷赦其罪授右班殿直既至有司供脚色一項云歴
任以來並無公私過犯見者無不笑之
淳化中有司言油衣帟幙損弊者萬數欲毁棄詔令煑
而浣之命尚方染以雜色刺為旗幟焉
晉志云袴褶之制未詳所起近代車駕親戎中外戒嚴
則服之唐制三品已上紫褶五品已上緋褶通用細綾
七品已上緑褶九品已上碧褶通用小綾玉藻云襌為
絅(音/扃)急引也帛為褶今袷也鄭云禪為絅有衣裳而無裏
者也帛為褶有表裏而無著者也周遷輿服雜事云趙
武靈王縵胡之纓戎服有袴褶之制始自漢武近世服
以從戎隋制纘嚴文武百官咸服之車駕親戎則縛袴
使不舒散皇朝導駕官袴褶盖馬上之服也
通典梁御史中丞給威儀十人其八人武冠絳韝一人
緗衣執鞭杖依行列行七人唱呼入殿引喤(音/横)至階一
人執青儀囊不喤國朝故事御史中丞涖官呵引至朝
堂門兩朱衣吏雙引入朝堂至文徳殿門止蓋亦引喤
之比也
唐徳宗貞元十年七月賜故唐安公主諡曰莊穆蓋公
主賜諡始於此也
杜甫紫宸退朝詩云香飄合殿春風轉花覆千官淑景
移又晩出左掖云退朝花底散歸院栁邊迷乃知唐朝
殿前種花栁今殿庭惟對植槐楸鬱鬱然有嚴毅之氣
世言市井市㕓未曉其義如何因讀風俗通曰市亦謂
之市井言人至市有鬻賣者當於井上洗濯令香潔然
後到市或曰古者二十畆為井田因井為市故云又市
中空地謂之㕓顔師古乃云凡言市井者市交易之處
井共汲之所總而言也
契丹謂住坐處曰巴納四時皆然如春巴納之類是也
不曉其義近者彼國中書舍人王師儒來修祭奠余充
接伴使因以問師儒答云是契丹家語猶言行在也
梁沈約有修竹彈甘蕉文其畧曰渭川長兼淇園貞幹臣
修竹稽首言切尋姑蘇臺前甘蕉一叢宿漸雲露荏苒嵗
月今月某日有臺西階澤蘭萱草到園同訴自稱今月
某日巫岫歛雲秦樓開照乾光𢎞普罔幽不燭而甘蕉
攢莖布影獨見障蔽雖處臺隅遂同幽谷臣謂偏辭難
信取察以情登攝甘蕉左近杜若江蘺依原辨覆兩草
各處異列同欵既有証據差非風聞妨賢敗類孰過於
此而不除戮憲章何用請以見事徙根翦葉斥出臺隅
庶懲彼將來謝此衆屈歴觀自昔文集未嘗有此類者
雖曰新竒蓋亦有所寓託也
史記趙同漢書同作談蓋司馬遷以父名故改之今人
與父同名者改曰同為是也
　
　
　
　
　
　
　
　
　
　
　
　古今說海卷一百七
欽定四庫全書
　古今說海卷一百八
　　　　　　　　　　　　　明　陸楫　編
　說畧二十四(雜記二十四/)
　　就日録(闕名/)
唐人著夢書言夢有徵夫夢者何也釋氏以四法判之
一曰無名薫習二曰舊識巡遊三曰四大偏増四曰善
惡先兆周官筮人掌占六夢一曰正夢二曰噩夢三曰
思夢四曰寤夢五曰喜夢六曰懼夢造化權輿曰神遇
為夢形接為事浮虚夢揚沉實夢溺寢藉帶夢蛇鳥銜髪
夢飛將雨夢水將晴夢火將病夢食將憂夢歌舞此列
子之論也李泰伯潛書云夢者之在寢也居其傍者無
異見耳目鼻口手足皆故形也魂之所遊則或羽而仙
或冠而朝或宫室輿馬女婦奏舞興乎其前忽富驟榮
樂無有限極及其覺也撫其躬無毛髪之得於是始知
其妄而笑此無他獨其心之溺焉耳嗚呼將幸而覺邪
抑將㝠㝠遂至於死邪前者諸說各有所見且周官載
之甚悉而列子之神遇李泰伯之魂遊心溺果然哉然
有二說如夜夢得金寶貨覺而無所獲若夢與女人交
覺而失精此非心溺乎如夏月露卧偶夜露下而失覆則
夢雪降冬月擁被衾多則夢火熾此非神遇乎夫至人
無夢者縁無想念蓋恐此路頭熟著其所好而徃則將
㝠㝠沒沒而不知返者有之要在平昔學力讀者當察
之
孔子曰道之將行也歟命也道之將廢也歟命也是聖
人素其位而行所遇不可必故歸之於命先言道而後
言命天之有命聖人依命而行道所以嚴君平西蜀設
肆為人臣者勉之以忠為人子者勸之以孝是亦行道
爾後世不知斯理殢於書傳自立一家或以五行支干
或以二元九氣或專取於日或寓於星禽或依於易數
立說紛紛徒惑聞見爾如漢高帝入闗三百人皆封侯
趙括四十萬衆悉坑死豈漢兵無一人行衰絶運限者
趙兵無一卒在生旺日時者此理可見近東淮岳總卿
刋江西廖君所類諸家命書為五行精紀其集録備載
而無去取亦不免拘於五行之内言之且造物者惡得
以甲乙數語窺之且夫人事未盡焉盡天理故與人同
即為合徳知過再犯即為轉趾聞言不信即為孤神財
不儉用即為耗宿昔有軍校與趙韓王同年月日時生
若韓王有一大遷除軍校則有一大責罰其小小升轉
則軍校㣲有譴訶此又不知於命以何而取焉大抵燭
理明之人五行神鬼皆不能拘繫陶淵明有云癡人前
不宜說夢而達人前不可言命至急則無陰陽凡有妄
心則被五行所惑一有私心則為鬼神所制況天道福
善禍淫鬼神禍盈福謙以命取斷於卜師彼以餬口之
迫而藉此術以度日欲决行藏一以為貴一以為賤轉
為之惑以事求用於神彼以幽沉之後尸其享祭焉敢
以無作有以曲為直私之於人且人事之公行未有詢
人者惟有私求則徃祈禱之夫神鬼本畏人而人一有
妄心求彼即彼得以肆欺於其間也近時有一内貴官
以門下人命使術者議之若言命佳則必以奇禍擾之
言命窮則必以好爵榮之此是特與造物爭功畧舉此
以少釋其惑
錢塘江潮之說前後紀録不一山海經以為海鰌出入
穴之度佛書以為神龍之變化葛洪潮記謂天河激湧
洞㝠正一經云月周天而潮應王充論衡謂水者地之
血脉隨氣進退而為潮竇叔蒙海濤志以潮汐作濤必
待于月月與海相推海與月相明東海漁翁海潮論云
地浮於大海隨氣出入上下地下則滄海之水入於江
謂之潮地上則江河之水歸於滄海謂之汐浙江發源
最近江水少海水多其潮特大潘洞浙江論曰海門有
二山曰龕曰赭夾岸潮之初來亦慢將近是山岸狹勢
逼如湧而為濤姚令威聚語載㑹稽石碑大率元氣嘘
翕天隨氣而漲㶑濆浡徃來潮順天而進退者也浙江
南自纂風北自嘉興夾山而水濶下有沙潬(徒旱/切)南北
亘之隔礙洪波蹙遏潮勢非江山淺逼使之然也雲麓
趙景安漫抄載徐明叔等高麗録云天包水水承地而
元氣升降於太空之中地乗水力以自持且與元氣升
降互為抑揚而人不覺衆家之議海潮潘洞之論勢頗
為當理而止云勢逼而為濤東海漁翁之論源近逺而
分大小理亦近似而云地浮於水其理間斷不若徐明
叔等高麗録云天包水水承地而元氣升降竇叔蒙之
論濤符于月此說正與㑹稽石碑及趙景安所議相合
且月陰也潮水也皆應於易之坎卦為用故易說卦坎
為水為月於此可見是以三家之論為得焉
焚紙錢之說唐王璵傳曰漢以来葬者皆有瘞錢後世
里俗稍以紙寓錢為鬼事至是璵乃用為禳祓則是䘮
葬之焚紙錢起於漢世之瘞錢也其禱神而用寓錢則
自王璵始矣康節先生春秋祭祀約古今禮行之亦焚
楮錢程伊川怪問之曰㝠器之義也脫有益非孝子順
孫之心乎徽廟朝高峯廖用中奏乞禁焚紙錢有云嘗
怪世俗鑿紙為錢焚之以徼福於鬼神者不知何所據
依非無荒唐不經之說要皆下里之所傳耳使鬼神而
有知謂之慢神欺鬼可也李珂松牕百記云世既是妄
人死而為鬼其妄又可知無身心耳目口鼻之實而六
習常不斷顛倒沉迷豈復覺悟方其具酒殽列冥器鑿
楮象錢印繪車馬而焚之以妄塞妄也蓋嘗原其本初
恐瘞錢為死者之禍及世艱得錢易以紙錢自後㳂襲
至唐而焚之其來久且逺而廖高峯遽欲絶之以塞妄
費且夫子謂死葬之以禮又曰敬鬼神而逺之是夫子
不欲遽絶而以有無之中言之惟邵康節云脫有益非
孝子順孫之心最為通議
夷堅志載眞官行持靈驗處極多且行持符法自虗靖
正一二天師傳度符籙于世亦是運自己精神眞氣正
心而驅除妖邪若自己神靈氣清心正之人鬼神亦自
畏之況受正法符籙乎上帝好生慮有邪魔為下方之
患遂以天神應化人世用此符籙而馘除之實於助國
行化不為無補猶於自己積功立行可以超登仙列今
也不然有無事取罪者妄意傳授符籙假此以茍衣食
行持治病則自帶親僕專備附體仍呼神叱鬼又且召
役嶽帝城隍且嶽帝城隍可比人間監司郡守謂如人
役僕𨽻受其利養處之無法尚不伏使令不知汝有何
功徳有何神通以動監司郡守况嶽帝城隍乎豈不自
招陰譴而又要求財物作為淫亂動違天律生不免於
雷震死則墮於風刀幽沉是誰之過歟
舊傳不肖子有三變其初變為蝗蟲謂鬻田園而食次
變為蠧蟲謂貨書而食又變為大蟲謂賣人而食此切
當其理今之不肖子謂此三蟲恐未足以盡其實初父
母未亡也憑藉父祖門蔭聲勢在外無所不為朝去暮
歸盗竊財物恣情為非父兄以内有所主及持父兄家
私事逼其婢妾至於掣肘或恐玷已遂為掩蔽付之無
可奈何及託前世甚至在外指屋起錢髙價賖物低價
出賣謂之轉肩人皆指而目之爺健大郎父有因此淹
抑成疾又増利貸錢候父母死還錢謂之下丁錢其或
母先父亡猶且庶幾者若或父亡而母存其為害特甚
初父亡得財産入手豈顧其母及財散而母存甘旨不
具展轉孤苦親戚兄弟有不忍者攜歸奉飬則徃彼爭
喧取擾謂母有挾藏之物反為求索其親厭煩則付母
還之復受岑寂或有兄弟麤給則興訟索分亦自有此
等人資給以導其為訟既訟畢得錢浪費無歲月間又
已空虗連及妻室姊妹覔人蓄養作偽親戚出入閨門
分甘忍恥食殘衣弊而妻輩以寒饑所困初似羞澁終
則願為間有妻輩家以力奪去及妻子輩鬻身事人或
與所事者厚愛從彼棄此不肖子俱無所施則思舊所
交遊者及父兄朋友而求索度日如此又不知以何等
蟲處之矣
　
　
　古今說海卷一百八
欽定四庫全書
　古今說海卷一百九
　　　　　　　　　　　　　明　陸楫　編
　說畧二十五(雜記二十五/)
　　碧湖雜記(闕名/)
東坡老饕賦蓋文章之遊戲耳按左氏縉雲氏有不才
子貪于飲食冒於貨賄侵欲崇侈不可盈厭聚歛積實
不知紀極不分孤寡不恤窮匱天下之民以比三凶謂
之饕餮說文曰貪財為饕貪食為餮然則東坡之賦當
作老餮為是
五臣注文選謂陶淵明詩自晉義熈以後皆題甲子後
世因仍其說獨治平中虎丘僧思悦編淵明詩辨其不
然其說曰淵明之詩題甲子者始庚子迄丙辰凡十七
年皆晉安帝時所作至恭帝元熈二年庚申歳宋始受
禪自庚子至庚申蓋二十年豈有宋未受禪前二十年
恥事二姓而題甲子之理曽裘父艇齋詩話亦信其說
然以余考之元興二年桓元簒位晉氏不斷如綫得劉
裕而始平改元義熈自此天下大權盡歸劉裕淵明賦
歸去來辭實義熈元年也至十四年劉公為相國恭帝
即位改元元熈至二年庚申禪于宋觀恭帝之言曰桓
元之時晉氏已亡天下重為劉公所延將二十載今日
之事本所甘心詳味此言則劉氏自庚子得政至庚申
革命凡二十年淵明自庚子以後題甲子者蓋逆知末流
必至於此忠之至義之盡也思悦裘父殆不足以知之
杜詩云坐開桑落酒來把菊花枝按賈思勰齊民要術
造酒門有桑落酒神麴酒其名不一又云桑欲落時造
黍米酒可得永年造神麴酒春秋二時造者皆得過夏
然桑落時作者乃勝于春又有造桑落酒麴法老杜或
本諸此所謂桑落酒者恐未必然
牡牧之華清宫詩云雨露偏金穴乾坤入酒鄉許彦周
謂如此天下焉得不亂蓋以明皇寵幸妃族賞賚無極
君臣終日酣宴所以兆漁陽之變耳余聞東都宣政間
禁中有保和殿殿西南廡有玉眞軒軒内有玉華閣即
安妃妝閤也妃姓劉氏入宫進位貴妃林靈素以左道
得幸謂上為長生帝君妃為九華玉眞安妃毎神降必
别置妃位畫妃像于其中每祀妃像妃方寢而覺有酒
容是時羣臣惟蔡元長最承恩遇嘗賦詩題殿壁曰瓊
瑶錯落密成林檜竹交加午有陰恩許塵凡時縱步不
知身在五雲深侍宴于保和殿上令妃見京先有詩曰
雅興酒酣添逸興玉眞軒内見安妃命京賡補成篇京
即題曰保和新殿麗秋暉恩許塵凡到綺闈云云須㬰
命京入軒但見妃像京又有詩云玉眞軒内煖如春只
見丹青未見人月裏嫦娥終有恨鑑中姑射未應眞已
而至閤妃出見京勸酬至再日暮而退且君門九重睡
榻之側豈容他人咳唾至令人臣縱步䙝飲于其間當
時恩幸可從而知矣然其他日之禍殆甚于天寶之季
此可為萬世君臣之戒
劉遺民名程之字仲思遺民其號也曽作柴桑令與淵
明同隠淵明有和劉柴桑詩時又有周續之者為撫州
叅軍淵明呼為周掾亦隠於柴桑號潯陽三隠
大麥青青小麥枯誰當穫者婦與姑丈夫何在西擊胡
吏買馬軍具車請為諸君鼓嚨胡山谷親書此帖乃是
漢成帝時童謡也後至元壽中凉州𦍑冦反掠三輔延
及并冀大為民害命將出師毎戰輙負中國益發田卒
麥多委棄但有婦女收穫吏買馬軍具車者言調發重
也請為諸君鼔嚨胡者不敢公言私相語也
古樂府木蘭詞乃女子代父征戍十年而歸不受封爵
故杜牧之有題木蘭廟詩云彎弓征戰作男兒夢裏曽
經與畫眉幾度思歸還把酒拂雲堆上祝明妃女子作
男兒其事甚怪五代王蜀時有崇嘏者本臨卭女子黄
氏蜀相周庠初在臨卭嘏以詩上謁庠稱之薦攝府掾
吏事明敏胥吏畏服逾一載欲妻以女嘏以詩辭之曰
一辭拾翠碧江涯貧守蓬茅但賦詩自服藍衫居郡掾
永抛鸞鏡畫蛾眉立身卓爾青松操挺志鏗然白璧姿
幕府若容為坦腹願天速變作男兒庠大驚召問具述
本末乃黄使君之女元未從人惟老嫗同居此事尤怪
今樂府有蘭陵王乃北齊文襄之子長恭一名孝瓘為
蘭陵王邙山之戰長恭為中軍率五百騎再入周軍遂
至金墉之下被圍甚急城上人弗識長恭免胄示之面
乃下弩手救之於是大捷武士因歌謡之為蘭陵王入
陣曲是也
　
　
　
　
　
　
　
　
　古今說海卷一百九
欽定四庫全書
　古今說海卷一百十
　　　　　　　　　　　　　明　陸楫　編
　說畧二十六(雜記二十六/)
　　錢氏私誌(宋錢世昭/)
神廟熈寧間諭宰相王岐公云昭陵二女皆朕之姑卿
可選勲賢之後有福者尚之岐公未有以奉詔㑹大父
寶閣知台州囘光玉補試入太學適與岐公之子敏甫
同齋敏甫告岐公云近有一錢少監子風骨不羣文采
富贍恐可奉詔岐公遂就啟聖院設齋令敏甫盡召同
舍飯罷岐公㑹茶熟視光玉甚乆皆不喻其意翊日又
令敏甫竊取所業攜以進御云臣向奉詔選勲賢之後
尚主今得吳越王錢某之孫與臣男同齋得其業又奏
啟聖親見之事乞賜召見上云待共太皇商量後數日
有旨令三班奉職曹詩進士錢某又一人忘其姓名於
某月某日同候宣押曹詩以本色服光玉服布衣巳時
候内侍宣押入内至一小殿殿内皆宫嬪兩貴主在焉
引曹與光玉立於簾前斯須上小帽領出簾外熟視云
簾外與簾内一般顧左右令止御樂聽聖旨簾内宫人
傳㫖錢某可尚慶壽公主曹詩可尚承壽公主引入幕
次更衣各賜襲衣玉帶服所賜畢引至殿下謝恩殿上
軸簾慈聖裕陵宣仁欽聖同坐慈聖謂曹詩曰你是我
姪曽見拊光玉背曰錢郎好女壻上云是箇享福節度
使左右宫妃觀者如堵上同三殿徐登步輦還内樂聲
漸遠復引光玉與曹詩再入幕次賜酒五行執事皆宫
人飲罷内侍復引至宫門各以仗下御馬一匹崇政殿
親從官二十人導歸第謂之宣繫玉帶赴朝三日除正
刺史却繫方金御仙花帶赴朝參踰年賢穆下降三殿
䕶送就第太常鹵簿迎引故事下降後三日貴主同副
車詣景靈宫及入内謝畢方見舅姑舊例貴主畫堂垂
簾坐舅姑拜簾外賢穆奏乞行常人禮上與慈聖大喜
再三稱詔從請上令中使宣諭宰執是日宰執殿上稱
賀
賢穆乳母永嘉董夫人一日入禁中慈聖問云主主以
未得子為念為甚不去玉仙聖母處求嗣董奏曰都尉
不信事須是官家娘娘處分後數日光玉入禁中上笑
云董婆來娘娘處說都尉來光玉皇恐謝罪欽聖云别
沒事只是娘娘要教主主去玉仙求嗣董奏云都尉不
信光玉奏云既得聖㫖安敢不信遂擇日與賢穆同詣
玉仙止留知觀老道士一人祝香祈禱道士見貴主車
服之盛歆艷富貴云願得貧道與大主做兒子歸而有
娠明年四月十五日光玉欲赴朝賢穆云我昨夜夢見
玉仙觀知觀來與我做孩兒亟遣人詣廟祈禱且問道
士動静知觀自去年大主上廟後便不安不下床多日
矣知觀在房内聞人聲問云甚處人來報云錢大主臨
蓐齎香燭祈禱知觀笑云來催我也是日告殂大父寶
閣善推步午時遣人來報光玉云得數七十有九若今
日酉時生是箇有福節度使伯兄果酉時生平生淡薄
享壽七十有九
賢穆有荆雍大長公主牌印金鑄也金鞍勒瑪瑙鞭金
撮角紅藤下馬杌子聞國初貴主乗馬元祐後不鑄印
無乗馬儀物
歐文忠任河南推官親一妓時先文僖罷政為西京留
守梅聖俞謝希深尹師魯同在幕下惜歐有才無行共
白于公屢㣲諷而不之恤一日宴於後園客集而歐與
妓俱不至移時方來在坐相視以目公責妓云末至何
也妓云中暑徃涼堂睡著覺失金釵猶未見公曰若得
歐推官一詞當為償汝歐即席云栁外輕雷池上雨雨
聲滴碎荷聲小樓西角斷虹明䦨干倚遍待得月華生燕
子飛來栖畫棟玉鉤垂下簾旌涼波不動簟紋平水精
雙枕傍有墮釵横坐皆稱善遂命妓滿酌償歐而令公
庫償釵戒歐當少戢不惟不恤翻以為怨後修五代史
十國世家痛毁吳越又於歸田錄中說文僖數事皆非
美談從祖希白嘗戒子孫毋勸人陰事賢者為恩不賢
者為怨歐後為人言其盗甥表云喪厥夫而無託攜孤
女以來歸張氏此時年方七歲内翰伯見而笑云年七
歲正是學簸錢時也歐詞云江南栁葉小未成陰人為
絲輕那忍折鶯憐枝嫰不勝吟留取待春深十四五閒
抱琵琶尋堂上簸錢堂下走恁時相見已留心何況到
如今歐知貢舉時落第舉人作醉蓬萊詞以譏之詞極
醜詆今不録
岐公在翰苑時中秋有月上問當直學士是誰左右以
姓名對命小殿對設二位召來賜酒公至殿側侍班俄
頃女童小樂引步輦至宣學士就坐公奏故事無君臣
對坐之禮上云天下無事月色清美與其醉聲色何如
與學士論文若要正席則外廷賜宴正欲畧去苛禮放
懐飲酒公固請不已再拜就坐上引謝莊賦李白詩美
其才又出御製詩示公公嘆仰聖學髙妙毎起謝必勑
内侍挾掖不令下拜夜漏下三鼓上悦甚令左右宫嬪
各取領巾裙帶或團扇手帕求詩内侍舉牙床以金相水
晶硯珊瑚筆格玉管筆皆上所用者於公前來者應之
畧不停綴都不蹈襲前人盡出一時新意仍稱其所長
如美貌者必及其容色人人得其歡心悉以進呈上云
豈可虗辱須與學士潤筆遂各取頭上珠花一朶裝公
幞頭簪不盡者置公服袖中宫人旋取針線縫聨袖口
宴罷月將西沉上命輟金蓮燭令内侍扶掖歸院翊日
問學士夜來醉否奏云雖有酒不醉到玉堂不解𢃄便
上床取幞頭在面前抱兩公服袖坐睡恐失花也都下
盛傳天子請客
蔡魯公帥成都一日於藥市中遇一婦人多髪如畫者
毛女語蔡云三十年後相見言訖不知所在蔡後以太
師魯國公致仕居京師一日在相國寺資聖閣下納涼
一村人自外入直至蔡前云毛女有書蔡接書其人忽
不見啓封大書東明二字蔡不曉其意後貶長沙死於
東明寺因就叢焉吕辨者蔡門人蔡罷珠履盡散獨呂
送至長沙吕乗間問蔡云公髙明逺識洞鑒古今知國
家之事必至於斯乎答云非不知也將謂老身可以幸
免
徐神翁自海陵到京師蔡謂徐云且喜天下太平是時
河北盗賊方定徐云太平天上方遣許多魔君下生人
間作壞世界蔡云如何得識其人徐笑云太師亦是
紹興間吳山下有大井每年多落水死者董徳之太尉
率衆作大方石板蓋井口止能下水桶遂無損人之患
有人夜行聞井中呌云你幾箇怕壞了活人我幾箇幾
時能勾託生觀此不可謂無鬼也
徽皇聞米元章有字學一日於瑶林殿張絹圖方廣二
丈許設瑪瑙硯李廷珪墨牙管筆金硯匣玉鎭紙水滴
召米書之上出簾觀看令梁守道相伴賜酒果乃反繫
袍袖跳躍便捷落筆如雲龍蛇飛動聞上在簾下囘顧
抗聲曰竒絶陛下上大喜盡以硯匣鎭紙之屬賜之尋
除書學博士一日崇政殿對事畢手執劄子上顧視令
留椅子上米乃顧朶殿云皇帝呌内侍要唾盂閤門彈
奏上云俊人不可以禮法拘一日見蔡魯公蔡云元章
書法之妙今日可謂第一龜山須還他曼卿佛牌為第
一米曰恁地時龜山却且做第二米有孔子贊曰孔子
孔子大哉孔子孔子以前未有孔子孔子以後更無孔
子孔子孔子大哉孔子
東坡在惠州佛印居江浙以地逺無人致書為憂有道
人卓契順者慨然歎曰惠州不在天上行即到矣因請
書以行印即致書云嘗讀退之送李愿歸盤谷序愿不
遇知於主上者猶能坐茂樹以終日子瞻中大科登金
門上玉堂逺於寂寞之濱權臣忌子瞻為宰相耳人生
一世間如白駒之過隙三二十年功名富貴轉盼成空
何不一筆勾斷尋取自家本來面目萬刼常住永無墮
落縱未得到如來地亦可以驂駕鸞鶴翺翔三島為不
死人何乃膠柱守株待入惡趣昔有問師佛法在甚麽
處師云在行住坐卧處著衣吃飯處痾屎刺撒處没理
沒會處死活不得處子瞻胷中有萬卷書筆下無一㸃
塵到這地位不知性命所在一生聪明要做甚麽三世
諸佛則是一箇有血性的漢子子瞻若能脚下承當把
一二十年富貴功名賤如泥土努力向前珍重珍重
唐一行嘗語人曰吾得古人相法相人之法以洪範五
福六極為主觀其所由察其所安可得大槩若其人忠
孝仁義所作所為言行相應顚沛造次必歸於善者吉
人也若不忠不孝不仁不義言行不相應顚沛造次必
歸於惡者凶人也吉人必獲五福之報凶人必獲六極
之刑不于其身必于其子孫若但於風骨氣色中料其
前程休咎豈能悉中也
荆公舉一酒令云有客姓任名稔販金販錦闗吏止之
曰任稔任入金錦禁急又字謎云目字加兩㸃不得作
貝字猜貝字欠兩㸃不得作目字猜賀資二字也又四
箇口盡皆方加十字在中央不得作田字道不得作器
字商圖字也
燕北風俗不問士庶皆自稱小人宣和間有遼國右金
吾衞上將軍韓正歸朝授檢校少保節度使對中人以
上說話即稱小人中人以下即稱我家每日到漏舍誦
天童經數十遍其聲朗朗然且云對天童豈可稱我自
皇天生我皆改為小人云皇天生小人皇地載小人日
月照小人北斗輔小人前後二十餘句凡稱我者皆改
為小人誦畢贊笑云這天童極靈聖王少師云若無靈
聖如何持得許多小人然小人有母皆嘗小人之食小
人之稱其來古矣施之於經是可笑也
隆興初賀子忱知樞密院有武臣陳理公賞稱從軍三
十餘年累立戰功宣和年第一次燕山府立功靖康年
第二次白溝河立功第三次黄河立功第四次京城立
功建炎年第五次海州立功第六次揚州立功紹興年
第七次𤓰州立功第八次和州立功第九次太平州立
功辭氣不平謂朝廷推賞一次輕於一次賀正色云只
為邊功一次近於一次武臣無詞聞者稱服
宋相郊居政府上元夜在書院内讀周易聞其弟學士
祁㸃華燈擁歌妓醉飲達旦翊日諭所親令誚讓云相
公寄語學士聞昨夜燒燈夜燕窮極奢侈不知記得某
年上元同在某州州學内喫齏煮飯時否學士笑曰却
須寄語相公不知某年同在某處喫齏煮飯是為甚底
无豐間宋閤使者善人倫鑑上知而問云朕相法如何對
云陛下天日之表神明之姿下臣不得而名又問王安
石如何對云安石牛行虎視牛行足以任虎視足以威
又問卿如何對云臣草木瓦礫陛下用之則貴不用則
賤
張天覺丞相再召到闕謝表云十年去國門前之雀可
羅一日還朝屋上之烏亦好後有一達官效顰云十年
去國不聞長樂之鐘一日還朝復見大君之鼎見魏漢
津所鑄九鼎初成也
明節劉后一時遭遇寵傾六宫忽苦痁疾臨終戒左右
我有遺祝在領巾上候我氣絶奏官家親自來解語畢
而終左右馳奏上至哀慟悲不自勝領巾上蠅頭細
字其辭云妾出身㣲賤而無寸長一旦遭遇聖恩得與
嬪御之列命分寒簿至此夭折雖埋骨於九泉魂魄不
離左右切望陛下以宗廟社稷之重天下生靈之衆大
王帝姬之多不可以賤妾一人過有思念深動聖懷况
後宫萬計勝如妾者不少妾深欲忍死面與君父訣别
謫限已盡不得少留寃痛之情言不能盡下有數百㸃
悲切之言不能盡記自後左右每欲寛解必提領巾上
愈傷感聞者謂李夫人不足道也林靈素謂后是九華
安妃臨終聞本殿異香音樂次年有青坡術士見后於
巫山髣髴鈿合金釵云
　叔父太尉昭陵之甥親見宣政太平文物之懿逮事
　太上備膺眷遇在帝左右銜命出疆凡耳目所接事
　出一時語流千載者廣記而備言之世昭敬請而集
　名曰錢氏私誌云姪迪功郎秀州嘉興尉世昭序
　
　古今說海卷一百十
欽定四庫全書
　古今說海卷一百十一
　　　　　　　　　　　　　明　陸楫　編
　說畧二十七(雜記二十七/)
　　遂昌山樵雜録(元鄭元祐/)
髙昌㢘公諱希貢字端父由按察僉事累任㢘使後以
薊國公致仕公嘗出其兄平章公諱希憲像面白晳如
滿月冠巾團領袍手執孟子公嘗言先兄禮賢下士如
不及方為中書平章時江南劉整以尊官來見先兄毅
然不命之坐劉去宋諸生藍縷冠衣袖詩請見先兄亟
延入坐語稽經紬史飲食勞苦如平生驩既罷某等兄
弟請於先兄曰劉整貴官也而兄簡薄之宋諸生寒士
也而兄加禮殊厚某等不能無疑敢問公曰此非汝輩
所知我國家大臣語黙進退繫天下輕重劉整官雖尊
貴背其國以叛者若夫宋諸生與彼何罪而覊囚之況
今國家起朔漠我於斯文不加厚則儒術由此衰熄矣
宋亡故官并中貴徃徃為道士若杭省馬院張太尉其
一也其人長身廣顙宋為入内都知太尉國家以其内
侍拘入朝遂傾家賄上下得以其子代如李丞相羅司
徒皆是也羅李既貴悉顯其親族而張獨畏愿不敢奏
僅撥平江田三十頃贍之得田後固已優裕無他望一
日仁廟顧謂張曰汝有父母在乎張拜答曰母已亡獨
父在為道人上曰封贈慶典曾及之乎張曰老父既寄
迹方外不敢覬望後福上愀然召中書省臣以為張哥
在朝乆矣而慶典不及其父母即命以其子爵秩貴之
其父在杭固不知而是日頸痛重若為物所壓日重一
日制贈金紫光禄大夫司徙上柱國徽政院使典謁卿
閩國公賜玉帶金幣鈔物等又降特旨江浙省臣浙西
憲臣皆將㫖燕犒于其家比使臣至頸痛重殆不勝使
臣即卧内宣恩命懵不知極品之貴使臣舉玉帶以示
之始驚顧謂其所親者曰宋得賜玉帶者兩人福王賈
平章耳不及佩服舉手一撫摩遂卒嗚呼顯宦貴禄信
有命彼不知而妄求者可以為戒也
余年三十許時識一老僧於吴江洲渚上僧台人也時
已年七十餘為余言巴延丞相先鋒兵至吳是日大寒
雨雪老僧者時為承天寺行童兵森列寺前住山老僧
某令其覘兵勢且將自刎行童震慄逺望有以銀椅中
坐者以手招行童童莫敢前且令軍士趣召之將至戒
以無恐既至召令前問住山某和尚安否西廊下某首
座安否童大驚且戒令先徃首座房致意首座僧大驚
而銀椅中坐者已至房作禮笑問曰首座如何忘却耶
某固昔時知命子寺前賣卜者也嘗宿上房踰半年已
而偕至方丈拜主僧主僧錯愕漫不省叩之乃言曰我尤
宣撫也今日尚何言即命大鍋煮粥㗖兵人令兵人持
招安榜而令行童以吴語誦榜文曉諭百姓於此始知
尤公探諜江南凡八年至以龍虎山張天師符籙取驗
於世祖皇帝云
尤公乆於江南探諜南士人品髙下皆悉知之時江淮
省改江淛省自維揚遷錢塘尤公因陞平章郡有天慶
觀即今𤣥妙觀杭髙士禇雪巘先生諱師秀自宋以清
苦節行聞一日尤公單騎從一童至天慶方丈觀主王
管轄者尚不知為平章尤公乃自言觀主大驚尤公曰
我欲一拜禇高士耳觀主謂其人孤僻士宰相何取而
欲見之尤公意彌堅觀主扣房門髙士方讀書聞扣户
聲問為誰觀主以姓名對髙士曰主首不游廊管轄何
為至此觀主以山門急切事語之乃啓户觀主言平章
請見高士拒之曰某自來不識時貴人而平章顧已拜
於地意欲髙士延坐其室即鎮戶偕行廊廡間平章卑
仰敬之愈甚至雲堂前語平章曰三年前有閬州王髙
士嘗留此某則非其人也因長揖竟出尤公顧瞻嗟咨
曰是真一世之高士公每出見杭士女出遊仍故都遺
風前後雜沓公必停輿或駐馬戒飭之曰汝輩尚瞢瞢
睡耶今日非南朝矣勤儉力作尚慮不能供繇役而猶
若是惰遊乎時三學諸生困甚公出必擁呼曰平章今
日餓殺秀才也從者叱之公必使之前以大囊貯中統
小鈔探囊撮予之遂建言以學校養士從公始
宋僧温日觀居葛嶺瑪瑙寺人但知其畫蒲萄不知其
善書也今世傳蒲萄多贗其眞者枝葉鬚梗皆草書法
也酷嗜酒楊總統以名酒㗖之終不一濡唇見輙憤詈
曰掘墳賊惟鮮于伯機父愛之温時至其家抱軒前支
離叟或歌或哭每索湯浴鮮于公必躬為進藻豆其法
中所謂散聖者其人也支離叟即伯機家所種松也
宋巨璫李太尉者宋亡為道士號梅溪元祐童時嘗侍
其游故内指㸃歴歴如在獨記其過葫蘆井揮涕曰是
蓋宋時先朝位上釘金字大牌曰皇帝過此罰金百兩
宋家法之嚴如此他則童騃不能也
宋京畿各郡門有激賞庫郡有慈幼局遇盗發郡守開
庫募士故盗不旋踵擒獲貧家子多厭之輙不育乃許
抱至局書生年月日時局有乳媪鞠育之他人家或無
子女却來取於局歲祲子女多入慈㓜局故道無抛棄
子女信乎其恩澤之周也積雨雪亦有錢雖小惠然無
甚貧者
故老言賈相當國時内後門火飛報已至葛嶺賈曰火
近太廟乃來報言竟後至者曰火已近太廟賈乗兩人
小肩輿四力士以鎚劒䕶轎里許即易轎人倏忽至太
廟臨安府已為具賞犒募勇士樹皁纛列劊手皆立具
於呼吸間賈下令肅然不過曰火到太廟斬殿帥令甫
下火㳂太廟八風兩殿前卒肩一卒飛上斬八風板落
火即止登驗姓名轉十官就給金銀賞之賈才局若此
類亦可喜傳景文云
宋太學生東嘉林景曦字霽山當楊總統發諸陵時林
故為杭丐者背竹籮手持竹杖夾遇物即以夾投籮中
鑄銀作兩許小牌百十繫腰間賄西僧云自餘不敢望
收得髙宗孝宗骨斯足矣番僧左右之果得髙孝兩朝
骨為兩函貯之歸葬於東嘉其詩有夢中作十首其一
絶曰一抔未築珠宫土雙匣親傳竺國經只有春風知
此意年年杜宇哭冬青又曰空山急雨洗巖花金粟堆
寒起暮鴉水到蘭亭更嗚咽不知眞帖落誰家又曰橋
山弓劒未成灰玉匣珠襦一夜開猶記去年寒食日天
家一騎捧香來餘匕首尤悽怨則忘之葬後於宋常朝
殿前掘冬青樹一株植於兩函土堆上又有冬青花一
首曰冬青花冬青花花時一日腸九折隔江風雨清影
空五月深山落㣲雪移來此種非人間曾識萬年觴底
月後忘之又一首有曰君不記羊之年馬之月霹靂一
聲山石裂聞其事甚異不欲書若林霽山者其亦可謂
義士也已
梁溪王文友諱仁輔刻苦讀書里人倪文光諱昭奎者
延之以教其兩弟曰子瑛曰元鎮居久之文光殁而子
瑛騃元鎮出應門户不勝州郡之脧剥也貲力遂耗減
已而子瑛卒家中乾元鎭刓無作有以濟朋友㑹文友
卒元鎭買油杉棺葬之芙蓉峯傍葬之日梁溪士友皆
至葬文友後元鎭窘於誅求顧未有能振之者
閩人鄭所南先生諱思肖宋有國時其上世仕於吳宋
亡遂客吴下聞其有田數十畆寄之城南報國寺以田
歲入寺為祠其祖禰遇諱必大慟祠下而先生併館榖
於寺焉先生自宋亡矢不與北人交接於友朋坐間見
語音異者輙引起人知其孤僻故亦不以為異其上世
本業儒而先生於佛老教則喜之平日喜畫蘭疎花簡
葉不求甚工其所自賦詩以題蘭皆險異詭特蓋以攄
其憤懣云吴人好事者為板刋其所謂錦錢集者行於
世若先生在周為頑民在殷為義士蓋不易窺其涯涘
云
鄧中齋先生諱剡字光薦宋丞相信國公客也宋亡以
義行著其所賦鷓鴣辭有曰行不得也哥哥痩妻弱子
羸㹀䭾天長地闊多網羅南音漸少北語多肉飛不起
可奈何行不得也哥哥其意可見其所贊文丞相像有
曰目煌煌兮疎星曉寒氣英英兮晴雷殷山頭碎柱兮
璧完血化碧兮心丹嗚呼孰謂斯人不在世間
謝后既北遷其支裔在杭者固多謝君退樂一人也退
樂嘗言江南始内附有所謂李信卿者自北來謂能相
人望氣崖岸倨甚退樂以貴官咸敬之亦設早饌以延
致之李至即中坐省幕官皆下坐不得其一言時趙文
敏公謂之七司户固退樂婣戚也屈公來同飯時文敏
風瘡滿面李遥見即起迎文敏謂衆人曰我過江僅見
此人耳瘡愈即面君公輩記取異時官至一品名滿四
海初襄陽未破時世祖令其即軍中望氣行踰三兩舍
即還言於世祖曰臣見卒伍中徃徃有公輔貴人襄陽
不破江南不平何處著許多富貴人嗚呼此與南衙士
卒皆將相者何異哉
宋季琴士汪水雲者工於詩詩皆清麗可喜杭城破其
詩有曰西塞山邊日落處北闗門外雨來天南人墮淚
北人笑臣甫低頭拜杜䳌又曰錢塘江上雨初乾風入
端門陣陣酸萬馬亂嘶臨警蹕三宫灑淚濕鈴鸞童兒
賸遣追徐福厲鬼終當滅賀蘭若說和親能活國嬋娟
賸遣嫁呼韓題王導像有曰秦淮浪白蔣山青西望神
州草木腥江左夷吾甘半壁只縁無淚灑新亭聞水雲
後從謝后北遷老宫人能詩者皆水雲指教或謂瀛國
公喜賦詩亦水雲教之也
今嘉議大夫吏部尚書致仕許昌馮公名夢弼字士啟
其始仕由八蕃雲南宣慰司吏繼辟掾湖廣省士啟嘗
言其在八蕃時乗驛出向某所最後至一驛驛吏語以
今夕晩矣且馬絆出在江上不若勿行士啟漫不省即
選馬亟行行未三四十里忽烏拉齊者急下馬拜跪伏
其言侏離莫能曉而其意則甚哀窘士啟問之揺手意
謂且死矣於是士啓亦下馬禱之曰某萬里遠客從吏
逺方使有祿命固不死無之敢逃死時月㣲明睹一物
如小屋大竟滚入江水腥風臭浪襲人行數里許乃問
烏拉齊烏拉齊曰是之謂馬絆問馬絆何物揺手不敢
對三更後至前驛驛吏出迎錯愕曰是何大膽敢越馬
絆來乎士啓問馬絆驛吏乃言此馬蟥精也遇之者輙
為其所㗖齊諧志怪而畧此於是乎書
國初富初菴先生以占筮起東南時錢塘初内附以故
都生聚既繁貲力殷盛世皇占其後来如何既成卦而
富猶未之知也世皇曰我占宋故都富對曰誠如所占
其地五六十年後會見城市生荆棘不如今多也今杭
州連厄於火災復困於科繇視昔果不逮
和靖先生豈有頷珠者而楊璉真珈亦𤼵其墓焉聞棺
中一無所有獨有端硯一事余童時尚見一碑鐫和靖
先生墓五大字仆草中久之余山中以浙省儒學提舉
有心力於先生墓上悉力起廢水濵仍建學士橋傍山
建祠宇塑先生像於其中今復數年矣聞又荒落賢人
何不幸哉
今河南行省參知政事宛丘趙公名期頥字子期其先
府君宛丘公諱祐字天錫為江浙行省照磨時余客於
其家宛丘公嘗言其家在陳州有瓦屋一横人稱為趙
總把家國家每歳秋統兵官將兵哨江南北初至極嚴
毅再歲三四歲情契如故一日哨馬南歸睹一纍囚兩
足凍垂墮呻吟饑凍馬足間宛丘之父問囚為誰囚顰
蹙曰我南宋官人廬州通判胡某城破為所虜公父復
問如此汝則是秀才囚復曰我春秋登科公父曰汝如
此則能教學囚曰豈有秀才而不能教學者乎公父請
於統兵官用兩馬易得之浣濯以湯液包裹以氊毳温
糜以酒漿幾絶而復蘇蘇則兩足墮矣因問其姓字貫
籍遂延致于家以教諸子是時淮以北舉不知有全書
胡通判以其所記憶授諸生更六年而後殂因葬之屋
後臨殁謝宛丘公之家曰我分死六年前矣重為汝家
所延汝之家後必有斯文顯者逮子期登丁夘科用文
儒登政府而其二代皆封二品信乎斯文之報可徵云
　
　
　
　古今說海卷一百十一
欽定四庫全書
　古今說海卷一百十二
　　　　　　　　　　　　　明　陸楫　編
　說畧二十八(雜記二十八/)
　　髙齋漫録(宋曽慥/)
太祖皇帝既下河北欲乗勝取幽燕或以師老為言太
祖不能決時納言趙中令留守汴都走書問之趙囘奏
曰所得者少所失者多非惟得少之中尤難入手又從
失多之後别有關心太祖得奏即日班師
熈寧中上元宣仁太后御樓觀燈召外族悉集樓前神
宗皇帝數遣黄門禀曰外家有合推恩乞疏示姓名即
降處分宣仁答曰此自有處不煩聖慮明日上問何以
處之宣仁答曰大者各與絹二疋小者分與乳餹獅子
兩箇時内外已歎仰后徳為不可及也
元豐中王岐公位宰相王和父尹京上眷甚渥行且大
用岐公乗間奏曰京師術者皆言王安禮明年二月作
執政神宗怒曰執政除拜由朕豈由術者之言他日縱
當此補特且遲之明年春安禮果拜右丞珪曰陛下乃
違前言何也上黙然乆之曰朕偶忘記信知果是命也
章公惇罷相俄落職林公希為舍人當制制詞云悻悻
無大臣之節怏怏非少主之臣章相寄聲曰此一聨無
乃太甚林答曰長官發惡雜職棒毒無足怪也
東坡嘗謂錢穆父曰尋常徃來心知稱家有無草草相
聚不必過為具穆父一日折簡召坡食皛飯及至乃設
飯一盃蘿蔔一楪白湯一盞而已蓋以三白為皛也後
數日坡復召穆父食毳飯穆父意坡必有毛物相報比
至日晏並不設食穆父餒甚坡曰蘿蔔湯飯俱毛也穆
父歎曰子瞻可謂善戲謔者也
司馬温公與蘇子瞻論茶墨俱香云茶與墨二者正相
反茶欲白墨欲黒茶欲重墨欲輕茶欲新墨欲陳蘇曰
奇茶妙墨俱香是其徳同也皆堅是其操同也譬如賢
人君子黔晳美惡之不同其徳操一也公笑以為然
王和父守金陵荆公退居半山每出跨驢從二村僕一
日入城忽遇和父之出公亟入編戸家避之老姥自言
病痁求藥公隨行偶有藥取以遺之姥酬以麻線一縷
云相公可將歸與相婆也公笑而受之
東坡聞荆公字說新成戲曰以竹鞭馬為篤以竹鞭犬
有何可笑又曰鳩字从九从烏亦有証據詩曰鳲鳩在
桑其子七兮和爹和娘恰是九箇
今人秘色磁器世言錢氏有國日越州燒進為供奉之
物不得臣庶用之故云秘色嘗見陸龜蒙詩集越器云
九秋風露越窑開奪得千峯翠色來好向中宵盛沆瀣
共嵇中散鬬遺杯乃知唐已有秘色矣
歐陽詢化度寺碑虞世南孔子廟堂記栁公權陰符經
叙三公以書名三碑又最精者
佛印禪師為王觀文陞座云此一瓣香奉為掃烟塵博
士護世界大王殺人不眨眼上将軍立地成佛大居士
王公大喜為其乆帥多專殺也
三蘇自蜀來張安道歐陽永叔為延譽於朝自是名譽
大振明允一日見安道問云令嗣近日看甚文字明允
答以軾近日方再看前漢安道曰文字尚看兩徧乎明
允歸以語子瞻曰此老特不知世間人更有看三徧者
安道嘗借人十七史經月即還云已盡其天資强記數
行俱下前輩宿儒罕能及之
李賔王利用鄱陽躬行君子人也嘗云郭林宗作玉管
通神有四句云貴賤視其眉目安否察其皮毛苦樂觀
其手足貧富觀其頥頰
毗陵有成郎中宣和中為省官貌不揚而多髭再娶之
夕岳母陋之曰我女如菩薩乃嫁一麻胡命成作舉蒙
詩成乃操筆大書云一床兩好世間無好女如何得好
夫髙捲珠簾明㸃燭試教菩薩看麻胡其女亦能安分
隨縁和鳴偕老兒女成行各以壽終
蘇子瞻任鳳翔府節度判官章子厚為商州令同試永
興軍進士劉原父為帥皆以國士遇之二人相得歡甚
同游南山諸寺寺有山魈為祟客不敢宿子厚宿山魈
不敢出抵仙游潭下臨絶壁萬仞岸甚狹横木架橋子
厚推子瞻過潭書壁子瞻不敢過子厚平步以過用索
繫樹躡之上下神色不動以漆墨濡筆大書石壁上曰
章惇蘇軾來游子瞻拊其背曰子厚必能殺人子厚曰
何也子瞻曰能自拚命者能殺人也子厚大笑
　
　
　
　
　
　
　
　
　
　古今說海卷一百十二
欽定四庫全書
　古今說海卷一百十三
　　　　　　　　　　　　　明　陸楫　編
　說畧二十九(雜記二十九/)
　　桐陰舊話(宋韓元吉/)
忠獻公將生令公夢人手中書一大興字示之知門户
之將起也及命名從人從意而字宗魏蓋取畢萬之後
必大萬盈數魏大名之義耳年六七歳病甚令公與夫
人守視之忽若張口飲藥狀曰有道士牽犬以藥飼我
俄汗而愈後因畫像以祀按列仙傳韋善俊唐武后朝
京兆人長齋奉道法嘗攜黒犬名烏龍世俗謂為藥王
云
太保公忠憲曾祖也周國公祖也皆葬靈壽相比獻肅
公自太原移帥定武始議改葬既發穴則二瓦棺並列
有泉湛然其下大驚以問鄉老有曰當時開壙見水貧
不能易地遂以木架於水上然猶不腐則知未嘗溢涸
爾因不敢改而相地者以為竒第斵石為柱横二石梁
瓦棺仍之不别為槨增築其封岐冢首於上淇水李公
邦直為墓表孫康簡公曼叔書之亦買田靈壽以贍同
族之貧者
忠憲公少年貧時學書無紙莊門前有大石就其上學
字晩即滌去遇烈日及小雨張弊繖自蔽率以為常
公與李康靖公同行應舉有一氊同寢卧至别割氊為
二分之其後浸貴以長女嫁康靖公子邯鄲公而第七
解州府君娶康靖公女子孫數世婚婣不絶
李康靖公為汝州守趙公門客(本傳云依所親/趙况其是乎)忠憲公
亦徃見焉趙公尤敬待忠憲每聞公至書院即令設肉
食康靖嘗有簡戲云乆思肉味請兄訪及也趙公遂以
女許嫁忠憲公既過省趙公遣人送女至京師資從甚
鮮華女亦乘馬披綉衫戴帽泊城外旅邸一夕病心痛
卒忠憲具素服徃哭之後乃為王文正公壻也
公在蜀既踰年仁宗欲召為參知政事宰相有謂當俟
秩滿者而更薦所厚善及公受代止以中丞召至仁宗
遂遷公同知樞宻院迄拜參政乃知聖眷自有定也然
范文正公嘗進百官圖詆吕文靖而力薦公宜相文正
出鄱陽出榜朝堂有妄露薦稱密行離間之語仁宗以
喻公公奏曰臣頃歲陛下過聽擢賛樞密未嘗涉朋比
結左右也况仲淹非婣親故舊若仲淹舉臣以公則臣
之拙直陛下所知舉臣以私則臣委質以來素無交託
進退之際惟陛下所裁仁宗賜詔褒答
舍人諱綜字仲文景祐元年登進士第後以呂文靖公
薦入館忠憲公書戒之曰惟上感君恩次答知己外但
服勤職業一心公忠何慮前程不達切須照管人情周
防忌善之言為切繼遷開封府推又戒之曰乍贊浩穰
庶事皆須熟思無致小有失錯至於斷一笞杖或不當
明則懼於朝章幽則畏於陰隲二書眞跡具在族人家
自餘尚數紙亦與獻肅兄弟者無一筆草書尾但云吾
押付汝而不名
王夫人初未有子夢一僧貌甚異手持蓮花曰汝欲生
男乎摘五葉餌之後生舍人及獻肅公職方宫師莊敏
公五子皆貴顯嘗誨之曰汝父有法度為世所知汝曹
或不及則人必以為類我也其善教如此
獻肅公諱絳字子華發解過省殿試皆第三以元祐三
年三月薨皆三數亦異事也故蘇惠公頌挽詩云三登
慶厯三人第四入熈寧四輔尊蓋公自樞副遷參政宣
撫陜右即軍中拜昭文相再入史館相也
職方諱繹字仲連從晏元獻公辟為永興倅有富家子
悅娼女栁約為夫婦而父母强為子娶乃謀之市卜教
以厭蠱期妻必死可娶娼則厚酬之既而妻果病垂死
妻之父母聞而告官晏公醇儒不信曰世顧有是耶職
方固請鞫之遂得實發地藏木偶人書其妻名氏生時
與呪詛之詞晏公大驚乃奏抵法
宮師諱維字持國忠獻公嘗夢巨碑中有宮師姓名而
為金字莫曉所謂然亦意公必貴也故公不出應科舉
忠獻公亦不强之曰是兒當自致遠大其後公預元祐
黨籍蔡京請徽廟御書羣臣姓名而金填之或謂為應
莊敏公諱縝字玉汝初求字於歐陽文忠公公以小合
幅紙書玉女二字送來莊敏大不樂明日相見猶有愠
容文忠公曰出處無㸃水也君何怪耶取筆添女字三
㸃相與一笑蓋詩中王欲玉女但音發作汝也前輩亦
雅戲若此
契丹使毎歲至中國索食料多不時珍異之物州縣撓
動公之使虜入其境稍深則必索猪肉及胃臟之屬從
者莫能曉蓋燕北第産羊俗不畜猪驛司馳騎疲於奔
命無日不加箠楚所以困之爾既囘程與送伴者飲率
盡酒然公翊日乗騎如故初不病酲也蓋取隨行大盃
酌勸之伴者不能勝屢至委頓臨别痛飲達旦及叙違
馬上幾不能相揖後聞契丹責伴者以失儀沙袋擊之
至死
　古今說海卷一百十三
欽定四庫全書
　古今說海卷一百十四
　　　　　　　　　　　　　明　陸楫　編
　說畧三十(雜記三十/)
　　霏雪録(闕名/)
起復者喪制未終勉其任用所謂奪情起復者也如歐
公晏元獻神道碑明年遷著作佐郎丁父憂去官已而
眞宗思之即其家起復為淮南發運使及史嵩之喪父
經營起復是也今人不考例以服闋為起復誤矣宋制
銜上亦帶書如起復左僕射中書門下平章事臣趙普
是也
物能復本形者則言化月令鷹化為鳩則鳩又化為鷹
田䑕化為鴽則鴽又化為田䑕其不能復本形者則不
言化如腐草為螢雉為蜃爵為蛤皆不言化也
唐人悼亡妓詩斷腸猶繫琵琶絃琵字當讀如丞弼之
弼
舍利按佛書云室利羅或設利羅此云骨身又云靈骨
即所遺骨分通名舍利光明經云此舍利者是戒定慧
之所重修甚難可得取上福田大論云碎骨是生身舍
利經卷是發身舍利
舍利有三種色白色骨舍利黑色髪舍利赤色肉舍利
菩薩羅漢皆有三種佛舍利椎擊不碎弟子舍利椎試
即碎(出法/苑)
如試舍利子以童男女髪根可引綴髪上也
宋朝授官列銜以某階守某官以某階行某官者凡階
髙官卑則稱行階卑官髙則稱守官與階等則不必行
守二字循唐制也
骨董乃方言初無定字東坡嘗作骨董羮用此二字䀲
菴先生語類只作汩董
古王者之屋四柱太行山似之故有王屋之名(牧菴澧/州廟記)
長安御溝曰楊溝以植楊其上而名或曰羊溝所以隔
羊抵觸垣墻也
唐時婦女畫眉尚闊故老杜北征云狼藉畫眉闊或云
言女幼不能畫眉狼藉而闊耳余記張司業倡女詞有
輕鬢叢梳闊掃眉之句蓋當時所尚如此諺曰宫中好
廣眉四方且半額
司馬温公編通鑑時手稾績嘗見數幅如人名字各分
代類寫書久未成或言温公利餐錢故遲遲爾温公聞
之遂急結末了故五代多繁冗小人害事徃徃如此
明道先生嘗憇一僧寺夜聞察察有聲命火燭之乃鼠
於佛臍中銜一書欲出先生取視之乃丹書也即手抄
而納舊本佛腹明日召塑工補其孔先生後如其法鍊
月餘人見其屋有光以為火競趨撲之非火也遂不復
鍊以將成之丹塗銀器所塗處即成金或諷先生服之
先生曰吾腹中安可著此一道士擬傳之比至先生已
易簀矣
宋故事天子謁孔子廟止行肅揖之禮慶厯四年五月
仁宗特再拜賜直講孫復五品服
楊㢘夫先生之母夫人嘗夢神人授金錢一枚吞之遂
娠先生先生文章事業為一代偉人豈偶然哉先生卒
錢君思復嘗作挽詩云生前母應金錢夢死後人稱鐵
笛仙
龍虎山道士吳善淵謂余曰虞邵菴先生自云其母夫
人嘗夢羽人騎鶴抱一小兒來曰此南嶽真官寄汝家
飬之既而誕先生
宋朝以文徳殿為正衙元以大明殿為正衙有延春閣
但有琉璃瓦飾簷脊
元朝萬歲山廣寒殿内設一黑玉酒甕玉有白章隨其
形刻魚獸出沒波濤之狀其大可貯酒三十餘石
粉牋書字不經乆近年作者殊鹵莽不精不一二年字
畫已漫漶矣康伯可謂向薌林出李重光金花牋手書
長短句歲久剝落其辭不全亦一證也古人於藝必精
到尚復若此矧鹵莽者乎
樊公時中為淛江參政觀潮嘗題詩樟亭云煙波閃閃
海門開平地潛生萬壑雷大信不虧天不老淛江亭上
看潮來公之志可見矣至正壬辰紅巾賊亂公張弓抽
矢馳射於其間賊應弦而斃者甚衆自邜至申矢盡死
之
虞文靖公集在翰林一夕夢兩朱衣引至一官府見一
人服王者服乃孔子也公跪于陛孔子謂曰汝集善為
之公退至殿陛一跌而寤公恐遺忘口誦所言俄而聞
叩門甚急亟起乃王召議事二使以上廐馬翼公至承
天殿朝臣及諸學士具集王曰上晏駕上都某欲竊神
器偽使者齎詔且至卿等在廷曷以處之衆無語公黙
省夢中語乃進曰殿下為中令監國宜即大位於是定
計諭中外初國璽在上都乃蠟為天子印章頒詔先遣
使守古北口候偽使者殺之焚其書此臨大事決大疑
聖人假夢以堅公之志耳
㑹稽王山農元章早負大志逰大都無所遇貰屋以居
時臨川危素為翰林學士居鐘樓街山農嘗見其文而
不相識一日危騎而過山農所與之坐而不問其姓名
徐曰君非鐘樓街住耶危曰然更不出他語而罷人問
之山農曰吾觀其文有譎氣目其人舉止亦然料知必
危太樸也
趙松雪歸吳興嘗見夫婦操弊舟丐以為活公識其人
問之因惻然曰我衣食爾夫婦鷗波亭供洒掃可乎夫
婦欣然居之一日公從第緩歩至亭問其居此若何夫
婦感激以為得所惟憂身後無歛形之具耳公曰我適
行間憶奎章閣一石甚奇命侍史取紙筆就亭圖之神
速特甚俾夫婦鬻以為身後計其人持至駱駝橋好事
者以十千購之
蔣氏姑蘇巨家也有子甫八齡欲為求師慕鄭明徳先
生具禮延之先生不屑徃蔣亦跌宕者遂厚延鐵崖楊
先生具道鄭不就之意時先生居吳淞放情山水日攜
賔客妓女以文酒為樂謂蔣曰能從三事則可幣不足
計也一無拘日課二資行樂費三須卜别墅以貯家人
蔣欣然從之鐵崖竟留三年後其子亦有名于時
國初宋學士濂以文柄雄視四海曾禮部魯博貫羣籍
談論風發雷厲嚴陵徐尊生嘗曰南京有博學之士二
人一以舌為筆一以筆為舌指二公也
宋故事禁中處分事付外謂之内批又謂之御筆皆内
夫人代書而所謂御寶批者或上批或内夫人批皆用
御寶惟親筆則上親書押字不必用寶也
神仙修煉之說有無雖不可究然或因此致疾者斯又
不可不知也元有張性虗者甞參東門老其法專守下
丹田屬纊之際下田結塊痛而絶又一人守上田鼻中
終日涕濃
樊昌髙八舍家軒墀之間畜龜數年生育至百餘其家
産子四五人皆龜胷傴僂蓋孕婦感其氣所致古人胎
教可不謹哉
至正末越有夫婦於大善寺金剛神側縛葦席而居其
婦産一子首有兩肉角鼻孔昻縮類所謂夜义者蓋産
婦依止土偶便禀得此形
陳白雲家籬落間植決明家人摘以下茶生三女皆短
而跛而王氏女甥亦跛予皆識之又會稽民朱氏一子
亦然其家亦嘗種之悉拔去
會稽王某家雄于貲至正間困於徭役門户零落一
術士以六物推人禍福主其家禮遇甚厚無何與其
人散步園中其人指池水謂王曰君家積徳何厚池中
水皆銀也吾能鍊之用銀二三鎰作六釡俟吾西遊還
試之如期而至取池水熾炭瀹之涸則益以水如是者
一月别以藥投之釜中皆成銀王氏異之厚贈其人别
去期再至竟不來矣權其釜大虧銖兩所得之銀即釜
也富家子弟愚騃而貪為妄人侮惑如此大可為戒
木鱉不可服蘇門一人生二子皆切愛之恣其食啖遂
成痞疾其父得一方以木鱉煑猪肉食之其幼子當夜
死明日長者死愚人不謹輕信妄為至殺其二子悲哉
友人馬君文誠得方書一帙亦載此方因評註其事于
左以為戒此仁之一端也
一童子頭有瘍遇人以藥傅之童子頭癢不可忍爬搔
見血至以頭觸柱至夕竟死蓋其藥有砒見血即害人
矣吾聞之文誠云
房室之戒多矣而天變為尤月令先雷三日奮木鐸以
令兆民曰雷將發聲有不戒其容止者生子不備必有
凶災謂其瀆天威也今人生子而形殘體缺者又安知
其不犯斯禁耶為人父母者宜識之噫迅雷風烈必變
豈有是哉
山與水本末不同山一本而萬殊水萬殊而一本
唐人詩一家自有一家聲調髙下疾徐皆合律吕吟而
繹之令人有聞韶忘味之意宋人詩譬則村鼔島笛雜
亂無倫
或問余唐宋人詩之别余答之曰唐人詩純宋人詩駁
唐人詩活宋人詩滯唐詩自在宋詩費力唐詩渾成宋
詩餖飣唐詩縝密宋詩逗漏唐詩温潤宋詩枯燥唐詩
鏗鏘宋詩散緩唐人詩如貴介公子舉止風流宋人詩
如三家村乍富人盛服揖賔辭容鄙俗
唐人詠物詩於景意事情外别有一種思致不可言傳
必心領神㑹始得此後人所以不及唐也如陸魯望白
蓮詩云素蘤多蒙别艷欺此花眞合在瑶池還應有恨
無人覺月曉風清欲墮時妙處不在言句上宋人都曉
不得如東坡詠荔枝梅聖俞詠河豚此等類非詩特俗
所謂偈子耳
唐人絶句有重複字而不䘏者如杜牧華清宫云曉風
殘月入華清又曰朝元閣上西風急皇甫冉酬張繼云
落日臨川問音信又曰寒潮惟帶夕陽還此等别是一
例唐人詩亦有不拘韻者如王建涼州歌云三秋陌上
早霜飛羽獵平田淺草齊錦背蒼鷹初出按五花驄馬
餵來肥齊字不在微韻
章草漢元帝時史游作急就章解散𨽻體麤書之
顧囦字子囦蘇州界牌人至正末嘗為海道萬户國初
以來遂匿名不仕號半癡老人放浪山水間以繪事自
娛每出遊遇奇巒異嶂珍木怪石輙瞪目凝視久之境
與意㑹便欣然忘返歸即乗興揮掃極其變態甚則跳
足大噭以為無愧古人厥初師董源後出入衆家無所
不學然不長於設色晩年益自祕其畫尤善博物家世
本衣冠族多蓄古今名畫奇物耳濡目染故識見絶人
其為人面大少髭長可七尺性介寡合滑稽玩世年六
十餘而終
古人畫人物上衣下裳互用黄白粉青紫四色未嘗用
綠色者蓋綠近婦人服色也琴囊或紫或黄二色而已
不用他色
欲試藥金燒火其上當有五色氣起
予喜吾衍先生子行所述書室中修行法甚有意味得
之不可不傳不得其人亦不必傳也因備録于此云心
閒手懶則觀法帖以其可逐字放置也手閒心懶則治
迂事以其可作止也心手俱閒則寫字作詩文以其可
兼濟也心手俱懶則坐睡以其不强役於神也心不定
宜看詩及雜短故事以其易見意不滯於久也心閒無
事宜看長篇文字或經注或史傳或古人文集此又甚
宜於風雨之際及寒夜也又曰手冗心閒則思心冗手
閒則卧心手俱閒則著書作字心手俱冗則思早畢其
事以寧吾神
葛可久姑蘇人治方脉術與丹溪朱彦修齊名甞炒大
黄過焦悉棄去不用其謹如此人來迎致不問貧富皆
徃貧人以楮鏹來貿藥凖病輕重注善藥緘以畀之而
歸其直或楮鏹有不佳者易佳者使供饘粥蓋仁人之
用心也同郡富人家女子年可十七八病四肢萎痺不
能自食目瞪衆醫莫能治迎可乆可乆視之笑曰此不
難治乃命悉去其房中香匳流蘇之屬發藉地板掘土
為坎舁女子其中扃其扉戒家人俟其手足動而作聲
當報我久之手足果動而呼投藥一丸明日自坎中出
矣蓋此女平日嗜香而脾為香氣所蝕故也又善以生
辰推禍福尤習武藝一日見莫猺開桑弓可久挽之而
彀歸而下血亟命其子煎大黄四兩飲之其子惡多私
減其半不下問故其子以實對可久曰少耳亦無傷也
我命來年當死今則未也再服二両愈明年果卒
近世拆字言吉凶者無如張乗槎按字畫成卦即云云
不為鉤距余一日坐槎肆中有二僮持一字來占槎曰
是為吏縁同曹訟之當送刑部笞四十即囘二僮相視
黙黙既而曰皆如先生言余欲訴通政司求免可乎槎
曰此行不可逾旦矧欲已耶余謂笞四十未可知僮曰
凖律當然耳槎又曰今夕非附軍器船即官鹺船也僮
曰果官鹺船也
洪武初參知政事劉公某王公某莅淛江日改拱北樓
為來逺榜掲槎徃視之曰三日内主哀喪之事如期王
公母夫人病卒劉公以厯日紙邊坐法王公延槎問故
槎曰來者喪字形遠者哀字形也旁之二㸃相續者泪
㸃也公命槎易之乃名為鎮海云
又余家錢塘西第一日以余世父初度日㑹賔槎亦與
焉忽謂家君曰今晚當有逺客至因酒食費財已而淛
東人來一如槎所云叩之槎曰吾聞滌器聲知耳余謂
此術古有之如佛圖澄聽鈴聲王生聽馬蹄聲是也先
是槎挈家自夫槩避兵依余家舍浦莊居之家君初不
相識一見館之三年以故數欲以其術授予時余習舉
子業惜不暇學也槎姓張氏名某字徳元乗槎其自號
云
洪武中有畨僧善相在佛寺見三僧與寺主别畨僧謂主
者曰彼三僧何之主者曰禮浦陀畨僧亟令召囘否則
皆有水厄主者令追之不及果俱溺死胡僧後見四明
袁庭禮欲授其術乃令袁視日乆之雜以黒白豆令㨂
之袁目不眩遂以其術傳之袁亦多奇驗嘗相戴九靈
先生日後當有一難壬戌冬果死囹圄
洪武丁邜春湯信公持節發杭紹明台温五郡之民城
沿海諸鎮時㑹稽王家堰夜大雨水暴至死者什四五
水上有火萬炬咸以為鬼予嘗詢于習海事者曰鹹水
夜動則有光蓋海水為風雨所擊故其光如火耳因記
王子年拾遺記云東海之上有浮玉山山下有穴穴中
有大水蕩潏火不滅為陰火正此類也余記此以破好
怪者之說
余之外王父財賦公常自言十二三時僑居慶元汪家
府間竊從人學泅沒川踏一物如石狀極冷心惕然亟
登岸俄風起浪作有物爬沙水濵其首肖狗騰去即向
所踏物也
嘗見人云海中虎皮白皮料影三種􁁊魚皆能變虎鯊
越州馮裱禙家竭池取魚一巨鯽前有二足如鼠爪即
䑕變也
越中有道士陸國賔者曉乘舟出見白虹跨水甚近及
至其所見蝦蟇如箬笠大白氣從口出即跳入水虹亦
不見
元薛公世南為山西僉憲時言一皮匠忽晝見二急脚
召渠云是㝠府符命其人令家人作饌供二㝠使家人
無所見也且語家人曰我平日寡愆雖死必復生慎勿
葬我是日果死三日後復蘇云至一官府設王者儀衞
一人冕服坐殿廷問曰汝知過否皮匠曰某有生以來
未嘗造惡王者命以物如青泥之狀塗其頂乆之心骨
醒然累世之事皆能記憶王者曰白起坑長平四十萬
卒汝不預乎其人乃王紇九世身對曰起坑卒時某阻
之不聽非某罪也上帝以某有陰徳賜某八世為將今
九世矣俄而起械而至羸然一鬼囚也與之對得其情
起復押入㝠獄夜义果放還自後棄所業乗馬出入士
夫家能談其前世事予聞諸王少師文王聞諸薛公云
山東民間婦人一臂有物隠然膚中屈佶如蛟龍狀婦
喜以臂浸盆水中一日雷電交作婦自牖出臂果一龍
拏雲而去
嘗有縫人坐一室忽堊壁中瑟瑟有聲少間堊罅處一
小蛇隨出隨大俄風雨化龍而去
禹廟梅梁乃大梅山所産梅樹也山在鄞縣東南七十
里蓋梅子眞隠處石洞仙井丹竈藥鑪猶存山頂大梅
樹其上則為㑹稽禹祠之梁其下則為他山堰之梁禹
祠之梁唐張僧繇圖龍其上夜大風雨嘗飛入鏡湖與
龍鬪人見梁上水淋漓濕萍藻滿焉始駭異之乃以鐵
索鎖于柱他山堰之梁長三丈許去岸數尺歳乆不朽
大水不漂因刀墜誤傷之出血不止今禹廟以他梅樹
代之不斵不削存故事耳非舊物也
洪武乙亥冬遣使發卒修陂塘時山陰天樂瀛湖塘掘
得一物類小兒臂紅潤如生無有識者遂棄之此肉芝
也食之延年
波羅蜜樹如荔枝樹差大皮厚葉團有横紋小枝附樹
身而生一枝含數實花落實出大如斗皮亦似荔枝有
刺類佛首螺髻之狀肉若蜂房近子處可食與熟𤓰無
異而風韻過之子如肥皂核大亦可煼食味似豆春生
秋熟交人珍之
安南國有一種魚鋭首無鱗有骨若挿箭然味似河豚
名戴帽魚
甘草大者如柱土人以架屋吾友唐愚士西遊親見之
北方黄䑕穴處各有配匹人掘其穴者見其中作小土
窖若床榻之狀則牝牡所居之處也秋時蓄黍菽及草
木之實以禦冬各為小窖别而貯之天氣晴和時出坐
穴口見人則拱前腋如揖狀即竄入穴韓孟聨句所謂
禮䑕拱而立者是也惟畏地猴地猴形極小人馴養之
縱入其穴則銜黄鼠喙曳而出之味極肥美元朝恆為
玉食之獻置官守其處人不得擅取也
玉面貍謂之風貍止食山果而乗風過枝甚㨗味獨勝
他貍宜糟食尤佳
蟳與石巨皆海錯之佳者
海中有甲物如扇其文如瓦屋惟三月三日潮盡乃出
名海扇四明任松鄉嘗有詩云漢宫佳人班婕妤香雲
一篋秋風初網蟲蒼蒼恩自淺猶抱明月馮夷居至今
生怕秋風面三月三日纔一見對人揺動不如烹肯入
五雲清暑殿
木綿花唐人詩多用之然與吴越所産不同按吴錄地
里志交趾安定縣有木綿樹實如酒杯口有綿如蠶之
綿可作布
元末有人襆被行山逕間遇惡少意所負必楮鏹也擊
殺之視襆中特楮衾耳大悔之乃書楮衾曰的的的孰
令爾紙被似鈔角問我何處住五色雲中住問我是何
姓杓子少箇柄爾也錯我也錯不如歸去的的的愬官
不知主名召商謎者問之曰五色雲綵煙也綵煙新昌
山名杓子少柄盂也蓋于姓也密令𨽻人徃蹤跡之久
而不得𨽻人亦了事者一日坐鑷肆櫛髪見一人對門
製餅鼓其槌作的的之聲乃揚言曰某山中刼負紙被
者官察知賊處即來捕也覘其人有懼色次日閉門不
賣餅矣竟捕之果服其辜
老農語曰蝗生子遺而入地經大雪則入地愈深坡雪
後書北臺壁云遺蝗入地應千尺又和喜雪云螟螣無
遺種是也
坡翁有數妾相繼而去唯朝雲者隨坡南遷朝雲姓王
氏錢唐人生一子曰幹兒未朞而夭紹聖三年七月五
日朝雲亡八月三日葬泗州栖禪寺東麓為亭名六如
有銘
吾先君嘗言友人某解禽言見二雀啾鳴樹間久之一
雀飛鳴而過二雀忽飛去友人曰此二雀求其侣不得
彼一雀報言在東園樹林中故二雀飛去也急令人視
東園林中果然
　
　
　
　
　
　古今說海卷一百十四
欽定四庫全書
　古今說海卷一百十五
　　　　　　　　　　　　　明　陸楫　編
　說畧三十一(雜記三十一/)
　　東園友聞(闕名/)
昔見周草窻先生弁陽客談有信義湯一服蓋修竹先
生筆也其方云信義等分毎晨至暮服之無斁自然心
廣體胖積以歲月日用常行惟信義是服不患不到聖
賢地位也(草牕周公謹修/竹王監簿也)
虎丘先生所書客談皆六經語而於儀禮尤致意焉觀
此則先生之學可見先生嘗為困學老人館賔鮮于深
敬之教其二子鮮于聞先生之訓其學益進先生戲曰
某教其子乃教其父相與一笑(虎丘盛/元仁也)
胡牧仲先生以經學名世行義聞望著于東南國初金
宋諸老宗之吳興趙承㫖嘗有詩挽之曰淚濕黔婁被
情傷郭泰巾觀此則先生之為人可知矣所謂獨行不
愧影獨寢不畏衾先生其人也弟汲仲先生亦特立獨
行一毫不茍取趙承㫖嘗為羅司徒以禮請先生作其父
墓銘先生勃然怒曰我豈為宦官作墓銘耶觀此則其
剛介可知當時承㫖為司徒以金百錠奉先生潤筆是日
先生在陳其子千里以情白座上諸客勸先生受先生却之愈
堅聞先生之風諛墓而求金者寧不自警乎先生送蔡
如愚歸東陽詩云薄糜不繼襖不裏謳吟猶是鐘球鳴
嘗語惟善曰此余祕密藏中休糧方也(曲江錢/惟善書)
世祖暮年僧格專權納賄中書之政漸弛上初不知也
時徹爾為御史中丞力言之至再不聽且怒命舒固爾
齊批其頰遣之一日上方燕坐便殿中徹爾公入上作
色迎謂之曰徹爾又欲言僧格耶公曰然臣諦思之國
家置臺諌猶人家畜犬也譬則賊至而犬吠主人不見
乃箠犬犬遂不吠豈良犬乎上悟頷之未幾僧格敗噫
使臺諫一如公天下寧有亂耶
仁廟濳邸日奉太后在懐孟駐輦之夕暑雨方霽羣蛙
亂鳴閤閤不少休兩宮達旦不寐翊日近臣宣太后令
諭蛙曰吾母子方憒憒蛙忍惱人邪可徃他處鳴毋復
留此自是至今十餘年蛙不再鳴越明年仁宗入京誅
安西王迎武宗於北藩八繼大統時至大元年也聖人
所至山川鬼神陰來相之况魚蟲之㣲有不從令者乎
因書以廣異聞(至正庚子七月/晦全思誠書)
至順庚午赴南宫嘗侍虞奎章坐談及東平富人新居
落成有丘眞人者道行重一時凡欲徼福利者慕其道
争迎致之幸其一至咸自慰足富人以禮致眞人將冀
一言以頌其居眞人既入室黙不一語輙以所持鐵杖
於墻壁窻戸頗毁裂之亟出富人怏怏率家人羅拜以
希觧悟眞人曰若室完美蔑以加矣雖然完必毁吾不
先毁之若將無以圖厥終今毁矣若冝思其毁而欲完
者克保全之則若與若子孫庶幾歌斯哭斯永終無替
富人悦服
吳興陳伯敷翰林編修時為璋言參政王公繼學自筮
仕京師遊宦四方久去鄉里及拜中書參議歸省逮里
門舍騎徒步遇長者輙拜過市有老翁坐肆公趨拜肆
下翁倨坐曰小大(北方卑/幼之稱)久不見汝汝來奚自公曰自
京師翁曰仕否公曰忝參議中書翁又曰小大朝廷官
爵不可得在意公逡廵拜謝翁倨坐如故吁中原習俗
之厚王公謙徳之隆君子所樂道也
余客京口聞有閔仲達陳子方者幼同讀書長同習吏
事又同籍杭郡吏循次錄叙則陳在先閔乃以計先之
陳終無幾㣲怨嫉意適故人約陳偕入京達官貴卿交
薦以仕尋僉憲浙西閔方以日月陞掾憲府聞陳之來
歎曰何面目見之稱疾不出陳下車亟問吏曰閔仲達
何不見耶咸以疾對陳曰非疾憚我也我將見之及其
門閔惶懼出肅陳曰吾與君交至深誼至篤君昔先我
而吏郡者命也非此吾所就寧至是耶今又幸同處茍
有未至方賴於君何稱疾為宜亟出閔感激從事相好
如初
顧徳玉檇李人也其父南山嗜浮屠至舍其居為白雲
菴以宅學佛者徳玉獨好諸經子史習古詩文與儒者
游嘗從觀光余先生學觀光老無子徳玉養焉一日觀
光之他所病卒于道徳玉為營棺槨以斂之凡附於身
者皆致其誠焉後迎其喪以歸置之正堂躬服斬衰苴
屨俾其子若妻暨童子咸如之朝夕哭踊旬必祭奠哀
之若喪父然越三月負土築壠壠成𦵏之復結廬墓側
居三年而後已歲時之享弗替也或曰古者為師服心
喪未聞為齊斬以喪之也徳玉曰否民生於三師居其
一於父何異吾所以為此者將以愧天下之為人弟子
而忘其師者也
劉信甫廣陵人也倜儻尚氣不事小節然重厚少文其
先嘗事廣陵富商順風曹氏曹氏將死以孤屬信甫信
甫撫曹氏孤幾冠孤之季父欺其幼且利其貲乃陳于
郡曰曹氏之先家貲若干緡未析皆為姪所據願中分
之郡守劉知其詐乃直曹氏孤季之子慚毒其父父死
陳于郡曰弟殺吾父郡長茂瑪哈者始莅事與守有隙
疑守受曹氏孤賄欲置曹氏孤法并得以中守引致百
餘人捶擊無筭皆自誣服曰曹氏孤使某殺季郡守受
曹氏孤賄若干末致信甫欲其無兩辭以成獄拷楚萬
狀身無可擊者信甫曰殺若季者某也曹氏孤實不知
郡守亦無賄密使置曹氏孤于京匿之大家使勿出謂
之曰事畢而後歸乃以金帛賂郡長左右從減死論既
出即詣京師叩蹕自陳卒置郡長于法守復其官凡獄
訟道里費以鉅萬計曹氏孤歸計其費以償之信甫笑
曰奴之富者皆主之餘也脫主於厄分内事詎敢以費
求償哉卒不受聞者莫不重其義也南北之士或貧不
能自給者信甫不問識與不識無不周給之亦不責劵
嘗遊吳中以百金加束帛致余淑其子余以母老辭焉
至元十三年丙子春正月十八日淮安王巴延以中書
右丞相統兵入杭宋謝全兩后以下皆赴北有王婉儀
者題滿江紅于驛云太液芙蓉渾不似舊時顔色曾記
得春風雨露玉樓金闕名播蘭簪妃后裏暈潮蓮臉君
王側忽一朝鼙鼔掲天來繁華歇龍虎散風雲滅千古
恨憑誰說對山河百二淚霑襟血驛館夜驚塵土夢寶
車曉轉闗山月只姮娥相顧肯從容隨圓缺或云王昭
儀下張璚英所賦也夏五月二日兩后抵上都朝見世
皇十二日夜故宋宫人安定夫人陳氏安康夫人朱氏
與二小姬沐浴整衣焚香自縊死朱夫人遺古詩一篇
於衣中云既不辱國幸免一身不辱父母且不辱親藝
祖受命立國以仁中興南渡計二百春世食宋禄羞為
北臣大難既至刼數囘輪妾輩之死守於一貞焚香設
誓代書諸紳忠臣孝子期以自新時皆服其貞烈此四
人者視前日之託隠憂於文辭者相去固萬萬矣是年
丞相偏師徇地至台之臨海民婦王氏者美姿容被掠
千夫長將殺其舅姑與夫而欲私之婦誓死不可自念且
被汙因陽曰能俾我為舅姑與夫服期月乃可事主君
千夫長見其不難於死從所請仍使俘婦雜守之師還
挈行至嵊縣過清風嶺婦仰天竊歎曰吾知所以死矣
即囓拇指出血寫口占詩於崖石上曰君王無道妾當
災棄女抛男逐馬來夫面不知何日見妾身料得幾時
囘兩行清淚頻偷滴一片愁眉鎻不開囘首故山看漸
逺存亡兩字實哀哉自投崖下以死死之日抵今且八
九十年石上血迹如始寫時不為風雨所剥蝕僕昔過
其下尚能讀所寫詩嵊丞謝端為之立祠刻碑於死所
巴延台哈布哈兼善公守越立廟像享之鄉人私表曰貞
婦著作李五峰先生孝光為記郡上其事於朝未報噫
使公卿將相貞守一節若此數婦者豈有賣降覆國之
禍哉宜乎秦賈之徒為萬世罪人也
周君景逺馳為南臺御史時分治過浙省日與朋友徃
復其書吏不樂似有舉刺之意大書壁上曰御史某日
訪某人某日某人來訪御史忽見之呼謂曰我嘗又訪
某人汝乃失識何也第補書之因復謂曰人之所以讀
書為士君子者正欲為五常綱維也使我今日絶故舊
是為御史而墜一常其可乎寧不為御史不可滅人理
吏赧然謝服而退(南村陶/宗儀書)
杜清碧先生本以翰林待制聘至杭日有所編五聲韻
自大小篆𨽻以至外化番書及國朝蒙古新字靡不收
録題曰華夏同音一日庫哩子山平章公庫庫見訪語
及聲律之學因問國字何以用司(喉音有/音無字)字為首先生
答曰正如嬰兒初墮地時作此一聲乃得天地全氣也
平章甚善其說
唐建中四年李希烈䧟汴州復遣兵數千人抵項城縣
蓋將掠人玉帛妻女縣令李偘不知所為其妻楊氏曰
君縣令也冦至當死力不足死焉職也君如逃則誰守
偘曰兵與財俱無將若何楊氏曰若不守縣吾民為賊
所得矣今倉廩皆積也府庫皆財也百姓皆戰士也重
賞罸以令士其必濟於是召吏胥百姓於庭楊氏曰縣
令民主也然歲滿則罷去非若吏人百姓墳墓斯存宜相
與致死以守忍失其身而為賊之人耶衆皆泣許之乃
誓曰以瓦石中賊者與之千錢刀矢兵刃之物中賊者
與之萬錢得數百人偘率之以登城楊氏親爨以食之
無少長必周而均使偘與賊言曰項城父老義不從賊
矣皆悉力以守賊得吾城不足以威不如亟去徒失利
無益也賊衆皆笑忽流矢誤中偘手偘傷而歸楊氏曰
君不在則誰固守與其死於城戰不猶愈於家乎偘裹
傷復率其徒將趣城而一人有以弱弓射中其帥墮馬
死即希烈壻也賊勢沮遂相與散去項城之人得保完
刺史上偘之功超遷緒州太守嗚呼婦人女子之徳奉
父母舅姑盡恭順和柔者則賢矣守土保民忠誠勇烈
之道此公卿大臣之難事斯時也憑堅城深池儲畜山
積財貨自若冠胄服甲負弓矢而馳者不知幾人其勇
不能自守其忠不能以自死棄其城而走者舉若是也
彼何人哉楊氏婦人也孔子曰仁者必有勇楊氏當之
宋末岳州徐君寶之妻某氏被虜來杭居韓蘄王府自
岳至杭相從數千里相與數月虜欲犯之屢以巧計得
脫一日虜必欲强汚之度不可脫乃謂曰俟我祭亡夫
謝絶之可事汝虜喜而然之遂嚴妝焚香祝畢赴池水
而死將赴死之際題滿庭芳一闋于府壁云漢上繁華
江南人物尚遺宣政風流綠窻朱户十里爛銀鉤一旦
刀兵齊舉旌旗擁百萬貔貅長驅入歌臺舞榭風捲落
花愁清平三百載典章文物掃地俱休幸此身未北猶
客南州破鑑徐郎何在空惆悵相見無由從今後夢魂
千里夜夜岳陽樓余至杭聞徐子祥言之徐正蘄王府
鄰尤及見其親書後宣伯褧先生亦言正與清風嶺同
所謂一時一事也
江陰人李安撫歸附于元後諡恭敏所居門首立坊曰
恭敏坊近歲子孫以故址賣與里人薛氏土木一新視
昔有加有客語薛云君之門而猶存李氏之坊恐非君
所宜也薛深然之指恭敏之族尊行者惟唐卿可主其
事乃貽以錢百緡李欣然徹之是夕李囈語呻吟甚苦
妻急呼之覺曰我夢見袍笏大官自云是我祖責我不
能世守其業又毁其坊且罵且撻我負痛號泣故致此
耳語既暴死莫救越明年城燬于兵薛氏屋復為瓦礫
之區
江東信州故宋時取土築城為濠百畆渺然有江湖之
意遂名南池中有地可架屋數十楹舊為州民某氏居
之有年矣歸附後穆徹來監是郡遂有其地春夏之交
毎苦羣蛙聒人然無術以去之三十八代天師廣㣲子
朝京還用以此告廣㣲以瓦片朱書篆使人投於池中
曰羣蛙自此毋作聲於是寂然至今絶無蛙鳴亦可異
也
友人唐伯剛曰北方凡皁鵰作巢所在官司必令人窮
巢探卵多寡若三枚必設置以守之及其出乃一狗也
取而飼養之長則獻於朝廷與常狗無異但耳上多羽
毛數根耳田獵之際鵰則上飛狗則陸行所逐同至名
曰鷹背狗蓋凡物生三子必有一異惜人未有聞焉偶
記于此(篔谷邵/煥識)
曩余遊學金陵日與同門二三輩謁見起巖王先生起
巖曰新學切當以禮義㢘恥四者存心涵養得熟家業
不患不成功名不患不至學問不患不精上而天子下
而庶人何莫不本於四者乎余旦旦而思之四者根於
心内有所主則揖讓進退合其節動用制作得其宜取
予得其當剛介有所守矣内無所主則傲縱自肆譸張
貪暴不可勝言矣驗諸行事觀諸人品於是言而益信
蓋起巖乃吳草廬門人也斯言咸有源委近僻處江村
嘉言日無聞因是而書以自警又起巖甞招程敬叔先
生教其子弟建江東書院以處之學徒如雲衣食或不
充咸資於王程先生喪偶有孤女一如己女豐其匳具
以遣之王江東名士也近隔於兵重為斯文惜(篔谷邵/煥識)
上海民有以譎詐而致富者丙申夏四月其居燬于兵
為卒所執索窖藏物民紿之曰此非我居我逃難至此
耳我居距此纔百餘步汝欲窖可同徃卒然之民遂導
卒至其故人之居發地數處終不得窖卒知其紿已怒
而殺之
昔有富翁方與客對談適一人垢衣弊屣如屠沽者自
外至翁肅容而起迎之上坐退而拱立其人曰汝坐翁
乃坐客問翁曰彼何人耶翁曰某族叔父也客哂之曰
吾族則無此翁曰但君族未廣耳客大慙
宋太學生㑹稽唐珏字玉潛當至元戊寅冬楊璉眞伽
發趙皇族諸陵寢至斵殘支體攫珠襦玉匣焚其胔棄
骨草莽間唐聞之痛憤亟貨家具得白金百星許執劵
行貸又得百星許乃具酒醪市羊豕飲里中少年唐具
告以願收遺骸共瘞之衆歡諾一少年曰事露奈何唐
曰余固籌矣今四郊多暴骨取竄以易誰其知之乃斵
文木為櫝紉黄絹為囊各署其表曰某陵某陵分委而
散遣之蕝地以藏為文而告詰旦事訖來集出白金羡
餘酬之戒勿泄越七日下令裒陵骨雜置馬牛枯骼中
造塔錢塘以内之名塔曰鎮南杭民悲不忍仰視了不
知陵骨之猶存也後數年人始有傳唐之髙誼由是玉
潛義風震動唐復有夢中詩四首其一曰珠亡忽震蛟
龍睡軒弊寧忘犬馬情親拾寒瓊出幽草四山風雨鬼
神驚其二曰一抔自築珠丘土䨇匣親傳竺國經只有
東風知此意年年杜宇泣冬青其三曰昭陵玉匣走天
涯金粟堆寒起暮鴉水到蘭亭轉嗚咽不知眞帖落誰
家其四曰珠鳬玉鴈又成埃斑竹臨江首重囘猶憶去
年寒食節天家一騎捧香來葬後又於宋常朝殿掘冬
青樹植于所函土上作冬青行二首曰馬箠問髐形南
面欲起語野麕尚純束何物敢盗取餘花總飄蕩白日
哀后土六合忽怪事蛻龍掛茅宇老天鑒區區千載䕶
風雨又曰冬青花不可折南風吹凉積香雪遥遥翠蓋
萬年枝上有鳯巢下龍穴君不見犬之年羊之月霹靂
一聲天地裂此事予聞之先師唐温如温如乃玉潛之
子故其事詳謹用書之(華亭/夏頥)
　
　古今說海卷一百十五
欽定四庫全書
　古今說海卷一百十六
　　　　　　　　　　　　　明　陸楫　編
　說畧三十二(雜記三十二/)
　　拊掌録(闕名/)
　東萊吕居仁先生作軒渠錄皆紀一時可笑之事余
　觀諸家雜說中亦多有類是者暇日裒成一集目之
　曰拊掌錄不獨資開卷之一笑亦足以補軒渠之遺
　也延祐改元立春日囅然子書
王溥五代狀元相周髙祖世宗至宋以宫師罷相其父
祚為周觀察使致仕祚居富貴乆奉養奢侈所不足者
未知年壽耳一日居洛陽里第聞有卜者令人呼之乃
瞽者也密問老兵云何人呼我答曰王相公父也貴極
富溢所不知者壽也今以告汝俟出當厚以卦錢相酬
也既見祚令布卦成文推命大驚曰此命惟有壽也祚
喜問曰能至七十否瞽者笑曰更向上答以至八九十
否又大笑曰更向上答曰能至百歲乎又歎息曰此命
至少亦須一百三四十歲也祚大喜曰其間莫有疾病
否曰並無之其人又細數之曰俱無秪是近一百二十
歲之年春夏間㣲苦臓腑尋便安愈矣祚大喜囘顧子
孫在後侍立者曰孩兒輩切記之是年且莫教我喫冷
湯水
司馬温公屢言王廣淵章八九上留身乞誅之以謝天
下聲震朝廷是時滕元發為起居注侍立殿㘭既歸廣
淵來問元發早來司馬君實上殿聞乞斬某以謝天下
不知聖語如何元發戲曰我只聽得聖語云依卿所奏
葉濤好奕棋王介甫作詩切責之終不肯已奕者多廢
事不以貴賤嗜之率皆失業故人目棋枰為木野狐言
其媚惑人如狐也煕寧後茶禁日嚴被罪者衆乃目茶
籠為草大蟲言其傷人如虎也
熈寧間蜀中日者費孝先筮易以丹青寓吉凶謂之卦
影其後轉相祖述畫人物不常鳥或四足獸或兩翼人
或儒冠而僧衣故為怪以見象米芾好怪常戴俗帽衣
深衣而躡朝鞾紺縁朋從目為活卦影
沈括存中方就浴劉貢父遽哭之曰存中可憐已矣衆
愕問云死矣盆成括也
石資政中立好詼諧樂易人也楊文公一日置酒作絶
句招之末云好把長鞭便一揮石留其僕即和曰尋常
不召猶相造況是今朝得指揮其詼諧敏捷類如此也
又嘗於文公家㑹葬坐客乃執政及貴遊子弟皆服白
襴衫或羅或絹有差等中立忽大慟人問其故曰憶吾
父又問之曰父在時當得羅襴衫也蓋見在執政子弟
服羅而石止服絹坐中皆大笑
昔一長老在歐陽公座上見公家小兒有小名僧哥者
戲謂公曰公不重佛安得此名公笑曰人家小兒要易
長育徃徃以賤物為小名如狗羊犬馬之類是也聞者
莫不絶倒
劉貢父嘗言人之戲劇極有可人處楊大年與梁同翰
朱昂同在禁掖大年未三十而二公皆髙年矣大年呼
朱翁梁翁毎戲侮之一日梁謂大年曰這老亦待留以
與君也朱於後亟揺手曰不要與衆皆笑其敏雖一時
戲言而大年果不五十而卒
李覯字泰伯盱江人賢而有文章蘇子瞻諸公極推重
之素不喜佛不喜孟子好飲酒作古文彌佳一日有達
官送酒數斗泰伯家釀亦熟然性介僻不與人徃還一
士人知其富有酒然無計得飲乃作詩數首罵孟子其
一云完廪捐階未可知孟軻深信亦還癡岳翁方且為
天子女壻如何弟殺之李見詩大喜留連數日所與談
莫非罵孟子也無何酒盡乃辭去既而又有寄酒者士
人聞之再徃作仁義正論三篇大率皆詆釋氏李覽之
笑云公文采甚奇但前次被公喫了酒後極索寞今次不
敢相留留此酒以自遣懐聞者大笑
張文潛甞言近時印書盛行而鬻書者徃徃皆士人躬
自負擔有一士人盡掊其家所有約百餘千買書將以
入京至中途遇一士人取書目閲之愛其書而貧不能
得家有數古銅器將以貨之而鬻書者雅有好古器之
癖一見喜甚乃曰毋庸貨也我將與汝估其直而兩易
之於是盡以隨行之書換數十銅器亟返其家其妻方
訝夫之囘疾視其行李但見二三布囊磊磈然鏗鏗有
聲問得其實乃詈其夫曰你換得他這箇幾時近得飯
喫士人曰他換得我那箇也幾時近得飯喫因言人之
惑也如此坐皆絶倒
魯直在鄂鄂州太守以其才望信重之士人以詩文投
贄守必取質于魯直而報之一同人投詩頗紕繆守攜
見魯直意其一言少助其人魯直閲詩良乆無語太守
曰此詩不知酬以幾何魯直笑曰不必他物但公庫送
與四兩乾艾於尻骨上作一大炷灸之且問曰爾後敢
復凑分耶同人竟無所濟
科場進士程文多可笑者治平中國學試䇿問體貌大
臣進士對䇿曰若文相公富相公皆大臣之有體者若
馮當世沈文通皆大臣之有貌者意謂文富豐碩馮沈
美少也劉原甫遂目沈馮為有貌大臣又歐陽永叔主
文試貴老為其近於親賦有進士散句云覩兹黄耉之
狀類我嚴君之容時鬨堂大笑
李廷彦曽獻百韻詩于一上官其間有句云舍弟江南
沒家兄塞北亡上官惻然憫之曰不意君家凶禍重併
如此廷彦遽起自解曰實無此事但圖對屬親切耳上
官笑而納之
歐陽公與人行令各作詩兩句須犯徒以上罪者一云
持刀哄寡婦下海刼人船一云月黒殺人夜風髙放火
天歐云酒粘衫袖重花壓帽簷偏或問之答云當此時
徒以上罪亦做了
黄裳酷嗜燒煉晚年疾篤喻諸子曰我死以大缸一枚
坐之復以大缸覆之用鐵線上下管定赤石脂固縫置
之穴中足矣
許義方之妻劉氏以端潔自許義方嘗出經年始歸語
其妻曰獨處無聊得無與鄰里親戚徃還乎劉曰自君
之出惟閉門自守足未嘗履閾義方咨歎不已又問何
以自娛答曰惟時作小詩以適情耳義方欣然命取詩
觀之開卷第一篇題云月夜招鄰僧閒話
孫巨源内翰從劉貢父求墨而吏送達孫莘老中丞巨
源以其求而未得讓劉劉曰已嘗送君矣已而知莘老
誤留也以其皆姓孫而為館職故吏輩莫得而别焉劉
曰何不取其髯為别吏曰皆鬍而莫能分也劉曰既是
皆鬍何不以其身之大小為别吏曰諾於是館中以孫
莘老為大鬍孫學士巨源為小鬍孫學士
有一故相逺𣲖在姑蘇嬉遊書其壁曰大丞相再從姪
某嘗遊有士人李璋素好訕謔題其旁曰𤣥元皇帝三
十七代孫李璋繼至
章子厚與蘇子瞻少為莫逆交一日子厚坦腹而卧適
子瞻自外來摩其腹以問子瞻曰公道此中何所有子
瞻曰都是謀反底家事子厚大笑
有一士人赴宴衆中有少年勇於色甫就席士人以服
辭乃命撤樂及屏去羣妓後勸酬及少年少年罪士人
曰敗一席之歡皆君也正所謂不自殞滅禍延過客耶
賔主為之鬨堂
東坡在玉堂一日讀杜牧之阿房宫賦凡數遍毎讀徹
一遍即再三咨嗟歎息至夜分猶不寐有二老兵皆陜
人給事左右坐久甚苦之一人長歎操西音曰知他有
甚好處夜久寒甚不肯睡連作寃苦聲其一曰也有兩
句好(西人皆/作吼音)其人大怒曰你又理㑹得甚底對曰我愛
他道天下人不敢言而敢怒叔黨卧而聞之明日以告
東坡大笑曰這漢子也有鑒識
趙閲道罷政閒居毎見僧接之甚恭一日士人以書贄
見公讀之終卷正色謂士人曰朝廷有學校有科舉何
不勉以卒業却與閒退人說他朝廷利害士人惶恐而
退後再徃門下人不為通士人謂閽者曰參政便直得
如此敬重和尚閽者曰尋常來見諸僧亦只是平平人
但相公道是重他袈裟士人笑曰我這領白襴直是不
直錢財閽者曰也半看佛面士人曰更那輟不得些少
來看孔夫子面人傳以為笑
張文潛言嘗問張安道云司馬君實直言王介甫不曉
事是如何安道云賢只消去看字說文潛云字說也只
有二三分不合人意處安道云若然則足下亦有七八
分不解事矣文潛大笑
壽皇聖明亦為左右者所惑有一川官得郡陛辭有宦
者奏知來日有川知州上殿官家莫要笑壽皇問如何
不要笑奏云外面有一語云裹上幞頭西字臉恐官家
見了笑只得先奏所謂知州者面大而横闊故有此語
來日上殿壽皇一見憶得先語便笑云卿所奏不必宣
讀容朕宫中自看愈笑不已其人出外曰早來天顔甚
悅以某奏劄稱旨殊不知西字臉先入之言所以動壽
皇之笑也
紹興九年金歸我河南地商賈徃來攜長安秦漢間碑
刻求售於士大夫多得善價故人王錫老東平人貧甚
節口腹之奉而事此一日語共遊近得一碑甚奇及出
示顧無一字可辨王獨稱賞不已客曰此何代碑王不
能答客曰某知之是名没字碑宜乎公好尚之篤也一
笑而散
張文潛嘗云子瞻毎笑天邊趙盾益可畏水底右軍方
熟眠謂湯燖了王羲之也文潛戲謂子瞻公詩有獨看
紅蕖傾白墮不知白墮是何物子瞻云劉白墮善釀酒
出洛陽伽藍記文潛曰白墮既是一人莫難為傾否子
瞻笑曰魏武短歌行云何以解憂惟有杜康杜康亦是
釀酒人名也文潛曰畢竟用得不當子瞻又笑曰公且
先去共曹家那漢理㑹却來此間厮魔蓋文潛時有僕
曹某者在家作過亦失去酒器之類既送大府推治其
人未招承方文移取會也滿座大囅
哲宗朝宗子有好為詩而鄙俚可笑者嘗作即事詩云
日煖看三織風高鬭兩廂蛙翻白出闊蚓死紫之長潑
聽琵梧鳯饅抛接建章歸來屋裏坐打殺又何妨或問
詩意答曰始見三蜘蛛織網於簷間又見二雀鬭於兩
廂廊有死蛙翻腹似出字死蚓如之字方喫潑飯聞鄰
家琵琶作鳯栖梧食饅頭未畢閽人報建安章秀才上
謁迎客既歸見内門上畫鍾馗擊小鬼故云打死有何妨
哲宗嘗灼艾諸内侍欲娱上或舉其詩上笑不已竟不
灼艾而罷
安鴻漸有滑稽清才而復懼内婦翁死哭於路其孺人
性素嚴呼入繐幕中詬之曰路哭何因無淚漸曰以帕
拭乾妻嚴戒曰來日早臨棺須見淚漸曰唯計既窘來
日以寛巾納濕紙置於額大叩其顙而慟慟罷其妻又
呼入窺之妻驚曰涙出於眼何故額流漸對曰豈不聞
自古云水出髙原聞者大笑
石曼卿為集賢校理微行娼館為不逞者所窘曼卿醉
與之校為街司所録曼卿詭怪不羈謂主者曰乞秖就
本廂科决欲詰旦歸館供職廂帥不喻其謔曰此必三
館僕人也杖而遣之
吳中一士人曾為轉運司别試解頭以此自負好附託
顯位是時侍御史李制知常州丞相莊敏龎公知湖
州士人遊毗陵挈其徒飲娼家顧謂一騶卒曰汝徃白
李二我在此飲速遣有司持酒殽來李二謂御史也俄
頃郡㕑以飲食至甚豐腆有一蓐醫適在其家見其事
後至御史家語及之李君極怪使人捕騶卒得之乃兵
馬都監所假受士人教戒就使庖買飲食以紿坐客耳
李乃杖騶卒使街司白士人出城郡僚有相善者出與
之别唁之曰倉卒遽行當何所詣士人應曰且徃湖州
依龎九耳聞者莫不大笑
北都有妓女美色而舉止生梗土人謂之生張八因府
會㓂忠愍令乞詩于魏處士野野贈之詩曰君為北道
生張八我是西州熟魏三莫怪尊前無笑語半生半熟
未相諳座客大發一噱
張丞相好草聖而不工流輩皆譏笑之丞相自若也一
日得句索筆疾書滿紙龍蛇飛動使其姪録之當波險
處姪罔然而止執所書問曰此何字丞相熟視久之亦
自不識詬其姪曰胡不早問致吾忘之
李丹大夫客都下一年無差遣乃授昌州倅議者以去
家逺乃改授鄂州淵材聞之乃吐飯大步徃謁見其人
言丈丈改鄂倅有之乎李曰然淵材悵然曰誰為丈丈
謀昌佳郡也奈何去之李驚曰供給豐乎曰非也民訟
簡乎曰非也曰然則何以知其佳淵材曰海棠無香昌
州海棠獨香非佳郡乎聞者傳以為笑
石曼卿隠於酒謫仙之才也然善戲嘗出遊報寧寺馭
者失控馬驚曼卿墮馬從吏遽扶掖升鞍市人聚觀意
其必大詬怒曼卿徐著鞭謂馭者曰賴我是石學士也
若瓦學士豈不破碎乎
王榮老嘗官於觀州罷官渡江七日風作不得濟父老
曰公篋中蓄竒物此江神極靈當獻之得濟榮老顧無
所有有玉麈尾即以獻之不可又以端石硯獻之不可
又以宣尼虎帳獻之亦不驗夜卧念曰有黄魯直草書
扇題韋應物詩云獨憐幽草澗邊生上有黄鸝深樹鳴
春潮𢃄雨晚來急野渡無人舟自横即取視惝恍之間曰
我猶不識彼寧識之乎持以獻之香火未收天水相照
如兩鏡對展南風徐來帆一飽而濟吾意江神必元祐
遷客鬼為之不然亦何嗜之深也書此可發一笑
　余家舊有軒渠録此卷從吳純齋處袖歸謹抄于且
　喫茶小軒中起八月三日庚子迄六日癸卯是日小
　雨弄睛頗快人思時太歲丙戌至元十禩也映雪老
　人華亭孫道明志時年六十九矣
　
　
　
　
　
　古今說海卷一百十六
欽定四庫全書
　古今説海卷一百十七
　　　　　　　　　　　　　明　陸楫　編
　説纂一(逸事一/)
　　漢武故事(漢班固/)
漢景帝王皇后槐里王仲女也名姝兒母臧氏臧荼孫
也初為仲妻生一男兩女其一女即后也仲死更嫁長
陵田氏生二男后少孤始嫁與金王孫生一男矣相工
姚翁善相人千百弗失見后而歎曰天下貴人也當生
天子田氏乃奪后歸納太子宫得幸有娠夢日入懷景
帝亦夢髙祖謂己曰王美人得子可名為彘及生男因
名焉是為武帝帝以乙酉年七月七日旦生於猗蘭殿
年四歳立為膠東王少而聰明有智術與宫人諸兄弟
戲善徵其意而應之大小皆得其歡心及在上前恭敬
應對有若成人太后下及侍衛咸異之是時薄皇后無
子立栗姬子為太子長公主嫖有女欲與太子婚栗姬
妬寵少衰王夫人因令告栗姬曰長公主前納美人得
幸於上子何不私謁長公主結之乎時諸美人皆因長
公主見得貴幸也故栗姬怒不聽因謝長公主不許婚
長公主亦怒王夫人因厚事之長公主更欲與王夫人
男婚上未許後長主還宫膠東王數歳公主抱置膝上
問曰兒欲得婦否長主指左右長御百餘人皆云不用
指其女阿嬌好否笑對曰好若得阿嬌作婦當作金屋
貯之長主大悦乃苦要上遂成婚焉皇后既廢栗姬次
應立而長主伺其短輙徵白之上嘗與栗姬語屬諸姬
子曰吾百歳後善視之栗姬怒弗肯應又罵上老狗上
心銜之未發也長主日譖之因譽王夫人男之美王夫
人隂告長主使大臣請立栗姬為后上以為栗姬諷之
遂發怒誅大臣廢太子為王栗姬自殺遂立王夫人為
后膠東王為太子時年七歳上曰彘者徹也因改名徹
廷尉上囚防年繼母陳氏殺年父年因殺陳依律殺母
大逆論帝疑之詔問太子對曰夫繼母如母明其不及
也縁父之愛故謂之母爾今繼母無狀手殺其父則下
手之日母恩絶矣宜與殺人者同不宜大逆論帝從之
棄市議者稱善太子年十四即位改號建元長主伐其
功求欲無厭上患之皇后寵亦衰皇太后謂上曰汝新
即位先為明堂太皇太后已怒今又忤長主必重得罪
婦人性易悦深慎之上納太后戒復與長主和皇后寵
幸如初建元六年太皇太后崩上始親政事好祀鬼神
謀議征伐長主自伐滋甚每有所求上不復與長主怨
望愈出醜言上怒欲廢皇后曰微長公主弗及此忘徳
弗祥且容之乃止然皇后寵遂衰驕妬滋甚女巫楚服
自言有術能令上意囘晝夜祭祀合藥服之巫著男子
衣冠幘帶素與皇后寢居相愛若夫婦上聞窮治侍御
巫與后諸妖蠱呪詛女而男淫皆伏辜廢皇后處長門
宫后雖廢供養如法長門無異其宫也長主以宿恩猶
自親近後置酒主家見所幸董偃上為之起偃能自媚
於上貴寵聞於天下嘗宴飲宣室引公主及偃東方朔
司馬相如等並諫上不聽偃既富於財淫於他色與主
漸疎主怒因閉於内不復聽交游上聞之賜偃死後卒
與公主合葬元朔元年立衛子夫為皇后初上幸平陽
公主家置酒作樂子夫為謳者善歌能造曲每歌挑上
上喜動起更衣子夫因侍尚衣軒中遂得幸上見其美
髮悦之遂納於宫中時宫女數千皆以次幸子夫新入
在籍末歳餘不得見上擇宫人不中用者出之子夫因
泣涕請出上曰吾昨夜夢子夫中庭生梓樹數株豈非
天意乎是日幸之有娠生女凡三幸生二女後生男即
戾太子也淮南王安招方術之士皆謂神仙上聞而喜
女事於是方士自燕齊至者數千人齊人李少翁年二
百餘歳色若童子拜為文成將軍歳餘術未驗上漸厭
倦會所幸李夫人死上甚思悼之少翁云能致其神乃
夜張帳明燭陳酒食令上居他帳中遙見李夫人不得
就視也上愈益想之乃作賦曰美聮娟以修嫮兮命夭
絶而弗長飾莊宫以延佇兮泯不歸乎故鄉慘鬰鬰其
悶感兮處幽隱而懷傷税餘馬於上椒兮掩修夜之不
陽云云少翁者諸方皆驗唯祭太乙積年無應上怒誅
之文成被誅後月餘使者籍資從闗東還逢於渭亭謂
使者曰為吾謝上不能忍少日而敗大事乎上好自愛
後四十年求我於蓬山方將共事不相怨也於是上大
悔復徵諸方士上常輕服為㣲行時丞相公孫𢎞數諫
弗從𢎞謂其子曰吾年已八十餘陛下擢為宰相士猶
為知己死況不世之君乎今陛下㣲行不已社稷必危
吾雖不逮史魚冀萬一能以尸諫因自殺上聞而悲之
自為誄𢎞嘗諫伐匈奴為之少止𢎞卒乃大發卒數十
萬遣霍去病討匈奴折蘭過居延獲祭天金人於上林
鑿昆明池又起栢梁臺以處神君神君者長陵女子也
先嫁為人妻生一男數歳死女子悲哀悼痛之亦死死
而有靈其姒宛若(宛若姒/之名也)祀之遂闗(通/也)言語説人家小
事頗有驗上遂祠神君請術初霍去病㣲時數自禱於
神君神君乃見其形自修飾欲與去病交接去病不肯
乃責之曰吾以神君清潔故齋戒祈福今規欲為淫此
非神明也因絶不復往神君亦慙及去病疾篤上令為
禱於神君神君曰霍將軍精氣少壽命弗長吾嘗欲以
太一精補之可以延年霍將軍不曉此意遂見斷絶今
病必死非可救也去病竟薨上造神君請術行之有效
大抵不異容成也神君以道授宛若亦曉其術年百餘
歳貌有少容衛太子未敗一年神君亡去自栢臺燒後
神稍衰東方朔娶宛若為小妻生三子與朔同日死時
人疑化去未死也自後貴人公主慕其術專為淫亂大
者抵罪或夭死無復驗云東郡送一短人長五寸衣冠
具足上疑其精召東方朔至朔呼短人曰巨靈阿母還
來否短人不對因指謂上王母種桃三千年一結子此
兒不良已三過偷之失王母意故被謫來此上大驚始
知朔非世中人也短人謂上曰王母使人來告陛下求
道之法惟有清靜不宜躁擾言終弗見上愈恨召朔問
其道朔曰陛下自當知上以其神人不敢逼也乃出宫
女希幸御者二十人以賜之朔與行道女子並年百歳
而死惟一女子長陵徐氏號儀君善傳朔術至今上元
延中已百三十七歳矣視之如童女諸侯貴人更迎致
之問其道術善行交接之道無他法也受道者皆與之
通或傳世淫之陳盛父子皆與之行道京中好淫亂者
爭就之翟丞相奏壞風俗請戮尤亂甚者今上弗聽乃
徙女子于燉煌後遂淪沒不知所終樂成侯上書言方
士欒大膠東人故曾與文成侯同師上召見大悦大乃
敢為大言處之無疑上乃封為樂通侯賜甲第僮奴千
人乗輿車馬帷幄器物以充其家又以女公主妻之送
金千斤更號當利公主連年妖妄滋甚而不效上怒收
大腰斬之上起明光宫發燕趙美女二千人充之率皆
十五以上二十以下年滿三十者出嫁之掖庭總籍凡
諸宫美女萬有八千建章未央長安三宫皆輦道相屬
率使宦者婦人分屬或以為僕射大者領四五百小者
領一二百人常被幸御者輙注其籍增其俸秩比六百
石宫人既多極被幸者數年一再遇挾婦人媚術者甚
衆選二百人常從幸郡國載之後車與上同輦者十六
人充數恒使滿皆自然美麗不假粉白黛緑侍尚衣軒
者亦如之嘗自言能三日不食不能一日無婦人善行
導養術故體常壯悦其應有子者皆記其時日賜金千
斤孕者拜爵為容華充侍衣之屬上巡狩過河間有紫
青氣自地屬天望氣者以為其下當有竒女天子之祥
上使求之見有一女子在空館中姿貌殊絶兩手皆拳
上令開其手數十人劈之莫能舒上於是自披手手即
伸由是得幸號拳夫人進為婕妤居鉤弋宫解黄帝素
女之術大有寵有娠十四月而產是為昭帝焉從上至
甘泉因告上曰妾相運正應為陛下生一男年七歳妾
當死今必死於此不可得歸矣願陛下自愛宫中多巫
蠱氣必傷聖體幸慎之言終而卒既殯尸香聞十餘里
因葬雲陵上哀悼之又疑其非常人乃發冢開視空棺
無尸惟衣履存上乃為起通靈臺於甘泉上年六十餘
髮不白更有少容服食辟穀希復幸女子矣毎見羣臣
自嘆愚惑天下豈有仙人盡妖妄耳節食服藥差可少
病自是亦不服藥而體更瘠瘦二三年中慘慘不樂行
幸五柞宫謂霍光曰朕告老矣公可立鉤弋子公善輔
之光泣頓首曰陛下尚康豫豈有此邪上曰吾病甚公
不知耳三月丙寅上晝卧不覺顔色不異而身已無氣
明日色漸變閉目乃發喪殯未央前殿朝晡上祭若有
食之常所幸御𦵏畢悉出茂陵園自婕妤已下上幸之
如平生旁人弗見也光聞之乃更出宫人増為五百人
因是遂絶
　
　
　
　
　
　古今說海卷一百十七
欽定四庫全書
　古今説海卷一百十八
　　　　　　　　　　　　　明　陸楫　編
　説纂二(逸事二/)
　　艮嶽記(宋張洖/)
徽宗登極之初皇嗣未廣有方士言京城東北隅地協
堪輿但形勢稍下儻少增髙之則皇嗣繁衍矣上遂命
土培其岡阜使稍加于舊矣而果有多男之應自後海
内乂安朝廷無事上頗留意苑囿政和間遂即其地大
興工役築山號壽山艮嶽命宦者梁師成專董其事時
有朱勔者取淛中珍異花木竹石以進號曰花石綱專
置應奉局於平江所費動以億萬計調民搜巖剔藪幽
隱不置一花一木曾經黄封䕶視稍不謹則加之以罪
斵山輦石雖江湖不測之淵力不可致者百計以出之
至名曰神運舟楫相繼日夜不絶廣濟四指揮盡以充
輓士猶不給時東南監司郡守二廣市舶率有應奉又
有不待㫖但進物至都計會宦者以獻者大率靈璧太
湖諸石二淛竒竹異花登萊文石湖湘文竹四川佳果
異木之屬皆越海度江鑿城郭而至後上亦知其擾稍
加禁戢獨許朱勔及蔡攸入貢竭府庫之積聚萃天下
之伎藝凡六載而始成亦呼為萬歳山竒花美木珍禽
異獸莫不畢集飛樓傑觀雄偉瓌麗極于此矣越十年
金人入汴大雪盈尺詔令民任便斫伐為薪是日百姓
奔往無慮十萬人臺榭宫室悉皆拆毁官不能禁也予
頃讀國史及諸傳記得其始末如此每恨其他不得而
詳後得徽宗御製記文及蜀僧祖秀所作華陽宫記讀
之所謂壽山艮嶽者森然在目也因各摭其畧以備遺
忘云御製艮嶽記畧曰於是按圖度地庀徒僝工累土
積石設洞庭湖口絲谿仇池之深淵與泗濱林慮靈璧
芙蓉之諸山最瓌竒特異瑤琨之石即姑蘇武林明越
之壤荆楚江湘南粤之野移枇杷橙柚橘柑榔栝茘枝
之木金蛾玉羞虎耳鳯尾素馨渠那茉莉含笑之草不
以土地之殊風氣之異悉生成長養于雕闌曲檻而穿
石出罅岡連阜屬東西相望前後相續左山而右水沿
溪而傍隴連綿而彌滿吞山懷谷其東則髙峯峙立其
下植梅以萬數緑萼承趺芬芳馥郁結構山根號緑萼
華堂又旁有承嵐崑雲之亭有屋内方外圓如半月是
名書館又有八仙館屋圓如規又有紫石之巖祈真之
磴攬秀之軒龍吟之堂其南則壽山嵯峨兩峯並峙列
嶂如屏瀑布下入鴈池池水清泚漣漪鳬鴈浮泳水面
棲息石間不可勝計其上亭曰噰噰北直絳霄樓峯巒
崛起千疊萬複不知其幾十里而方廣兼數十里其西
則參术把菊黄精芎藭被山彌塢中號藥寮又禾麻菽
麥黍豆秔秫築室若農家故名西莊上有亭曰巢雲髙
出峰岫下視羣嶺若在掌上自南徂北行岡脊兩石間
綿亘數里與東山相望水出石口噴薄飛注如獸面名
之曰由龍淵濯龍峽蟠秀練光跨雲亭羅漢巖又西半
山間樓曰倚翠青松蔽密布于前後號萬松嶺上下設
兩闗出闗下平地有大方沼中有兩洲東為蘆渚亭曰
浮陽西為梅渚亭曰雲浪沼水西流為鳯池東出為研
池中分二館東曰流碧西曰環山館有閣曰巢鳯堂曰
三秀以奉九華玉真安妃聖像東池後結棟山下曰揮
雲㕔復由嶝道盤行縈曲捫石而上既而山絶路隔繼
之以木棧倚石排空周環曲折有蜀道之難躋攀至介
亭此最髙於諸山前列巨石凡三丈許號排衙巧怪巉
巖藤蘿蔓衍若龍若鳯不可殫窮麓雲半山居右極目
蕭森居左北俯景龍江長波逺岸彌十餘里其上流注
山間西行潺湲為漱玉軒又行石間為煉丹亭凝觀圖
山亭下視水際見髙陽酒肆清斯閣北岸萬竹蒼翠蓊
鬰仰不見天有勝雲菴躡雲臺消閒館飛岑亭無雜花
異木四面皆竹也又支流為山莊為囘溪自山蹊石罅
搴條下平陸中立而四顧則巖峽洞穴亭閣樓觀喬木
茂草或髙或下或逺或近一出一入一榮一彫四面周
匝徘徊而仰顧若在重山大壑深谷幽巖之底不知京
邑空曠坦蕩而平夷也又不知郛郭寰會紛萃而填委
也真天造地設神謀化力非人所能為者此舉其梗概
焉祖秀華陽宫記曰政和初天子命作壽山艮嶽於禁
城之東陬詔閹人董其役舟以載石輿以輦土驅散軍
萬人築岡阜髙十餘仞増以太湖靈璧之石雄拔峭峙
功奪天造石皆激怒觝觸若踶若齧牙角口鼻首尾爪
距千態萬狀殫竒盡怪輔以蟠木癭藤雜以黄楊對青
竹䕃其上又隨其斡旋之勢斬石開徑憑險則設磴道
飛空則架棧閣仍於絶頂增髙樹以冠之搜逺方珍材
盡天下蠧工絶伎而經始焉山之上下致四方珍禽竒
獸動以億計猶以為未也鑿池為溪澗疊石為隄捍任
其石之怪不加斧鑿因其餘土積而為山山骨暴露峰
稜如削飄然有雲姿鶴態曰飛來峯髙於雉堞翻若長
鯨腰徑百尺植梅萬本曰梅嶺接其餘岡種丹杏鴨脚
曰杏岫又増土疊石間留隙穴以栽黄楊曰黄楊巘築
修岡以植丁香積石其間從而設險曰丁嶂又得頳石
任其自然增而成山以椒蘭雜植于其下曰椒崖接水
之末增土為大陂從東南側栢枝幹柔密揉之不斷葉
葉為幢蓋鸞鶴蛟龍之狀動以萬數曰龍栢坡循壽山
而西移竹成林復開小徑至百數步竹有同本而異榦
者不可紀極皆四方珍貢又雜以對青竹十居八九曰
斑竹麓又得紫石滑淨如削面徑數仞因而為山貼山
卓立山隂置木櫃絶頂開深池車駕臨幸則驅水工登
其頂開閘注水而為瀑布曰紫石壁又名瀑布屛從艮
嶽之麓琢石為梯石皆温潤淨滑曰朝真磴又於洲上
植芳木以海棠冠之曰海棠川壽山之西别治園囿曰
藥寮其宫室臺榭卓然著聞者曰瓊津殿絳霄樓緑萼
華堂築臺髙千仞周覽都城近若指顧造碧虛洞天萬
山環之開三洞為品字門以通前後苑建八角亭于其
中央榱椽牕楹皆以瑪瑙石間之其地琢為龍礎導景
龍江東出安逺門以備龍舟行幸東西擷景二園西則
溯舟造景龍門以幸曲江池亭復自瀟湘江亭開閘通
金波門北幸擷芳苑隄外築壘衛之瀕水蒔絳桃海棠
芙蓉垂楊畧無隙地又于舊地作野店麓治農圃開東
西二闗夾懸巖磴道隘迫石多峯稜過者膽戰股栗凡
自苑中登羣峯所出入者此二闗而已又為勝遊六七
曰躍龍澗漾春陂桃花閘鴈池迷真洞其餘勝跡不可
殫紀工已落成上名之曰華陽宫然華陽大抵衆山環
列于其中得平蕪數十頃以治園圃以闢宫門於西入
徑廣于馳道左右大石皆林立僅百餘株以神運昭功
敷慶萬壽峯而名之獨神運峯廣百圍髙六仞錫爵盤
固侯居道之中束石為亭以庇之髙五十尺御製記文
親書建三丈碑附於石之東南陬其餘石或若羣臣入
侍帷幄正容凛若不可犯或戰栗若敬天威或奮然而
趨又若傴僂趨進其怪狀餘態娯人者多矣上既悦之
悉與賜號守吏以奎章畫列於石之陽其他軒榭庭徑
各有巨石棋列星布並與賜名惟神運峯前巨石以金
飾其字餘皆青黛而已此所以第其甲乙者乃命羣峯
其畧曰朝日昇龍望雲坐龍矯首玉龍萬壽老松棲霞
捫參銜日吐月排雲衝斗雷門月窟蹲螭坐獅堆青凝
碧金鰲玉龜疊翠獨秀棲煙軃雲風門雷穴玉秀玉竇
鋭雲巢鳯雕琢渾成登封日觀蓬瀛須彌老人壽星卿
雲瑞靄溜玉噴玉藴玉琢玉積玉疊玉叢秀而在于渚
者曰翔鱗立于涘者曰舞仙獨踞洲中者曰玉麒麟冠
于壽山者曰南屏小峯而附于池上者曰伏犀怒猊儀
鳯烏龍立于沃泉者曰留雲宿霧又為藏煙谷滳翠巖
摶雲屏積雪嶺其間黄石仆于亭際者曰抱犢天門又
有大石二枚配神運峯異其居以壓衆石作亭庇之寘
于寰春堂者曰玉京獨秀太平巖寘于緑萼華堂者曰
卿雲萬態竒峯括天下之美藏古今之勝於斯盡矣靖
康元年閏十一月大梁䧟都人相與排牆避兵於壽山
艮嶽之顛時大雪新霽丘壑林塘傑若畫本凡天下之
美古今之勝在焉祖秀周覽累日咨嗟驚愕信天下之
傑觀而天造有所未盡也明年春復遊華陽宫而民廢
之矣
　
　
　
　
　
　
　
　
　
　
　
　
　
　
　古今説海卷一百十八
欽定四庫全書
　古今説海卷一百十九
　　　　　　　　　　　　　明　陸楫　編
　説纂三(逸事三/)
　　青溪冦軌(宋方勺/)
宣和二年十月睦州青溪縣堨村居人方臘託左道以
惑衆知縣事承議郎陳光不即鉏治臘自號聖公改元
永樂置偏禆將以巾飾為别自紅巾而上凡六等無甲
胄惟以鬼神詭秘事相煽搖數日聚惡少千餘焚民居
掠金帛子女提㸃刑獄張苑通判州事葉居中不能招
致欲盡殺乃已故賊得脅虜良民為兵旬日有衆數萬
十一月二十九日將領蔡遵與戰於息坑死之遂䧟青
溪縣十二月四日䧟睦州初七日天章閣待制歙守曾
孝藴以京東賊宋江等出青齊濟濮間有㫖移知青社
一宗室通判州事守禦無策十三日又䧟歙州乗勢取
桐廬新城富陽等縣二十九日進逼杭州知州事趙霆
棄城走州即䧟節制直龍圖閣陳建廉訪使者趙約被
害賊縱火六日官吏居民死者十三朝廷遣領樞密院
童貫常徳軍節度使譚稹二中貴率禁旅及京畿闗右
河東蕃漢兵制置江淮二淛明年正月二十四日賊將
七佛引衆六萬攻秀州統軍王子武聚兵與州民登城
固守屬大兵至開門表裏合擊斬首九千築京觀五賊
退據杭州二月七日前鋒至清河堰賊列陣以待王師
水陸並進戰六日斬賊二萬十八日再火官舎學宫府
庫與僧民之居經夕不絶翌日宵遁大兵入城當是時
少保劉延慶由江東入至宣州涇縣遇賊偽八大王斬
五千級復歙州出賊背統制王禀王渙楊惟忠辛興宗
自杭趍睦取睦州與江東兵合斬獲七百里生擒方臘
及偽相方肥等妻印子亳二太子等凡五十二人(亳二/太子)
(其子/之號)於梓桐石穴中殺賊七萬招來老幼四十餘萬復
使歸業四月二十六日也餘黨走衢婺而蘭溪縣靈山
賊朱言呉邦起應之據處州而越州剡縣魔賊仇道人
台州仙居人吕師囊方品山賊陳十四公等起兵掠温
台諸縣四年三月討平之是役也用兵十五萬斬賊百
餘萬自出師至凱旋凡四百五十日收杭睦歙處衢婺
六州與五十二縣所殺平民不下二百萬始唐永徽四
年睦州女子陳碩真反自稱文佳皇帝婺州刺史崔義
𤣥平之故梓桐相傳有天子基萬年樓方臘因得憑藉
以起又以沙門寶誌䜟記誘惑愚民而貧窮游手之徒
相乗為亂青溪為睦大邑梓桐幫源等號山谷幽僻處
東北趨睦西近歙民物繁庶有漆楮林木之饒富商巨
賈多往來江淛地勢迂險賊一旦焚蕩無一存者羣黨
據險以守因謂之洞而淛人安習太平不識兵革一聞
金鼔聲則斂手聽命不逞小民往往反為賊鄉導刼富
室殺官吏士人以徼利渠魁未授首間所掠婦女自洞
逃出裸而雉經於林中者由湯嵓榴樹嶺一帶凡八十
五里九村山谷相望不知其數會稽進士沈傑甞部民
深入賊境親覩其事為余言賊之始末因稽合衆論摭
其實著于篇青溪知縣陳光既坐不治賊就戮朝廷改
睦為嚴州歙為徽州青溪界至歙州路皆鳥道縈紆兩
旁峭壁萬仞僅通單車方臘之亂曾待制出守但以兩
崖上駐兵防遏下瞰來路雖蚍蜉之微皆可數賊亦不
敢犯境宋江擾京東曽公移守青社掌兵者以霧毒為
辭移屯山谷間州遂䧟
後漢張角張燕輩託天師道陵為逺祖立祭酒治病使
人出米五斗而病遂愈謂之五斗米道至其滋盛則剽
刼州縣無所不為其流至今喫菜事魔夜聚曉散者是
也凡魔拜必北向以張角實起於北方觀其拜足以知
其所宗原其平時不飲酒食肉甘枯槁趨靜黙若有志
於為善者然男女無别不事耕織衣食無所得輒務攘
敚以挺亂其可不早辨之乎有以其疑似難識欲痛繩
之恐其滋蔓因置而不問馴致禍變則陳光之於方臘
是也有舎法令一切弗問但魔迹稍露則使屬邑盡驅
之死地務絶其本源肅清境内而此曹急則據邑聚而
反則越守劉韐之於仇賊是也(仇破剡縣新昌/上虞凡三縣)此風日
煽殆未易察也始知能上體國禁之嚴下念愚民之無
辜迷入於此道不急不怠銷患於㝠㝠之中者良有司
也
容齋逸史曰甚哉小人患得患失貽禍之深也初元祐
間宣仁太后臨朝天下大政事皆太后與二三大臣議
可而行時雖天下稱治哲宗内弗平也一旦太后崩方
欲悉反其政以攄宿憤而小人揣知上㫖遂引吕武為
喻上益惑焉明年改元紹聖而熙豐羣邪彚進矣是後
天下監司牧守無非時宰私人所在貪墨民不聊生迨
徽廟繼綂蔡京父子欲固其位乃倡豐亨豫大之説以
恣蠱惑童貫遂開造作局于蘇杭以制御器又引呉人
朱勔進花石媚上上心既侈歳加增焉舳艫相銜於淮
汴號花石綱至截諸道糧餉綱旁羅商舟揭所貢暴其
上篙師柁工倚勢貪横凌轢州縣道路以目其尤重者
漕河弗能運則取道於海毎遇風濤則人船皆没枉死
無算江南數十郡深山幽谷搜剔殆遍或有竒石在江
湖不測之淵百計取之必得乃止程限慘刻無間寒暑
士庶之家一石一木稍堪玩者即領健卒直入其家用
黄帊覆之指為御物又不即取因使䕶視㣲不謹則重
譴隨之及啓行必發屋徹牆以出由是人有一物小異
共指為不祥惟恐芟夷之不速民預是役者多鬻田宅
子女以供其須思亂者益衆初方臘生而數有妖異一
日臨溪顧影自見其冠服如王者由此自負遂託左道
以惑衆縣境梓桐幫源諸洞皆落山谷幽險處民物繁
夥有漆楮松杉之饒商賈輻輳臘有漆園造作局屢酷
取之臘怨而未敢發會花石綱之擾遂因民不忍隂取
貧乏游手之徒賑恤結納之衆心既歸乃椎牛釃酒召
惡少之尤者百餘人會飲酒數行臘起曰天下國家本
同一理今有子弟耕織終歳勞苦少有粟帛父兄悉取
而靡蕩之稍不如意則鞭笞酷虐至死弗恤於汝甘乎
皆曰不能臘曰靡蕩之餘又悉舉而奉之仇讐仇讐頼
我之資益以富實反見侵侮則使子弟應之子弟力弗
能支則譴責無所不至然歳奉仇讐之物初不以侵侮
廢也於汝甘乎皆曰安有此理臘涕泣曰今賦役繁重
官吏侵漁農桑不足以供應吾儕所賴為命者漆楮竹
木耳又悉科取無錙銖遺夫天生烝民樹之司牧本以
養民也乃暴虐如是天人之心能無愠乎且聲色狗馬
土木禱祠甲兵花石糜費之外歳賂西北二敵銀絹以
百萬計皆吾東南赤子膏血也敵人得此益輕中國歳
歳侵擾不已朝廷奉之不敢廢宰相以為安邊之長策
也獨吾民終歳勤動妻子凍餒求一日飽食不可得諸
君以為何如皆憤憤曰惟命臘曰三十年來元老舊臣
貶死殆盡當軸者皆齷齪邪佞之徒但知以聲色土木
淫蠱上心耳朝廷大政事一切弗恤也在外監司牧守
亦皆貪鄙成風不以地方為意東南之民苦於剥削久
矣近歳花石之擾尤所弗堪諸君若能仗義而起四方
必聞風響應旬日之間萬衆可集守臣聞之固將招徠
商議未便申奏我以計縻之延滯一兩月江南列郡可
一鼔下也朝廷得報亦未能決策發兵計其遷延集議
亦須月餘調集兵食非半年不可是我起兵已首尾期
月矣此時當已大定無足慮也況西北二敵歳幣百萬
朝廷軍國經費千萬多出東南我既據有江表必將酷
取於中原中原不堪必生内變敵人聞之亦將乗機而
入腹背受敵雖有伊吕不能為之謀也我但畫江而守
輕徭薄賦以寛民力四方孰不斂袵來朝十年之間終
當混一矣不然徒死于貪吏耳諸君其籌之皆曰善遂
部署其衆千餘人以誅朱勔為名見官吏公使人皆殺
之民方苦於侵漁果所在響應數日有衆十萬遂連䧟
郡縣數十衆殆百萬四方大震時朝廷方約女真夾攻
契丹取燕雲地兵食皆已調集待命適聞臘起遂以童
貫為江淮荆淛宣撫使移師南下臘不虞如是速也貫
至蘇州始承詔罷造作局及御前綱運并木石彩色等
場前至秀州累敗賊鋒追至幫源洞賊尚二十餘萬與
官軍力戰而敗深據巖穴為三窟諸將莫知所入韓蘄
王世忠時為王淵禆將潛行谿谷問野婦得徑即挺身
直前度險數重擣其穴格殺數十人擒臘以出遂併取
臘妻子符印及方肥等其黨皆潰前後所戕人命數百
萬江南由是凋瘵不復昔日之十一矣迨建炎南渡經
費多端愈益窮困不可復支向非臘之耗亂江淮二淛
公私充實南渡後或可藉為恢復之資亦未可知也噫
臘之耗亂可哀也已然所以致是者誰歟泊宅翁之志
冦軌也蘄王猶未知名故畧之且時宰猶多在朝臘黨
隂謀語多忌諱亦削不載吾故表而出之以戒後世司
民者
附録
喫菜事魔法禁甚嚴有犯者家人雖不知情亦流逺方
財產半給告人餘皆没官而近時事者益衆始自福建
流至温州遂及二淛睦州方臘之亂其徒處處相煽而
起聞其法斷葷酒不事神物祖先不會賓客死則袒葬
方斂盡飾衣冠其徒使二人坐于尸傍其一問曰來時
有冠否則答曰無遂去其冠次問衣履逐一去之以至
于盡乃曰來時何有曰有包衣則以布囊盛尸焉云事
後致富小人無識不知絶酒肉燕祭厚葬自能積財也
又始投其黨有甚貧者衆率財以助積㣲以至於小康
矣凡出入經過不必相識黨人皆館穀焉凡物用之無
間謂為一家故有無礙被之説以是誘惑其衆其魁謂
之魔王右者謂之魔母各有誘化旦望人出四十九錢
於魔公處燒香魔母則聚所得緡錢以時納於魔王歳
獲不貲云亦誦金剛經取以色見我為邪道故不事神
佛但拜日月以為真佛其説不經如是法平等無有髙
下則以無字連上句大抵多如此解釋俗訛以魔為麻
謂其魁為麻黄或云易魔王之名也其初授法設誓甚
重然以張角為祖雖死於湯鑊終不敢言角字傳言何
執中守官台州州獲事魔之人勘鞫久不能得或云何
處州龍泉人其鄉邑多有事者必能察其虛實乃委之
窮究何以雜物百數問能識其名則非是而置一羊角
其間餘皆名之至角則不言遂決其獄如不事祖先喪
葬之類已害風俗而又謂人生為苦若殺之是救其苦
也謂之度人度人多者則可成佛故結集既衆乗亂而
起日嗜殺人最為大患尤憎惡釋氏蓋以不殺與之為
戾耳但禁令太嚴罕有告者株連既廣又當籍没全家
流放與死為等必協力同心以舉官吏州縣憚之率不
敢按反致增多也
　
　
　
　
　
　
　
　古今說海卷一百十九
欽定四庫全書
　古今説海卷一百二十
　　　　　　　　　　　　　明　陸楫　編
　説纂四(逸事四/)
　　煬帝海山記(闕名/)
隋煬帝生時有紅光燭天里中牛馬皆鳴先是獨孤后
夢龍出身中飛髙十餘里龍墮地尾輙斷以告文帝帝
沉吟黙塞不答帝三歳戲於文帝前文帝抱之玩視甚
久曰是兒極貴恐破吾家自兹雖愛帝而亦不快於帝
帝十歳好觀古今書傳至於方藥天文地理伎藝術數
無不通曉然而性𥚹急隂賊刻忌好鉤索人情深淺時
楊素有戰功方貴用事帝傾意結之文帝得疾内外莫
有知者帝坐便室召素謀曰君國之元老能了吾家事
者君也乃私執素手曰使我得志我亦終身報公素曰
待之當自有計素入問疾文帝見素起坐謂素曰吾常
親鋒刃冒矢石出入生死與子同之方享今日之貴吾
自惟不免此疾不能臨天下汝吾族中人吾不諱汝
立吾兒勇為帝汝倍吾言吾去世亦殺汝此事吾不語
人素曰國本不可屢易臣不敢奉詔文帝忿懣乃大呼
左右曰召吾兒勇來乃氣哽塞囘面向之不言素乃出
語帝曰事未可更待之有頃左右出報素曰帝呼不應
喉中呦呦有聲帝拜素曰以終身累公素急入帝已崩
矣乃不發喪明日素袖遺詔立帝時百官猶未知素執
圭謂百官曰大行遺詔立帝有不從者戮於此左右扶
帝上殿帝足弱欲倒者數四不能上素下去左右以手
扶接帝帝援之乃上百官莫不嗟嘆素歸謂家人輩曰
小兒子吾已提起教作大家即不知了當得否素恃有
功見帝多呼為郎君時宴内宫宫人偶覆酒汚素衣素
怒叱左右引下加撻焉帝頗惡之隱忍不發一日帝與
素釣魚於池並坐左右張傘以遮日帝起如厠囘見素
坐赭傘下風骨秀異堂堂然帝大忌之帝多欲有所為
素輙請而抑之由是愈有害素意會素死帝曰使素不
死夷其九族先素欲入朝出見文帝執金鉞逐之曰此
賊吾欲立勇汝竟不從吾言今必殺汝素驚呼入室召
子弟二人而語曰吾必死矣出見文帝語不移時素死
帝自素死益無憚乃闢地周二百里為西苑役民力常
百萬内為十六院聚巧石為山鑿池為五湖四海詔天
下境内所有鳥獸草木驛至京師天下共進花木鳥獸
魚蟲莫知其數此不具載詔定西苑十六院名景明一
迎暉二棲鸞三晨光四明霞五翠華六文安七積珍八
影紋九儀鳯十仁智十一清修十二寶林十三和明十
四綺隂十五降陽十六皆帝自製名院有二十人皆擇
宫中佳麗謹厚有容色美人實之毎一院選帝常幸御
者為之首毎院有宦者主出入易市又鑿五湖毎湖四
方十里東曰翠光湖南曰迎陽湖西曰金光湖北曰潔
水湖中曰廣明湖湖中積土石為山構亭殿屈曲環遶
澄碧皆窮極人間華麗又鑿北海周環四十里中有三
山效蓬萊方丈瀛洲上皆臺榭迴廊水深數丈開溝通
五湖北海溝盡通行龍鳯舸帝多泛東湖因製湖上曲
望江南八闋云　湖上月徧照列仙家水浸寒光鋪枕
簟浪搖晴影走金蛇偏稱泛靈槎　光景好輕彩望中
斜清露冷侵銀兔影西風吹落桂枝花開宴思無涯
湖上栁煙裏不勝摧宿霧洗開明媚眼東風搖弄好腰
支煙雨更相宜　環曲岸隂覆畫橋低線拂行人春晩
後絮飛晴雪暖風時幽意更依依　湖上雪風急墮還
多輕片有時敲竹户素華無韻入澄波望外玉相磨
湖水逺天地色相和仰面莫思梁苑賦朝來且聽玉人
歌不醉擬如何　湖上草碧翠浪通津修帶不為歌舞
緩濃鋪堪作醉人茵無意襯香衾　晴霽後顔色一般
新游子不歸生滿地佳人逺意寄青春留咏卒難伸
湖上花天水浸靈芽淺蕊水邊勻玉粉濃苞天外剪明
霞只在列仙家　開爛漫挿鬢若相遮水殿春寒幽冷
艷玉軒晴照暖添華清賞思何賖　湖上女精選正輕
盈猶恨乍離金殿侣相將盡是採蓮人清唱謾頻頻
軒内好嬉戲下龍津玉管朱絃聞盡夜踏青鬬草事青
春玉輦從羣真　湖上酒終日助清歡檀板輕聲銀甲
緩醅浮香米玉蛆寒醉眼暗相看　春殿晩仙艷奉盃
盤湖上風光真可愛醉鄉天地就中寛帝主正清安
湖上水流遶禁園中斜日影搖清翠動落花香暖衆紋
紅蘋末起清風　閒縱目魚躍小蓮東泛泛輕搖蘭棹
穩沉沉寒影上仙宫逺意更重重帝常遊湖上多令宫
中美人歌唱此曲大業六年後苑草木鳥獸繁息茂盛
桃蹊李徑翠隂交合金猿青鹿動輙成羣自大内開為
御道直通西苑夾道植長松髙栁帝多幸苑中去來無
時侍御多夾道而宿帝往往中夜即幸焉一夕帝泛舟
遊北海與宦人十數輩升海山是時月色朦朧晩風輕
軟浮浪無聲萬籟俱寂恍惚間水上有一小舟祗容兩
人帝謂為十六院中美人洎至首一人先登贊唱陳後
主謁帝帝亦忘其死帝幼年與後主甚善乃起迎之後
主再拜帝亦鞠躬勞謝既坐後主曰憶昔與帝同隊遊
戲情愛甚於同氣今陛下富有四海令人欽服始者謂
帝將致理於三王之上今乃甚取當時之樂以快平生
無甚美事聞陛下已開隋渠引洪河之水東遊維揚因
作詩來奏乃探懷出詩上帝詩曰隋室開兹水初心謀
大賖一千里力役百萬民吁嗟水殿不復返龍舟成小
瑕溢流隨陡岸濁浪噴黄沙兩人迎客至三月栁飛花
日脚沉雲外榆梢噪暝鴉如今遊子俗異日便天家且
樂人間景休尋海上槎人喧舟艤岸風細錦帆斜莫言
無後利千古壯京華帝觀詩拂衣怒曰死生命也興亡
數也爾安知吾開河為後人之利帝怒叱之後主曰子
之壯氣能得幾日其終始更不若吾帝乃起逐之後主
走曰且去且去後一年呉公臺下相見乃没於水際帝
方悟其死兀然不自知驚悸移時一日明霞院美人楊
夫人喜報帝曰酸棗邑所進玉李一日忽長清隂數畝
帝沉黙甚久曰何故而忽茂夫人云是夕院中人聞空
中若有千百人語言云李木當茂洎曉看之已茂盛如
此帝欲伐去左右或奏曰木徳來助之應也又一夕晨
光院周夫人來奏云院中楊梅一夕忽爾繁盛帝喜問
曰楊梅之茂能如玉李乎或曰楊梅雖茂終不敵玉李
之盛帝往兩院觀之亦自見玉李繁茂後梅李同時結
實院妃來獻帝問二果孰勝院妃曰楊梅雖好味頗清
酸終不若玉李之甘苑中人多好玉李帝歎曰惡梅好
李豈人情哉天意乎後帝將崩揚州一日院妃報楊梅
已枯死帝果崩於揚州異乎一日洛水漁者獲生鯉一
尾金鱗赭尾鮮明可愛帝問漁者之姓姓解未有名帝
以朱筆於魚額上題解生字以記之乃放之北海中後
帝幸北海其鯉已長丈餘浮水見帝其魚不没帝與蕭
后及諸院妃嬪同看魚之額朱字尚存惟解字無半尚
隱隱角字存焉蕭后曰鯉有角龍也帝曰朕為人主豈
不知此意遂引弓射之魚乃沉大業四年道州貢矮民
王義眉目濃秀應對甚敏帝尤愛之常從帝遊終不得
入宫曰爾非宫中物也義乃自宫帝由是愈加憐愛得
出入内寢義多卧御榻下帝遊湖海囘多宿十六院一
夕帝中夜潛入棲鸞院時夏氣暄煩院妃慶兒卧於簾
下初月照軒頗明朗慶兒睡中驚魘若不救者帝使義
呼慶兒帝自扶起久方清醒帝曰汝夢中何故而如此
慶兒曰妾夢中如常時帝握妾臂遊十六院至第十院
帝入院坐殿上俄時火發妾乃奔走囘視帝坐烈熖中
驚呼人救帝久方睡覺帝自强解曰夢死得生火有威
烈之勢吾居其中得威者也大業十年幸江都被弑帝
入第十院居火中此其應也龍舟為楊𤣥感所燒後勑
揚州刺史再造制度又華麗仍長廣於前舟江都來進
帝東幸維揚後宫十六院皆隨行西苑令馬守忠别帝
曰願陛下早還都輦臣整頓西苑以待乗輿之來西苑
風景臺殿如此陛下豈不思戀舎之而逺遊也又泣下
帝亦愴然謂守忠曰為吾好看西苑無令後人笑吾不
解裝景趣也左右甚疑訝帝御龍舟中道夜半聞歌者
甚悲其辭曰我兄征遼東餓死青山下今我挽龍舟又
困隋隄道方今天下饑路糧無些小前去三千程此身
安可保寒骨枕荒沙幽魂泣煙草悲損門内妻望斷吾
家老安得義男兒焚此無主屍引其孤魂囘負其白骨
歸帝聞其歌遽遣人求其歌者至曉不得其人帝頗徬
徨通夕不寐揚州朝百官天下朝貢使無一人至者有
來者在途遭兵奪其貢物帝猶與羣臣議詔十三道起
兵誅不朝貢者帝知世阼已去意欲遂幸永嘉羣臣皆
不願從帝未遇害前數日帝亦㣲識𤣥象多夜起觀天
乃召太史令袁充問曰天象如何充伏地泣涕曰星文
大惡賊星逼帝座甚急恐禍起旦夕願陛下遽修徳滅
之帝不樂乃起入便殿按膝俛首不語顧王義曰汝知
天下將亂乎汝何故省言而不告我也義泣對曰臣逺
方廢民得蒙上貢自入深宫久膺聖澤又常自宫以近
陛下天下大亂固非今日履霜堅氷其來久矣臣料大
禍事在不救帝曰子何不早告我也義曰臣不早言言
即臣死久矣帝乃泣下曰卿為我陳成敗之理朕貴知
也翌日義上書云臣本南楚卑薄之地逢聖明為治之
時不愛此身願從入貢臣本侏儒性尤蒙滯出入左右
積有歳華濃被聖私皆踰素望侍從乗輿周旋臺閣臣
雖至鄙酷好窮經頗知善惡之本源少識興亡之所以
還往民間周知利害深蒙顧問方敢敷陳自陛下嗣守
元符體臨大器聖神獨斷諫謀莫從獨發睿謀不容人
獻大興西苑兩至遼東龍舟踰於萬艘宫闕徧于天下
兵甲常役百萬士民窮乎山谷征遼者百不存十殁葬
者十未有一帑藏全虛穀粟踴貴乗輿竟往行幸無時
兵人侍從常踰萬人遂令四方失望天下為墟方今有
家之村存者可數子弟死于兵役老弱困于蓬蒿兵屍
如嶽餓莩盈郊狗彘厭人之肉鳶魚食人之餘臭聞千
里骨積髙原膏血草野狐犬盡肥隂風無人之墟鬼哭
寒草之下目斷平野千里無煙萬民剥落莫保朝昏父
遺幼子妻號故夫孤苦何多饑荒尤甚亂離方始生死
孰知人主愛人一何如此陛下恒性毅然孰敢上諫或
有鯁言又令賜死臣下相顧箝結自全龍逄復生安敢
議奏左右近臣阿諛順㫖迎合帝意造作拒諫皆出此
途乃逢富貴陛下惡過從何得聞方今又敗遼師再幸
東土社稷危於春雪干戈遍於四方生民已入塗炭官
吏猶未敢言陛下自惟若何為計陛下欲幸永嘉坐延
歳月神武威嚴一何銷鑠陛下欲興師則兵吏不順欲
行幸則侍衛莫從適當此時如何自處陛下雖欲發憤
修徳特加愛民聖慈雖切救時天下不可復得大勢已
去時不再來巨厦之崩一木不能支洪河已決掬壤不
能救臣本逺人不知忌諱事忽至此安敢不言臣今不
死後必死兵敢獻此書延頸待盡帝省義奏曰自古安
有不亡之國不死之主乎義曰陛下尚猶蔽飾已過陛
下常言吾當跨三皇超五帝下視商周使萬世不可及
今日其勢如何能自復囘都輦乎帝乃泣下再三嘉歎
義曰臣昔不言誠愛生也今既具奏願以死謝也天下
方亂陛下自愛少選報云義自刎矣帝不勝悲傷命厚
葬焉不數日帝遇害時中夜聞外切切有聲帝急起衣
冠御内殿坐未久左右伏兵俱起司馬戡攜刃向帝帝
叱之曰吾終年重禄養汝吾無負汝汝何負吾帝常所
幸朱貴兒在帝傍謂戡曰三日前帝慮侍衛秋寒詔宫
人悉絮袍褲帝自臨視造數千袍兩日畢工前日賜公
等豈不知也爾等何敢逼脅乗輿乃大罵戡戡曰臣實
負陛下但今天下俱叛二京已為賊據陛下歸亦無終
臣生亦無門臣已虧臣節雖欲復已不可得也願得陛
下首以謝天下乃攜劒上殿帝復叱曰汝豈不知諸侯
之血入地尚大旱況天子乎戡進帛帝入内閤自經貴
兒猶大罵不息為亂兵所殺
　
　
　
　
　古今說海卷一百二十
欽定四庫全書
　古今説海卷一百二十一
　　　　　　　　　　　　　明　陸楫　編
　説纂五(逸事五/)
　　煬帝迷樓記(闕名/)
煬帝晩年尤沉迷女色他日顧詔近侍曰人主享天下
之富亦欲極當年之樂自快其意今天下安富外内無
事此吾得以遂其樂也今宫殿雖壯麗顯敞苦無曲房
小室幽軒短檻若得此則吾期老于其中也近侍髙昌
奏曰臣有友項昇淛人也自言能構宫室翌日詔而問
之昇曰臣乞先進圖本後數日進圖帝覽大悦即日詔
有司供具材木凡役夫數萬經歳而成樓閣髙下軒窻
掩映幽房曲室玉欄朱楯互相連屬囘環四合曲屋自
通千門萬牖上下金碧金虬伏於棟下玉獸蹲於户傍
璧砌生光瑣窻射日工巧之極自古無有也費用金玉
帑庫為之一虛人誤入者雖終日不能出帝幸之大喜
顧左右曰使真仙遊其中亦當自迷也可目之曰迷樓
詔以五品官賜昇仍給内庫帛千疋賞之詔選後宫良
家女數千以居樓中毎一幸有經月而不出是月大夫
何稠進御童女車車之制度絶小秪容一人有機處于
其中以機礙女之手足女纎毫不能動帝以處女試之
極喜召何稠謂之曰卿之巧思一何神妙如此以千金
贈之旌其巧也何稠出為人言車之機巧有識者曰此
非盛滿之器也稠又進轉闗車車周挽之可以昇樓閣
如行平地車中御女則自搖動帝尤喜悦帝謂稠曰此
車何名也稠曰臣任意造成未有名也願賜佳名帝曰
卿任其巧意以成車朕得之任其意以自樂可名任意
車也何稠再拜而去帝令畫工繪士女會合之圖數十
幅懸于閣中其年上官時自江外得替囘鑄烏銅屏數
十面其髙五尺而闊三尺磨以成鑑為屏可環於寢所
詣闕投進帝以屏内迷樓而御女於其中纎毫皆入於
鑑中帝大喜曰繪畫得其象耳此得人之真容也勝繪
圖萬倍矣又以千金賜上官時帝日夕沉荒於迷樓罄
竭其力亦多倦怠顧問近侍曰朕憶初登極日多辛苦
無睡得婦人枕而藉之方能合目纔似夢則又覺今睡
則㝠㝠不知返近女色則憊何也他日矮民王義上奏
曰臣田野廢民作事皆不勝人生於遼曠絶逺之域幸
因入貢得備後庭掃除之役陛下特加愛遇臣常自宮
以侍陛下自兹出入卧内周旋宫室方今親信無如臣
者臣由是竊覽書殿中簡編反覆玩味㣲有所得臣聞
精氣為人之聰明陛下當龍潛日先帝勤儉陛下鮮親
聲色日近善人陛下精實於内神清於外故日夕無寢
陛下自數年聲色無數盈滿後宫日夕游宴自非歳節
大辰何常臨御前殿其餘多不受朝設或引見逺人非
時慶賀亦日晏坐朝曽未移刻則聖躬起入後宫夫以
有限之體而投無盡之慾臣固知其竭也臣聞古者野
叟獨歌舞於磐石之上人詢之曰子何獨樂之多也叟
曰吾有三樂子知之乎何也人生難遇太平世吾今不
見兵革此一樂也人生難得支體完備吾身不殘疾此
二樂也人生難得壽吾今年八十矣此三樂也問者歎
賞而去陛下享天下之富貴聖貌軒逸龍顔鳯姿而不
自愛重其思慮固出於野叟之外臣蕞爾㣲軀難圖報
効罔知忌諱上逆天顔因俯伏泣涕帝乃命引起翌日
召義詔之曰朕昨夜思汝言極有深理汝真愛我者也
乃命義後宫擇一靜室而帝居其中女皆不得入居二
日帝忿然而出曰能悒悒居此乎若此雖壽千萬歳亦
安用也乃復入宫宫女無數不得進御者亦極衆後宫
侯夫人有美色一日自經於棟下臂懸錦囊中有文左
右取以進帝乃詩也自感三首云庭絶玉輦迹芳草漸
成窠隱隱聞簫鼔君恩何處多欲泣不成淚悲來翻强
歌庭花方爛漫無計奈春何春隂正無際獨步意如何
不及閒花草翻成雨露多看梅二首云砌雪無消日捲
簾時自顰庭梅對我有憐意先露枝頭一㸃春香清寒
艷好誰惜是天真玉梅謝後陽和至散與羣芳自在春
糚成云糚成多自惜夢好却成悲不及楊花意春來到
處飛遣意云秘洞扃仙卉雕窻鎖玉人毛君真可戮不
肯寫昭君自傷云初入承明日深深報未央長門七八
載無復見君王春寒入骨清獨卧愁空房躡履步庭下
幽懷空感傷平日新愛惜自待聊非常色美反成棄命
薄何可量君恩實疎逺妾意徒徬復家豈無骨肉偏親
老北堂此方無羽翼何計出髙牆性命誠所重棄割良
可傷懸帛朱棟上肝腸如沸湯引頸又自惜有若絲牽
腸毅然就死地從此歸㝠鄉帝見其詩反覆傷感帝往
視其尸曰此已死顔色猶美如桃花乃急召中使許廷
輔曰朕向遣汝擇後宫女入迷樓汝何故獨棄此人也
乃令廷輔就獄賜自盡厚禮葬侯夫人帝日誦詩酷好
其文乃令樂府歌之帝又於後宫親擇女百人入迷樓
大業八年方士進大丹帝服之蕩思愈不可制日夕御
女數十人入夏帝煩躁日引飲幾百杯而渴不止醫丞
莫君錫上奏曰帝心脈煩盛真元太虛多飲即大疾生
焉因進劑治之仍乞置氷盤於前俾帝日夕朝望之亦
治煩躁之一術也自兹諸院美人各市氷為盤以望行
幸京師氷為之踴貴藏氷之家皆獲千金大業九年帝
將再幸江都有迷樓宫人抗聲夜歌云河南楊栁謝河
北李花榮楊花飛去落何處李花結果自然成帝聞其
歌披衣起聽召宫女問之云孰使汝歌也汝自為之邪
宫女曰臣有弟在民間因得此歌曰道途兒童多唱此
歌帝黙然久之曰天啓之也天啓之也帝因索酒自歌
云宫木隂濃燕子飛興衰自古漫成悲他日迷樓更好
景宫中吐艷戀紅輝歌竟不勝其悲近侍奏無故而悲
又歌臣皆不曉帝曰休問他日自知也後帝幸江都唐
帝提兵號令入京見迷樓太宗曰此皆民膏血所為乃
命焚之經月火不滅前謠前詩皆見矣方知世代興亡
非偶然也
　
　古今說海卷一百二十一
欽定四庫全書
　古今説海卷一百二十二
　　　　　　　　　　　　　明　陸楫　編
　説纂六(逸事六/)
　　煬帝開河記(闕名/)
睢陽有王氣出占天耿純臣奏後五百年當有天子興
煬帝已昬淫不以為信時遊木蘭庭命袁寶兒歌栁枝
詞因觀殿壁上有廣陵圖帝瞪目視之移時不能舉步
時蕭后在側謂帝曰知他是甚圖畫何消皇帝如此掛
意帝曰朕不愛此畫只為思舊遊之處於是帝以左手
凭后肩右手指圖上山水及人煙村落寺宇厯厯皆如
目前謂后曰朕昔征陳主時遊此豈期九有臨軒萬機
在躬便不得豁於懷抱也言訖聖容慘然后曰帝意在
廣陵何如一幸帝聞心中豁然翌日與大臣言欲至廣
陵旦夕游賞當此之時以雲煙為靈景視榮貴若陳腐
議欲泛巨舟自洛入河自河達海入淮至廣陵羣臣皆
言似此程途不啻萬里又孟津水𦂳滄海波深若泛巨
舟事恐不測時有諫議大夫蕭懷靜(乃蕭/后弟)奏曰臣聞秦
始皇時金陵有王氣始皇使人鑿斷砥柱王氣遂絶今
睢陽有王氣又陛下喜在東南欲泛孟津又慮危險況
大梁西北有故河道乃是秦時王離决水灌大梁之處
欲乞陛下廣集兵夫於大梁起首開掘西自河隂引孟
津水入東至淮放孟津水出此間地不過千里況於睢
陽境内過一則路達廣陵二則鑿穿王氣帝聞奏大喜
羣臣皆黙帝乃出勑朝堂有諫開河者斬之詔以征北
大總管麻叔謀為開河都䕶以蕩冦將軍李淵為副使
淵稱疾不赴即以左屯衛將軍令狐達代李淵為開渠
副使都督自大梁起首於樂臺之北建修渠所署命之
為卞渠(古秪有此卞字/開封城乃卞邑)因名其府署為卞渠上源傳舎
也詔發天下丁夫男年十五以上五十以下者皆至如
有隱匿者斬三族帝以河水經於卞乃賜卞字加水丁
夫計三百六十萬人乃更五家出一人或老或幼或婦
人等供饋飲食又令少年驍卒五萬人各執杖為吏如
節級隊長之類共五百四十三萬餘人叔謀乃令三分
中取一分人自上源而西至河隂通連古河道(乃王離/浸城處)
迤邐趨愁思臺而至北去又令二分丁夫自上源驛而
東去乃隋大業五年八月上旬建功畚鍤既集東西横
布數千里纔開斷未及丈餘得古堂室可數間瑩然肅
靜漆燈晶煌照耀如晝四壁皆有彩畫花竹龍鬼之像
中有棺柩如豪家之葬其從功吏聞於叔謀命啓棺一
人容貌如生肌膚潔白如玉而肥其髪自頭出而覆其
面過腹胸下畧其足倒生而上及其背下而方止搜得
一石銘上有字如蒼頡鳥跡之篆乃召夫中有識者免
其役有一下邳民讀曰我是大金仙死來一千年數滿
一千年背下有流泉得逢麻叔謀葬我在髙原髮長至
泥丸更候一千年方登兠率天叔謀乃自備棺櫬葬于
城西隅之地(今大佛/寺是也)次開掘陳留帝遣使馳御署玉祝
并白璧一雙具少牢之奠祭于留侯廟以假道祭訖忽
有大風出於殿内窻牖間吹鑠人面使者退自陳留果
開掘東去往來負擔拖鍬者風馳電激逺近之人如蜂
屯聚既達雍丘時有一夫乃中牟人偶患傴僂之疾不
能前進墮於隊後伶仃而行是夜月色澄靜聞呵殿聲
甚嚴夫鞠躬俟道左良久見清道繼至儀衛周旋一貴
人戴侯冠衣王者衣乗白馬命左右呼夫至前謂曰與
我言爾十二郎還白璧一雙爾當賔于天(煬帝有天/下十二年)言
畢取璧以授夫跪受訖欲再拜貴人躍馬西去届雍丘
以獻於叔謀熟視乃帝獻留侯物也詰其夫夫具道叔
謀性貪乃匿璧又不曉其言慮夫洩于外乃斬以滅口
然後於雍丘至大林林中有小祠廟叔謀訪問村叟曰
古老相傳呼為隱士墓其神甚靈叔謀不以為信將塋
域發掘數尺忽鑿一竅嵌空羣夫下視有燈火熒熒無
人敢入者乃指使將官武平郎將狄去邪者請入探之
叔謀喜曰真荆聶之輩也命繫去邪腰下釣約數十丈
方及地去邪解其索行約百步入一石室東北各有四
石柱鐵索二條繫一獸大如牛熟視之一巨䑕也須臾
石室之西有一石門洞開一童子出曰子非狄去邪乎
曰然也童子曰皇甫君望子已久乃引入見一人服朱
衣頂雲冠居髙堂之上去邪再拜其人不言亦不答拜
緑衣吏引去邪立于堂之西階下良久堂上人呼力士
牽取阿𡡉來(阿𡡉煬/帝小字)武夫數人形質醜異魁偉控所見
大䑕至去邪本乃廷臣知帝小字莫究其事但屏氣而
立堂上人責䑕曰吾遣爾暫脱皮毛為中國主何虐民
害物不遵天道䑕但㸃頭搖尾而已堂上人益怒令武
士以大棒撾其腦一擊而碎有聲如牆崩其䑕大呌若
雷吼然方欲舉杖再擊俄一童子捧天符而下堂上驚
躍降陛俯伏聽命童子乃宣言曰阿𡡉數本一紀今已
七年更候五年當以練巾繫頸而死童子去堂上人復
令繫䑕於舊室中堂上人謂去邪曰與吾語麻叔謀謝
爾伐吾塋域來歳奉爾二金刀勿謂輕酬也言訖緑衣
吏引去邪於他門出約行十數里入一林躡石攀藤而
行囘顧已失使者又行三里餘見草舎一老父坐土榻
上去邪訪其處老父曰此乃嵩陽少室山下也老父問
去邪所至之處去邪一一言老父遂細解去邪去邪知
煬帝不永之事且曰子能免官即脱身于虎口也去邪
東行囘視苑屋已失所在時麻叔謀已至寧陵縣去邪
見叔謀具白其事初去邪入墓後其墓自崩將謂去邪
已死今日却來叔謀不信將謂狂人去邪乃託狂疾隱
終南山時煬帝以患腦疼月餘不視朝訪其因皆言帝
夢中為人撾其腦遂發痛數日乃是去邪見䑕之日也
叔謀既至寧陵縣患風逆起坐不得帝令太醫令巢元
方往視之曰風入腠理病在胸臆須用嫩羊肥者蒸熟
糝藥食之則瘥叔謀取半年羊羔殺而取腔以和藥藥
未盡而病以痊自後每令殺羊羔日數枚同杏酪五味
蒸之置其腔盤中自以手臠擘而食之謂曰含酥臠鄉
村獻羊羔者數千人皆厚酬其直寧陵下馬村陶榔兒
家中巨富兄弟皆兇悖以祖父塋域傍河道二丈餘慮
其發掘乃盜他人孩兒年三四歳者殺之去頭足蒸熟
獻叔謀咀嚼香美迥異於羊羔愛慕不已召詰榔兒榔
兒乗醉泄其事及醒叔謀乃以金十兩與榔兒又令役
夫置一河曲以䕶其塋域榔兒兄弟自後每盜以獻所
獲甚厚貧民有知者競竊人家子以獻求賜襄邑寧陵
睢陽界所失孩兒數百寃痛哀聲旦夕不輟虎賁郎將
段達為中門使掌四方表奏事叔謀令家奴黄金窟將
金一埒贈與凡有上表及訟食子者不訊其詞理並令
笞背四十押出洛陽道中死者十有七八時令狐達知
之潛令人收兒骨未及數日已盈車於是城市村坊之
民有孩兒者家置木櫃鐵裹其縫毎夜置子于櫃中鏁
之全家秉燭圍守至明開櫃見子即長幼皆賀既達睢
陽界有豪寨使陳伯恭言此河道若取直路徑穿透睢
陽城如要囘䕶即取令㫖叔謀怒其言囘䕶令推出腰
斬令狐達救之時睢陽坊市豪民一百八十戸皆恐掘
穿其宅并塋域乃以醵金三千兩將獻于叔謀未有梯
媒可達忽穿至一大林中有墓古老相傳云宋司馬華
元墓掘透一石室室中漆燈棺柩帳幕之類遇風皆化
為灰燼得一石銘云睢陽土地髙竹木可為壕若也不
迴避奉贈二金刀叔謀曰此乃詐也不足信是日叔謀
夢使者召至一宫殿上一人衣絳綃戴進賢冠叔謀再
拜王亦答拜畢曰寡人宋襄公也上帝命鎮此方二千
年矣儻將軍借其方便囘䕶此域即一城老幼皆荷恩
徳也叔謀不允又曰適來䕶城之事蓋非寡人之意從
奉上帝之念言此地後五百年間當有王者建萬世之
業豈可為逸遊致使掘穿王氣叔謀亦不允良久有人
入奏云大司馬華元至矣左右引一人紫衣戴進賢冠
拜覲于王前王乃言䕶城之事其人勃然大怒曰上帝
有命匡䕶叔謀愚昧之夫不曉天意乃大呼左右令置
拷訊之物王曰拷訊之事何法最苦紫衣人曰鎔銅灌
之口爛其腸胃此為第一王許之乃有數武夫拽叔謀
脱去衣惟留犢鼻縛鐵柱上欲以銅汁灌之叔謀魂膽
俱喪殿上人連止之曰䕶城之事如何叔謀連聲言謹
依上命遂令解縛與本衣冠王令引去將行紫衣人曰
上帝賜叔謀金三千兩取於民間叔謀性貪謂使者曰
上帝賜金此何言也使者曰有睢陽百姓獻與將軍此
隂注陽受也忽如夢覺既覺神不住體睢陽民果賂黄
金三千兩因叔謀家奴黄金窟而獻叔謀思夢中事乃
收之立召陳伯恭令自睢陽西穿渠南去囘屈東行過
劉趙村連延而去令狐達知之累上表為段達抑而不
獻至彭城路經大林中有偃王墓掘數尺不可掘乃銅
鐵也四面掘去其土惟見鐵墓旁安石門扃鎖甚嚴用
酇人楊民計撞開墓門叔謀自入墓中行百步二童子
當前曰偃王顒望久矣乃隨而入見宫殿一人戴通天
冠衣絳綃坐殿上叔謀拜王亦拜曰寡人塋域當河道
今奉與將軍玉寶遣君當有天下儻然䕶之丘山之幸
也叔謀許之王乃令使者持一玉印與叔謀叔謀視之
印文乃古帝王受命寶也叔謀大喜王又曰再三保惜
此刀刀之兆也(刀刀者隱語亦/二金刀之意也)叔謀出令兵夫曰䕶其
墓時煬帝在洛陽忽失國寶搜訪宫闈莫知所在隱而
不宣煬帝督功甚急叔謀乃自徐州曉夕無暇所役之
夫已少一百五十萬下塞之處死屍滿野帝在觀文殿
讀書因覽史記見秦始皇築長城之事謂宰相宇文達
曰始皇時至此已及千年料長城已應摧毁宇文達順
帝意奏曰陛下偶然讀秦皇之事建萬世之業莫若修
其城堅其壁帝大喜乃詔以舒國公賀若弼為修城都
䕶以諫議大夫髙熲為副使以江淮呉楚襄鄧陳蔡并
開拓諸州丁夫一百二十萬修長城詔下若弼諫曰臣
聞秦始皇築長城於絶塞連延一萬里男死女曠婦寡
子孤其城未就父子俱死陛下欲聽狂夫之言學亡秦
之事但恐社稷崩離有同秦世帝大怒未及發言宇文
達在側乃叱曰爾武夫狂卒有何知而亂其大謀若弼
怒以象簡擊宇文達帝怒令囚若弼於家是夜飲酖死
髙熲亦不行宇文達乃舉司農卿宇文弼為修城都䕶
以民部侍郎宇文愷為副使時叔謀開汴梁盈灌口㸃
檢丁夫約折二百五十萬人其部役兵士舊五萬人折
二萬三千人功既畢上言於帝決下口注水入汴梁帝
自洛陽遷駕大渠詔江淮諸州造大船五百隻使命至
急如星火民間有配著造船一隻者家産破用皆盡猶
有不足枷項笞背然後鬻貨男女以供官用龍舟既成
泛江沿淮而下至大梁又别加修飾砌以七寶金玉之
類於是呉越取民間女年十五六歳者五百人謂之殿
脚女至於龍舟御楫即每船用綵纜十條每條用殿脚
女十人嫰羊十口令殿脚女與羊相間而行牽之時恐
盛暑翰林學士虞世基獻計請用垂栁栽於汴渠兩隄
上一則樹根四散鞠䕶河隄二乃牽舟之人䕶其隂三
則牽舟之羊食其葉上大喜詔民間有栁一株賞一縑
百姓競獻之又令親種帝自種一株羣臣次第種方及
百姓時有謠言曰天子先栽然後百姓栽栽畢帝御筆
寫賜垂楊栁姓楊曰楊栁也時舳艫相繼連接千里自
大梁至淮口聮綿不絶錦帆過處香聞百里既過雍丘
漸達寧陵界水勢𦂳急龍舟阻礙牽駕之人費功轉甚
時有虎賁郎將鮮于俱為䕶纜使上言水淺河窄行舟
甚難上以問虞世基曰請為鐵脚木鵝長一丈二尺上
流放下如木鵝住即是淺帝依其言乃令右翊將軍劉
岑驗其水淺之處自雍丘至灌口得一百二十九處帝
大怒令根究本處人吏姓名應是木鵝住處兩岸地分
之人皆縛之倒埋於岸下曰令教生作開河夫死為抱
沙鬼又埋却五萬人既達睢陽帝問叔謀曰坊市人煙
所掘幾何叔謀曰睢陽地靈不可干犯若掘之必有不
祥臣已囘䕶其城帝怒令劉岑乗小舟根訪屈曲之處
比直路較逺二十里帝益怒乃令擒出叔謀囚於後獄急
宣令狐達詢問其由達奏自寧陵便為不法初食羊後
啖嬰兒養賊陶榔兒盜人之子受金三千兩於睢陽擅
易河道乃取小兒骨進呈帝曰何不奏達達曰表章數
上為段達扼定而不進帝令人搜叔謀囊槖中得睢陽
民所獻金又得留侯所還白璧及受命寶玉印上驚異
謂宇文達曰金與璧皆㣲物寡人之寶何自而得乎宇
文達曰必是遣賊竊取之帝瞪目而言曰叔謀今日竊
吾寶明日盜吾首矣達在側奏曰叔謀常遣陶榔兒盜
人之子恐國寶榔兒所盜也上益怒遣榮國公來䕶兒
内使李百藥太僕卿楊義臣推鞫叔謀置臺署於睢陽
并收陶榔兒全家令榔兒具招入内盜寶事榔兒不勝
其苦乃具事招欵又責段達所收令狐達奏章不即奏
之罪獄成進上帝問丞相宇文達曰叔謀有大罪四條
食人之子受人之金遣賊盜寶擅易河道請用峻法誅
之罪其子孫取聖㫖帝曰叔謀有大罪為開河有功免其
子孫只令腰斬叔謀於河側時來䕶兒受勑未至叔謀
夢一童子自天而降謂曰宋襄公與大司馬華元遣我
來感將軍䕶城之惠去年所許二金刀今日奉還叔謀
覺曰據此先兆不祥我腰領難存矣言未畢䕶兒至驅
于河之北岸斬為三段榔兒兄弟五人并家奴黄金窟
並鞭死中門使段達免死降官為洛陽監門令
　
　
　
　
　
　
　
　
　
　
　
　
　
　
　古今說海卷一百二十二
欽定四庫全書
　古今説海卷一百二十三
　　　　　　　　　　　　　明　陸楫　編
　説纂七(散録一/)
　　江行雜録(宋廖瑩中/)
肅宗在春宫嘗與諸王從𤣥宗詣太清宫有龍見于殿
之東梁𤣥宗目之顧問諸王有所見乎皆曰無之問太
子太子俛而未對上問頭在何處曰在東上撫之曰真
我兒也(因話/録)
和政公主肅宗第三女也降柳渾肅宗宴于宫中女優
有弄假官戲其緑衣秉簡者謂之參軍樁天寳末蕃將
阿布思伏法其妻配掖庭因使𨽻樂工是日遂為假官
之長所謂樁者及侍宴皆笑樂公主獨俛首顰目不視
上問其故公主曰禁中侍女不少何必須此人使阿布
思真逆人也其妻亦同刑人不合近至尊之座果寃横
又豈忍使妻與羣優雜處為笑謔之具哉妾雖至愚深
以為不可上亦憫惻遂罷戲而免阿布思之妻由是賢
重公主
令狐文公除守兖州州境方旱米價甚髙公至首問米
價㡬何州有㡬倉屈指獨語曰舊價若干四倉各出米
若干以若干定價糶則可以賑救矣左右聽之流語遍
郡中富人競發所畜物價乃平人心欣然
賈耽精於術數有一叟失牛詣桑國師占師曰爾牛在
賈相公帽筒中叟迎公首訴之公笑取筒中式盤據鞍
作卦曰爾牛在安國觀之門後大槐鵲巢下便往探視
見旁有人繫牛乃獲盜牛者
牛竒章帥維揚杜牧在幕中夜多微服逸遊公聞之以
街子數輩潛隨護之以防不虞後牧之以拾遺召臨别
公以縱逸為戒牧之始猶諱之公命取一篋皆街子報
帖云杜書記平善乃大感服
杜牧之阿房宫賦云六王畢四海一蜀山兀阿房出陸
傪作長城賦云千城絶長城列秦民竭秦君滅傪輩行
在牧之前則阿房宫賦又祖長城句法矣牧之云明星
熒熒開妝鏡也緑雲擾擾梳曉鬟也渭流漲膩棄脂水
也煙斜霧横焚椒蘭也雷霆乍驚宫車過也轆轆逺聴
杳不知其所之也盛言秦之奢侈楊敬之作華山賦有
云見若咫尺田千畝矣見若環堵城千雉矣見若杯水
池百里矣見若蟻蛭臺九層矣蜂窠聨聨起阿房矣小
星熒熒焚咸陽矣華山賦杜司徒佑已常稱之牧之乃
佑孫亦是效敬之所作信矣文章以不蹈襲為難也(瑞/桂)
(堂暇/録)
元相國之鎮江夏也嘗秋夕登黄鶴樓遥望海江之濵
有光若殘星焉乃令親信往觀之遂櫂小舟直至江所
乃釣船也詢彼漁云適獲一鯉光則無之親信乃攜鯉
而來既登樓命庖人剖之腹中得古鏡二如古錢大以
面相合背則隠起雙龍雖小而鱗鬛髯爪悉具既磨瑩
則常有光耀公寳之置巾箱中及相國薨鏡亦亡去
外王父中書令晉國公宣宗朝再啓黄閣不協比於權
道惟以公諒宰大政四方有請訴礙於法者必固争不
已由是征鎮忌焉然志尚典籍雖門施行馬庭列鳬鐘
而尋繹未嘗稍倦於永寧里第别搆書齋每退朝獨處
其中愉愉如也大中三年因請假將入齋惟所擾卑脚
犬花鴨從既啓扉而花鴨連銜公衣却行叱去復至既
入閤花鴨仰視吠轉急公亦疑之乃匣中拔千金劒按
於膝上向空祝之曰若有異類隂物可出相見吾乃大
丈夫豈懾于鬼輩而相迫邪言訖歘有物從梁上墜地
乃人也朱髮衣短褐衣色貌黝痩頓首連拜惟曰死罪公
止之且詢其姓名何為對曰李龜壽盧龍塞人也或有
厚賂龜壽令不利於公龜壽上感鈞化復為花鴨所驚
形不能匿令公若貰龜壽萬死之罪願以餘生服事台
鼎公曰待汝以不死遂命元從都押衙傳存𨽻之明日
旦有婦人至第門服裝單急曳履而抱持襁嬰請于閽
曰幸為呼李龜壽龜壽乃出其妻且曰訝君稍遲昨夜
半自前來相見耳遂與龜壽同止及公薨龜壽盡室亡
去(小説舊/聞記)
白樂天詩云倦倚繡牀愁不動緩垂緑帶髻鬟低遼陽
春盡無消息夜合花開日又西好事者畫為倦繡圖(娛/書)
(堂詩/話)
梁太祖統四鎮日名温與崔相國連搆大事崔每奏太
祖忠赤委之闗東國無患矣昭宗遽勑太祖改名全忠
識者曰全字人王也又在中心其不可也近臣亦奏上
方悔焉勑命既行追之莫及後果簒大位是時四方天
下具在中心賜名之應也(鑑戒/録)
王平甫云花蕊宫詞三十二首今考王恭簡續成初集
記纔二十八首盡筆於此庶真贗了然　五雲樓閣鳳
城間花木長新日月閒三十六宫連内苑太平天子坐
崑山㑹真廣殿約宫牆樓閣相扶接太陽静甃玉堦横
水岸御爐香燄撲龍牀龍池九曲逺相通楊柳絲牽兩
岸風長似江南好春景畫船來去碧波中東内斜將紫
禁通龍池鳳苑夾城中曉鐘聲斷嚴妝罷院院紗牕海
日紅殿名新立號重光島上池臺盡改張但是一人行
幸處黄金閤内鎖牙牀安排諸院接行廊水檻周回十
里强青錦地衣紅繡毯盡鋪龍腦鬱金香夾城門與内
門通朝罷巡遊到苑中每日中官祗候處滿堤紅豔立
春風㕑船進食簇時新侍坐無非列近臣日午殿頭宣
索膾隔花催喚打魚人立春日進内園花紅蕊輕輕嫰
淺霞跪到玉堦猶帶露一時宣賜與宫娃三面宫城近
夾牆苑中池水白茫茫亦從獅子門前入旋見亭臺繞
岸傍離宫别院繞宫城金板輕敲合鳳笙夜夜月明花
樹底傍池長有按歌聲御製新翻曲子成六宫纔唱未
知名盡將觱栗來抄譜先按君王玉笛聲旋移紅樹劚
青苔宣使龍池再鑿開展得緑波寛似海水心樓殿勝
蓬萊太虚髙閣凌波殿背倚城牆面枕池諸院各分娘
子位羊車到處不敎知脩儀承寵住龍池掃地焚香日
午時等候大家來院裏看敎鸚鵡念新詩才人出入每
相隨筆硯將行繞曲池能向綵牋書大字忽防御製寫
新詩六宫官職總新除宫女安排入畫圖二十四司分
六局御前頻見錯相呼春風一面晚妝成偷折花枝傍
水行却被内監遥覷見故將紅豆打黄鶯梨園弟子簇
池頭小樂攜來候燕遊旋炙銀笙先按拍海棠花下合
梁州殿前排燕賞花開宫女侵晨探㡬回斜望花開遥
舉袖聲傳先喚近臣來小毬塲近曲池頭宣喚勲臣試
打毬先向畫廊排御幄管弦聲動立浮油供奉頭籌不
敢争上棚專喚近臣名内人酌酒纔宣賜馬上齊呼萬
嵗聲殿前宫女總纎腰初學乗騎怯又嬌上得馬來纔
似走㡬回抛鞚抱鞍橋自敎宫娥學打毬玉鞍初跨柳
腰柔上棚知是官家認遍遍長贏第一籌翔鸞閣外夕
陽天樹影花光水接連望見内家來往處水門斜過罨
樓船内人追逐采蓮時驚起沙鷗兩岸飛蘭棹把來齊
拍水並船相鬭濕羅衣新秋女伴各相逢罨畫船飛别
浦中旋折荷花伴歌舞夕陽斜照滿衣紅月頭支給買
花錢滿殿宫娥盡十千遇著唱名多不應含羞急過御
牀前(賔退/録)
周恭帝幼沖軍政多決於韓通通愚愎太祖英武有度
量多智略屢立戰功由是將士皆愛服歸心焉及將北
征京師民間諠言出軍之日當立㸃檢為天子富室或
挈家逃匿於外州獨宫中不之知太祖懼密以告家人
曰外間詾詾如此將若之何太祖姊(或云即魏/氏長公主)方在㕑
引麪杖逐太祖擊之曰大丈夫臨大事可否當自決胸
懐乃來家間恐怖婦女何為(涑水/紀聞)
太祖之自陳橋還也太夫人杜氏方設齋於定力院聞
變王夫人懼杜太夫人曰吾兒平生竒異人皆言當極
貴何憂也言笑自若是日太祖即位契丹北漢兵皆退
京都中下之户不重生男每生女則愛護如捧璧擎珠
甫長成則隨其姿質敎以藝業用備士大夫採拾娛侍
名目不一有所謂身邊人本事人供過人針線人堂前
人劇雜人拆洗人琴童棋童㕑娘等級截乎不紊就中
㕑娘最為下色然非極富貴家不可用余以寳祐丁巳
參閫寓江陵嘗聞時官中有舉其族人置㕑娘事首末
甚悉謾書之以𤼵一笑其婺人名某者奮身寒素已歴
二倅一守然受用澹泊不改儒家之風偶奉祠居里便
嬖不足使令飲饌且大粗率守念昔留某官處晩膳出
京都㕑娘調羮極可口適有便介如京謾作承受人書
託以物色費不屑較未㡬承受人復書曰得之矣其人
年可二十餘近回自府第有容藝能算能書旦夕遣以
詣直不旬月果至初憩五里頭時遣脚夫先申狀來乃
其親筆也字畫端楷歴叙慶幸即日伏事左右末乞以
四轎接取庶成體面辭甚委曲殆非庸碌女子所可及
守一見為之破顔及入門容止循雅紅裙翠裳參視左
右乃退守大過所望少選親朋皆議舉杯為賀㕑娘㕑
娘遽至使㕑請曰未可展㑹明日且是常食五杯五分
㕑娘請食品菜品資次出書以示之食品第一為羊頭
臉菜品第一為葱􁊢餘皆易辦者㕑娘謹奉指敎舉筆
硯其物料内羊頭臉五分各用羊頭十箇葱􁊢五楪合
用葱五斤他物稱是守固疑其妄然未欲遽示以儉鄙
姑從之而密覘其所用翊旦㕑師告物料齊㕑娘發行
匳取鍋銚盂勺湯盤之屬令小婢先捧以行熣燦耀目
皆白金所為大約計該五七十兩至如刀砧雜器亦一
一精緻傍觀嘖嘖㕑娘更圍襖圍裙銀索攀膊掉臂而
入據坐胡牀切徐起取抹批臠慣熟條理真有運斤成
風之勢其治羊頭也漉置几上别留臉肉餘悉擲之地
衆問其故㕑娘曰此皆非貴人所食矣衆為拾頓他所
㕑娘笑曰若輩真狗子也衆雖怒無語以荅其治葱􁊢
也取蔥微徹過沸湯悉去鬚葉視楪之大小分寸而截
之又除其外數重取條心之似韭黄者以淡酒醯浸漬
餘棄置了不惜凡所供備馨香脆美濟楚細膩難以盡
其形容食者舉筯無贏餘相顧稱好既撤席㕑娘整襟
再拜曰此日試㕑萬幸台意須照例守方遲難㕑娘曰
豈非待檢例邪探囊取數幅紙以獻曰是昨在某官處
所得支賜判單也守視之其例每展㑹支賜絹帛或至
百疋錢或至三二百千無虚拘者守破慳勉强私竊喟
歎曰吾輩事力單薄此等筵宴不宜常舉此等㕑娘不
宜常用不兩月託以他事善遣以還其可笑如此(𤾉谷/漫録)
温公之任崇福春夏多在洛秋冬在夏縣每日與本縣
從學者十許人講書用一大竹筒筒内貯竹簽上書學
生姓名講後一日即抽簽令講講不通則微數責之公
每五日作一暖講一杯一飯一麪一肉一菜而已公先
壠在鳴條山墳所有餘慶寺公一日省墳止寺中有父
老五六輩上謁云欲獻薄禮乃用瓦盆盛粟米飯瓦罐
盛菜羮真飯土簋啜土鉶也公享之如太牢既畢復前
啓曰某等聞端明在縣日為諸生講書村人不及往聽
今幸略説公即取紙筆書庶人章講之既已復前白曰
自天子章以下各有毛詩兩句此獨無有何也公黙然
少許謝曰某平生慮不及此當思其所以奉荅村父笑
而去每見人曰我講書曽難倒司馬端明公聞之不介
意(懶真/子録)
建炎己酉秋杭州清波門裏竹園山平地涌血須臾成
池腥聞數里明年金人殺戮萬人即暗竹園也熙寧八
年冬杭州地涌血者三最後流入于河腥不可聞(林子/中野)
(史/)
有稱中興野人和東坡念奴嬌詞題吳江橋上車駕巡
師江表過而覩之詔物色其人不復見矣詞云炎精中
否歎人才委靡都無英物敵騎長驅三犯闕誰作長城
堅壁萬國奔騰兩宫幽陷此恨何時雪草廬三顧豈無
髙卧賢傑天心眷我中興吾皇神武踵曽孫周發河嶽
封疆俱効順狂燄㑹須灰滅翠羽南巡扣閽無語徒有
衝冠髮孤忠耿耿劒鋒冷浸秋月(野/史)
古者尚書令史防禁甚密宋法令史白事不得宿外雖
八座命亦不許李唐令史不得出入夜鎖之韓愈為吏
部侍郎乃曰人所以畏鬼以其不見鬼如可見則人不
畏矣選人不得見令史故令史勢重任其出入則勢自
輕不禁吏出入自文公始(野/史)
徽宗北狩四太子請王婉容為尼雅滿子婦上遣之曰好
事新主及行大哭曰何忍以一身事兩主就輿中以匳
刀自刎太子曰南宋大臣未有如此者擇地葬之立碑
曰貞婦冢(吹劒/録)
光堯聖壽太上皇帝當内修外攘之際尤以文徳服逺
至於宸章睿藻日星昭垂者非一紹興二十八年將郊
祀有司以太常樂章篇序失次文義弗協請遵真宗仁
宗朝故事親製祭享樂章詔從之自郊社宗廟原廟等
共十有四章肆筆而成睿思雅正宸文典贍所謂大哉
王言也至於一時閒適寓景而作則有漁父辭十五章
又清新簡逺備騷雅之體其辭有曰薄晩煙林淡翠微
江邊秋月已明輝縱逺柁適天機水㡳閒雲片段飛又
曰青草開時已過船錦鱗躍處浪痕圓竹葉酒柳花氊
有意沙鷗伴我眠又曰水涵微影湛虛明小笠輕蓑未
易晴明鏡裏縠紋生白鷺飛來空外聲辭不能盡載觀
此數篇雖古之騷人詞客老於江湖擅名一時者不能
企及(奎章/録)
通判監酒趙詩者昔在學校嘗因齋生熟寐與衆戲以
香燭花果楮錢之類設供於卧榻前而潛伺之寢者既
覺見之曰我已死邪因唏嘘不已少頃復寐久不起視
之真死矣乃徹供設之物相與秘之斯人豈乍覺見此
神魂驚散遂不復還體也邪事有不可知者(馬氏/新録)
　
　
　
　
　
　
　
　
　
　古今說海卷一百二十三
欽定四庫全書
　古今説海卷一百二十四
　　　　　　　　　　　　　明　陸楫　編
　説纂八(散録二/)
　　行營雜録(宋趙葵/)
太祖初受周幼主命北討至陳橋為三軍推戴時太后
以下眷屬悉在定力院設齋有司來搜捕主僧令登閤
而固其扃鑰俄大搜索僧紿云皆散走不知所之矣甲
士入寺升梯且發鑰見蛛網布滿其上而塵埃凝積若
累年不曽開者乃相告曰是安得有人遂皆去有頃太
祖已踐阼矣
太祖潛耀日常與一道士游闗河無定姓名自曰混沌
或又曰真無每劇飲爛醉且善歌能引其喉於杳㝠之
間作清微之聲時或一二句隨天風飄下惟太祖聞之
曰金猴虎頭四真龍得真位至醒詰之則曰醉夢豈足
憑邪至膺圖受禪之日乃庚申正月初四也自御極不
再見下詔草澤徧訪之或見於轘轅道中或嵩洛間後
十六載乃開寳乙亥嵗也上已祓禊駕幸西沼道士忽
醉坐水次木隂下笑揖上曰别來安善上大喜亟遣中
人密引至後掖恐其遁急回蹕見之一如平時抵掌浩
飲上曰久欲見汝決一事我壽還得㡬多在道士曰但
今年十月二十日夜晴則可延一紀不爾則當速措置
上酷留之俾居後苑苑吏或見宿於木末鳥巢中數日
忽不見上切切記其語至所期之夕上御太清閣以望
氣是夕果晴星斗明燦上心方喜俄而隂霾四起天地
陡變雪雹驟降移仗下閣急傳宫鑰開門召開封尹即
太宗也延入内寢酌酒對飲宦官宫妾悉屏出但遥見
燭影下太宗時或避席有不可勝之狀飲訖漏三鼓雪
已數寸上引柱斧戳雪顧太宗曰好做好做遂解帶就
寢鼻息如雷是夕太宗留宿禁内將五鼓周廬者寂無
所聞帝已崩矣(湘山/野録)
李後主歸朝後每懷故國且念嬪妾散落鬱鬱不自聊
嘗作長短句簾外雨潺潺春意將闌羅衾不奈五更寒
夢裏不知身是客一晌貪歡獨自莫凭闌無限闗山别
時容易見時難流水落花春去也天上人間意思悽惋
不久下世(金玉/詩話)
祥符中封禪事竣宰執對于後殿上曰治平無事久欲
與卿等一處閒玩今日可矣遂引羣公及内侍數人入
一小殿多有假山甚髙山面有洞上既入乃復招羣公
從行初覺甚暗數十步則天宇豁然千峯百嶂雜花流
水盡天下之偉觀少焉至一所重樓複閣金碧照耀有
一道士貌亦竒古來揖上執禮甚恭上亦答之良厚邀
上主席上再三遜謝然後坐羣臣再拜居道士之次所
論皆𤣥妙之㫖而牢醴之屬又非人間所見也鸞鶴舞
庭除笙簫振林木至夕乃罷道士送上出門而别曰萬
㡬之暇無惜與諸公頻見過也復由舊路以歸臣下因
以請于上上曰此道家所謂蓬萊三山者也羣臣自失
者累日後亦不復再往不知何術以致之也(投轄/録)
慶厯三年有李京者為小官吳鼎臣在侍從二人相與
通家一日薦其友人於鼎臣求為聞達于朝鼎臣即繳
書具奏之京坐貶官未行京妻謁鼎臣妻叙别鼎臣妻
慙不出京妻立㕔事召鼎臣榦僕語之曰我來雖為往
還之久欲求一别亦為乃公嘗有數帖與吾夫祝私事
恐爾家以為疑索火焚之而去
王嗣宗守邠土邠舊有狐王廟相傳能為人禍福嵗時
享祀祈禱不敢少怠至不敢道故嗣宗至郡集諸邑獵
户得百餘人以甲兵圍廟薫灌其穴殺百餘狐或云有
大白狐從火中逸去其妖遂息後人復為立廟則寂無
靈矣嗣宗後帥長安處士种放者朝廷所尊禮每帥守
至輙面數之嗣宗不服以言拒之放責數嗣宗聲色俱
厲嗣宗怒以手批其頰先是真宗有勑書令放有章奏
即附驛欲詣闕即乗驛放遂乗驛訴於上前上特於嵩
山之陽置書院以處之後嗣宗去郡有人贈詩曰終南
處士威風減渭北妖狐窟穴空嗣宗大喜歸告其子孫
曰吾死更勿為碑誌但石刻此詩置于墓旁吾其榮矣
偽蜀廣政末成都人唐季明因破一木中有紫文𨽻書
太平兩字時以為佳瑞有識者云不應此時須成都破
後方見太平爾自王師平蜀頻施曠蕩之恩仍有太平
興國之號(茅亭/客話)
大中祥符六年緜州彰明縣崇仙觀栢柱上有木文如
畫天尊狀毛髮眉目衣服履舄纎縷悉備知州比部員
外郎劉宗言遂繪事奏聞奉㫖令津置赴闕送玉清昭
應宫今川民皆圖畫供養之(茅亭/客話)
成都漆工艾延祚甲午嵗為賊所驅於郡治令造漆器
五月六日忽聞鼓鼙聲及南門火起乃天兵至郡也延
祚窘甚縁上大樹匿濃葉間見天兵往來搜捕殺戮狼
藉至夜遂下樹卧積屍中及中宵聞數十人傳呼聲頗
類將吏且無燭炬因竊視之不見其形但聞按籍㸃名
僵屍聞呼一一應之惟不呼延祚乃知聖朝伐叛討逆
悉奉行天誅也(茅亭/客話)
南唐胡則守江州堅壁不下曹翰攻之危急忽有旋風
吹片紙墜城中有詩曰由來秉節世無雙獨守孤城死
不降何似知機早回首免敎流血滿長江後城陷屠殺
殆盡謂之洗城(江表/志)
人傳温公西江月詞流播已久今又得一首名錦堂春
云紅日遲遲虚廊轉影槐隂迤邐西斜彩筆工夫難狀
晚景煙霞蝶尚不知春去漫繞幽砌尋花奈猛風過後
縱有殘紅飛向誰家始知青鬢無價歎飄零官路荏苒
年華今日笙歌叢裏特地咨嗟席上青衫濕透算感舊
何止琵琶怎不敎人易老多少離愁散在天涯
劉貢父為中書舍人一日朝㑹幙次與三衛相鄰時諸
帥兩人出軍伍有一水晶茶盂傳玩良久一帥曰不知
何物所成瑩潔如此貢父隔幙謂之云諸公豈不識此
乃多年老冰耳
慶厯中郎官吕覺者勘公事回因登對自陳衣緋已久
乞改章服上曰待别差遣與卿換朕不欲因鞫獄與人
恩澤慮刻薄之徒望風希進加入人罪耳(貽謀/録)
神考嘗問荆公卿曽看歐陽修五代史否對曰臣不曽
仔細看但見每篇首必曰嗚呼是豈五代時事事可歎
者乎
昭陵上賔前一月每夜太廟中有哭聲不敢奏一日太
宗神御前香案自壞(道山/清話)
元祐癸酉九月一日夜開寳寺塔表裏通明徹旦禁中
夜遣中使齎降御香寺門已閉既開寺僧皆不知也寺
中望之無所見去寺漸明後二日宣仁上仙(道山/清話)
國家開寳中所鑄錢文曰宋通元寳至寳元中則皇宋
通寳近世錢文皆著年號惟此二錢不然者以年號有
寳字文不可重也(歸田/録)
皇女為公主其夫必拜駙馬都尉故謂之駙馬宗室女
封郡主者謂其夫為郡馬縣主者為縣馬不知何義(歸/田)
(録/)
神廟一日行後苑見牧猳猪者問何所用牧者曰自太
祖來常令畜之自稚養以至大則殺之又養稚者累朝
不敢易亦不知何用神廟沈思久之詔付所司禁中自
今不得復畜月餘忽獲妖人急欲血澆之禁中卒不能
致方悟祖宗逺略(冷齋/夜話)
司馬温公隧碑賜名清忠粹徳紹聖初毁磨之際大風
走石羣吏莫敢近獨有一匠氏揮斤而擊未盡碎忽仆
碑下而死
東坡仁宗朝登進士科復應制科擢居異等英宗朝判
鳳翔欲以唐故事召入翰林宰相限以近例且欲召試
秘閣上曰未知其能否故試之如軾豈不能邪宰相猶
難之及試又入優等遂直史館神宗朝以議新法不合
補外李定之徒媒糵其詩文有訕上語下詔獄欲寘之
死上獨庇之得出方在獄時宰相舉軾詩云根到九泉
無曲處世間惟有蟄龍知此不臣也上曰詩人之詞安
可如此推求時相語塞上一日與近臣論人才因曰軾
方古人孰比近臣曰頗似李白上曰不然白有軾之才
無軾之學累有意復用而言者力沮之一日忽出手札
曰蘇軾黜居思咎閲嵗兹深人材實難不忍終棄因量
移臨汝哲宗朝起知登州召為南宫舍人不數月遷西
掖遂登翰苑紹聖後熙豐諸臣當國元祐諸臣例遷謫
崇觀間京卞用事拘以黨籍禁其文辭墨迹而毁之政
和間忽弛其禁求軾墨迹甚鋭人莫知其由或傳徽宗
親臨寳籙宫醮筵其主醮道流拜章伏地久之方起上
詰其故答曰適至上帝所值奎宿奏事良久方畢始能
達其章也上歎訝久之問曰奎宿何神為之所奏何事
對曰所奏事不可知為此宿者即本朝蘇軾也上大驚
不惟弛其禁且欲玩其詞翰一時士大夫遂從風而靡
道君皇帝大觀二年戊子秋八月以易數一一口乂乂
一乃御製易運碑刻之延福殿東壁其略曰始建元基
(高宗御/字徳基)紹興徳壽(謂紹興年/徳夀宫)承太乙循運盡在陽九之
數(高宗聖夀/八十一嵗)祖傳甲庚吉(太祖子/孫再傳)建炎炎共盛之勢(建/炎)
(年/號)奈何五行逆順天地之數非由人致朕嘗聞易孰善
本基庚子辛丑禍起東南(謂方/臘)肇動干戈元衝立刼壬
寅癸卯(宣和間天/下大亂)亦云哀哉甲辰乙巳(與金人夾/攻燕山)丙午
丁未(金人入汴/二帝北狩)内有丙火天下生靈塗炭至半(是時天/下大亂)
江表之虞(駕幸/江表)莫知何辜戊申己酉(高宗/初立)時正災刼(金/人)
(渡江苗/劉内變)庚戌辛亥偏重勢輕(高宗航海劉/豫稱帝于汴)壬子癸丑後
成改建(改元/紹興)甲寅乙卯立應豐穰(是年/大有)丙辰丁巳朕已
何在(徽宗以紹/興五年崩)祖宗復有中興之後(是年孝宗以建國/公進封普安郡王)
(復紹太/祖之後)云云其後事皆歴驗信乎聖哲先知之明因往
推來在天數者果不可逭與(坦齋/筆衡)
初陳橋兵變太祖整軍從仁和門入建炎南渡御蹕過
杭聞縣名曰仁和上甚喜曰此京師門名也遂有定都
之意
秦㑹之有十客曹冠以塾師為門客王㑹以婦弟為親
客呉益以愛壻為嬌客施全以劃刃為刺客李季以章
醮為羽客龔釜以治産為莊客丁禩以通家為狎客曹
詠以獻計取林一飛還子為説客郭知運以離婚為逐
客初止有此九客耳秦既死葬於建康有蜀人史叔夜
者懐雞黍拏生芻號慟墓前其家大喜因厚遺之於是
謂之弔客以足十客之數(中興/筆記)
嶺表或見異物自空而下始如彈丸漸如車輪遂四散
人中之即病謂之瘴母海邉時有鬼市半夜而合雞鳴
而散人從之多得異物(番禺/雜記)
宣政宫中用龍涎沈腦屑和蠟為燭兩行列數百枝豔
明而香溢鈞天所無也南渡後久絶此惟太后回鑾沙
漠復值稱壽上極天下之養用宣政故事然僅列十數
炬太后陽若不聞上奉巵問此燭頗愜聖意否后曰爾
爹爹每夜常設數百枝諸閤亦然上因后起更衣微謂
憲聖曰如何比得爹爹富貴(聞見/録)
監左帑龍舒張宣義嘗言有親戚宦遊西蜀路經襄漢
晚投一店行戸外忽見旁左側上有一人無首以為鬼
也主人云尊官不須驚此人也非鬼也徃年因患瘰癧
病勢蔓衍一旦頭忽墜脱家人以為不可救而竟不死
自此每有所需則以手指畫但日以粥湯灌之故至今
猶存耳又云岳侯軍中一兵犯法梟首妻方懐姙後誕
一子如常人而首極細軀幹甚偉首僅如拳眉目皆如
刻畫則知胞胎所係父母相為感應(行都/紀事)
嘉興精嚴寺大刹也僧造一殿中塑大佛詭言婦人無
子者祈禱于此獨寢一宵即有子殿門令其家人自封
鎖蓋僧於房中穴地道直透佛腹穿頂而出夜與婦人
合婦人驚問則云我是佛州人之婦多陷其術次日不
敢言有仕族妻亦往求嗣中夜僧忽造前既不能免即
囓其鼻僧去翊日其家遣人遍於寺中物色見一僧卧
病以被韜面揭而視之鼻果有傷掩捕聞官時韓彦古
子師為郡將流其僧廢其寺(行都/紀事)
豐有俊字宅之四明人登青樓偶見小娼疑故人女累
目之女亦悟酒罷留宿女羞澁良久乃入曰豐官人識
妾否詰之果故人女豐曰某所以留者以坐間不敢問
也且各寢必有以處汝娼遂退豐與京尹有契明日以
白尹且云某僅有錢百千從公更貸二百千嫁之尹嘉
其誼即取入府厚匳具擇良士嫁焉尹即王宣子佐也
(稗/史)
天台宋氏家本富後貧鬻廬於鄰價成作詩曰自歎年
來刺骨貧吾廬今已屬西鄰殷勤説與東園柳他日相
逢是路人富者見詩惻然即以劵還之亦不索其直鄉
人嘉其誼(稗/史)
有夫出外而妻獨居者忽夜半見一道人從空而下逼
與為淫婦入室取刀為誓曰汝若逼我有死而已相持
至曉乃一喫菜事魔人也信哉邪之不可干正也如此
馬裕齋知處州禁民捕蛙有一村民犯禁乃將冬瓜切
作蓋刳空其腹實蛙于中黎明持入城為門卒所捕械
至于庭公心怪之問曰汝何時捕此蛙答曰夜半有知
者否曰唯妻知公追其妻詰之乃妻與人通俾妻敎夫
如此又先往語門卒以收捕意欲陷夫於罪而據其妻
也公窮究其罪遂寘妻并姦夫於法
初隆祐太后升遐朝廷欲建山陵大臣謂諸帝陵寢今
在伊洛不日復中原即歸祔矣宜以攢宫為名遂卜吉
於㑹稽民間冢墓附近者往往他徙高宗思陵興役之
際孝宗密勑無輙壞民墓其愛物之心一至於此文王
澤及枯骨未足多也
有士人貧甚夜則露香祈天益久不懈一夕忽聞空中
語曰帝閔汝誠使我問汝所欲士答曰某所欲甚微非
敢過望但願此生衣食麤足逍遥山水間以終其身足
矣空中大笑曰此上界神仙之樂何可易得若求富貴
則可矣予因歴數古人極貴念歸而終不遂者皆是蓋
清樂天所靳惜百倍於功名爵禄也(梁溪/漫志)
歐公甥女適夫張氏夫死攜孤女歸父家嫁公族子晟
晟之官至宿州赴郡宴歸而失其舟至京師捕得之開
封府勘乃梢人與晟妾通妻知而欲笞之反為妾所誘
併與梢人通府尹承當路風㫖令張氏引公以自解獄
奏仁宗大駭遣中使王昭明監勘而張氏反異公遂得
明白猶坐以張氏匳具買田作歐陽户名出知滁州
松陽縣民有被毆經縣驗傷翊日引驗了無瘢痕宰怪
而詰之乃仇家使人要歸飲以熟麻油酒卧之火燒地
上覺而疼腫盡消又有一人中創血如箭出醫者以炒
原蠶蛾末傅之立愈又云前方亦治跌撲後方大治金
瘡(吹劒/續録)
孝宗留心經術無所不涉奏對官被顧問者多致失措
有王過者蜀人上殿孝宗驟問曰李融字若川謂何過
即對曰天地之氣融而為川結而為山李融之字若川
如元結之字次山也上大喜遂詔改官密院編修(坦齋/筆衡)
紹興中金人遣其秘書監劉陶來聘因問岳飛以何罪
而死館伴者無以對但曰意欲謀叛為部將所告以抵
誅陶曰江南忠臣善用兵者止有岳飛所至紀律甚嚴
秋毫無犯所謂項羽有一范増而不能用所以為我擒
如飛者其亦江南之范増乎館伴者黙不能對秦檜聞
之約束勿奏俄以不職貶其人(坦齋/筆衡)
行都崇新門外鹿花寺乃殿帥楊存中郡王特建以處
北地流寓僧一嵗元宵側近營婦連夜入寺觀燈有殿
司將官妻同一女往觀乃為數僧引入房中置酒盛饌
逼令其醉遂留宿於幽室遽殺母而留女女不敢哀及
半年三僧盡出其房窻外乃是野地女因窺窻見一卒
在地打草呼近窻下備語前事可急往某寨某將家報
知速來取我卒如言往報將官即告楊帥帥令人告報
本寺云來日郡王自齋合寺僧行人力本府自遣㕑子
排齋至是坐定每二卒擒下一僧合寺僧行人力盡縛
之又令百餘卒破其寺果得此女見父號慟遂綁三人
主首送所屬依法施行而毁其寺逐去諸髠(葦航/紀談)
　
　
　
　
　古今說海卷一百二十四
欽定四庫全書
　古今説海卷一百二十五
　　　　　　　　　　　　　明　陸楫　編
　説纂九(散録三/)
　　避暑漫抄(宋陸游/)
上西幸蜀禄山以車輦樂器及歌舞衣服迫脅樂工牽
引犀象驅掠舞馬盡入洛陽復散於河北向時之盛掃
地而盡矣洎肅宗克復方散求於人間其後歸於京師
者十無一二初禄山至東都大設聲樂揣幽燕戎王番
夷君長多未之見因誑之曰吾當有天下大象自南海
奔走而至見吾必拜舞鳥獸尚知天命有所歸何況人
乎於是左右引象來至則瞪目憤怒略無拜舞者禄山
大懷慚怒命置於檻穽中以烈火爇之以刀槊俾壯士
乗髙投之洞中胷臆血流數丈鷹人樂工見者無不掩
泣(明皇/雜録)
蕭瑀嘗因宴太宗謂近臣曰自知一座最貴者先把酒
時長孫無忌房𤣥齡相顧未言瑀引手取盃帝問曰卿
有何説瑀對曰臣是梁朝天子兒隋室皇后弟唐朝左
僕射天子親家翁太宗撫掌極歡而罷(羣居/解頤)
安禄山敗史思明繼逆至東都遇櫻桃熟其子在河北
欲寄遺之因作詩同去詩云櫻桃一籠子半赤半已黄
一半與懐王一半與周至詩成皆贊美之曰明公此詩
大佳若能言一半周至一半懐王即與黄字聲勢稍穏
思明大怒曰我兒豈可居周至之下周即其傳也(羣居/解頤)
元和初達官與中外之親為㛰者先已涉溱洧之譏就
禮之夕儐相則有清河張仲素宗室李程女家索催妝
詩仲素朗吟曰舜耕餘草木禹鑿舊山川程久之乃悟
曰張九張九舜禹之事吾知之矣於是羣客大笑(解/頤)
李福妻裴氏性妬忌姬侍甚多福未嘗敢屬意鎮滑臺
日有以女奴獻之者福意欲私之而未果一日乗間言
於妻曰某官已至節度使矣然所指使者率不過老僕
夫人待某無乃薄乎裴曰然不知公意所屬何人即指
所獻女奴裴許諾爾後不過執衣侍膳未嘗得一繾綣
福又囑妻之左右曰設夫人沐髮必遽來報我既而果
有以沐髮來告者福即言腹痛且召其女奴既往左右
以裴方沐不可遽已即告以福所疾裴以為信然遽出
髪盆中跣問福所苦既業以疾為言即若不可忍狀裴
極憂之由是以藥投童溺中進之明日監軍使及將校
悉來候問福即具以告之因曰一事無成固當有分所
苦者虚咽一甌溺耳聞者莫不大笑(解/頤)
咸通中優人李可及滑稽諧戲獨出輩流雖不能託諷
諭然巧智敏捷亦不可多得嘗因延慶節緇黄講誦畢
次及優倡為戲可及裒衣博帶攝齊升座稱三敎論衡
偶坐者問曰既言博通三敎釋迦如來是何人對曰婦
人問者驚曰何也曰金剛經云趺坐而坐非婦人何須
夫坐而後兒坐也上為之啓齒又曰太上老君何人曰
亦婦人也問者益所不喻乃曰道徳經云吾有大患為
吾有身及吾無身吾有何患非婦人何患於有娠乎上
大悦又問曰文宣王何人也曰婦人也問者曰何以知
之曰論語云沽之哉沽之哉我待賈者也非婦人奚待
嫁為上意極歡賜予頗厚
漢以孝亷取士而袁本初曹孟徳皆舉孝亷唐重進士
而黄巢屢舉進士科目之不足據也如此(獨見/録)
張巡之守睢陽𤣥宗已幸蜀逆燄方熾城孤勢蹙人食
竭以絺布切煑而食之時以茶紙和之而意氣自如其
謝加金吾表曰想蛾眉之碧峯豫遊西蜀追騄耳於𤣥
圃保壽南山逆賊禄山迷逆天地戮辱黎元擾犯闕庭
震驚陵廟臣被圍七旬親經百戰主辱臣死當臣致命
之時惡稔罪盈是賊滅亡之日其忠勇如此又激勵將
士賦詩曰接戰春來苦孤城日漸危合圍如月暈分守
若魚麗屢厭黄塵起時將白羽揮裹瘡猶出陣飲血更
登陴忠信應難敵堅貞諒不移無人報天地心計欲何
施又夜聞笛詩曰岧嶤試一臨鐵騎俯城隂不辨風塵
色安知天地心營開邊月近戰苦陣雲深旦夕髙樓上
遥聞横笛吟(中興/紀事)
禄山將亂於中原梁朝誌公大師有語曰兩角女子緑
衣裳却背太行邀君王一止之月必消亡兩角女子安
字緑者禄字也一止正月也果正月敗亡(裒異/記)
張易之行成之族孫則天臨朝太平公主引其弟昌宗
入侍昌宗薦易之器用過臣即令召見俱承辟陽之寵
右補闕朱敬則諫曰臣聞志不可滿樂不可極嗜欲之
情愚智皆同惟賢者能節之不使過度則前聖格言也
陛下内寵已有薛懐義張易之昌宗固應足矣近聞尚
食奉御柳模自言子良賔潔白美鬚眉左監門衛長史
侯祥自云陽道壯偉過於薛懐義專欲自進堪充宸内
供奉無禮無義溢于朝聽臣愚職在諫諍不敢不奏則
天勞之曰非卿直言朕不知此賜綵百段唐史舊書詳
載斯語父子兄弟君臣薦進獻納如此亦可謂之穢史
矣
唐文皇既以武功平隋亂又以文徳致太平於篇詠尤
其所好如曰昔乗匹馬去今驅萬乗來詞氣壯偉固人
所膾炙又嘗觀其過舊宅詩曰新豐停翠輦譙邑駐鳴
笳一朝辭此去四海遂成家蓋其詩語與功烈真相副
也(唐/史)
宣宗微時以武宗忌之遁跡為僧一日遊方遇黄蘗禪
師同行因觀瀑布黄蘗曰我詠此得一聨而下韻不接
宣宗曰當為續成之黄蘗云千巖萬壑不辭勞逺看初
知出處髙宣宗續云溪澗豈能留得住終歸大海作波
濤其後竟踐大位兆先見於此詩矣然自宣宗以後接
懿僖之時海内遂不靖則作波濤之語豈非䜟邪(大唐/遺事)
李煜歸朝後鬱鬱不樂見於詞語在賜第七夕命故妓
作樂聞於外太宗怒又傳小樓昨夜又東風併坐之遂
被禍龍衮江南録云李國主小周后隨後主歸朝封鄭
國夫人例隨命婦入宫每一入輙數日出必大泣罵後
主聲聞于外後主多婉轉避之又韓玉汝家有李國主
歸朝後與金陵舊宫人書云此中日夕只以眼淚洗面
(啽囈/集)
李芳儀江南國主李景女也納土後在京師初嫁供奉
官孫某為武疆都監為遼中聖宗所獲封芳儀生公主
一人趙至忠虞部自北庭歸朝嘗仕遼為翰林學士修
國史著北庭雜記載其事時眺補之為北都敎官覽其
書而悲之與顔復長道作芳儀曲云金陵宫殿春霏微
江南花發鷓鴣飛風流國主家千口十五年來粉黛稀
滿堂詩酒皆詞客奪錦揮毫在瑶席後庭一曲風景改
收淚臨江悲故國令公獻籍朝未央勑書築第優降王
魏俘曽不輸織室供奉一官奔武疆秦淮潮水鍾山樹
塞北江南易懐土雙燕清秋夢栢梁吹落天涯猶並羽
相隨未是斷膓悲黄河應有却還時寧知翻手明朝事
咫尺山河不可期倉皇三鼓滹沱岸良人白馬今誰見
國亡家破一身存薄命如雲信流轉芳儀加我名字新
敎歌遣舞不由人採珠拾翠衣常好深紅暗盡驚邊塵
隂山射虎邊風急嘈雜琵琶酒闌泣無言數徧天河星
只有南箕近鄉邑當年千指渡江來千指不知身獨衰
中原骨肉又零落黄鵠寄意何當回生男自有四方志
女子那知出門事君不見李陵椎髻泣窮邊丈夫漂泊
猶堪憐江州廬山真風觀李主有國日施財修之刋姓
氏于石有太寧公主永禧公主皆李景女不知芳儀者
孰是也(啽囈/集)
李煜在國微行娼家遇一僧張席煜遂為不速之客僧
酒令謳吟吹彈莫不髙了見煜明俊藴藉契合相愛重
煜乗醉大書右壁曰淺斟低唱偎紅倚翠大師鴛鴦寺
主傳持風流敎法久之僧擁妓之屏帷煜徐步而出僧
妓竟不知煜嘗密諭徐鉉鉉言於所親焉(清異/録)
李後主嘗買一硯山徑長纔踰尺前聳三十六峯皆大
猶手指左右則引兩阜坡陀而中鑿為硯及江南國破
硯山因流轉數十人家為米老元章得後米老之歸丹
陽也念將卜宅久未就而蘇仲恭學士之弟號稱好事
有甘露寺下瀕江一古基多羣木唐晉人所居時米欲
得宅而蘇覬得硯於是王彦昭侍郎兄弟與登北固共
為之和㑹蘇米竟相易米後號海嶽菴者是也硯山藏
蘇氏未㡬索入九禁矣(鐵圍山/叢談)
慈聖光獻曹后佐佑仁廟定策立英宗神宗乃本朝后
妃盛徳之至者也其在父母家時與羣女共為撚錢之
戲而后一錢輙獨旋轉盤中凡三日方止及晚嵗疾病
急顧左右問此為何日左右對以十月二十日實太祖
大忌日也后頷之乃自語曰只此日去只此日去免煩
他百官蓋謂不欲别日立忌使百官有司有奉慰行香
之勞也遂以是日崩今人學道號超脱非常一旦於死
生之際未必能達后之始終若此豈非天人乎
神廟當宁慨然興大有為之志興師問西北罪一日
被金甲詣慈壽宫見太皇太后曰娘娘臣著此好否后
迎笑曰汝甲甚好也雖然使汝至衣此等物則國家何
堪矣神廟黙然心服遂卸金甲(鐵圍山/叢談)
藝祖受命之三年密鐫一碑立于太廟寢殿之夾室謂
之誓碑用銷金黄幔蔽之門鑰封閉甚嚴因勑有司自
後時享及新天子即位謁廟禮畢奏請恭讀誓詞是年
秋享禮官奏請如勑上詣室前再拜陞堦獨小黄門不
識字者一人從餘皆逺立庭中黄門驗封啓鑰先入焚
香明燭揭幔亟走出階下不敢仰視上至碑前再拜跪
瞻黙誦訖復再拜而出羣臣及近侍皆不知所誓何事
自後列聖相承皆踵故事嵗時伏謁恭讀如儀不敢漏
泄雖腹心大臣如趙韓王王魏公韓魏公富鄭公王荆
公文潞公司馬温公吕許公申公皆天下重望累朝最
所倚任亦不知也靖康之變金人入廟悉取禮樂祭祀
諸法物而去門皆洞開人得縱觀碑止髙七八尺闊四
尺餘誓詞三行一云柴氏子孫有罪不得加刑縱犯謀
逆止於獄中賜盡不得市曹刑戮亦不得連坐支屬一
云不得殺士大夫及上書言事人一云子孫有渝此誓
者天必殛之後建炎中曹勛自金營回太上寄語云祖
宗誓碑在太廟恐今天子不及知云云(秘/史)
政和初上始躬攬權綱不欲付諸大臣因述藝祖故事
御馬親巡大内諸司至内後拱宸門之左對後苑東門
有一庫無名號但謂之苑東門庫乃貯毒藥之所也外
官一員共監之皆二廣川蜀每三嵗一貢藥有七等野
葛胡蔓皆預鴆猶在第三其上者鼻嗅之立死於是親
筆為詔謂取㑹到本庫稱自建隆以來不曽有文遣此
皆前代用以殺不廷之臣藉使臣下果有不赦之罪當
明正典刑豈宜用此可罷其貢廢其庫將見在毒藥焚
棄瘞于逺郊仍表識之毋令牛畜犯焉嗚呼上聖至仁
大哉堯舜之用心也(叢/談)
林中書彦振攄氣宇軒昂有王陵之少戅罷政事去不
得意寓揚州喪其偶久之忽於几筵座上時見形飲食
言語如平生狀仍決責奴婢甚苦彦振徐察非是乃微
伺其蹤則掘地得大穴破之羅捕六七老狐中一狐尤
耄而白且解人語言向彦振求哀曰幸毋見殺必厚報
彦振弗顧悉命殺之迄無他(叢/談)
朝奉郎劉均國言侍其父吏部公罷官成都行李中水
銀一篋偶過溪渡篋塞遽脱急求不獲即攬取渡傍叢
草塞之而渡至都久之偶欲汞用傾之不出而斤重如
故也破篋視之盡成黄金矣國初征澤潞時軍士於澤
中鎌取馬草晩歸鎌刃透成金色或以草然釡底亦成
黄金焉又臨安僧法堅言有歙客經於潛山中見一蛇
其腹脹甚蜿蜒草中徐遇一草便嚙破以腹就磨頃之
脹消如故蛇去客念此草必消脹毒之藥取置篋中夜
宿旅邸鄰房有過客方呻吟牀第間客就訊之云為腹
脹所苦即取藥就釡煎一杯湯飲之頃之不復聞聲意
謂良已至曉但聞鄰房滴水聲呼其人不復應即起燭
燈視之則其人血肉俱化為水獨遺骸卧牀急挈裝而
逃至明主人視之了不測其何為至此及潔釡炊飯則
釡通體成金乃密瘞其骸既久經赦客至邸語其事方
傳外人也(眷渚/紀聞)
張守一為大理少卿平反折獄死囚出免者甚多後有
白頭老人詣前拜謝曰某非生人明公所出死囚之父
也無以報徳儻有防身之求或能致耳俄有詔賜酺城
中縱觀守一見士人家女甚美悦之計無從出試呼前
鬼問曰能為我致否曰此易事然不得久纔可七日而
已遂營静處設帷帳有頃而至女驚曰此何處守一及
鬼在傍紿云此是天上因與欵昵情愛甚切至七日鬼
復掩其目送還守一私覘女家云女郎卒中惡不識人
七日而醒(異聞/録)
有神降於鄭洚家吟詩曰忽然湖上片雲飛不覺舟中
雨濕衣折得蓮花渾忘却空將荷葉蓋頭歸(廣異/記)
富彦國在青社河北大飢民争歸之有夫婦襁負一子
寘之道左空冢中而去後歸鄉過此冢欲取其骨則兒
尚活肥健於未棄時冢中有大蟾蜍如半輪氣咻咻然
意兒呼吸此氣故能不食而健自爾遂不食年六七嵗
肌理如玉其父抱兒來京師以示小兒醫張荆筐張曰
物之能蟄燕蛇蝦蟆之類是也能蟄則不食不食則壽
千嵗若聽其不食不娶則仙道也父喜攜去今不知所
在(仇池/筆記)
　
　
　
　
　
　
　
　
　
　
　
　
　
　古今説海卷一百二十五
欽定四庫全書
　古今説海卷一百二十六
　　　　　　　　　　　　　明　陸楫　編
　説纂十(散録四/)
　　養痾漫筆(宋趙溍/)
靖康之變中原為金有當時髙人勝士陷沒者不少紹
興庚申辛酉河南闗陜暫復有自闗中驛舍壁間得詩
二絶云鼙鼓轟轟聲徹天中原廬井半蕭然鶯花不管
興亡事妝㸃春光似去年又云渭平沙淺鴈來棲渭漲
沙移鴈不歸江海一身多少事清風明月淚霑衣
張南軒晚得竒疾虛陽不秘每歎曰養心莫善於寡欲
吾平生理㑹何事而心失所養乎竟莫能治踰年而卒
就斂通身透明腑臟筋骨歴歴可數瑩徹如水晶自昔
醫書不載此疾之症(坦齋/筆衡)
翟欽甫者金人也衆飲清菴欽甫偶至衆不之識俾賦
清菴詩欽甫故拙起句云為問清菴何以清衆拍手大
笑及賦第二句霜天明月照蓬瀛衆失色連賦廣寒宫
裏琴三弄白玉樓頭笛一聲金井玉壺秋水冷石田茅
屋暮雲平夜來一枕遊仙夢十二瑶臺獨自行衆愧謝
延之上坐(瑞桂堂/暇録)
嘉泰間内臣李大謙於行都九里松玉泉寺側建功徳
寺役工數内有漆匠張某者天台人偶春夜出浴回於
道中遇一老嫗挽入小門暗中以手捫壁隨嫗而行但
覺是布幙轉經數曲至一室中使就物坐此嫗乃去繼
有一尼攜燈至又見四壁皆有青赤衣帷遮護終不知
是何地此尼又引經數曲及至一室燈燭酒殽器皿一
一畢備俱非中下人家所有張見之驚異亦不敢問其
所以且疑且喜尼往頃時復至後有一婦人隨來容美
非常惟不冠飾張殊畏懼尼逼使坐遂召前嫗命酒殽
數盤此婦人更不一語尼云已晚矣張但懇尼云匠者
無錢尼終不顧遂令就寢尼執燈扃戸而去張屢詢所
來及姓名而婦人竟無一語疑為瘖疾至鐘動尼復至
啓鑰喚張起如前令嫗引出亦摸布壁行覺至一門非
先來所經此嫗令出街可至役所張如夢寐中行至一
街迨曉即離役所二里許後循路歸其董役者責之及
聞此事使人徧訪終不得其原所入門域衆皆謂遇鬼
物而有一木匠云固寵借種耳(葦航/紀談)
建隆中曹彬潘美伐江南城既破李煜白衫紗帽見二
公先見潘設拜潘答之次見曹設拜曹使人明語之曰
介胄在身拜不及答識者善之二公先登舟召煜飲茶
船前獨設一木脚道煜嚮之國主儀衛甚盛一旦獨登
舟徘徊不能進曹命左右掖而登焉既一啜曹謂李歸
辦裝詰旦㑹于此同赴京師未曉如期而赴焉潘始甚
惑之曰詎可放歸曹曰適來獨木版尚不能前畏死甚
也既許其生赴中國矣焉能取死衆皆服其識量(譚/淵)
太祖一日小宴顧李煜曰聞卿能詩可舉一首煜思久
之乃舉咏扇詩云揖讓月在手動揺風滿懐太祖曰滿
懐之風何足尚侍臣莫不歎服(譚/淵)
太原王仁裕家逺祖母約二百餘歲形質纔三四尺兩
眼白睛皆碧飲㗖甚少夜多不睡每月餘忽不見數日
復至亦不知其來往之迹牀頭有一柳箱可尺餘封鎖
甚密人未嘗得見其中物常戒諸孫曰如我出慎勿開
此箱開則我不回也諸孫中有一無賴者一日醉酒而
歸祖母不在徑詣牀頭取封鎖柳箱開之其中止有一
小鐵箆子餘無他物自此祖母竟不回矣(譚/淵)
竹之異品頗多成都古今記云對青竹黄而溝青故每
節若間出云此竹今浙中亦有之惟㑹稽頗多彼人呼
為黄金間碧玉辰州有一種小竹曰龍絲竹生山谷間
髙不盈尺細僅如針前輩詩有小竹如針能具體即此
也武陵桃源山有方竹四面平整如削堅勁可以為杖
予頃在湖湘間見有以竹為桶者其徑㡬二尺羅浮山
記云第三峯有竹大徑七尺圍節長丈二葉若芭蕉謂
之龍公竹松窻雜録有異竹篾長二百餘尺玉篇云􁟤
竹可為舟但未親見耳云實有之
陳同甫名亮號龍川始聞辛稼軒名訪之將至門遇小
橋三躍而馬三却同甫怒拔劒揮馬首推馬仆地徒步
而進稼軒適倚樓望見之大驚異遣人詢之則已及門
遂定交稼軒帥淮時同甫與時落落家甚貧訪稼軒于
治所相與談天下事酒酣稼軒言南北之利害南之可
以并北者如此北之可以并南者如此且言錢塘非帝
王居斷牛頭之山天下無援兵決西湖之水滿城皆魚
鱉飲罷宿同甫于齋中同甫夜思稼軒沈重寡言醒必
思其誤將殺我以滅口遂盜其駿馬而逃月餘同甫致
書稼軒假十萬緡以濟貧稼軒如數與之
孝宗幸天竺及靈隠有輝僧相隨見飛來峯問輝曰既
飛來如何不飛去對曰一動不如一静又看觀音像手
持數珠問曰何用曰念觀音經問自念則甚曰求人不
如求己孝宗大喜
本朝四帝亦有吉符真宗即來和天尊出楊礪之夢紀
載諸國史祥符崇尚道敎建立宫觀專尚祥瑞王欽若
獻芝草八千一百三十九本丁謂獻芝草三萬七千餘
本獨孫奭不然其事真宗久無嗣用方士拜章至上帝
所有赤脚大仙微笑上帝即遣大仙為嗣大仙辭之帝
曰當遣箇好人去相輔贊仁宗在禁中未嘗鞋惟坐殿
方御鞋韈下扆即去之徽宗即江南李主神祖幸秘書
省閲江南李主像見其人物儼雅再三歎訝而徽宗初
生時夢李主來謁所以文采風流過李主百倍及北狩
塞外用江南李主見藝祖故事髙宗韋后生徽宗夢錢
王再三乞還兩浙夢覺與鄭后言朕夜被錢王取兩浙
甚急鄭后奏云昨夜妾夢亦然須臾報韋后誕髙宗及
建炎渡江今都錢塘百有餘年豈非應乞兩浙之夢乎
夷門志載宣和間禁中有物曰􁀙(音/來)塊然一物無頭眼
手足有毛如漆中夜有聲如雷禁中人皆云􁀙來諸閣
皆扃户徽廟亦避之甚至登几危坐移時或往諸嬪妃
榻中睡以手撫之亦温暖曉則自榻滚下而去罔知所
在後宫妃嬪夢中有與同寢者即此􁀙也或云朱温之
厲所化左傳云豕人立而啼未必誣也
紹興初楊存中在建康有雙勝交環謂之二勝環取兩
宫北還之意因得美玉琢成帽環進髙廟日尚御冕偶
有一伶人者在傍髙宗指環示之此環楊大尉進來名
二勝環伶人接奏云可惜二勝環且放在腦後髙宗亦
為之改色此所謂執藝事以諫也
王黼宅與一寺為鄰有一僧每日於黼宅旁溝中漉取
流出雪色飯洗浄曬乾數年積成一囤靖康城破黼宅
骨肉絶食此僧即用所積乾飯復用水浸蒸熟送入黼
宅老幼賴之無餒
真定大歴寺有藏雖小精巧藏經皆唐宫人所書經尾
題名氏極可觀佛龕上有一匣藉匣古錦儼然有開元
賜藏經勑書及㑹昌間賜免拆殿勑書有塗金匣藏經
一卷字體尤婉麗其後題曰善女人楊氏為大唐皇帝
李三郎書
士之窮通出處蓋有命焉非人所能為也元祐中東坡
知貢舉李方叔就試將鎖院坡緘封一簡令叔黨持與
方叔值方叔出其僕受簡置几上有頃章子厚二子曰
持曰援者來取簡竊觀乃揚雄優於劉向論一篇二章
驚喜攜之以去方叔歸求簡不得知為二章所竊悵惋
不敢言已而果出此題二章皆模倣坡作方叔㡬於閣
筆及拆號坡意魁必方叔也乃章援第十名文意與魁
相似乃章持坡失色二十名間一卷頗竒坡謂同列曰
此必方叔視之乃葛敏修時山谷亦與校文曰可賀内
翰得人此乃僕宰泰和時一學子相從者也而方叔竟
下第坡出院聞其故大歎恨作詩送其歸所謂平生漫
説古戰塲過眼空迷日五色者是也其母歎曰蘇學士
知貢舉而汝不成名復何望哉抑鬱而卒余謂坡拳拳
於方叔如此真盛徳事然卒不能増益其命之所無反
使二章得竊之以𤼵身而子厚小人將以坡為有私有
黨而無以大服其心豈不重可惜哉
淳熙中王季海為相奏起汪玉山為大宗伯知貢舉且
以書速其來玉山將就道有一布衣之友平生極相得
屢黜于禮部心甚念之乃以書約其来㑹于富陽一蕭
寺與之對榻夜分密語之曰某此行或者典貢舉當特
相牢籠省試程文易義冒子中可用三古字以為驗其
人感喜玉山既知貢舉搜易卷中果有冒子用三古字
者遂徑批上置之前列及拆號乃非其友人也竊怪之
數日友人來見玉山怒責之曰此必足下輕名重利售
之他人何相負乃如此友人指天誓曰某以暴疾㡬死
不能就試何敢漏泄于他人玉山終不釋未㡬以古字
得者來謁玉山因問之曰老兄頭場冒子中用三古字
何也其人泯黙久之對曰兹事甚怪先生既問不敢不
以實對某之來就試也假宿於富陽某寺中與寺僧閒
步廡下見室下一棺塵埃漶漫僧曰此一官員女也殯
于此十年矣杳無骨肉來問又不敢自葬之因相與黙
然是夕夢一女子行廡下謂某曰官人赴省試妾有一
語相告此去頭場冒子中可用三古字必登髙科但幸
勿相忘使妾枯骨早得入土既覺甚怪之遂用其言果
叨前列近已往寺中葬其女矣玉山驚歎(鶴林/玉露)
臨安中瓦在御街上士大夫必游之地天下術士皆聚
焉凡挾術者易得厚獲而近來數十年間向之行術者
多不驗惟後進者術皆竒中有老於談命者下問後進
汝今之術即我向之術何汝驗我若何不驗後進者云
向年士大夫之命占得禄貴生旺皆是貴人今日士大
夫之命多帶刑殺衝擊方是貴人汝不見今日為監司
郡守閫帥者日以殺人為事邪老師歎服
狒狒讚曰狒狒怪萌被髮操竹獲人則笑唇掩其目終
亦號咷反為我戮物類相感志曰狒狒出西南蠻宋建
武中安昌縣進雌雄二頭帝曰吾聞狒狒能負千斤既
力若此何能致之對曰狒狒見人輙笑笑則上唇掩其
額故可以釘之髪可為朱纓血可染衣似獼猴人面而
紅作人言鳥聲善知人生死飲其血使人見鬼帝命工
圖之元稹詩狒狒穿筒格猩猩置屐馴狒房沸切
凡人溺死者及服金屑未死者以鴨血灌之可活　耳
暴聾者用全蝎去毒為末酒調滴耳中聞水聲即聾愈
　枸把子榨油㸃燈觀書能益目力　金瘡刀斧傷用
獨殻大栗研為乾末傅之立止或倉卒用生嚼傅亦驗
　喉痺并乳鵝蝦蟆衣鳳毛草擂細入鹽霜梅肉煑酒
各少許和再研細布絞汁鵝毛刷患處隨手吐痰即消
　癰疽惡瘡初腫起當歸及黄蘗皮羌活為細末生鷺
鷥膝擂汁調傅瘡之四圍自然收毒聚作小頭即破切
不可併瘡頭傅之恐毒氣四攻不可收也
新昌徐氏婦病産有名醫陸某在二百里外輿致之及
門婦已死但胷膈間猶微熱陸入診之良久曰此血悶
也得紅花數十斤則可活主人亟購如數陸乃為大鍋
煑之候湯沸遂以三木桶盛湯于中取窻格藉婦人寢
其上湯氣微復進之有頃婦人指動半日遂蘇
四明延慶寺一僧自頂至踵平分寒熱醫無識者有一
道人曰此生偏膓毒也藥之一夕而愈
骨鯁用犬涎穀芒用鵝涎無弗愈者皆以意推也
孝宗嘗患痢衆醫不效徳壽憂之過宫偶見小藥肆遣
中使詢之曰汝能治痢否對曰專科遂宣之至請問得
病之由語以食湖蟹多故致此疾遂令診脈曰此冷痢
也其法用新采藕節細研以熱酒調服如其法杵細酒
調數服即愈徳壽大喜就以杵藥金杵臼賜之至今呼
為金杵臼嚴防禦家可謂不世之遇
病眼生赤瘴者取田螺一枚去掩以黄連末糝之置于
露中曉取則肉化為水以之滴目赤瘴自消
治𠻳方甚多余得一方甚簡但用香櫞去核薄切作細
片以時酒同入砂瓶内煑令熟爛自昏至五更為度用
蜜拌匀當睡中喚起用匙挑服甚效又越州某學録云
少時苦𠻳百藥不療或敎用向南柔桑條一束每條寸
折内鍋中大約用水五碗煎至一碗於盛暑中遇渴飲
之服一月而愈
象山縣村民有患水腫者以為鬼禍訊之卜者卜者授
之方用田螺大蒜車前草和研為膏作大餅覆臍上水
從便出數日遂愈
　
　
　
　
　
　
　
　
　
　
　
　
　
　古今說海卷一百二十六
欽定四庫全書
　古今説海卷一百二十七
　　　　　　　　　　　　明　陸楫　編
　説纂十一(散録五/)
　　虚谷閒抄(宋方囘/)
安西市帛肆有販鬻求利而為之平者姓張家富於財
居光徳里其女國色也嘗晝寢夢至一處朱門大户棨
㦸森然由之而入望其中堂若設燕張樂左右廊皆施
帷幄有紫衣吏引張氏於西廊幙次見少女如張等輩
十許人皆花容綽約釵鈿照耀既至吏促張妝飾諸女
迭助之理澤傅粉有頃自外傳呼侍郎来競隙間窺之
見一紫綬大官張氏之兄嘗為其小吏識之乃吏部沈
公也俄雙呼曰尚書来又有識者并帥王公也逡巡復
連呼曰某来皆郎官以上六七人坐畢前紫衣吏曰可
出矣羣女旋進金石絲竹鏗鍧震響中宵酒酣并州見
張氏而視之尤屬意焉謂曰汝習何技能對曰未嘗學
聲音使與之琴辭不能曰第操之乃撫之而成曲予之
筝亦然琵琶亦然皆平生所不習也王公曰恐汝或遺
乃令口授吟曰鬟梳閙掃學宫妝獨立閒庭納夜凉手
把玉簮敲砌竹清歌一曲月如霜謂張曰其歸辭父母
異日復来忽驚啼而寤手捫衣帶曰尚書命我矣索筆
録之問其故泣對所夢且曰殆將死乎母怒曰汝作魘
爾何乃出不祥言如是因卧病累日外親有持酒殽者
又有將食来者女曰且須膏沐澡瀹母聽良久靚妝盛
飾而至食畢乃徧拜父母及坐客曰時不可留某今往
矣因援衾而寢父母環伺之俄遂卒㑹昌二年六月十
五日也(三夢/記)
同昌公主薨帝傷悼不已以仙音燭賜安國寺冀追㝠
福其狀殊髙層層露寳為之花鳥皆玲瓏燭既然㸃外
玲瓏者皆響動丁當清逸燭盡響絶莫測其理(逸/史)
蜀中有一道人賣自然羮人試買之盌中二魚鱗鬛腸
胃皆具鱗間有黑紋如一圓月味如澹水食者旋剔去
鱗腸其味香美有問魚上何故有月道人從盌中傾出
皆是荔枝仁初未嘗有魚并月則笑而急走回顧云蓬
萊月也不識明年時疫食羮人皆免道人不復見(賔退/録)
幽州石老者賣藥為業年八十忽腹大十餘日不食惟
飲水而已其疾猶扶持而行比明其子號泣呼四隣云
適来有病白鶴入吾父室中吾父亦化為白鶴同飛去
矣遂指雲中白鶴擗地號呌人異而觀之皆焚香禮拜
節度使李懐仙差兵馬使朱希来驗見室中有穿紙格
出入處遍問邑人四鄰皆言石老化為白鶴飛去翔翥
雲間移時節度使賜絹一百疋米一百石與石老子家
逺近傳石老得仙太清宫道士段常著續仙傳備載石
老升仙事月餘其子與鄰人爭鬭官中訊鞫乃為分絹
不平云石老病久其夕奄忽將終其子以木貫大石縛
父屍沈於桑乾河水妄指雲中白鶴是父州縣復差人
檢驗於所説沈水處澇漉得屍懐仙遂杖殺其子(辨疑/志)
吳郡太湖中有聖姑棺洞庭山有聖姑寺并祠其棺在
祠中俗傳聖姑之死已數百年其貌如生逺近來賽嵗
獻文服妝粉不絶有人欲得觀者巫祕密云慎不可若
開便有風雨之變村閭皆信事之無敢窺者巫又妄傳
云有見者衣妝儼然一如生人大厯中福建觀察使李
照之子七郎者性狂兇恃勢不懼程法因率奴客啓棺視
之惟朽骨髑髏而已亦無風雨之變(辨疑/志)
淄青有一百姓家燕窠累年添接僅踰三尺其燕哺雛
既飛忽一旦有諸野禽飛入庭除俄而漸衆棟宇之上
棲息無空隙不復畏人厨人饋食於堂手中盤饌皆被
衆禽搏撮莫可驅逐其家老人罔測災祥顧之甚悶忽
以杖擊破燕巢隨手有一白鳯雛長三尺以来自巢而
墮未及於地即掀然出户望西南沖天而去諸禽亦應
時散逝須臾而盡又一家亦是燕巢中忽然赤色光芒
而隱隱有聲若鳴鼓地中日夜不絶夜後廂巡呵喝於
外責其不戢燈燭既入其舍視之不見有火纔出門外望
之則有火焰亘天居旬日間人漸聲傳或聚觀其家老
人懼偶以拄杖探燕巢中即有一小赤龍子長尺餘墮
下鱗甲炳煥老父驚戰速以裀褥藉之焚香禱謝未畢
而見一大龍長丈餘自簷屋而入光如列炬爍人瞻視
一家震駭竄伏稽顙龍徐徐擁其子入自寢室穴屋騰
天而去亦不損物然二家不三數年皆隳敗焉(金華子/雜編)
徐太尉彦若之赴廣南將渡小海有隨軍將忽於海淺
瀨中得一小琉璃瓶子大如嬰兒之拳内有一小龜子
長可一寸往來旋轉其間略無暫已瓶項極小不知所
入之由也因取而藏之其夕忽覺船一舷壓重乃起視
之即有衆龜層疊就船而上其人大懼以將涉海慮致
不虞因取瓶祝而投諸海衆龜遂散既而話于海船之
賈人曰此所謂龜寳也希世之靈物惜其遇而不能有
盖薄福之人不勝也茍或得而藏家何慮寳藏之不豐
哉惋歎不已(雜/編)
僖宗聰睿强記好馳騁諸色博弄無不周徧季年寵内
園小兒張浪狗好歌能舞纔十六七寵冠儕輩忽一日
浪狗曰臣無馬乗僖宗乃密與銀一百兩令自買之時
聖駕方自岐陽回長安少有好馬浪狗於雲陽縣求得
一匹畜宣徽南院僖宗一日獨行院中聞浪狗得馬潛
行看之此馬未曽騎習僖宗巡繞馬左右謂浪狗曰好
馬好馬數徧不已馬忽騰躍右足踏僖宗左脅便倒地
不蘇浪狗驚惶急取銀盂子以尿灌僖宗口良久方蘇
歸後稱氣疾以紿醫術二十餘人候脈出藥皆言是膀
胱之氣並無瘳效脅痛轉劇十二日崩本因馬踏也
(雜/録)
太祖天性不好殺其取江南也戒曹秦王潘鄭王曰江
南本無罪但朕欲大一統容他不得卿等勿妄殺人曹
潘兵臨城久不下乃奏曰兵久無功不殺無以立威太
祖覽之赫怒批還其奏曰朕寧不得江南不可妄殺也
詔至城已破計城破日乃批狀時也天人相感如此(曲/洧)
(舊/聞)
蔡元長享用侈靡喜食鶉每預畜養之烹殺無數一
夕夢鶉數千百訴於前其一鶉居前致辭曰食君廩中
粟作君羮中肉一羮數百命下筯猶未足羮肉何足論
死生猶轉轂勸君宜勿食禍福相倚伏觀此亦可為恣
饕餮而暴殄天物者之戒矣
章子厚惇初来京師赴省試年少美丰姿當日晚獨歩
御街見雕輿數乗從衛甚都最後一輿有一婦人美而
豔揭簾以目挑章章因信歩隨之不覺至夕婦人以手
招與同輿載至一甲第甚雄壯婦人者蔽章雜衆人以
入一院甚深邃若無人居者少選前婦人始至備酒饌
甚珍章因問其所婦人笑而不答自是婦人引儕輩迭
相往来甚衆俱亦姝麗詢之皆不顧而言他每去則以
巨鎖扃之如是累日夕章為之體敝意甚徬徨一姬年
差長忽發問曰此豈郎所遊之地何為至此邪我主翁
行迹多不循道理寵婢多而無嗣息每鉤致年少之徒
與羣婢合久則斃之此地數人矣章惶駭曰果爾為之
奈何姬曰觀子之容盖非碌碌者似必能脱主人翊日
入朝甚早今夕解我之衣以衣子我且不復鎖門俟至
五鼓吾来呼子亟隨我登㕔事我當以厮役之服被子
隨前騶以出可以無患矣爾後慎勿以語人亦勿復由
此街不然吾與若皆禍不旋踵矣詰旦果来扣户章用
其術遂免於難及既貴始以語族中所厚善者云後得
其主翁之姓名但不欲曉於人耳少年輩不可不知戒
也(投轄/録)
清源人陳襃隱居别業臨牕夜坐外即曠野忽聞人馬
聲見一婦人騎虎自牕下過徑之屋西室内壁下先有
一婢卧婦人即取細竹杖從壁隙中刺之婢即云腹痛
開户如厠襃方駭愕未及言婢始出已為虎所搏遽前
救之僅免鄉人云村中恒有此事所謂鬼虎者也(稽神/録)
池州進士鄒閬食貧有守一日將之外邑凌晨啓户見
一小篛籠子在門外無封鎖開視之乃白金酒器數十
事約重百兩殆曉寂無追捕者遂挈歸謂其妻曰此物
無因而至豈天賜我乎語未絶覺股上有物蠕蠕動金
色爛然乃一蠶也遂撥去之未回手復在舊處以足踐
之雖隨足而碎復在閬胷腹上矣棄之水投之火刀傷
斧碎皆即如故衾禂飲食之間無所不在閬甚惡之友
人有識者曰吾子為人所賣矣此所謂金蠶蠱者是也
始自閩廣近至吾鄉物雖小而為禍大能入人腹中殘
囓腸胃復完然而出閬愈懼乃以篛籠事告之其友曰
吾固知之矣子能事之即得所欲日致他財以報耳閬
笑曰吾豈為此也友曰固知子不為也然則奈何閬曰
復以此蟲并舊物置籠中棄之則無患矣友人曰凡人
畜此雖久而致富即以數倍之息并原物以送之謂之
嫁金蠶其蟲乃去直以元物送之必不可遣今子貧居
豈有數倍之物乎實為子憂之閬乃仰天歎息曰吾平
生以清白自處誓不失節不幸今有此事遂歸家告其
妻曰今事之固不可送之又不能惟有死耳若等好為
後事乃取其蟲擲於口而吞之舉家救之不及妻子號
慟謂其必死數日間寂無所苦飲啜如故逾月亦無恙
竟以夀終其家亦因獲金之故遂致小康豈以至誠之
感妖孽不能為害乎(幙府燕/閒録)
姑蘇馮氏兄弟三人甚相愛其季娶婦未逾年輒諷其
夫使分異夫怒曰吾家同居三世矣汝欲敗吾素業邪
婦乃不復言其仲每對親戚切齒謂此婦必破吾家一
日其婦向夫悲泣求去詰之不荅固問之始收淚曰妾
父母以君家兄弟篤於友義故以妾歸君今仲常欲私
我我不敢從每恚怒欲令君逐妾向勸君别居其實慮
此使妾不幸為仲所汚縱君含恥能忍妾亦何面目以
見親戚乎因泣不止季怒遂逼其兄析居而孝友衰焉
(遯齋/閒覽)
婦人之妬有異甚者四十年前撫州監酒范寺丞者妻
色美而妬范寵憚之同官每休暇招妓燕集皆不得預
一夕范輪次直宿㑹有告私釀者范晨率吏卒徑往捜
捕其同事李供奉者素知范妻之妬戱取妓鞋密置范
卧具中須臾務吏攜衾褥歸妻展衾得鞋神色沮喪詰
所從来吏言不知於是泣怨良久拊心而呼曰天乎有
是邪乃入室闔户而寢頃之范還排户入則自經死矣
又有人任湖南倅妻生一子已周嵗夫婦甚愛憐之偶
一日郡守在告倅攝郡事㑹鄰郡太守過郡開宴命妓
妓中有一秀慧者立侍倅側倅顧與語及戲為酒令笑
語方酣忽鈐吏擎生肉二盤置賓主前倅愕問其故則
子肉也盖妻忿夫與妓語乃手刃其子刲肉以獻其毒
忍至此(遯齋/閒覽)
梅聖俞以詩知名三十年終不得一館職晚年預修唐
書書成未奏而卒士大夫莫不歎惜其初受敕修書也
語其妻曰吾今修書可謂猢猻入布袋矣妻曰君於仕
宦何異鮎魚上竹竿邪聞者皆謂確對(歸田/録)
余尚書靖慶厯中知桂州州境窮僻處有林木延袤數
十里每月盈之夕輒有笛聲發于林中甚清逺土人云
聞之已數十年不詳其何怪也公遣人尋之見其聲自
一大柏中出乃伐取以為枕笛聲如期而發甚寳惜之
凡數年公之季弟欲窮其怪命工解視但見木之文理
正如人於月下吹笛之像雖善畫者不能及重以膠合
之則不復有聲矣(遯齋/閒覽)
陳子直主簿妻有異疾每腹脹則腹中有聲如擊鼓逺
聞于外行人過門者皆謂其家作樂腹消則鼓聲亦止
一月一作醫莫能知
登州海中遇晴霽忽見臺觀城市人物往還者謂之海
市東坡嘗一見之又歐公過河朔髙唐縣宿驛舍夜聞
鬼神自空中過人畜之聲一一可辨父老云二十年前
曽晝過土人謂之海市髙唐去海實逺海市之説竊恐
不然舊説漢時有人奉使過海忽見漢家宫闕臺殿如
在目前使人因具衣冠向闕而拜須臾風駛舟行遂迷
所在又酉陽雜爼云有人掘井深已倍常井數丈不見
水忽聞向下車馬人物喧鬨之聲近如隔壁出以告州
將州將遣數人驗之不誣欲奏其事恐涉怪而止遽令
塞之又湘潭界中有寺名方廣每至四月朔日在東壁
則照見維揚官府樓堞居民舍宇物物可數又家弟曽
宿福清紫微院至三鼓後忽聞院後讙呼交易之聲儼
如城市皆是浙音達旦而止明日起視皆髙山峻壁也
寺僧云一嵗之中凡數次如此人謂之鬼市幽隂之事
盖有非人意所能測者(閒/覽)
　
　
　
　
　
　
　
　
　
　
　古今説海卷一百二十七
欽定四庫全書
　古今説海卷一百二十八
　　　　　　　　　　　　明　陸楫　編
　説纂十二(散録六/)
　　蓼花洲閒録(宋髙文虎/)
五代時有僧某築菴道邊藝蔬丐錢一日晝寢夢一
金色龍食所藝萵苣數畦僧寤驚且曰必有異人至已
而見一偉丈夫於所夢之所取萵苣食之僧視其狀貌
凜然遂攝衣延之餽食甚勤頃刻告去僧囑之曰富貴
無相忘因以所夢告且曰公他日得志願為老僧只於
此地建一大寺偉丈夫乃藝祖也既即位求其僧尚存
遂命建寺賜名普安都人稱為道者院則夀皇聖帝王
封之名已兆於此(清波/雜志)
江南徐諤得畫牛晝齧草闌外夜則歸卧闌中持以
見後主煜煜獻闕下太宗問羣臣俱無知者惟僧贊寧
曰南倭海水或減則灘磧微露倭人拾方諸蚌腊中有
餘淚數滴得之和色著物則晝隱而夜顯沃焦山時或
風燒飄擊忽有石落海岸得之滴水磨色染物則晝顯
而夜晦(清波/雜志)
兵部尚書杜業任樞密有權變足機智兵賦民籍指之
掌中其妻張氏妬悍尤急室絶婢妾業憚之如事嚴親
烈祖常命元皇后召張至内庭誡之曰業位望通顯得
置妾媵何拘忌如此豈婦道所宜邪張雪涕而言業本
狂生遭逢聖運多壘之初陛下所藉者駑馬未竭爾而
又早衰多病縱之必貽其患將誤於任使耳烈祖聞之
大加奬歎以銀盆綵段賞之(南唐/近事)
陳覺微時為宋齊丘客及為兵部侍郎也其妻李氏妬
悍親執庖爨不置妾媵齊丘選已之婢三人與之李亦
無難色奉事三婢若舅姑禮人問其故李曰此令公寵
倖之人見之若面令公何敢倨慢三婢既不自安求還
宋第宋笑而許之(南唐/近亊)
大中祥符八年四月二十三日夜榮王宫火起時大風
從東北來五更後火益盛(予起登樓見之知/是禁中通夕不寐)未明東宫
六位一時蕩盡宫人多有走上東華門樓有出不及者
焚死百餘人(東宫六位東行第一雍王第二相王第三/南陽郡王西行第一兖王第二曹王第三)
(榮王第四即連/御厨密邇上臺)二十四日左掖門東並不開朝者皆趨
右掖門天明宰臣等立於内東門廊廡之下既而火至
承天門西燒儀鸞司又燒朝元殿後閣西至東上閤門
長春殿西廊拆南北廊以絶火勢火遂南燒内藏庫香
藥庫又東回燒左藏庫直西燒祕閣史館午時燒乾元
門東角樓西至朝堂救之而止未時火出宫城連燒中
書省門下省鼓角司審官院是夕燒毁屋舍計二千餘
間救焚而死者千五百人火至夜不絶宰臣樞密兩制
是夕並宿禁中是時救左藏庫人尤衆輦出金銀帛疋
莫知其數積於城墻之上及燒角樓風急回東北又燒
之煙焰燭天救者不能措手初燒長春殿南廊火自屋
内西行忽隔十餘間而發人皆奔走趨避之所存惟大
内及中書樞密院以西而已是時二王無居處寓于東
華樓至夕召入禁中明日出居于上源驛時焚諸庫中
香聞十餘里祕閣三館圖籍一時煨燼俱盡又大風中
有飄書籍至汴水之南者中夕風定火亦止二十五日
詔知諸王與中使閻六慶岑守素勘遺火之踪中人説
二十四日欲明火勢漸東來遂拆御厨主廊數百人登
屋運水時望見宫人相壓死於煨燼中甚衆猶有手足
能動者曹王夫人將投火中救之獲免宫人入火者不
知其數禁中大樹焚之殆盡所餘亦枯焦焉惟相王宫
在東南火自西北起王四更破東墻自率宿衛者運府
庫等物出之十得七八矣五月三日榮王落遂州節度
使降封端王(先領梓遂/二州也)其日勘得掌茶酒宫人韓小姐
新與親事官孟貴私通多竊寳器以遺之後事泄王乳
母將決責之小姐乃謀放火因而奔出有琵琶伎人王
大賽者知之受小姐金而不言二十三日夜半於佛堂
前簾上舉炬爇之時因風急火遂大作(玉堂逢/辰録)
祥符中西蜀有二舉人同硯席既得舉貧甚干索旁
郡以辦行將迫嵗始離鄉里懼引保後時窮日夜以行
至劒門張惡子廟號英顯王其靈響震三川過者必禱
焉二子過廟已昏晩大風雪苦寒不可夜行遂禱於神
各占其得失且祈夢為信草就廟廡下席地而寢入夜
風雪轉甚忽見廟中燈燭如晝殽俎甚盛人物紛然往
來俄傳導自逺而至聲振四山皆岳瀆貴神也既就席
賓主勸酬如世人二子大懼已無可奈何潜起伏暗處
觀焉酒行忽一神曰帝命吾儕作來嵗狀元賦當議題
一神曰以鑄鼎象物為題既而諸神皆賦一韻且各刪潤
彫改商㩁又久之遂畢朗然誦之曰當召作狀元者魂
魄授之二子黙喜私相謂曰此正為吾二人發迨將
曉見神各起致别傳呼出廟而去視廟中寂然如故二
子素聰警各盡記其賦亟寫於書帙後無一字忘相與
拜賜鼓舞而去倍道而行笑語欣然惟恐富貴之逼身
也至京適將引保就試過省益志氣洋洋半驗矣至御
試二子坐東西廊御題出果鑄鼎象物賦韻脚盡同東
廊者下筆思廟中所書懵然一字不能上口間闗過西廊
問之西廊者望見東廊者曰御題驗矣我乃不能記欲
起問子幸無隱也東廊者曰我正欲問子也於是二子
交相怒曰臨利害之際乃見平生且此神賜而獨私以
自用天其福爾邪各憤怒不得意草草信筆而出及唱
名二子皆被黜狀元乃徐奭也既見印賣賦二子比廟
中所記者無一字異也二子歎息始悟凡得失皆有假
手者遂皆罷筆入山不復事筆硯恨不能記其姓名云
(雋永/録)
元豐二年相州安陽縣民段化以疾失明其子簡屢求
醫不驗一夕忽夢神人告之曰與爾此藥可用人髓下
之則汝父之目立見光明既悟手中果得藥簡乃卸左
腕搥骨取髓調藥以進立愈相州具奏其事古有為父
母卸指者指復更生自非至誠安能動天地感鬼神哉
似段簡者安知不然也(搜神/祕覽)
西川費孝先善軌革世皆知名有大名人王旻因殖貨
至成都求為卦孝先曰教住莫住教洗莫洗一石穀搗
得三斗米遇明即活遇暗即死再三戒之令誦此數言
足矣旻志之及行途中遇大雨憩一屋下路人盈塞乃
思曰教住莫住得非此邪遂冒雨行未㡬屋顛覆獨得
免焉旻之妻已私鄰比欲講終身之好俟旋歸將致毒
謀旻既至妻約其私人曰今夕新沐者乃夫也日欲晡
呼旻洗沐重易巾櫛旻悟曰教洗莫洗得非此耶堅不
從婦怒不省自沐夜半反被害既覺驚呼隣里共視皆
罔測其由遂被囚繫拷訊獄就不能自辯郡守録狀旻
泣言死即死矣但孝先所言終無驗耳左右以是語上
達郡守守命未得行法呼旻問曰汝鄰比何人也曰康
七遂遣人捕之殺汝妻者必此人也已而果然因謂僚
佐曰一石穀搗得三斗米非康七乎由是辨雪誠遇明
即活之效歟(捜神/祕覽)
神宗時以陜西用兵失利内批出令斬一漕官明日宰
相蔡確奏事上曰昨日批出斬某人今已行否確曰方
欲奏知上曰此人何疑確曰祖宗以来未嘗殺士人臣
等不欲自陛下始上沈吟久之曰可與刺面配逺惡處
門下侍郎章惇曰如此即不若殺之上曰何故曰士可
殺不可辱上聲色俱厲曰快意事更做不得一件惇曰
如此快意不做得也好(退齋/筆録)
蔡確之子懋宣和末為同知樞密院事因奏事言及確
南遷時事云蘇軾有章救先臣確臣家嘗傳録因袖出
章進上上皇云蘇軾無此章軾在哲宗朝所上章哲宗
一一旋封冊子手自録次今在宫中並無此章懋悵然
而退
東坡先生嘗遇客行一令以兩卦名証一故事一人云
孟嘗門下三千客大有同人一人云光武兵渡滹沱河
未濟既濟一人云劉寛羮汚朝衣家人小過先生云牛
僧孺父子犯罪先斬大畜後斬小畜盖為荆公𤼵也(唾/玉)
(集/)
朝廷嘗遣使髙麗彼一僧館伴宴㑹中行令云張良項
羽爭一傘良曰凉傘羽曰雨傘我使曰許由與晁錯爭
一瓢由曰油葫蘆錯曰醋葫蘆(漁隱/叢話)
集句自國初有之未盛也至石曼卿人物開敏以文為
戲然後大著嘗見手書下第偶成云一生不得文章力
欲上青雲未有因聖主不勞千里召姮娥何惜一枝春
鳯凰詔下雖霑命豺虎叢中也立身啼得血流無用處
著朱騎馬是何人又云年去年來來去忙為他人作嫁
衣裳仰天大笑出門去獨對東風舞一場至元豐間王
文公益工於此人言此自公始非也(金玉/詩話)
王介甫以次女適蔡卞吳國夫人吳氏驟貴又愛此女
乃以錦為帳未成禮而華俊之聲已聞于外神宗一日
問介甫云卿大儒之家用錦帳嫁女介甫愕然無以對
歸問之果然乃舍之開寳寺福勝閣下為佛帳明日再對
惶懼謝罪而已(南遊/紀舊)
紹聖中瑶華既廢儀同王景宗乃乞以妾楊氏為夫人
乞免宣繫及不召媒保中批允之時許冲元在中書遂
依已得㫖揮過門下章子厚大怒而責冲元云小白葵
丘之盟諸侯以妾為妻者天下共誅之惇頭可得此命
不可下翊日極陳罷景宗仍奪儀同時論皆以為得
防微杜漸之意後三年乃乞建立元符至託以東朝之
命自草詔惇何本末相戾也(南遊/紀舊)
熈寧末洛中有人耕於鳯凰山下獲石碣方廣二尺餘
乃婦人撰夫誌銘君姓曹氏名禋字禮夫世為洛陽人
三十嵗兩舉不第卒於長安道中朝廷卿大夫鄉閭故
老聞之莫不哀其孝友睦婣篤行能文何其夭之如是
邪唯兒聞之獨不然乃慰其母曰家有南畝足以養其
親室有遺文足以教其子凡累乎隂陽之間者生死數
不可逃夫何悲喜之有哉丙子年三月十八日卒以其
年十月十五日𦵏于鳯凰山之原予姓周氏君妻也歸
君室八載矣生子一人尚㓜以其恩義之不可忘故作
銘焉銘曰其生也天其死也天茍達此理哀哉何言其
生也浮其死也休終何為哉慰母之憂(談/選)
蔡魯公喜接賔客終日酬酢不倦家居遇賔客少間必
至子弟學舍與塾師從容燕笑蔡元度禀氣弱畏見賔
客每不得已一再見則如啜茶多退必嘔吐嘗云家兄
一日無客到則病某一日接客則病(石林/燕語)
定州織刻絲不用大機以熟色經於木棦上隨所欲作
花草禽獸狀以小梭布緯時先留其處以雜色線綴於
經緯之上合以成文不相連承空視之如雕鏤之象故
名刻絲如婦人一衣終嵗方就雖作百花使不相類亦
可盖緯線非通梭所織也(杜陽/雜編)
范文正公四子長曰純祐髙才善知人通兵書學道家
能出神一日方觀坐為妹壻蔡交以杖擊户神驚不歸
自爾遂失心然居喪猶如禮草文正行狀皆不誤失至
其得疾之嵗即書曰自此天下大亂遂擲筆于地盖其
心之亂也有子早世只一孫女喪夫亦病狂嘗閉於室
中窻外有大桃樹花適盛開一夕斷欞登木食桃花㡬
盡明旦人見其單身坐于樹杪以梯下之自是遂愈再
嫁洛人奉議郎任諝以壽終(杜陽/雜編)
逕庭出莊子庭勑定反言激過也今人多讀作亭膠擾
出莊子膠音擾今人多讀作交蕞爾出左傳蕞徂外反
小也今多讀作撮綸綍出禮記綍即紼字今多讀作孛
隃度出漢書隃音遙今多讀作踰墨杘眠娗出列子墨
音眉杘音癡言媚佞相諛悦也眠音緬娗音腆言柔膩
不決裂也
參政孟庾夫人徐氏有竒疾每發於見聞即舉身戰慄
至於幾絶其見母與弟皆然母至死不相見又惡聞徐
姓及打銀打鐵聲嘗有一婢使之十餘年甚得力極喜
之一日偶問其家所為業婢曰打銀疾亦遂作更不可
見竟逐去之醫祝無能施其術蓋前世所未嘗聞也
余家故書有吕晉卿夏叔文集載淮節婦傳云婦年少
美色事姑甚謹夫為商與里人共財出販深相親好至
通家往來其里人悦婦之美因同江行㑹旁無人即排
其夫水中夫指水泡曰他日此當為証既溺里人大呼
救求得其尸已死即號慟為之制服如兄弟厚為棺斂
送終之禮甚備録其行槖一毫不私至所販貨得利亦
均分著籍既歸舉以付其母為擇地卜葬日至其家奉
其母如己親若是者累年婦以姑老亦不忍去皆感里
人之恩人亦喜其義也姑以婦尚少年里人未娶視之
猶子故以婦嫁之夫婦尤歡睦後有兒女數人一日大
雨里人者獨坐簷下視庭中積水竊笑婦問其故不肯
告愈疑之叩之不已里人以婦相歡又有數子待己必
厚遂以誠語之曰吾以愛汝之故害汝前夫其死時指
水泡為証今見水泡竟何能為此其所以笑也婦亦笑
而已後伺里人出即訴于官鞫實其罪而行法婦慟哭
曰以吾之色而殺二夫何以生為遂赴淮而死(杜陽/雜編)
冦萊公詩若野水無人渡孤舟盡日横之句深入唐人
風格初授歸州巴東令人皆以冦巴東呼之以比韋蘇
州之類然富貴時所作詩皆凄楚愁怨嘗為江南春二
絶云波淼淼栁依依孤村芳草逺斜日杏花飛江南春
盡離腸斷蘋滿沙汀人未歸又曰杳杳煙波隔千里白
蘋香散東風起日落汀洲一望時愁情不斷如春水余
嘗竊謂深於詩者盡欲慕唐人清悲怨感以主其格語
意清切脱灑孤邁不知清極則志飄感深則氣謝萊公
富貴時送人使嶺南云到海只十里過山應萬重人以
為警絶晚竄海康至境首雷州吏呈圖經迎拜於道公
問州去海近逺曰只可十里憔悴犇竄已兆於此矣予
嘗愛王沂公曾布衣時以所業贄吕文穆公蒙正卷有早
梅句云雪中未問和羮事且向百花頭上開文穆曰此生
次第已安排作狀元宰相矣後皆盡然(湘山/野録)
范文正公謫睦州過嚴陵祠下㑹吳俗嵗祀里巫迎神
但歌滿江紅有湘江好洲漠漠波似染山如削遶嚴陵
灘畔鷺飛魚躍之句公曰吾不善音律撰一絶送神曰
漢包六合網英豪一箇㝠鴻惜羽毛世祖功臣三十六
雲臺爭似釣臺髙吳俗至今歌之(湘山/野録)
太祖皇帝將展外城幸朱雀門親自規畫獨趙韓王普
特從幸上指門額詢普曰何不祗書朱雀門須著之字
普對曰語助太祖笑曰之乎者也助得甚事(湘山/野録)
謝石潤夫成都人宣和間至京師以相字言人禍福求
相者但隨意書一字即就其字離析而言無不竒中者
名聞九重上皇因書一朝字令中貴人持往試之石見
字即端視中貴人曰此非觀察所書也然謝石賤術據
字而言今日遭遇即因此字黥配逺行亦此字也但未
敢遽言之耳中貴人愕然且謂之曰但有所據盡言無
懼也石以手加額曰朝字離之為十月十日字非此月
此日所生之天人當誰書也一座盡驚中貴馳奏翊日
召至後苑令左右及宫嬪書字示之皆據字論説禍福
俱有精理錫賚甚厚并與補承信郎緣此四方求相者
其門如市有朝士其室懐姙過月手書一也字令其夫持
問石是日座客甚衆石詳視字謂朝士曰此閣中所書
否曰何以言之石曰謂語助者焉哉乎也固知是公内
助所書尊閣盛年三十一否曰是也以也字上為三十
下為一字也然吾官寄此當力謀遷動而不可得否曰
正以此為撓耳盖也字著水則為池有馬則為馳今池
運則無水陸馳則無馬是安可動也又尊閣父母兄弟
近身親人當無一存者以也字著人則是他字今獨見
也字而不見人故也又尊閤其家物産亦當蕩盡否以
也字著土則為地字今又不見土也二者俱是否曰誠
如所言也朝士即謂之曰此皆非所問者但賤室以懐
姙過月方竊憂之所以問耳石曰是必十三箇月也以
也字中有十字并兩傍二豎下一畫為十三也石熟視
朝士曰有一事似渉竒怪固欲不言則吾官所問正決
此事可盡言否朝士因請其説石曰也字著䖝為虵字
今尊閤所姙殆蛇妖也然不見蟲蠱則不能為害謝石
亦有薄術可為吾官以藥下驗之無苦也朝士大異其
説固請至家以藥投之果産百數小蛇而體平都人益共
神之而不知其竟挟何術也(春渚/紀聞)
蘇子瞻泛愛天下士無賢不肖歡如也嘗自言上可以
陪玉皇大帝下可以陪悲田院乞兒子由晦黙少許可
嘗戒子瞻擇交子瞻曰吾眼前見天下無一箇不好人
此乃一病子由監筠州酒税子瞻嘗就見之子由戒以
口舌之禍乃餞之郊外不交一談唯指口以示之(滄浪/野録)
荆芥穂為末以酒調下三二錢凡中風者服之立愈前
後甚驗是日順兒疾已革以酒滴水中調服之立定真
再生也(曽公/談録)
治走馬疳方用瓦壟子(比蚶子差小/未經醬淹者)連肉火煅存性置
冷地用盞子盖覆候冷取出碾為末乾糝患處
瘡疹黑陷者用沉香乳香檀香不拘多寡於火盆内焚
之抱孩兒於煙上薰即起
馬蹄燒灰入鹽少許糝走馬疳患處
治惡瘡取冬𤓰一枚中截先以一頭合瘡候𤓰熱削去
再合熱減則已
治破傷風用黄連五錢酒二盞煎至七分入黄蠟二錢
同煎和滓服
治惡瘡用蒜泥作餅疾上灸不痛者灸痛即止痛者灸
不痛止
小兒耳後瘡腎疳也地骨皮一味為末麤者熱湯洗細
者香油調搽良(已上神/祕方)
温州有土地杜十姨無夫五髭鬚相公無婦州人迎
杜十姨以配五髭鬚合為一廟杜十姨為誰杜拾遺
也五髭鬚為誰伍子胥也若少陵有靈豈不對子
胥笑曰爾尚有相公之稱我乃為十姨何雌我邪
有自中原來者云北方有牛王廟畫百牛於壁而牛
王居其中間牛王為何人乃冉伯牛也嗚呼冉伯牛乃
為牛王(隨手/雜録)
大觀三年五月天子視學學官孟翊袖出卦象一軸以
為本朝火徳當中微有再造之象行將見之宜有大更
革上怒編管海州死後七年金人入汴髙宗中興(吹劒/續録)
　
　古今説海卷一百二十八
欽定四庫全書
　古今説海卷一百二十九
　　　　　　　　　　　　　明　陸楫　編
説纂十三(雜纂一/)
　　樂府雜録(唐段安節/)
　　　雅樂部
宫懸四面天子樂也軒懸三面諸侯樂也判懸二面大
夫樂也特懸一面士樂也宫懸四面每面五架架即簨
虡也其上安金銅仰陽以鷺鷥孔雀羽裝之兩面綴以
流蘇以綵翠絲紱為之也十二律上鍾九乳依月排之
每面石磬及編鐘各一架每架列鍾十二所亦依律編
之四角安鼓四座一曰應鼓(四旁有兩小/鼓為朄鼓也)二曰腰鼓三
曰警鼓四曰雷鼓皆彩畫上各安寳輪以珠翠裝之樂
即有簫笙竽塤篪籥跋膝琴瑟筑將竽形似小鐘以手
將之即鳴也次有登歌皆奏法曲御殿即奏凱安廣(闕/)
雍熈三曲宴羣臣即奏(闕/)　　　鹿鳴三曲近代内宴
即全不用法樂也郊天及諸壇祭祀即奏太和沖和舒
和三曲凡奏曲登歌先引諸樂逐之其樂工皆戴平幘
衣緋大袖每色十二在樂懸内已上謂之坐部伎八佾
舞則六十四人文武各半皆著畫幘俱在樂懸之北文
舞居東手執翟狀如鳯毛武舞居西手執戚文衣長大
武衣短小其鐘師及磬師登歌八佾舞并諸色舞通謂
之立部伎柷敔樂懸既陳太常卿押樂在樂懸之北面
太樂令鼓吹令俱在太常卿之後太樂在東鼓吹居西
協律郎二人皆執翬竿亦用綵翠粧之一人在殿上翬
竿倒殿下亦倒遂春樂協律郎皆緑衣大袖戴冠
　　　雲韶部
用玉磬四架樂即有琴瑟筑簫篪籥跋膝笙竽登歌拍
板樂分堂上堂下登歌四人在堂下坐舞童五人衣繡
衣各執金蓮花引舞者金蓮如仙家行道者也舞在階
下設錦筵宫中有雲韶院
　　　清樂部
樂即有琴瑟雲和箏其頭像雲笙竽箏簫方響篪跋
膝拍板戲即有弄賈大臘兒也
　　　鼓吹部
即有鹵簿鉦鼓及角樂用絃鼗笳簫又即用哀笳以羊
角為管蘆為頭也警鼓二人執朱旛引樂衣文戴冠已
上樂人皆騎馬樂即謂之騎吹俗樂亦有騎吹也天子
鹵簿用大全仗鼓一百二十面金鉦七十面郊天謁廟
吉禮即衣雲花黄衣鼓四鉦二下山陵㐫禮即衣雲花
白衣鼓二鉦二下冊太后皇后及太子用鼓七十面金
鉦四十面謂之小全仗公主出降及冊三公并祔廟禮
葬並用大半仗鼓四十面鉦二十面諸侯用小半仗鼓
三十面鉦十四面吉㐫如上自太子已下冊禮及𦵏祔
廟並無警鼓
　　　驅儺
用方相四人戴冠及面具黄金為四目衣熊裘執戈揚
盾口作儺儺之聲以除逐也右十二人皆朱髮衣白褶
畫衣各執麻鞭辮麻為之長數尺振之聲甚厲乃呼神
名其有甲作食㐫者胇胃食夢者騰簡食不祥者覽諸
食名者祖盟强食其磔死寄生者桃根食虎者等侲子
五百小兒為之衣朱褶青襦戴面具以晦日於紫宸殿
前儺張宫懸樂太常卿及少卿押樂正到西閤門丞并太
樂署令鼓吹署令協律郎並押樂在殿前事前十日太
常卿并諸官於本寺先閲儺并遍閲諸樂其日大宴三
五署官其朝寮家皆上棚觀之百姓亦入看頗謂壯觀
也太卿上此嵗除前一日於右金吾龍尾道下重閱即
不用樂也御樓時於金雞竿下打赦鼓一面鉦一面以
五十人唱色十下鼓一下鉦以千下
　　　熊羆部
其熊羆者有十二皆有木雕之悉髙丈餘其上安版床
復施寳幰皆金彩粧之於其上奏雅樂含元殿方奏此
樂也奏唐十二時萬宇清月重輪三曲亦謂之十二按
樂具庫在望仙門内之東壁俗樂古都屬樂園新院院
在太常寺内之西北也開元中始别署左右教坊上都
在延政里東都在明義里以内官掌之至元和中只署
一所又於上都廣化里太平里兼各署樂官院一所
　　　鼓架部
樂有笛拍板答鼓即腰鼓也兩杖鼓戲有代面始自北
齊神武弟有膽勇善鬭戰以其顔貌無威每入陣即著
面具後乃百戰百勝戲者衣紫腰金執鞭也鉢頭昔有
人父為虎所傷遂上山尋其父屍山有八折故曲八疊
戲者被髮素衣面作啼盖遭喪之狀也蘇中郎後周士
人蘇葩嗜酒落魄自號中郎每有歌場輙入獨舞今為
戲者著緋戴帽面正赤盖狀其醉也即有踏謠娘羊頭
渾脱九頭獅子弄白馬意錢以至尋橦跳丸吐火吞刀
旋槃筋斗悉屬此部
　　　龜兹部
樂有觱篥笛拍板四色鼓楷羯鼓雞婁鼓戲有五常獅
子髙丈餘各衣五色每一獅子有十二人戴紅抹額衣
畫衣執紅拂子謂之獅子郎舞太平樂曲破陣樂曲亦
屬此部秦王所制舞人皆衣畫甲執旗斾外藩鎮春冬
犒軍亦舞此曲兼馬軍引入場尤甚壯觀也萬斯年曲
是珠崖李太尉進此曲名即天仙子是也
　　　胡部
樂有琵琶五絃箏箜篌觱篥笛方響拍板合曲時亦
擊小鼓鈸子合曲後立唱歌凉府所進本在正宫調大
遍小者至貞元初康崑崙翻入琵琶(闕/)
　玉宸殿故有此名合諸樂即黄鍾宫調也奉聖樂曲
是韋南康鎮蜀時南詔所進在宫調亦舞伎六十四人
遇内宴即於殿前立奏樂更番替換若宫中宴即坐奏
樂俗樂亦有坐部立部也
　　　歌
歌者樂之聲也故絲不如竹竹不如肉迥居諸樂之上
古之能者即有韓娥李延年莫愁(樂府詩云莫愁在何/處住在石城西艇子)
(折兩槳催/送莫愁來)善歌必先調其氣氤氲自臍出至喉乃噫其
詞即分抗墜之音既得其術即可致遏雲響谷之妙也
明皇朝有韋青本是士人嘗有詩三代主綸誥一身能
唱歌官至將軍開元中内人有許和子者本吉州永新
縣樂家女也開元末選入宫即以永新名之籍於宜春
院既美且慧善歌能變新聲韓娥延年殁後千餘載曠
無其人至永新始繼其能遇髙秋朗月臺殿清虚喉囀
一聲響傳九陌明皇嘗獨召李謩吹笛逐其歌曲終管
裂其妙如此又一日賜大酺於勤政樓觀者數千萬衆
諠譁聚語莫得魚龍百戲之音上怒欲罷宴中官髙力
士奏請命永新出樓歌一曲必可止諠上從之永新乃
撩鬢舉袂直奏曼聲至是廣場寂寂若無一人喜者聞
之氣勇愁者聞之腸絶洎漁陽之亂六宫星散永新為
一士人所得韋青避地廣陵日夜憑闌於上河之上忽
聞舟中奏水調者曰此永新歌也乃登舟與永新對泣
久之青始亦晦其事後士人卒與其母之京師竟歿於
風塵及卒謂其母曰阿母錢樹子倒矣
大厯中有才人張紅紅者本與其父歌於衢路丐食過
將軍韋青所居在昭國坊南門裏青於街牖中聞其歌
者喉音寥亮仍有眉首即納為姬其父舍於後户優給
之乃自傳其藝頴悟絶倫嘗有樂工自撰歌即古長命
西河女也加減其節奏頗有新聲未進聞先侑歌於青
青召紅紅於屏風後聽之紅紅乃以小豆數合記其拍
樂工歌罷青入問紅紅如何云已得矣青出云有女弟
子久曾歌此非新曲也即令隔屏風歌之一聲不失樂
工大驚異遂請相見欽服不已再云此曲先有一聲不
穩今已正矣尋達上聽翊日召入宜春院寵澤隆異宫
中號記曲娘子尋為才人一日内史奏韋青卒上告紅
紅乃上前嗚咽奏云妾本風塵丐者一旦老父死有所
歸致身入内皆自韋青妾不忍忘其恩乃一慟而絶上
嘉歎之即贈昭儀也貞元中有田順曽為宫中御史娘
子元和長慶以來有李貞信米嘉榮何戡陳意奴武宗
已降有陳㓜奇南不嫌羅寵咸通中有陳彦暉
　　　舞工
舞者樂之容也有大垂手小垂手或象驚鴻或如飛燕
婆娑舞態也蔓延舞綴也古之能者不可勝記即有健
舞軟舞字舞花舞馬舞健舞曲有稜大阿連柘枝劒器
胡旋胡騰軟舞曲有凉州緑腰蘇合香屈柘團圓旋甘
州等(字舞以舞人亞身於地布成字也花舞著緑衣偃/身合成花字也馬舞者櫳馬人著綵衣執鞭於牀)
(上舞蹀躞蹄皆應節奏也遂開元中有公孫大娘善/舞劒器僧懐素見之草書  長盖凖其頓挫之勢也)
　　　俳優
開元中黄幡綽張野狐弄參軍始自漢館陶令石耽耽
有贓犯和帝惜其才免罪每宴樂即令白衣夾衫命優
伶戲弄辱之經年乃放後為參軍誤也
開元中有李仙鶴善此戲明皇特授韶州同正參軍以
食其禄是以陸鴻漸撰詞言韶州盖由此也武宗朝有
曹叔度劉泉水醎淡最妙咸通以來即有范傳康上官
唐卿吕敬遷等三人弄假婦人大中以來有孫乾劉璃
缾近有郭外春孫有熊僖宗幸蜀時戲中有劉真者尤
能後乃隨駕入京籍于教坊弄婆羅大中初有康廼李
百魁石寳山大别有夷部樂即有扶南髙麗髙昌驃兹
康國疎勒西凉安國樂即有單龜頭鼓及箏蛇皮琵琶
盖以蛇皮為槽厚一寸餘鱗介具亦以楸木為面其捍
撥以象牙為之畫其國王騎象極精妙也鳯頭箜篌卧
箜篌其工頗竒巧三頭鼓鐵拍板葫蘆笙舞有骨塵
舞胡旋舞俱於一小圓毬子上舞縦横騰踏兩足終不
離於毬子上其妙如此也
　　　琵琶
始自烏孫公主造馬上彈之有直項者曲項者便於急
闗中也古曲有陌上桑范曄石崇謝奕皆善此樂也開
元中有賀懐智其樂器以石為槽鵾雞筋作絃鐵撥彈
之貞元中有康崑崙第一手始遇長安大旱詔移南市
祈雨及至天門街市人廣較勝負鬭聲樂即街東有康
崑崙琵琶最上必謂街西無以敵也遂令崑崙登綵樓
彈一曲新翻羽調録腰其街西亦建一樓東市大誚之
及崑崙度曲西市樓上出一女郎抱樂器先云我亦彈
此曲兼移在楓香調中及下撥聲如雷其妙入神崑崙
即驚駭乃拜請為師女郎遂更衣出見乃僧也盖西市
豪族厚賂莊嚴寺僧善本姓段以定東鄽之聲翊日徳
宗召入令陳本藝異常嘉奬乃令教授崑崙段奏曰且
請崑崙彈一調及彈師曰本領何雜兼帶邪聲崑崙驚
曰段師神人也臣小年初學藝時偶於鄰舍女巫授一
品絃調後乃易數師段師精鑒如此𤣥妙也段奏曰且
遣崑崙不近樂器十年使忘其本領然後可教詔許之
後果盡段之藝
貞元中王芬曹保保子善才其孫曹鋼皆襲所藝次有
裴興奴與鋼同時曹善運撥若風雨而不事扣絃興奴
長於攏撚類時人謂曹鋼有右手興奴有左手武宗初
珠崖李太尉有樂吏㢘郊者師於曹鋼盡鋼之能鋼常
曰教人多矣未有此性靈弟子也郊嘗宿平泉别墅值
風清月朗攜琵琶池上彈蕤賔調忽聞芰荷間有物跳
躍之聲必謂是魚及彈别調即無所聞復彈舊調依舊
有聲遂加意朗彈忽有一物鏘然躍出池岸之上視之乃
方響一片盖蕤賔鐵也以指撥精妙律吕相應也
某門中有樂史楊志善琵琶其姑尤更妙絶姑本宣徽弟
子後放出宫於永穆觀中住自惜其藝常畏人聞每至
夜方彈楊志懇求教授堅不允且曰誓死不傳於人也
志乃賂其觀主求寄宿於觀竊聽其姑彈弄仍繫脂鞓
帶以手畫帶記節奏遂得一兩曲調明日攜樂器詣姑
姑大驚異志即告其事姑意乃回盡傳其能矣
文宗朝有内人鄭中丞善胡琴(中丞即/宫官也)内庫二琵琶號
大小忽雷鄭嘗彈小忽雷偶以匙頭脱送崇仁坊南趙
家修理大約造樂器悉在此坊其中二趙家最妙時有
權相舊吏梁厚本有别墅在昭應之西正臨河岸垂鉤
之際忽見一物浮過長五六尺許上以錦綺纒之令家
僮接得就岸即祕器也及發開視之乃一女郎粧飾儼
然以羅領巾繫其頸解其領巾伺之口鼻有餘息即移
入室中將養經旬乃能言云是内弟子鄭中丞也昨以
忤㫖命内官縊殺投于河中錦綺即弟子相贈爾遂垂
泣感謝厚本即納為妻因言其藝及言所彈琵琶今在
南趙家尋值訓注之亂人莫有知者厚本賂樂匠購得
之每至夜分方敢輕彈後遇良夜飲於花下酒酣不覺
朗彈數曲洎有黄門放鷂子過其門私於墻外聽之曰
此鄭中丞琵琶聲也翊日達上聽文宗方追悔至是驚
喜即命宣召乃赦厚本罪仍加錫賜焉咸通中即有米
和即嘉榮子也申旋尤妙復有王連兒也前羽調緑腰
注云本自樂工進曲上令録其要者今以為名設言緑
腰也
　　　箏
箏者蒙恬所造也元和至太和中李青青及龍佐大中
以來有常述本亦妙手也史從李從周皆能者也從周
即青孫亞其父之藝也
　　　箜篌
箜篌乃鄭衛之音權輿也以其亡國之音故號空國之
侯亦曰坎侯古樂府有公無渡河之曲昔有白首翁溺
於河歌以哀之女麗玉善箜篌撰此曲以寄哀情咸通
中第一部有張小子忘其名彈弄冠于今古今在西蜀
太和中有季齊皋者亦為上手曽為某門中樂史後有
女亦善此伎為先徐相姬大中末齊皋尚在有内官擬
引入教坊辭以衰老乃至胡部中此樂妙絶教坊雖有
三十人能者一兩人而已
　　　笙
笙者女媧造也仙人王子晉於緱氏山月下吹之象鳯
翼亦名參差自古能者固多矣太和中有尉遲章尤妙
宣宗已降有范漢恭有子名寳師盡傳父藝今在陕州
　　　笛
笛羌樂也古有落梅花曲開元中有李謨獨步於當時
後禄山亂流落江東越州刺史皇甫政月夜泛鏡湖命
謨吹笛謨為之盡妙倐有一老父泛小舟來聽風骨冷
秀政異之進而問焉老父曰某少善此今聞至音輒来
聽耳政即以謨笛授之老父始奏一聲鏡湖波浪搖動
數疊之後笛遂中裂即探懐中一笛以畢其曲政視舟
下見二龍翼舟而聽老父曲終以笛付謨謨吹之竟不
能聲即拜謝以求其法頃刻老父入小舟遂失所在
　　　觱篥
大龜兹國樂也亦曰悲栗徳宗朝有尉遲青官至將軍
時青州有王麻奴者善此伎河北推為第一手恃其藝
倨傲自負戎帥外莫敢輕易請者從事臺拜入京臨岐
把酒請吹一曲相送麻奴偃蹇大以為不可從事怒曰
汝藝亦不足稱殊不知上國有尉遲將軍冠絶今古麻
奴怒曰某此藝海内豈有及者也今即往彼定其優劣
不數月到京訪尉遲青所居在常樂坊乃側近僦居日
夕加意吹之尉遲每經其門如不聞麻奴不平乃求謁
見閽者不納厚賂之即引見青青即席地令坐因於髙般
渉調中吹勒部羝曲曲終汗洽其背尉遲頷頥而已謂
曰何必髙般涉調也即自取銀字管於平般涉調吹之
麻奴涕泣愧謝曰邊鄙微人偶學此藝實謂無敵今日
忝聞天樂方悟前非乃碎樂器自是不復言音律也元
和長慶中有黄日遷劉楚材尚陸陸皆能者大中以來
有史敬約在汴州
　　　五絃
貞元中有趙璧者妙於此伎也白傅諷諫有五絃彈近
有馮季皋
　　　方響
武宗朝郭道源後為鳯翔府天興寺丞充太常寺調音
律官亦善擊甌率以邢甌越甌共十二隻旋加減水於
其中以筯擊之咸通中有異蠙洞曉音律亦為鼓吹署
丞充調音律官善於擊甌擊甌盖出於擊缶
　　　琴
古者能士固多矣貞元中成都雷生善斵琴至今尚有
孫息不墜其業精妙天下無比也彈者亦衆焉太和中
有賀若夷尤能後為待詔對文宗彈一調上嘉賞之仍
賜朱衣至今為賜緋調後有甘黨亦為上手
　　　阮咸
大中初有待詔張隱聳者其妙絶倫蜀郡亦多能者
　　　羯鼓
明皇好此伎有汝陽王花奴尤善擊鼓花奴時戴砑絹
帽子上安葵花數曲曲終花不落盖能定頭項爾黔帥
南卓著羯鼓録中具述其事咸通中有王文舉尤妙弄
三杖打擊萬不失一懿皇師之
　　　鼓
其聲坎坎然其衆樂之節奏也禰衡常衣綵衣擊鼓其
妙入神武宗朝趙長史尤精
　　　拍板
拍板本無譜明皇遣黄幡綽造譜乃於紙上畫兩耳以
進上問其故對但有耳道無節奏也韓文曰樂句古樂
工都計五千餘人内一千五百人俗樂係梨園新院於
此旋抽入教坊計司每月之精料於樂寺給散太樂署
在寺院之東令一丞一鼓吹署在寺門之西令一丞一
　　　安公子
隋煬帝遊江都時有樂工笛中吹之其父老廢於卧内
聞之問曰何得此曲子對曰宫中新翻也父乃謂其子
曰宫曰君商曰臣此曲宫聲往而不返大駕東巡必不
囘矣汝可託疾勿去也精鑒如此
　　　黄驄疊(急曲子/)
太宗定中原時所乗戰馬也後征遼馬斃上歎惜乃命
樂工撰此曲
　　　離别難
天后朝有士人陷寃獄没家族其妻配入掖庭本初善
吹觱篥乃撰此曲以寄哀情始名大郎神盖取良人行
第也遂三易其名亦名切子終號愁迴鶻
　　　夜半樂
明皇自潞州入平内難正夜半斬長樂門闗領兵入宫
翦逆人後撰此曲名還京樂
　　　雨霖鈴
明皇自西蜀返樂人張野狐所製
　　　康老子
康老子即長安富家子落魄不事生計常與國樂游處一
旦家産蕩盡偶一老嫗持舊錦褥貨鬻乃以半千獲之
尋有波斯見大驚謂康曰何處得此是氷蠶絲所織若
暑月陳於座可致一室清凉即酬千萬康得之還與國
樂追歡不經年復盡尋卒後樂人嗟惜之遂製此曲亦
名得至寳
明皇初納太真妃喜謂後宫曰予得楊家女如得至寳
也遂製曲名得寳子
　　　文叙子
長慶中俗講僧文叙善吟經其聲宛暢感動里人樂工
黄米飯狀其念四聲觀世音菩薩乃撰此曲
　　　望江南
始自珠崖李太尉鎮淛日為亡妓謝秋娘所撰本名謝
秋娘後改此名亦曰夢江南
　　　楊栁枝
白傅閒居洛邑時作後入教坊
　　　傾盃樂
宣宗喜吹蘆管自製此曲初捻管令俳児辛骨􁏮拍不
中上瞋目瞠視骨􁏮憂懼一日而殞
　　　道調子
懿皇命樂工敬納吹觱篥初弄道調上謂是曲誤拍之
敬納乃隨拍撰成曲子
　　　傀儡子
自昔傳云起於漢祖在平城為冒頓所圍其城一面即
冒頓妻閼氏兵强於三面壘中絶食陳平訪知閼氏妬
忌即造木偶人運機闗舞於陴間閼氏望見謂是生人
慮下其城冒頓必納妓女遂退軍史家但云陳平以袐
計免盖鄙其䇿下爾後樂家翻為戲其引歌舞有郭郎
者髮正秃善優笑閭里呼為郭郎凡戲場必在俳児之
首也
　　　别樂識五音輪二十八調圗
舜時調八音用金石絲竹匏土革木計用八百般樂器
至周時改用宫商角徴羽用製五音減樂器至五百般
至唐朝又減樂器至三百般太宗朝三百般樂器内挑
絲竹為胡部用宫商角羽並分平上去入四聲其徴音
有其聲無其調
　　　　平聲羽七調
第一運中吕調第二運正平調第三運髙平調第四運
仙吕調第五運黄鍾調第六運般涉調第七運髙般涉
調(雖去中吕調之運如車輪/轉却去中吕一運聲也)
　　　　上聲角七調
第一運越角調第二運大食角調第三運髙大石角調
第四運雙角調第五運小石角調亦名正角調第六運
歇指角調第七運林鍾角調
　　　　去聲宫七調
第一運正宫調第二運髙宫調第三運中吕宫第四運
道調宫第五運南吕宫第六運仙吕宫第七運黄鍾宫
　　　　入聲商七調
第一運越調第二運大石調第三運髙大石調第四運
雙調第五運小石調第六運歇指調第七運林鍾商調
　　　　上平聲調
為徴聲　商角同用　宫逐羽音
右件二十八調琵琶八十四調方得是五絃五本共應
二十八調本笙除二十八調本外别有二十八本中管
調初製胡部樂無方響只有絲竹縁方響不應諸調有
直拔聲太宗於内庫别收一片鐵有以方響下於中吕
調頭一韻聲名大吕應髙般渉調頭方得應二十八調
是箏只有宫商角羽四調臨時移柱應二十八調
　
　古今説海卷一百二十九
欽定四庫全書
　古今説海卷一百三十
　　　　　　　　　　　　　明　陸楫　編
　説纂十四(雜纂二/)
　　教坊記(唐崔令欽/)
西京右教坊在光宅坊左教坊在延政坊右多善歌左
多工舞盖相因習東京兩教坊俱在明義坊而右在南
左在北也坊南西門外即苑之東也其間有頃餘水泊
俗謂之月陂形似偃月故以名之
妓女入宜春院謂之内人亦曰前頭人常在上前也其
家猶在教坊謂之内人家勑有司給賜同十家雖數十
家猶故以十家呼之每月二日十六日内人母得以女
對無母則姊妹若姑一人對十家就本落餘内人並坐
内教坊對内人生日則許其母姑姊妹皆來對其對所
如式
樓下戲出隊宜春院人少即以雲韶添之雲韶謂之宫
人盖賤𨽻也非直美惡殊貌居然易辨明内人帯魚宫
人則否平人女以容色選入内者教習琵琶三絃箜篌
箏等者謂搊彈家
開元十一年初製聖夀樂令諸女衣五方色衣以歌舞
之宜春院女教一日便堪上場惟搊彈家彌月不成至
戲日上令宜春院人為首尾搊彈家在行間令學其舉
手也宜春院亦有工拙必擇尤者為首尾首既引隊衆
所屬目故須能者樂將闋稍稍失隊餘二十許人舞曲
終謂之合殺尤要快健所以更須能者也
聖夀樂舞衣襟皆各繡一大窠皆隨其衣本色製純縵
衫下纔及帶若短汗衫者以籠之所以藏繡窠也舞人
初出樂次皆是縵衣舞至第二疊相聚場中即於衆中
從領上抽去籠衫各内懐中觀者忽見衆女咸文繡炳
煥莫不驚異
凡欲出戲所司先進曲名上以墨㸃者即舞不㸃者即
否謂之進㸃戲日内伎出舞教坊人惟得舞伊州五天
重來疊不離此兩曲餘盡讓内人也垂手羅回波樂蘭
陵王春鸎半社渠借席烏夜啼之屬謂之軟舞阿連柘
枝黄麞拂林大渭州達摩之屬謂之健舞
凡樓下兩院進雜婦女上必召内人姊妹入内賜食因
謂之曰今日娘子不須唱歌且饒姊妹并兩院婦女於
是内妓與兩院歌人更代上舞臺唱歌内妓歌則黄幡
綽贊揚之兩院人歌則幡綽輒訾詬之有肥大年長者
即呼為屈突干阿姑貌稍陋者即云康太賔阿妹隨類
名之摽弄百端諸家散樂呼天子為崖公以歡喜為蜆
斗以每日長在至尊左右為長入
筋斗裴承恩妹大娘善歌兄以配竿木侯氏又與長入
趙解愁私通侯氏有疾因欲藥殺之王輔國鄭銜山與
解愁相知又是侯鄉里密謂薛忠王琰曰為我語侯大
兄晚間有人送粥慎莫喫及期果有贈粥者侯遂不食
其夜裴大娘引解愁謀殺其夫銜山願擎土袋燈既滅
銜山乃以土袋置侯身上不壓口鼻餘黨不之覺也比
明侯氏不死有司以聞上令范安窮䆒其事於是趙解
愁等皆決一百衆皆不知侯氏不掩口鼻而不死也或
言土袋綻裂故活是以諸女戲相謂曰自今後縫壓壻
土袋當加意夾縫縫之更勿令開綻也
坊中諸女以氣類相似約為香火兄弟每多至十四五
人少不下八九輩有兒郎聘之者輒被以婦人稱呼即
所聘者兄見呼為新婦弟見呼為嫂也兒郎有任宫僚
者宫忝與内人對同日垂到内門車馬相逢或褰車簾
呼阿嫂若新婦者同黨求達殊為恠異問被呼者笑而
不答兒郎既聘一女其香火兄弟多相奔云學突厥法
又云我兄弟相憐愛欲得嘗其婦也主者知亦不妬他
香火即不通
蘇五奴妻張少娘善歌舞有邀迓者五奴輒隨之前人
欲得其速醉多勸酒五奴曰但多與我錢喫鎚子亦醉
不煩酒也今呼鬻妻者為五奴自蘇始
范漢女大娘子亦是竿木家開元二十一年出内有姿
媚而微愠羝(謂腋/氣也)
　　曲名
　獻天花　　和風栁　　美唐風　　透碧空
　巫山女　　度春江　　衆仙樂　　大定樂
　龍飛樂　　慶雲樂　　繞殿樂　　泛舟樂
　抛毬樂　　清平樂　　放鷹樂　　夜半樂
　破陣樂　　還京樂　　天下樂　　同心樂
　賀聖朝　　奉聖樂　　千秋樂　　泛龍舟
　泛玉池　　春光好　　迎春花　　鳯樓春
　負陽春　　帝臺春　　繞池春　　滿園春
　長命女　　武媚娘　　杜韋娘　　栁青娘
　楊栁枝　　栁含煙　　替楊栁　　倒垂栁
　浣溪沙　　浪淘沙　　撒金沙　　紗牕恨
　金蓑嶺　　隔簾聽　　恨無媒　　望梅花
　望江南　　好郎君　　想夫憐　　别趙十
　憶趙十　　念家山　　紅羅襖　　烏夜啼
　墻頭花　　摘得新　　北門西　　煮羊頭
　河瀆神　　二郎神　　醉鄉遊　　醉花間
　燈下見　　醉思鄉　　太邊郵　　太白星
　剪春羅　　㑹佳賔　　當庭月　　思帝鄉
　歸國遙　　感皇恩　　戀皇恩　　皇帝感
　戀情深　　憶漢月　　憶先皇　　聖無憂
　定風波　　木蘭花　　更漏長　　菩薩蠻
　破南蠻　　八拍蠻　　芳草洞　　守陵宫
　臨江仙　　虞美人　　映山紅　　獻忠心
　卧沙堆　　怨黄沙　　遐方怨　　怨胡天
　送征衣　　送行人　　望梅愁　　阮郎迷
　牧羊怨　　掃市舞　　鳯歸雲　　羅裙帶
　同心結　　一捻鹽　　阿也黄　　劫家雞
　緑頭鴨　　下水船　　留客住　　離别難
　喜長新　　羌心怨　　女王國　　繚踏歌
　天外閒　　賀皇化　　五雲仙　　滿堂花
　南天竺　　定西畨　　荷葉杯　　　感庭秋
　月遮樓　　感恩多　　長相思　　　西江月
　拜新月　　上行杯　　團亂旋　　　喜春鶯
　大獻夀　　鵲踏枝　　萬年歡　　曲玉管
　傾杯樂　　謁金門　　巫山一段雲　望月波羅門
　後庭花　　西河獅子　西河劒器　怨陵三臺
　儒士謁金門　武士朝金闕　摻工不下　麥秀兩岐
　金雀兒　　滻水吟　　玉搔頭　　　鸚鵡杯
　路逢花　　初漏滿　　相見歡　　蘇幕遮
　遊春苑　　黄鍾樂　　訴衷情　　折紅蓮
　征步郎　　洞仙歌　　太平樂　　長慶樂
　喜回鑾　　漁父引　　喜秋天　　大郎神
　胡渭州　　夢江南　　濮陽女　　靜戎煙
　三臺　　　上韻　　　中韻　　　下韻
　普恩光　　戀情歡　　楊下採桑　大酺樂
　合羅縫　　蘇合香　　山鷓鴣　　七星管
　醉公子　　朝天　　　木笪　　　看月宫
　宫人怨　　歎疆場　　拂霓裳　　駐征遊
　泛濤溪　　胡相問　　廣陵散　　帝歸京
　喜還京　　遊春夢　　柘枝引　　留諸錯
　如意娘　　黄羊兒　　蘭陵王　　小秦王
　花黄發　　大明樂　　望逺行　　思友人
　唐四姐　　放鶻樂　　鎮西樂　　金殿樂
　南歌子　　八拍子　　魚歌子　　七夕子
　十拍子　　措大子　　風流子　　吳吟子
　生查子　　胡醉子　　山花子　　水仙子
　緑鈿子　　金錢子　　竹枝子　　天仙子
　赤棗子　　千秋子　　心事子　　胡蝶子
　沙磧子　　酒泉子　　迷神子　　得蓬子
　剉碓子　　麻婆子　　紅娘子　　甘州子
　厯刾子　　鎮西子　　北庭子　　采蓮子
　破陣子　　劍器子　　獅子　　　女冠子
　仙鶴子　　穆護子　　贊普子　　蕃將子
　回戈子　　帶竿子　　摸魚子　　南鄉子
　大吕子　　南浦子　　撥棹子　　河滿子
　曹大子　　引角子　　隊踏子　　水沽子
　化生子　　金娥子　　捨麥子　　多利子
　毗沙子　　上元子　　西溪子　　劒閣子
　嵇琴子　　摸壁子　　胡攢子　　唧唧子
　翫花子　　西國朝天　大曲名　　踏金蓮
　緑腰　　　凉州　　　薄媚　　　賀聖樂
　伊州　　　甘州　　　泛龍舟　　采桑
　千秋樂　　霓裳　　玉樹後庭花　伴侣
　雨霖鈴　　柘枝　　　胡僧破　　平翻
　相駞逼　　吕太后　　突厥三臺　大寳
　一斗鹽　　羊頭神　　大姊　　　舞大姊
　急月記　　斷弓弦　　碧霄吟　　穿心蠻
　羅步底　　回波樂　　千春樂　　龜兹樂
　醉渾脱　　映山雞　　昊破　　　四㑹子
　安公子　　舞春風　　迎春風　　看江波
　寒鴈子　　又中春　　翫中秋　　迎仙客
　同心結
大面出北齊蘭陵王長恭性膽勇而貌婦人自嫌不足
以威敵乃刻木為假面臨陣著之因為此戲亦入歌曲
踏謡娘北齊有人姓蘇䶌鼻實不仕而自號為郎中嗜
飲酗酒每醉輒毆其妻妻銜悲訴於鄰里時人弄之丈
夫著婦人衣徐步入場行歌每一疊旁人齊聲和之云
踏謡和來踏謠娘苦和來以其且步且歌故謂之踏謡
以其稱寃故言苦及其夫至則作毆鬬之狀以為笑樂
今則婦人為之遂不呼郎中但云阿叔子調弄又加典
庫全失舊㫖或呼為談容娘又非
烏夜啼宋彭城王義康衡陽王義季弟囚之潯陽後宥
之使未達衡王家人叩二王所囚院曰昨夜烏夜啼官
當有赦少頃使至故有此曲亦入琴操
安公子隋大業末煬帝幸揚州樂人王令言以年老不
去其子從焉其子在家彈琵琶令言驚問此曲何名其
子曰内裏新翻曲子名安公子令言流涕悲愴謂其子
曰爾不須扈從大駕必不回子問其故令言曰此曲宫
聲往而不返宫為君吾是以知之
春鶯囀髙宗曉聲律晨坐聞鶯聲命樂工白明達
寫之遂有此曲
　記曰夫以㢘潔之美而道之者寡驕淫之醜而陷之
　者衆何哉志意劣而嗜慾强也借如涉畏途不必皆
　死而人知懼溺聲色則必傷夭而莫之思不其惑歟
　且人之生身所稟五常耳至有悦其妻而圖其夫前
　古多矣是違仁也納異寵而薄糟糠凡今衆矣是忘
　義也重袵席之虞輕宗祀之敬是廢禮也貪耳目之
　玩忽禍敗之端是無智也心有所愛則靦冒茍得不
　顧宿諾是棄信也敦倫履仁蹈義修禮任智而信以
　成之嗚呼國君保之則比徳堯舜士庶由之則齊名
　周孔矣當為永代表式寧止一時稱舉儻謂修小善
　而無益犯小惡而無傷徇嗜慾近情忘性命大節施
　之於國則國風敗行之於家則家法壊敗與壊不其
　痛哉是以楚莊悔懼斥遣夏氏宋武納諫遽絶慕容
　終成霸業號為良主豈比髙緯以馮小憐滅身叔寳
　以張貴妃亡國漢成以昭儀絶冢嗣燕熈以苻氏覆
　邦家乎非無元龜自有人鑑遂形簡牘敢告後賢
　
　
　
　
　
　
　
　
　古今説海卷一百三十
欽定四庫全書
　古今説海卷一百三十一
　　　　　　　　　　　　　明　陸楫　編
　説纂十五(雜纂三/)
　　北里志(唐孫棨/)
　　　按此志所載事辭猥䙝謹刪去祇存其目以
　　　符原書卷次
　
　
　
　
　
　
　
　
　古今説海卷一百三十一
欽定四庫全書
　古今説海卷一百三十二
　　　　　　　　　　　　　明　陸楫　編
　説纂十六(雜纂四/)
　　青樓集(元黄某/)
　　　按此集所載事亦䙝狎不典謹刪去祇存其目
　　　以符原書卷次
　
　
　
　
　
　
　
　
　古今説海卷一百三十二
欽定四庫全書
　古今説海卷一百三十三
　　　　　　　　　　　　　明　陸楫　編
　説纂十七(雜纂五/)
　　雜纂卷上(唐李商隠/)
　　　必不來
醉客逃席　　　客作偷物去　　追王侯家人
把棒呼狗　　　窮措大喚妓女
　　　不相稱
窮波斯　　　　病醫人　　　　不解飲弟子
瘦人相撲　　　肥大新婦　　　先生不識字
屠家念經　　　社長乗凉轎　　老翁入娼家
　　　羞不出
新婦失禮　　　尼姑懐孕　　　相撲人面腫
富人乍貧　　　處子犯物議　　重孝醉酒
　　　怕人知
匿人子女　　　犯人愛寵　　　透税
　　　不嫌
饑得麤食　　　徒行得劣馬　　行久得坐次
渴飲冷漿　　　行急得小船　　遇雨得小屋
　　　遲滯
新婦見客　　　窮漢醵率　　　貧家嫁娶
謁致仕官　　　孕婦行步
　　　不得已
忍病飲酒　　　大暑赴㑹　　　掩意打兒女
流汗行禮　　　忍痛灼艾　　　為妻罵愛寵
冒暑迎謁　　　老乞休致　　　窮寺院待客
　　　相似
京官似冬𤓰暗長　　　鴉似措大饑寒則吟
印似嬰兒常隨身　　　縣官似虎動則害人
尼姑似䑕入深處　　　燕似尼姑有伴方行
婢似猫煖處便住
　　　不如不解
措大解音則廢業　　　婦人解詩則犯物議
僧解飲則犯戒　　　　劣奴解識字則作過
子弟解燒煉則貧　　　士人解手藝則卑汚
　　　惡不乆
夫婦爭小事　　　　　罵愛寵
大僚門客發怒　　　　贓濫官打罵公人
姦汙僧尼罵行童
　　　惱人
遇佳味脾家不和　　　終夜歡飲酒罇却空
方謁上官忽背癢　　　賭博方勝油盡難尋
淘井漢急屎尿　　　　遣不去無賴窮親
　　　失本體
不學發遣書題失子弟體
弔孝不哀失㐫禮體
不收拾椀器家事口中不喃喃失老婢體
送客不出門失主人體
不闌腰不持刀砧失厨子體
不㸃檢學生作課念書失先生體
不口打口罵失節級體
不早晩禮拜念佛失僧尼體
早晩不㸃檢門户家私失家長體
僕子著鞋襪衣服寛長失僕子體
逃席後不傳語謝主人失賔客體
唱小喏行歩遲緩失武官體
　　　隔壁聞語
説所送物好還麽必是不佳
新娶婦却道是前縁必是醜
説太公八十遇文王必是不達
説食禄有地必是差遣不好
説隨家豐儉必是待客不成禮數
説屋子住得恰好必是小狭
呪罵祖先必是家計不成
　　　富貴相
駿馬嘶　　蠟燭淚　　栗子皮　　荔枝殼
落花飛　　鶯燕語　　讀書聲　　遺下花鈿
髙樓上吹笛　　　　　擣藥碾茶聲
　　　謾人語
説風塵有情　　　　　説燒煉致富
説在官課績　　　　　説主上見知
説所入莊課　　　　　説愛寵年紀小
窮縣説官清　　　　　自説勤苦讀書
誇説器皿價例
　　　酸寒
山縣移市　　　村縣喝道　　　村縣待賔
驢鳴村中　　　村漢呼雞　　　村漢著新衣
牛背吹笛　　　乞兒驅儺　　　散樂打單枝鼓
　　　不快意
鈍刀切物　　　破㠶使風　　　樹隂遮景致
築墻遮山　　　花時無酒　　　暑月背風排筵
　　　惶愧
犯人忌諱　　　遇見讐家　　　欠債不償逢主
參謁失禮　　　醒後聞醉語
　　　殺風景
花間喝道　　　看花淚下　　　苔上鋪席
斫却垂楊　　　花下曬裩　　　游春重載
石筍繫馬　　　月下把火　　　妓筵説俗事
果園種菜　　　背山起樓　　　花架下養雞鴨
　　　不忍聞
孤館猿啼　　　市井穢語　　　旅店秋砧聲
少婦哭夫　　　老人哭子　　　落第後喜鵲
乞兒夜號　　　居喪聞樂聲　　纔及第便卒
　　　虚度
花時多病　　　好時節褊迫　　閹宦娶美婦
貧家節日　　　好家業不和　　貧家好花樹
好景不吟　　　好㕔館不作㑹
　　　不可過
夏月肥漢　　　入舍妻惡　　　遭貪酷上官
惡俗同僚　　　大暑渉長途　　對麤人乆坐
舟中雨漏　　　茅屋下穢濕　　守令好尋事
　　　難容
僧道對風塵笑語　　　僕人學措大體段
卑幼傲尊長　　　　　僕妾攙言語
武人村夫學書語
　　　意想
冬月著碧衣似寒　　　夏月見紅似熱
入神廟若見鬼　　　　腹大師尼似有孕
重幙下似有人　　　　過屠家覺羶
見水心中凉　　　　　見梅齒軟
　　　惡模様
作客與人相爭罵　　　打毬墜馬
對大僚食噎　　　　　僧尼新還俗
筵上亂呌喚　　　　　攙奪人話柄
著鞋卧人床　　　　　未語先笑
作客踏翻臺桌　　　　對丈人丈母唱艷曲
嚼殘魚肉置盤上　　　横箸在羮椀上
　　　不達時宜
下賤人前談經史　　　向娼婦吟詩
認他髙貴為親　　　　將主人酒食作人情
殘食還主人　　　　　將男女赴席
誇男女伎倆　　　　　奬男女嬌騃
筵上包彈品味　　　　强學時様妝束
食後不起妨主人　　　問主人魚肉價
與寡婦認親往来　　　喫他飲食不謙讓
借他物令自来取　　　入人房闥取人物看
得人恩不思報　　　　向人花園採果
窮漢説大話　　　　　家貧學富人
作客自呼賔　　　　　暑月排筵乆坐
　　　悶損人
請貴客不來　　　　　惡客不請自來
被醉人纒住不放　　　物賤無錢買
出門逢債主　　　　　與讐家對坐
大暑逢惡客　　　　　美妾妬妻
　　　癡頑
有錢不還債　　　　　知過不能改
見他言語强拗　　　　見人文字强評隲
自不知過强恠人　　　把酒犯令不受罰
家貧強作富貴相
　　　愚昧
背面説人過　　　　　好説人家密事
棄家耽酒　　　　　　圗他酒食作證人
三頭二面趨奉人　　　説六親過惡與外人
父母在索要分析　　　㑹聚不識尊長位次
有憾於人望人恕　　　有恵於人望人報
　　　時人漸顛狂
無故讐妬他人　　　　酒後呼鬼神
孝子説歌令　　　　　重孝鬭雞走馬
讐記恩門　　　　　　長大漢放風箏
養閒漢出入　　　　　婦女出街坊罵詈
賣田了吉凶　　　　　將田宅與人作保
　　　非禮
呼兒孫表徳　　　　　母在呼舅作渭陽
對父母呼妻弟　　　　聽妻話怪尊長
祭亡人却動樂　　　　徑入他人房闥
　　　枉屈
好父母無好子　　　　好兒無好婦
好女無好壻　　　　　有錢不㑹使
好衣不㑹著　　　　　好㕔館不灑掃
有疋帛不裝著　　　　好顔色不解匹配
好妾驅使重難事　　　惜錢有病不醫
男女長成不教　　　　家藏書不解讀
明月夜早睡　　　　　有好花不吟詩酌酒
近好山水不遊玩　　　有美味慳藏臭腐
清要官自犯贓罪　　　有美質懶惰廢業
權在手不作好事　　　年少時好閒不習事
　　　不祥
卧喫食　　　無事嗟歎　　　卧床上唱曲
露頂喫食　　露頂寫字　　　牽父母作呪誓
搥胷罵人　　薦上坐　　　　對日月大小便
散髮　　　　未食椀中先插匙箸
　　　須貧
家有懶婦　　早卧晚起　　　養子不及父
作債追賠　　倉庫不㸃檢　　莊園不收拾
抛撒飲食　　愛賭博飲酒　　漫藏無用物
狼藉米穀　　棄業逐樂　　　家事不愛惜
多蓄愛寵　　好遷移不止　　好結納權貴
慳不中禮　　物貴爭買　　　物賤反不買
多作淫巧　　遮盖家人作非為事
　　　必富
勤求儉用　　見藝廣學　　　常㸃檢家事
不迷酒色　　不欠債負　　　奴婢解耕織
夜眠早起　　家養六畜　　　耕作不失時
及時收藏　　子弟一心　　　主母不信佛
諸婦和諧　　不嫌麤辣　　　財物有簿籍
積少成多　　買賣不失時　　物料不作踐
　　　有智能
立性有守　　密事機藏　　　結交有智人
臨事覺悟　　酒後不多語　　避他人忌諱
博古知今　　不習賤劣事　　不妄自逞能
尊敬有徳　　不親近小人　　不妄信奴僕
入門問諱　　入境問風俗　　夜間常醒睡
有疑問人　　不共愚人爭是非
　　　教子
習祖業　　　立言不回　　　知禮義㢘恥
精修六藝　　談對明敏　　　進退威儀
忠良恭儉　　孝敬慈恵　　　博學廣覽
交遊賢者　　不事嬉遊　　　有守
遇事有知識
　　　教女
習女工　　　議論酒食　　　温良恭儉
修飾容儀　　學書學算　　　小心軟語
閨房貞潔　　不唱詞曲　　　聞事不傳
善事尊長
　　　失去就
卸起帽共人言語　　　罵他人家奴婢
鑚壁窺人家　　　　　不敲門直入人家
席面上不慎涕唾　　　主人未請先上㕔坐
開人家盤合書啓　　　主人未揖食先舉箸
衆食未了先缷箸　　　探手隔坐取物
　　　强㑹
見他文籍强披覽　　　見他鞍馬逞乗騎
見他弓矢强彈射　　　見他物件强評價色
見他文字强彈駁　　　見他人家事强處置
見他鬭打强助拳　　　見他評論强斷是非
　　　無見識
不説事因先罵人　　　不問道理隨人做事
俗人學僧家道塲　　　遇事不分别是非
縱兒子學樂藝　　　　縱兒子籠養
男兒學女工　　　　　要小下便宜
不得飲酒至醉　　　　不得獨入寡婦人家
不得黑暗獨行　　　　不得與無賴子往還
不得戲取物不言　　　不得開人私書
不得借人物用經旬不還
　
　
　
　
　
　
　
　
　
　
　
　
　
　
　古今説海卷一百三十三
欽定四庫全書
　古今説海卷一百三十四
　　　　　　　　　　　　　明　陸楫　編
　説纂十八(雜纂六/)
　　雜纂卷中(宋王琪/)
　　　奴婢相
扱桌髙　　　　添水滿　　　　挑燈長
剪燭短　　　　喫乾飯　　　　疾睡著
放物當路　　　翻著衣裳
　　　易圗謀
鄰舍猫兒　　　小兒手中物　　屬官古畫
　　　難奈何
恃寵婢　　　　有錢惡妻　　　咬人馬
破活鮎魚　　　解隱形賊　　　被裏狗蚤
　　　不得人憐
卒死䖍婆　　　釘手刼賊　　　偷食猫兒
咬人犬　　　　不孝義兒　　　别人醜孩兒
使性乞兒　　　不成器子弟
　　　無憑據
山縣更鼓　　　選人年嵗　　　廢落廟筊柸
低手圍碁　　　醉後許物　　　託魚鴈傳書
牙郎説呪　　　不封底鎖　　　買妾問来厯
　　　趂不得
驚馬脱籠　　　歩尋下水船　　斜日照人影
醉漢蹴踘　　　病起人同飯　　與村伶合曲
　　　冷淡
念曲子　　　　説雜劇　　　　喫素冷淘
村伶打諢　　　齋筵聽説話
　　　惡行户
暑月仵作　　　世代刼墓　　　行法劊子
　　　少思算
無錢挟妓　　　低碁趂手下　　癡兒使爺錢
借物賽賭　　　秀才不讀書
　　　不相稱
水手渰殺　　　師巫魘死　　　搭材匠跌死
縣尉著賊　　　糾儀失儀　　　法司犯法
彩畫溷室　　　孝服加銀帶　　草屋安獸頭
先生懶惰
　　　自做得
木匠帶枷　　　鐵匠被鎖　　　師姑袈裟
冶人鍋釡　　　服内懐孕　　　僧道犯戒律
　　　好笑
對客泄氣　　　村妓妝束　　　長人著短衣
婦人墜馬　　　村巫降神　　　口吃人相罵
　　　阻興
訪妓有客　　　便風無㠶　　　玩月被雲遮
遊山遇雨　　　元宵大風雨　　新婚忽有疾
花時多事　　　賞花聞鄰家哭聲
　　　不可託人
相新婦　　　　覔女使　　　　往别州追妓
買馬　　　　　數散錢
　　　可惜
慳人有錢　　　好女嫁醜漢　　富商據名妓
歌妓被決　　　新鞋袴蹴踘　　綵帛鋪失火
玉器失手　　　書畫被䑕囓　　古銅器重鑄
驢喫牡丹
　　　重難
瘡上喫棒　　　冬月飲冷酒　　暑月赴公筵
煉頂求福　　　許捨身修寺　　陣上帶甲馬
暑月檢屍　　　大雨中送殯　　隆冬騎逺馬
　　　没用處
漏缾罐　　　　破鞋襪　　　　隔年桃符
舊厯　　　　　折針　　　　　秃筆
　　　又愛又怕
狗喫熱油　　　小兒看雜劇　　小兒放紙砲
新婚女子　　　初登山遊玩　　村夫看官過
騃人看弄鬼神
　　　不識羞
下第人入期集院　　　新女壻渾身著新衣
被妓不采强入門　　　賤物作貴賭輸誇口
不請自来攙坐　　　　誇妻妾端正
邊官誇説兵權　　　　酒食店留得筆帖
　　　不濟事
將女嫁内官　　　　　飯後請喫茶
持齋日作客　　　　　無錢後斷賭
打殺人後戒酒　　　　臨死許修善
臨渴掘井　　　　　　江心補漏
斷決後赦到　　　　　船行借得鞍乗
臨老及第　　　　　　酒盡伶人来
大斧傷人手摩挲　　　落解後試官説文好
　　　暗歡喜
丈夫遠行歸　　　　　無子聞女使懐姙
賣棺聞人病重　　　　舉子與試官有闗節
選人得岐路　　　　　同行拾得遺棄物
　　　不自量
老漢嫌妻醜　　　　　醜妻恨夫要娶妾
落第舉子罵主司　　　不解作官歎沉滯
客作嫌人家茶飯　　　大將妻要人呼縣君
低棊要與人下子　　　巧人作事拙人不伏
老子弟看少妓　　　　惡札人愛使牋紙
富商騎雙控馬　　　　下賤人呼人表徳
　　　愛便宜
共喫果子揀大底　　　不取錢官人賤買物
騎别人馬逺出　　　　共被把自家被在上
將生鐵博針　　　　　養母狗雌猫
寄槽養馬　　　　　　將蝦釣鼈
　　　過不得
賃屋欠房錢　　　　　謁上官被蝨嘬
暑月酣睡被蠅擾　　　狭巷騎馬逢車子
夫妻反目　　　　　　上司不喜
臨渡無船　　　　　　逢大官節
　　　難理㑹
波斯念孔雀經　　　　醉漢寐語
兩人拽斜説話　　　　經紀人市語
杜撰草書　　　　　　古篆碑額
啞子做手勢　　　　　短舌人罵詈
抽亂絲　　　　　　　大官侵占鄰人田土
　　　不識疾遲
急如厠説葛藤話　　　留未食人喫茶
判狀救火　　　　　　告搶妻女要依日期
喚老娘逢人閒話　　　留走馬天使賭賽
發救兵須揀吉日　　　發倉賑饑待奏報
　　　不識好惡
失火處説好看　　　　看斬人説劊子好手
岸上看人溺水　　　　向燈心皁莢鋪乞錢
養蠶處乞僵蠶　　　　請舉子明年教學
　　　輟不得
問患脚人借拄杖　　　厨子處借刀
就雨中人借傘　　　　問暑月行人借扇
　　　少道理
不㑹禪和尚問荅　　　村學堂講書
初學讀書人䇿論　　　田夫論朝政
無證見論訟
　　　難忍耐
觀棊被禁不許教　　　患腹泄人尋厠不著
病起人忌口　　　　　小兒灼艾
脚骨上取箭頭　　　　見人説無天理話
　　　没意頭
妓家誇㑹做活計　　　對屠兒説買物放生
對將官説儒雅事　　　對僧道説異端害正
　
　
　
　
　
　
　
　
　
　
　
　
　
　古今説海卷一百三十四
欽定四庫全書
　古今説海卷一百三十五
　　　　　　　　　　　　　明　陸楫　編
　説纂十九(雜纂七/)
　　雜纂卷下(宋蘇軾/)
　　　叵耐
猾胥曲法取受　　　　監司聞部下贓濫事
見非理論訟平人　　　知人去上官處損陷
　　　自羞恥
和尚道士有家累　　　師姑養孩兒
在官贓汚事發　　　　説脱空漏綻
　　　强陪奉
莊家人與妓筵　　　　不飲酒人伴醉漢
對上官説葛藤話　　　與番使接談
　　　佯不㑹
對尊官饒棊　　　　　問新到僕妾手藝
初到官舊来事體　　　新僉民兵問力氣
　　　旁不忿
村漢有錢　　　　　　俗夫有好妻
見初學人及第　　　　無才識人作好官
善人被小人凌辱
　　　不快活
歩行著窄鞋　　　　　赴尊官筵席
入試遇酷暑　　　　　暑月對生客
重囚被鎖縛　　　　　妬妻頭白相守
村裏女壻戴幞頭　　　小兒初入學堂
吏胥遇嚴明長官
　　　未足信
賣物人索價説呪　　　和尚不喫酒肉
醉漢隔宿請客　　　　媒人誇好兒女
吏胥小心畏慎　　　　妓别慟哭如不欲生
敵國講和
　　　陡頓歡喜
窮措大及第　　　　　未有嗣生男
逺地得家書　　　　　有罪遇赦
富家兒乍入贅女壻
　　　這回得自在
僧尼還俗　　　　　　宫人放出
重孝服闋　　　　　　囚徒釋脱
不肖子乍無尊長　　　寵妾獨得隨任
　　　不圖好
癩子喫猪肉　　　　　乞兒突好人
去任官放潑要錢　　　死囚罵法官
刼盜妄引徒伴
　　　怕人知
流配人逃走歸　　　　買得賊贓物
藏匿姦細人　　　　　同居私房畜財物
賣馬有毛病　　　　　去親戚家避罪
　　　説不得
啞子做夢　　　　　　舉子就試偶疎脱
醫人自病　　　　　　行姦被窘辱
賊被狗咬　　　　　　作官處被家人帯累
藏違禁物被盜　　　　賊贓被人轉取去
善相撲偶輸　　　　　處子懐孕
　　　謾不得
曹司對曉事官員　　　諳熟行市買賣
妬妻不㑹飲酒　　　　靈利孩兒買物
　　　諱不得
健兒面上逃走字　　　賊見真贓
小官祖父名　　　　　有罪對知證人
　　　改不得
生來劣相　　　　　　性好偷竊
好説脱空　　　　　　好笑話人
愛説是非　　　　　　淫慾無度
謬漢好作文章　　　　口吃人多説話
貪財人愛便宜　　　　不肖子好賭博
還俗僧道舉止　　　　婢作正室有舊態
偷食猫兒
　　　得人惜
學行孩兒　　　善歌舞小妓　　不偷食猫兒
快馬穩善　　　做活計女壻　　㑹讀書児子
良僕妾　　　　好書畫　　　　有行止公人
　　　學不得
神仙　　　　　天性敏速　　　才識過人
有膽氣　　　　能飲啖　　　　臨事果斷
　　　忘不得
父母教育　　　好交友　　　　受恩處
得意文字　　　少年記誦書
　　　留不得
春雪　　　　　暑月盛饌　　　愛逃席客
潮水　　　　　順風下水船　　猴猻看果子
窮人粟帛　　　城門𤼵更後　　大官得替後
　　　勸不得
服硫黄　　　　酒病漢　　　　愛賭錢人
醉後相罵　　　夫妻因婢爭閙
　　　悔不得
賭錢輸　　　　中酒病　　　　失口許人物
出語容易　　　作過後事發　　好景失遊賞
少年廢學　　　見好物失買
　　　怕不得
上陣相殺　　　夏月餅師　　　相撲漢拳踢
有罪喫棒　　　醜婦見舅姑　　臺諫官言事
弄潮　　　　　上竿
　　　省不得
閩人讀書　　　諸行市語　　　番人説話
　古今説海卷一百三十五
欽定四庫全書
　古今説海卷一百三十六
　　　　　　　　　　　　　明　陸楫　編
　説纂二十(雜纂八/)
　　損齋備忘録
續資治通鑑綱目第二十七卷所載乙未夏六月從太
祖髙皇帝渡江者凡十人今畧考其終始如左曰徐達
官至太傅中書右丞相征虜大將軍封信國公洪武三
年改封魏國公十八年薨追封中山王諡武寧長子允
恭襲封公爵次子増夀永樂初封定國公曰馮國用官
至帳前都指揮使立功草昧時早卒後追封郢國公子
誠官至僉大都督府事弟勝洪武三年封宋國公曰邵
榮官至平章政事尋以謀反伏誅曰湯和官至御史大
夫封中山侯進封信國公二十八年薨追封東甌王諡
襄武子鼎先卒追封信世子曰李善長文臣官至太師
中書左丞相封宣國公洪武三年改封韓國二十四年賜
死長子祺駙馬都尉曰常遇春官至平章軍國重事征
虜副將軍封鄂國公洪武二年薨于軍贈太保追封開
平王諡忠武長子茂三年封鄭國公茂以罪廢弟昇襲
爵改封開國曰鄧愈官至御史大夫洪武三年封衛國
公洪武九年薨追封寧河王諡武順長子鎮襲封公爵
改申國曰耿君用官至管軍總管死于戰陣後追封長
興侯子炳文官至鎮國上將軍大都督府副使封長興
侯曰毛廣一名麒文臣官至參議早卒子驤官至都督
曰廖永安官至同僉與張士誠戰被執卒于蘇州後追
封楚國公弟永忠官至平章洪武三年封徳慶侯又方
渡江而歸附者一人曰俞通海官至都督同知卒于軍
後追封虢國公弟通源洪武三年封南安侯甥一人曰
李文忠母曹國公主父真駙馬都尉追封隴西王諡恭
獻文忠官至同知軍國事三年封曹國公十七年薨追
封岐陽王諡武靖子景隆襲公爵義子一人曰沐英官
至征西將軍洪武十年封西平侯二十五年薨追封黔
寧王諡昭靖子春襲侯爵卒次子曰晟仍襲侯爵永樂
間進封黔國公已上皆從王師初起者也逮至洪武三
年大封功臣則増多矣
　封公六人
　　韓國公李善長　　　魏國公徐達
　　鄭國公常茂　　　　宋國公馮勝
　　曹國公李文忠　　　衛國公鄧愈
　封侯二十八人
　　中山侯湯和　　　　延安侯唐勝宗
　　吉安侯陸仲亨　　　濟寧侯顧時
　　淮安侯華雲龍　　　江夏侯周徳興
　　長興侯耿炳文　　　臨江侯陳徳
　　鞏昌侯郭興　　　　六安侯王志
　　滎陽侯鄭遇春　　　平凉侯費聚
　　江隂侯吳良　　　　靖海侯吳禎
　　南雄侯趙庸　　　　徳慶侯廖永忠
　　南安侯俞通源　　　廣徳侯華髙
　　營陽侯楊璟　　　　蘄春侯康鐸
　　永嘉侯朱亮祖　　　潁川侯傅友徳
　　豫章侯胡美　　　　東平侯韓政
　　宜春侯黄彬　　　　宣寧侯曹良臣
　　河南侯陸聚　　　　汝南侯梅思祖
至二十三年肅清逆黨榜列勲臣五十七人其因革次
第則又異於前矣
　曰功髙望重連嵗曽總兵者八人
　　魏國公徐達　　　　曹國公李文忠
　　衛國公鄧愈　　　　信國公湯和
　　宋國公馮勝　　　　西平侯沐英
　　江隂侯吳良　　　　長興侯耿炳文
　曰専簿書而聽指示者一人
　　韓國公李善長
　曰以義氣而封者三人
　　滎陽侯鄭遇春　　　六安侯王志
　　平凉侯費聚
　曰所在隨軍征討累有戰將之功未有總兵之名而
　論舊封者十九人
　　江夏侯周徳興　　　鞏昌侯郭興
　　南雄侯趙庸　　　　安慶侯仇成
　　崇山侯李新　　　　南安侯俞通源
　　永平侯謝成　　　　鳯翔侯張龍
　　靖海侯吳禎　　　　東勝侯汪興祖
　　普定侯陳桓　　　　航海侯張赫
　　舳艫侯朱夀　　　　徳慶侯廖永忠
　　臨江侯陳徳　　　　濟寧侯顧時
　　延安侯唐勝宗　　　吉安侯陸仲亨
　　淮安侯華雲龍
　曰建功者十五人
　　潁國公傅友徳　　　凉國公藍玉
　　靖寧侯葉昇　　　　景川侯曹震
　　㑹寧侯張温　　　　定逺侯王弼
　　武定侯郭英　　　　懐逺侯曹興
　　雄武侯周武　　　　安陸侯吳復
　　宣徳侯金朝興　　　永成侯薛顯
　　東川侯胡海　　　　鶴慶侯張翼
　　永嘉侯朱亮祖
　曰因父而封者四人
　　開國公常昇　　　　蘄春侯康鐸
　　金寧侯陳輅　　　　西凉侯濮璵
　曰持兵負固于兩間可觀望而不觀望來歸者七人
　　東平侯韓政　　　　宣寧侯曹良臣
　　營陽侯楊璟　　　　河南侯陸聚
　　汝南侯梅思祖　　　豫章侯胡美
　　宜春侯黄彬
　得與功臣廟祀者惟二十有一人
　　中山王徐達　　　　開平王常遇春
　　岐陽王李文忠　　　寧河王鄧愈
　　東甌王湯和　　　　黔寧王沐英
　　郢國公馮國用　　　越國公胡大海
　　梁國公趙徳勝　　　濟國公丁徳輿
　　巢國公華髙　　　　蔡國公張徳勝
　　虢國公俞通海　　　江國公吳良
　　海國公吳禎　　　　蘄國公康茂才
　　安國公曹良臣　　　黔國公吳復
　　泗國公耿再成　　　東海郡公茅成
　　燕山侯孫興祖
國初文臣生受封爵者三人曰李善長以太師中書左
丞相封韓國公曰汪廣洋以中書右丞封忠勤伯曰劉
基以御史大夫封誠意伯後李與汪皆賜死惟劉公令
終國初將臣封爵土者今惟中山徐王黔寧沐王及武
定侯郭公三人之子孫尚承襲餘皆廢罷徐沐二王御
製為善隂隲固常載其有功不殺及忠愛之徳矣近觀
楊少傅榮所撰武定侯神道碑又知侯自少事髙廟四
十餘年小心謹慎未嘗有過為人沈毅多智嘗從征陳
理其將陳同僉驍健善槊馳入中軍帳下上遽呼曰郭
四為我殺賊侯奮臂持鎗賊即應手墜上解所御赤戰
袍衣之曰唐尉遲敬徳不汝過也家居簡靜好讀書天
文地理百家之説無不通曉性尤孝愛母夫人卒廬於
墓側晝夜號泣不絶聲卧寢於地毁瘠日甚一夕夢夫
人告曰地濕則致疾而傷生汝竭忠報効為父母光即
孝矣墓不必廬也遂感悟而歸三年之間哀痛如一日
其亦不忘忠孝者矣豈天眷有徳視立功一時者其報
自不同耶
都督劉貞合肥人洪武中寧獻王封大寧公為總兵文
廟靖難首入大寧盡握其軍以行衆方苦近邊無一人
聽公命者公恐被執一夜竊負𠡠印浮海而南京師聞
衆已去意公亦降矣因籍其家下獄明日公由福建還
家人遂皆得釋至今子孫不替盖當時幸全似亦非偶
然者今純母淑人即公曽孫女也其大寧舊地向既失
守遂棄於塞外其軍今皆散置保定等處而獻王則遷
國南昌矣
先髙祖駙馬都尉汝南侯從子也洪武末出鎮淮安太
宗文皇帝靖難師至猶固守其地後臣民推戴文皇帝
繼大統先髙祖知太夫人無恙遂散師還京同時有周是
修者亦自經言者謂其不順天命請加追戮上曰彼食
其禄自盡其心一無所問嘗仰觀此言則上於先臣固
無所罪也而姦諛者乃擅害之痛哉賴聖明卒寘於法
而臣家逮今受恩未艾盖福善禍淫天道聖心一而已矣
本朝文章首臣洪武初則學士宋濂所記當時盛美有
洪武聖政記自永樂以後則少師楊士奇所記有三朝
聖諭録天順間則少保李賢有天順日録二録近皆印
行而聖政記獨亡僅見其序於文集爾惜哉
歐陽子本論謂佛老之害宜修其本以勝之竊以為未
然盖修其本異端不入矣今其教方熾而遽欲修其本
以勝焉是猶病劇不治惟務培養元氣也其愈也難矣
狄梁公始終為唐卒授五王反正功固偉矣然非守道
者所可取法何也盖君子於義有不安不敢須臾處以
成事有命難取必於將來也若梁公者後雖幸而成功
其身固已委質為臣而處於所不安矣况或不能終遂
又將何以自獻於先君乎
潛溪文集内一事昔波斯人來閩相古墓有寳氣乃謁
墓鄰以錢數萬市之墓鄰諱不與波斯曰汝無庸爾也
此墓已無主五百年矣墓鄰始受錢波斯發之見棺衾
肌肉潰盡惟心堅如石鋸開觀之有佳山水青碧如畫
傍有一女靚妝凭闌凝睇盖此女有愛山水癖朝夕玩
望吐吞清氣故能融結如此此志壹動氣也程氏遺書
内一事南中有人因採石石陷壓閉石罅中幸不死饑
甚只取石膏食之不知㡬年後他人復採石見此人引
之出漸覺身硬纔見風便化為石此氣壹動志也天地
間隂陽變合何所不至哉
針指南或金性趨南也若水之下火之上皆出於自然
非有所使之也但他金體重每藉於物莫遂其自然故
惟針可驗耳
世所謂凉燄恐無是理盖陽能制隂故水可以為湯而
泉亦有温者隂不能制陽若極盛則克之矣不能使之
從其性也夫陽之成形為火而燄則火之餘也惡得凉
火浣布盖金石之屬其縷若今銅鐵絲網入火不能遽
化耳
方諸見月生水此未及試縱有之其生當亦不多盖火
以木為體得其種可以傳故千尋之燄卒爾可滅水自
有體其生也豈得遽盛今以一杯水費束薪爇之且難
即消則長也詎能頓異哉知死之道則可以知生之道
也
朱啓明謂人之目與舌皆有形而所視所嘗者亦有形
鼻惟容氣故所嗅者亦惟氣至於耳則中虚者也而所
聽之聲亦無迹事物各以類應也固矣
太祖髙皇帝御製詠雪詩云臘前三白曠無涯知是天
公降六花九曲河深凝底凍張騫無處再乗槎其一統
鴻基兆於此矣新雨詩云片雲風駕雨飛来頃刻凭看
遍九垓楹外近聆新水響遥空一碧見天開維新丕洽
於是見焉於呼盛哉
太祖征偽漢至瀟湘賦詩云馬渡溪頭苜蓿香片雲片
雨渡瀟湘東風吹醒英雄夢不是咸陽是洛陽天葩睿
藻豪宕英邁如此
大將征南膽氣豪腰懸秋水吕䖍刀馬鳴甲胄乾坤靜
風動旌旗日月髙世上麒麟終有種穴中螻蟻竟何逃
大標銅柱歸来日庭院春深聽伯勞此聖祖命都督僉
事楊文南征而賜之之詩也氣象豪雄音律和暢酷似
盛唐格局
宣廟詩多六言如過史館云蕩蕩堯光四表巍巍舜徳
重華祖考萬年垂統乾坤六合為家上林春色云山際
雲開曉色林間鳥弄春音物意皆含春意天心允合吾
心二詩今人家往往有石刻摹本盖石不在禁中故人
多得之臣又嘗於一故家獲覩詠撤扇一首云湘浦煙
霞交翠剡溪花雨生香掃却人間炎暑招回天上清凉
與前二詩皆一視同仁氣象而此一章尤有克治之意
大抵皆以天地萬物為一體真帝王之言也
忽聞貧者乞聲哀風雨更深去復來多少豪家方夜飲
貪歡未許暫停杯此先君子聞丐者有感而作也與前
輩蠶婦吟所謂子䂓啼徹四更時起視蠶稠怕葉稀不
信樓頭楊栁月玉人歌舞未曽歸如出一手然彼方自
怨此乃恤人其設心更廣矣
誓掃匈奴不顧身五千貂錦喪胡塵可憐無定河邊骨
猶是深閨夢裏人此唐人陳陶詩也末二句盖謂地逺
不知其死而尚夢見命意可謂精到然謾讀之初若不
經意者在今人不知費多少詞説
元人薩天錫秋宫詞云清曉宫車出建章紫衣小隊兩
三行石闌干外銀燈過照見芙蓉葉上霜初讀若汎言
一時事細玩之則見深宫寂寞望幸不到氣象且造語
渾然追蹤盛唐若此者亦不多見也
大理石屏近年朝紳爭尚官其地者以是勞民傷財而
李貞伯獨寓此意於送行詩乃謂相思莫遣石屏贈留
刻南中徳政碑可謂徳業相勸矣
廣陵茅大芳作詩一時莫能尚洪武末先髙祖守淮安
公時任都憲寄以詩曰淮南消息近如何聞道將軍志
不磨縱有火龍翻地軸莫教鐵騎過天河闗中事業蕭
丞相塞外功勲馬伏波老我不才無補報臨風一歎一
悲歌百餘年来淮人傳誦
鐵鉉鄧州人也為山東布政抗禦靖難師甚力文皇即
位擒至闕下不屈而死二女入教坊終不受辱後赦出
之皆適士人長女有詩曰教坊脂粉洗鉛華一片閒心
對落花舊曲聽来猶有恨故園歸去已無家雲鬟半綰
臨妝鏡雨淚空流濕絳紗今日相逢白司馬尊前重與
訴琵琶其妹詩曰骨肉傷殘産業荒一身何忍去歸娼
涕垂玉筯辭官舍歩蹴金蓮入教坊覽鏡自憐傾國貌
向人羞學倚門妝春来雨露寛如海嫁得劉郎勝阮郎
周易自漢儒以彖象諸傳分隸各卦爻之下厯代因革
遂各不一至東萊吕氏考定十翼附於經後始復孔氏
之舊但大小二象兼分上下似猶可疑盖大象主象小
象主辭義既不同文體亦異恐各自為篇也先儒大象
小象之稱豈亦因其篇而别其名歟
尚書精密之㫖若虞書精一執中商書主善克一等
語今文皆無孰謂古文為偽書耶
春秋紀事非以用字為褒貶但據事正名則褒貶自見
如下殺上為弑此殺上之定名而不可易者猶酒之不
可以言食肉之不可以言飲茍舍之而不曰弑則非下
之殺矣故凡殺上者必以弑書非惡其殺上而故書弑
字以示貶也故曰春秋正名盖謂正其本然之定名耳
聖人豈假智力於其間哉
地有四遊竊謂不然地之凝結由制於天氣之急勁旋
遶而不可嬰也地而可遊是天氣尚可嬰也此非惟不
知地亦不知天也
或謂雷形似斧此倒言也先王制器尚象正斧取象於
雷耳
　
　
　
　
　
　
　
　
　
　
　古今説海卷一百三十六
欽定四庫全書
　古今説海卷一百三十七
　　　　　　　　　　　　　明　陸楫　編
　説纂二十一(雜纂九/)
　　復辟録(闕名/)
景泰八年春正月上染疾免百官朝數日内外羣臣患
之十有一日左都御史蕭維禎左副都御史徐有貞率
十三道同百官問安於左順門外太監興安自内出問
曰若皆何官維禎答曰乃都御史六科十三道給事中
御史五府六部堂上官聖體不寧謹來問安興安以指
作十字謂病之篤不過是日耳又曰若皆朝廷大臣耳
目不能為社稷計日日徒問安耳衆乃惶惶而退即日
維禎同有貞集十三道御史議曰今日興安之言若皆
達其意否衆曰皇儲一立無他患矣請早立之二公喜
曰斯議得矣衆還道中作封事草其略曰聖躬不寧五
日未朝内外憂懼京民震恐盖為皇儲未立以致如此
伏望皇土早建元良正位東宫以鎮人心草具呈堂二
公是之㑹藁於朝集文武羣臣石亨張輗張軏于謙王
文胡濙楊善等於左掖門議允僉題維禎舉筆曰我更
一字乃更建字為擇字笑曰吾帶亦欲更也是日進奏
十有三日本出奉聖㫖朕這幾日偶染寒疾是以不曽
視朝待正月十七日早朝請擇元良一節難准部院科
道皆勃勃憂慮瑄與同官監察御史錢璡樊英同曰斯
當復請未㡬禮部尚書胡濙令一辦事官赴道報曰請
立東宫事今本部㑹閣下及文武大小羣臣於十七日
待上視朝合辭懇請令来報知僉名瑄與璡英不勝忻
忭約曰上再不可吾等皆免冠叩頭辭職乞還田里滿
朝若是上亦心動事無不可皆㑹議於禮部學士商輅
主筆草奏其略曰天下者太祖太宗之天下傳之於宣
宗陛下宣宗之子見深宣宗之孫以祖父之天下傳之
於孫此萬古不易之常法稿成登正本㑹僉因姓氏衆
字畫多訛至十六日晡時方完是日先進題知明日對
仗陳進亦無害也徐有貞時常往返石亨家人莫知其
故是日未末有貞自造亨家燃燭時方出十七日四鼓
時衆集於朝人人謹待上出以期事濟頃之南城呼噪
震地羣臣失色須臾鳴鐘鼓上皇御極矣於是朝野歡
騰以為復見太平本遂不進㫖下擒于謙王文等以其
迎立外藩故也有貞亨等皆進爵有差究迎立之迹無
實可驗乃曰謀而未成于謙王文論死棄市商輅免還
為民餘從編戎伍有貞以己乃謀首功冠文武論於上
前乃錫以奉天翊運推誠宣力守正文臣特進光禄大
夫武功伯兼東閣大學士亨一日自引千户盧旺顔敬
二人侍於文華殿前上問日二人何人也亨對曰臣之
心腹何謂心腹對曰臣每有機事與二人謀他人不知
也如迎請上時亦與斯二人謀乃特拜二人為指揮使
自是求請無虚日冒報功次陞六千餘人上甚厭之事
定日久上察迎立事愈無狀心頗見疑每訐亨及張軏
曹吉祥等迎立外藩之故對曰臣亦不知乃有貞向臣
言耳石曹二家専權恣肆無復畏忌死生予奪皆在其
手士皆重足而立莫敢仰視君子患焉有貞亦欲遏其
勢每沮其謀互相排抑於是文武二途矣成化改元修
國史瑄詢史館未載是事瑄乃身為目見故謹録於斯
以彰國史之公以備修史者采焉浙江按察司副使豐
城楊瑄識
初景泰不豫圖富貴者因起異謀大學士王文與太監
王誠謀欲取襄王世子立為東宫其事漸泄既而景泰
疾亟太監興安諷羣臣請復立東宫僉謂上皇子固宜
復之惟王文之意不在此閣下陳循輩亦知之賢因㑹
議問學士蕭鉉乃曰既退不可再賢始覺其有異謀也
文入對衆曰今只請立東宫安知朝廷之意在誰賢益
知其必然明日早觀奏詞曰早選元良人皆曰此非復
立之意遂駕其説於石亨輩曰王文于謙已遣人齎金
牌𠡠符取襄王世子去矣即於十七日早帶兵入南城
請上皇復位是時景泰不朝已四日矣先一二日又駕
其説於石亨輩云景泰命太監張永等拏亨數人掌兵
者其謀立上皇中官吉祥蔣冕輩白于太后寫𠡠㫖與
亨輩成此事遂以王文輩為大逆姦惡然王文初謀于
謙輩未必知亨輩不過因于謙平日總督軍務一切兵
政専而行之亨不得遂其所私乃乗此機而除之其餘
皆因平日不足者而中傷之未必皆知王文之初謀也
况王文之謀其實未發所以誅戮者多非其罪乃曰臣
等舍命舉此大事以為有社稷之功上亦信之極其報
典之隆而亨等遂招權納賄擅作威福冒濫官爵恣情
妄為勢焰赫然天下寒心初徐有貞亦與迎駕之謀特
命入閣有貞以陳循輩在前不得自専乃助亨除去循
輩未㡬有貞亦為亨所嫉而出之人以為天道好還不
意亨復遭烈禍益見天道之好還也(李賢天/順日録)
景泰有疾都督張軏武清侯石亨太監曹吉祥以南城
之謀叩太常卿許彬彬曰此社稷功也雖然彬老矣無
能為也盍圗之徐元玉軏亨等從其言是月十四日夜
㑹有貞有貞曰太上皇帝昔者出狩非以遊畋為赤子
故耳今天下無離心謀必在此特不知南城知此意否
軏等曰兩日前有隂達者有貞曰必伺獲審報乃可議
軏等去兩日夜再㑹有貞言報得矣計將安施有貞乃
升屋覽步乾象亟下附軏等耳言時在今夕不可失遂
相與密語人不得聞已而軏云今敵騎薄都城奈何有
貞言正宜乗此以備非常為名隂納兵入内誰不可者
軏等首肯之復密語既倉皇以出有貞焚香祝天與家
人訣曰事成社稷之福不成家族之禍矣歸人不歸鬼
遂往㑹軏亨吉祥王驥楊善陳汝言等收諸門鑰夜四
鼓開長安門納兵近千人宿衛官軍驚愕不知所為有
出入者兵輒叱止之有貞命仍鎻諸門曰萬一内外夾
攻事去矣鎻訖有貞取鑰投水竇并軏等莫之知時天
色晦㝠軏等惶惑有貞趣行軏顧謂曰事當濟否有貞
大言時至矣勿退薄南宫城門鐵錮牢密叩不應俄聞
城中隱隱然有開門聲有貞等命取巨木架懸之數十
人舉撞城門又令勇士踰垣入與外兵合毁垣垣壊門
啓城中黯無燈火軏等入見太上皇燭下獨出問曰爾
等何為衆俯伏合聲請陛下登位乃呼兵士舉轝来兵
士驚懼不能舉有貞等助挽以前掖上皇登轝有貞等
又自挽以行忽天色昭朗星月輝光上皇顧問有貞等
卿為誰各對某官某有貞等前導密邇屬車既升奉天
殿諸臣猶有在轝前者武士以椎擊有貞上叱止之時
斧座尚在殿隅諸臣往推之至中上升座鼓鐘鳴羣臣
百官入賀景皇帝聞鐘鼓聲問左右云于謙耶左右對
曰太上皇帝景皇帝曰哥哥做好上既復辟即日命有
貞依舊左副都御史兼翰林學士明日陞兵部尚書命
掌内閣事三月封武功伯仍命兼華盖殿大學士掌文
淵閣事(蘇材/小纂)
景泰八年正月十二日禮部㑹内閣及文武羣臣議立
東宫事具奏不允十四日内閣大臣陳循等招石亨至
東閣㑹本請復立茂陵為皇太子亨對曰上面有病休
要激惱他又言少停慢慢説話因見人多不曽説得初
景皇帝有病羣臣不知其危劇本月十三日夜石亨獨
蒙宣到郊壇齋宫榻前面受命代行禮親見知必難起
於是時有南城之謀十七日早四更時有郎中龍文至
循家盖文素善張軏得之軏謂前日石總兵要與循計
較説道西邊病重難起若請復立東宫不如就請太上
皇復位可以得功賞要與循説輳循不著却與徐有貞
計較言先要與陳學士説不曽説得本官囘言陳學士
往日在人前説你無功封侯此事如何與他説他見為
首請立東宫若他得知西邊難起是的又㑹集百官懇
請太上皇復位大衆所為必無功賞切不可令之知只
約内外典兵柄者三五人密為之庶㡬功勲有歸權寵
在己又與亨計必須揑箇異故方顯得吾輩功髙此事
在今日早發(見陳循/辨寃疏)
天順元年正月十七日聖上復位當日拿于謙王文第
二拿項文曜聞父喪未起身送錦衣衛皆打一百第二
日拿陳循蕭鎡商輅俞士悦江淵王偉顧鏞丁澄沈敬
等多官問皆打二十擬謀逆重罪題奉聖㫖且監着内
臣王誠舒良弄權者十四五人皆擬重罪陞副都御史徐有
貞為兵部尚書太常卿許彬大理卿薛瑄加禮部侍郎
𠡠朕居南城今既七年心已忘天下不幸姦臣謀逆武
清侯石亨等能察機謀共申忠義奉迎朕復正大位
功在宗社可特進封為忠國公食禄一千五百石右都督
張軏為太平侯食禄一千三百石張輗為文安侯都御史
楊善為興濟伯食禄一千二百石俱子孫世襲如𠡠奉行
正月二十二日聖㫖于謙王文舒良王誠張永王勤論
法本當凌遲從輕決了罷家下人口免死充軍家小免
為奴着隨住家財入官陳循江淵俞士悦項文曜免死
發口外永逺充軍家小隨住蕭鎡商輅王偉顧鏞丁澄
原籍為民
天順元年正月二十六日都察院左都御史蕭維禎等
於奉天門欽奉聖㫖于謙王文結同内賊王誠舒良張
永王勤等搆成邪謀逢迎景泰簒位易儲依阿從諛廢
黜正后内外朋姦紊亂朝政擅奪兵權將軍國大事都
弄壊了近因祁鈺有疾不能臨朝視政這厮每自知罪
惡深重恐朕不容因共謀為不軌糾合心腹都督范廣
等要將總兵官等擒殺迎立外藩以樹私恩動揺宗社
其一班姦黨陳循蕭鎡項文曜俞士悦王偉顧鏞丁澄
商輅亦各密知前謀不行發舉及朕復位這厮每姦謀
節次敗露已將于謙王文王誠舒良張永王勤處以極
刑籍没家産成丁男子俱發充軍仍將其餘姦黨陳循
等發口外永逺充軍及原籍為民了論這厮每圗危宗
社的情理窮兇極惡本當族滅如今體上天好生之徳
都從輕處治了今後内外的官務要竭力盡忠奉公守
法以保身家不許似這厮每朋姦亂政違了必誅不饒
恁都察院便出榜曉諭多人每知道欽此
天順元年二月初六日奉聖㫖張輗陞刑部尚書劉廣
衡刑部左侍郎李賔調大理寺卿李秉調南直𨽻管糧
儲張鳯調南京户部薛希璉調南京刑部蕭維禎調南
京都察院姚䕫調南京禮部宋琰調兵部鄭泰李敏孟
鑑張睿沈翼張恵孫元貞張純楊寧張敏王騋年富馬
瑾馬昂韓福欒憚程南雲蔡翼嚴増姜勝都着他致仕
劉本道替張睿管京倉糧儲翰林院便寫勑書着人鋪
馬裏去欽此
上復寳位二三日間諸文臣首功之人列侍文華殿上
喜見眉宇呼諸臣曰弟弟好矣喫粥矣事固無預弟弟
小人壊之耳諸臣黙然時都督劉深亦帶刀在侍亦以
復位功進左都督後充總兵官掛征蠻將軍印來廣西
為盛偶及此其語尤詳(水東/日記)
壬申易儲之詔既下何文淵嘗告人曰詔文天佑下民
作之君父有天下傳之子此文淵語陳閣老思不及也
既歸田里又屢以告郡邑親識人皆知之天順改元鄉
人固虞文淵必及禍謂在旦夕一日遞報陳都御史將
至邑人並驚信文淵因自經死未㡬至者乃廣東陳副
使泰便道過家耳陳以都憲改職因誤傳云(同/上)
天順初上以郕王薨欲令汪妃殉葬賢因奏曰汪妃雖
立為后即遭廢棄幽閉幸與兩女度日若令隨去情所
不堪况幼女無依尤可矜閔上惻然曰卿言是朕以弟
婦少年不宜存内初不計其母子之命一日上曰汪妃
既存不宜在内欲移居舊府何如賢曰如此誠便但衣
食用度不可闕減上曰朕更欲加厚豈可減乎其原侍
宫人悉隨之復遣老成中官數人以備使令由是母子
保全甚得其所
上之復位天下人心無不歡戴若無亨輩攪擾左右前
後得正人輔導行事三代可復不幸而遇亨輩讒言一
入未能遽解數年之久言路猶塞所謂開國承家小人
勿用可不戒哉
初朝廷㫖意多出内閣臣條進藁留閣中號絲綸簿其
後宦寺専恣時奏收簿秘内徐有貞既得權寵乃告上
如故事還簿閣中
景泰不豫文武羣臣不過候其不起請上皇復位時武
清侯石亨都督張軏掌大兵小人欲圖富貴者以為少
保王文于謙與中官王誠等欲取宗室立之之説以激
亨等借其勢而成功亨等遂以迎駕為功殺王文于謙
等并貶謫陳循等數十人亨封忠國公軏封太平侯乃
固寵攬權冒濫官爵黷貨無厭方復位之初人心大悦
及見亨等所行人皆失望干動天象彗出星變日暈數
重數月不息乃羣邪固蔽太陽之象而亨恬不知戒賄
賂公行强預朝政掠美市恩易置文武大臣邊將以彰
其威有不出於門下者便欲中傷中外見其勢焰莫不
寒心敢怨而不敢言亨姪彪頗驍勇驟陞都督性尤貪
暴初立邊功大肆兇惡謀鎮大同邀人保奏朝廷覺其
不實使人㢘察果皆虚詐置彪於法人心皆快已而罪
連亨朝廷初念其功累宥之未㡬家人傳説怨謗有不
軌之謀於是置亨於法籍其家受禍甚烈議者以為天
道好還如此人見其爵位勢力重如泰山一旦除之曽
不少阻盖幽明寃抑從此伸氣雖朝廷大法有所不免
亦其罪惡貫盈人神共怒助力於其間當時若以彪鎮大
同誠為可憂且在京武官多出亨門下而亨又握兵權
天下精兵無如大同稍有變動内外相應其禍可勝言
哉此時雖欲撲滅力不能及今辨之於早除此大害非
上之剛明果斷不能如此而亦祖宗在天之靈黙相之
社稷綿逺兆端於此(天順/日録)
法司奏石亨等報陞官員俱合查究上召賢問曰此事
可否恐驚動人心賢對曰若查究則不可但此等冒陞
職者自不能安欲自首猶豫不決若朝廷許令自首免
罪事方妥帖上曰然遂行之於是冒陞職者四千人盡
自首改正人心皆快或有擬欲追其支過俸米者賢曰不
可户部奏請得㫖乃免人心皆安亨既置于法平日出
入門下者無不驚懼一日賢言於上曰元惡既除宜戒
諭羣臣慰安人心不究其餘上允之中外釋然無不感
戴朝廷之恩者(天順/日録)
石亨下獄死法司請瘞其屍上召賢曰如何賢對曰如
此行之未為盡善法司宜執法論罪欲梟首示衆朝廷
不從特全其首領尤見恩義上曰然即從之(天順/日録)
石亨嘗往来大同顧紫荆闗謂左右曰塞守斯闗京城
何由能至識者知其心矣忌憚于謙兼懼正人之多不
敢決為天順初自南城迎復之功封忠國公益恃寵招
權納賂天下都司及邊將多出門下是年二月初三日
朝退歸私第所親盧旺顔敬杜清等二十餘人各叩頭
起侍亨曰我這職事皆爾之所欲為者衆不知所謂咸
曰我等賴公擡舉各衛都指揮及指揮之職至是足矣
三公之位何敢望也亨曰當時趙太祖陳橋之變史不
稱其謀反爾等若助我至此我職非爾為之而何衆皆
股戰南城有功瞽目指揮童先乃手出妖書曰惟有石
人不動盖天意有在爾等勉力為之乃謀曰大同人馬
甲天下我撫之素厚今石彪在彼充遊擊將軍異日以
彪代李文掛鎮朔將軍印北塞紫荆闗東出山東拒臨
清決髙郵之堤以絶餉道則京城可不戰而疲遂議以
盧旺守裏河一道各有分地三月敵入延綏命亨征之
童先力勸亨成前謀亨曰為此事不難但天下各處都
司除代未週待週為之不晩也童先曰時者難得而易
失也恐時一失不可復得亨不聽童先私罵曰這厮不
是幹此事底亨師還無功見上於文華殿上命環衛露
刃以待
天順五年七月初二日太監吉祥姪昭武伯曹欽作亂
放火燒東西長安門殺害左都御史寇深恭順侯吳瑾
錦衣指揮同知逯杲等前夕指揮丕勒瑪哈穆特在欽
家飲酒謀叛既而悔之乃以聞内官吉祥居禁庭最
久為人惟喜私恩小恵招權納賂擅作威福嘗往雲
南福建殺賊帶去達官軍能騎射取功因而收於部下
加以恩澤為心腹天順初呼召此輩迎駕俱陞大職
此輩亦感吉祥之恩後石亨事發冒官者俱革去此
輩又為吉祥所庇不動吉祥初以迎駕為功貪圗富
貴一家弟姪俱得大官又賣官鬻獄黷貨無厭上初不
得已而從之後不能堪稍疎抑焉吉祥輒懐異志令其
姪昭武伯欽糾集所恩之人謀為不軌會兵部尚書馬
昂懐寧伯孫鏜統官軍往陜西殺賊於五年七月初二
日早辭朝欽等乗機欲殺昂等就擁兵入内為變幸而
鏜等先覺二鼓時即報於内禁門不開欽兄弟與同惡
者詣錦衣衛指揮逯杲宅前遇杲方出斬其首碎其尸
盖杲亦吉祥所恩之人後朝廷委任行事且發欽非理
之事所最恨者先害之然後分布於各禁門待其開擁
入三鼓至門欽兄弟四五人俱在長安門予四鼓到朝
房聞鎗馬驚亂以為出征之軍及入房聞呼錦衣指揮
焦夀郭英等拿住予亦不知何如俄又呼予官名曰尋
李學士予方恐即出房至門前見披甲持刀者數人一
人砍予一刀又打一刀背曹欽適至見予不忍殺連呼
尊長執予手曰毋恐叱退持刀者且告曰我父子兄弟
盡忠迎駕復位逯杲譖毁反欲相害提杲頭示予曰誠
為此人激變不得已也予曰此人生事害人誰不怨恨
既除此害即可請命欽曰就與我寫本進入即令防予
至吏部朝房尚書王翺處借紙筆寫成予拉翺同行門
縫投進欽見門不開乃舉火焚燒復欲害予令持刀者
同予尋尚書馬昂得翺等解之及天明上馬呼衆馳往
東安門又令披甲持刀者一人馳馬尋予翺等復解之
忽孫鏜領官軍襲而圍之予乃得脱時恭順侯吳瑾左
都御史寇深俱被殺死予被傷在吏部至晚大雨不止
聞官軍圍欽等於其宅盡誅之予慮其脅從者不寧即
進本請急宣聖㫖脅從者罔治以安反側之心然後詔
示天下布寛恤之恩一切不急之務悉皆停罷與民休
息吉祥已正典刑盖此亂臣賊子肆行反逆天地鬼神
所不容當時若不早覺各門既開此賊擁入縱横一時
不能禦之其禍不可勝言幸而早撲滅之此實宗社之
福也(天順/日録)
吉祥初傳太后𠡠㫖令石亨等迎駕有功與政然不通
文墨恐事歸司禮監以此極力贊説凡事與二學士商
議而行時徐有貞李賢己為吉祥所引入閣辦事故除
于謙等皆用徐有貞䇿而賢隂助之先吏部侍郎闕調
兵部侍郎項文曜於吏部李賢以吏部郎中陞兵部侍
郎代文曜盖嫌於陞本部與尚書王翺並之意謙嘗薦
文曜賢以為今調出謙意深銜之嗾給事中王鎮等劾
文曜為謙姦黨都御史蕭維禎亦吉祥所引用文致謙
罪以為欲迎立外藩依謀反者律凌遲處死以文曜為
知于謙謀反故縱者律斬事載李賢天順日録及蕭維
禎所搆獄案日録内賢自言助有貞展盡底藴又言有
貞素行持公者少及予持公助之遂改前轍觀此則有
貞害謙之事謂賢不與謀可乎况日録屢言文曜黨謙
士林非笑夫謙本非邪人文曜所黨何事唐李訓鄭注
為宦官所引用既而欲除宦官以自解訓又恐注専其
功遂致甘露之禍賢與有貞既為吉祥亨所引用而慮
為所累欲以至公除之㡬致禍變初亨每来閣議事則
欲以己意令内閣行之有貞等得無厭乎又亨欲薦吳
與弼賢乃代草附亨奏之則吉祥亨初與有貞賢相親
厚可見矣(雙溪/雜記)
　
　
　
　
　
　
　
　
　
　
　
　
　古今説海卷一百三十七
欽定四庫全書
　古今説海卷一百三十八
　　　　　　　　　　　　　明　陸楫　編
　説纂二十二(雜纂十/)
　　靖難功臣録(闕名/)
太宗文皇帝於洪武三十二年七月初五日為姦臣齊
泰等變亂祖宗成法調兵殺害親王車駕奉天征討克懐
來八月克雄縣鄚州攻圍真定九月接應永平十月攻克
大同十一月鄭村壩大戰大捷十二月取廣昌三十三年
正月取蔚州攻圍大同四月白溝河大捷五月圍濟南十
月克滄州十二月東昌大戰三十四年三月夾河大捷閏
月藁城大捷十月克保定西水寨三十五年正月克東阿
東平汶上沛縣四月小河齊眉山靈璧縣大捷攻破營
寨五月至泗州降之過灘河六月渡江十七日平定京師
太宗興靖難之師仁宗以燕世子居守曹國公李景隆
引兵數十萬圍北平城時城中兵不及萬人晝夜拒敵
數夜使人開門斫敵營敵驚亂自殺或至明乃定遂退
營數十里(實録今編入/厯代君鑑)
姚廣孝蘇州妙智庵僧也本名道衍讀書能詩天文地
理隂陽術數兵家之學皆造其妙洪武中詔選十髙僧
分侍諸王廣孝與焉因私謁文廟曰若蒙殿下不棄當
奉上白帽子戴盖謂皇字也革除初文廟有意靖難偶
出對聯云天寒地凍水無一㸃不成氷廣孝對云國亂
時危王不出頭誰作主既而相與密謀忽承運殿䲭吻
墜地上心惡之廣孝云他要換顔色矣謂以黄易緑也
及出師廣孝常居守運籌帷幄盖義師之起實廣孝首
贊助之後官授太子少師封榮國公
李友直北平布政司吏初建文中廷臣有因齊藩不法
遂建議藩國所在更置守臣於是擢張昺為北平布政
使昺至日求王府細事將為不利友直密聞於上義旅
既舉遂擢用之後官至工部尚書
洪武三十二年七月初六日北平布政司吏李友直(清/苑)
(縣/人)首告布政使張昺謀反奉太宗聖㫖昨日送張昺反
詞的吏除他本司官欽此除右㕘議前去楊栁青等處
拘收糧米及提調宛平大興兩縣人夫挑齊化等門城
壕十月南軍圍城同㕘政郭資守各門既而聞白溝河
聲息又同内使賽音特穆爾等守平則西直等門又差
長蘆截南軍運来米及平都司來攻又守禦各門往來
通州永平保定等處守禦及探聽聲息後遼東軍攻通
州又同承奉李謙守門(見楊士竒撰/友直墓志)
譚淵燕山右護衛副千户是年七月初六日於端禮門
擒都指揮謝貴布政使張昺等官及攻奪九門隨征真
定及鄭村壩等處殺敗曹國公等軍馬攻破九門營寨
三十四年至夾河搏戰所乗馬蹶被殺
朱能洪武甲戌襲父職為燕山中護衛副千户靖難師
初興帷幄密議惟河間忠武王(張/玉)與王與焉時北平三
司之交搆造禍者王與忠武建議率麾下首擒之遂奪
九門撫綏城内外三日人心大定引兵攻薊州擒其將
都指揮馬宣等遂取遵化永平密雲從上攻灤河既還
從克雄縣首破其東門敵衆敗走追及於月漾橋執其
總帥都督楊松潘忠等復追其餘衆於鄚州斬獲不可
數計乗勝長驅入真定大敗長興侯耿炳文兵時王獨
與敢死士三十餘騎追奔至滹沱河炳文衆尚數萬復
列陣向王王奮勇大呼衝入敵陣敵衆披靡自相蹂躪
死者無算棄甲來降者三千餘人上大悦賜書褒諭永
平馳報江隂侯吳髙以遼東兵攻城急王從上赴援髙
遁走王追及之多所殺獲遂從定大寧戮其拒命撫輯
其衆而還時曹國公李景隆率兵攻北平城王從上至
鄭村壩與景隆兵遇大戰敗之城中亦出兵夾擊景隆
狼狽走王從攻廣昌蔚州大同次第悉下景隆復收散
卒號百萬來攻上親拒之王為前鋒至白溝河敗其都
指揮平安軍及申又與敵兵戰大敗之明日王領左哨
當前鋒又大敗敵兵盡克其寨柵敵走保濟南王率衆
追之至鏵山敵嚴兵列陣以待王連破之敵衆釋兵降
者萬餘人王以聞上悉撫而縱之盖自是敵兵戴徳皆
願来歸無復鬭志然上得之即遣還不留王從攻滄州
先破其東門入城斬首六萬餘級敵震懼遂獲其總帥
徐凱進攻東昌敵列陣決戰上以數千騎出陣後敵圍
上數匝王奮力翼上以出進戰夾河王為奇兵先鋒大
敗敵將盛庸兵又敗平安兵于藁城追奔至真定戰其
東門斬首萬餘級進畧彰徳州遂克東阿東平破汶上
諸寨設伏淝河敗平安兵十萬餘進戰小河為敵所乗
稍却諸將遽請旋師獨王力勸上行曰用兵未必常勝
豈可因小挫輒自沮項羽百戰百勝竟亡漢髙屢敗而
終興自殿下舉兵来克捷多矣此小挫何足致意但當
以宗社為重整兵前進耳上撫掌歎曰爾言深合吾心
遂行至靈璧敵盛兵迎戰王先登陷陣大敗之生擒其
副總兵陳暉平安參將馬溥徐真等三千餘人獲馬二
萬敵衆死者尸蔽原野降者數十萬人悉縱遣之進克
泗州渡淮敗盛庸兵遂克盱眙下揚州從上渡江入京
師後封成國公追封東平武烈王(見楊士奇/撰神道碑)
張玉洪武末調燕山右護衛指揮僉事癸酉追敵至黒
松林甲戌征野人等處陞北平都指揮同知戊寅朝廷
用讒加兵親藩事急太宗皇帝舉靖難之師帷幄謀畫
悉以任王王推誠致慮夙夜不懈事可否進止衆論紛
紜未定者王正色數語決之咸中機宜故凡舉措必咨
於王首用王䇿奪北平九門撫順討逆三日城内外悉定
師將南出王曰不先定薊州將為後患薊平餘不足平
時薊州守馬宣謀起兵迎拒上命王討之王至諭之不
下環城攻之宣率衆出戰遂執宣殺之并執指揮毛某
王知其可用釋不殺送詣北平遂撫軍民是夜急摧遵
化豫戒將士止殺曰師行以得人心為本遂簡敢勇士
四鼓登陴開其城門將士皆入城中始覺守將率衆拒
戰執而斬之餘不殺一人將吏悉隨王上謁遂移師永
平密雲皆望風輸欵從至灤河王進曰都督潘忠楊松
在鄚州扼吾南路宜先擒之上悦隨發兵命王為先鋒
用其計取涿州雄縣生擒潘楊時長興侯耿炳文率兵
二十萬屯真定王自請往覘之還言軍無紀律且其上
有敗氣無能為也上以敵衆我寡欲試諸將勇怯召問
今舉兵所向具度可必勝否衆未有適説王曰今當徑
趨真定彼雖衆然新集未齊我軍乗勝可一鼓破之上
曰玉言合吾意吾倚玉一人足辦明日抵真定接戰炳
文大敗幾被擒獲其左副將軍駙馬都尉李堅右副將
軍都督寗忠及都督顧成等斬首三萬餘級獲馬三萬
復敗安陸侯吳傑軍上召王諭曰汝之功也非汝與吾
意合不及此永平馳報江隂侯吳髙等以遼東兵攻圍
城急又諜報曹國公李景隆引兵數十萬將攻北平城
上與王謀先援永平既至髙等望風棄輜重遁王從上
追之斬獲甚衆王言大寧去此不逺請移軍襲之可免
後顧從之後從攻大寧自辰至午城破斬其都指揮朱
鑑執都指揮房寛下令安撫城中頃刻而定北平報李
景隆兵圍城遂旋師王請先攻其營然後歸援從之徑
搗景隆營大戰三日城中亦鼓譟出表裏夹攻景隆軍
不支大敗遁去從攻廣昌蔚州進攻大同悉下諜報景
隆收潰卒號百萬且復至王言兵貴神速先事者勝請
往駐白溝河以逸待勞可必勝也上命王率衆馳往駐
三日景隆兵至王以精騎馳擊之斬馘無算景隆復大
敗收餘卒退保濟南乗勝追擊圍其城既而解圍還攻
滄州獲其大將徐凱進攻東昌敵列陣決戰上以數千
騎遶出陣後敵圍上數匝上已衝擊而出王不知上所
在突入敵陣大戰連殺百數十人王亦被創而殁時十二
月二十六日云後以都督同知再追封為河間忠武王
(見楊士竒/撰神道碑)
武勝燕山衛千户以驍勇著稱壩上白溝河藁城滄州
夹河東昌之戰奮勇當先及大軍至淮先遣公銜命渡
江遂為敵兵所害時洪武三十五年五月十六日也贈
北平都指揮僉事
顧成洪武二十九年陞右軍都督府都督僉事充征南
總兵官既歸靖難師起北方公受命往禦至真定兵敗
被執以獻文皇識公先朝舊人解其縶與語曰豈非皇
考之靈以汝授我乎因語以不得已興師之故言已泣
下公亦泣遂遣人護送北京令輔仁宗居守時姚廣孝
奉命輔居守有腹心之寄姚素不習兵事與公議多不
合㑹南兵圍城仁皇於軍旅調度恒從公言城中文武
之臣競進曰顧成南將其中叵測不可専任然公所言
皆合機㑹用皆有效數命公出將兵固辭曰使臣侍左右
日陪論議得効尺寸足矣賜公甲胄刀劒弓矢皆不受
南兵數圍城卒以敗去者多用公謀也後封鎮逺侯(見/楊)
(士竒撰/墓碑)
李彬濟川衛指揮僉事洪武辛未從潁國公征北方累
有擒獲太宗皇帝居潛聞其驍雄召見與語竒之遂隆
眷注後領兵駐劄廣昌靖難兵舉公為前鋒首率兵攻
克薊州進指揮同知攻克雄縣鄚州進都指揮僉事已
而戰真定拔永平下大寧剗壩上取廣昌明年鏖白溝
攻濟南進都指揮同知其冬破滄州明年折敵單橋擊
衆藁城追奪順徳畧地定州進都督僉事冬戰楊村中
傷俾還北平輔世子居守上既正位宸極命護中宫至
京封豐城侯(見倪謙/所撰傳)
孫巖既引年致政而以子亨代己卯太宗舉義靖難以
公宿將知兵特起守通州是嵗南兵大至城圍數周起
土山臨城攻西門燬樓堞公率衆極力捍禦城賴以完
未㡬兩軍合戰公操戈身先士卒大呼陷陣士氣爭奮
追奔逐北斬馘不可勝紀得饋運船三百餘艘資糧無
算以功陞指揮僉事保鎮通州辛巳兵復至攻城益急
公勵將士登城力戰矢石雨下敵乃退走陞都指揮僉
事壬午春南將平安督遼東兵十餘萬逼城公語將佐曰
彼衆我寡若城守不出是示弱也不若及其始至而擊
之彼必敗亡乃率敢死士數百犯其鋒而城上亦合勢
大呼安衆大潰自是無復來攻者後封應城伯(楊榮撰/神道碑)
陳珪燕山中護衛副千户洪武三十二年七月内攻奪
九門九月從征雄縣取鄚州擊真定援永平陞本衛指
揮已而攻大寧戰壩上陞都指揮僉事三十三年攻海
洋克兔耳山三十四年破楊村大戰通州陞中府督僉
三十五年拔薊州追敗東軍于别山遂留守北平
劉中孚大興縣生員洪武三十二年被選守安定門中
心敵臺當年入王府辦事庚辰三月差往保定招撫人
民督運糧儲辛巳差同内官石童守通州八月東軍臨
城中孚與陳珪等出東門外截殺全勝而還
徐忠以濟陽衛指揮僉事鎮北平日從義旗克密雲雄
縣真定永平大寧還戰鄭村壩取廣昌薊州戰白溝河
進攻濟南克滄州大戰東昌及夾河攻彰徳及攻西水
寨克東阿東平汶上大戰靈璧遂從渡淮及江至京師
以功封永康侯
薛禄以戎伍從攻薊州遵化援密雲攻雄縣追敵鄚州
戰真定生擒敵左副將軍駙馬都尉李堅陞燕山右護
衛指揮僉事從援永平下大寧富峪㑹州寛河時南兵
已圍北平城禄還先遇其哨騎薄戰敗之車駕繼至從
戰鄭村壩敵大敗陞指揮同知從克廣昌蔚州攻大同
率兵前哨獲敵人馬遂從南征大戰白溝河追奔至濟
南陞指揮使從克滄州大戰東昌禄以五十騎前哨遇
敵兵數百與戰敗之獲馬三十餘匹敵悉衆來追復奮
戰大敗之敵伏兵以邀旋師皆擊走之從戰夾河大捷
戰滹沱河右軍力屈禄率衆馳赴之出入敵陣數十合
戰敵敗走追至夾河斬馘無算明日戰單家橋禄馬蹶
為敵兵所得拔刀斬敵兵復上馬督戰遂敗敵將平安
軍以次攻下順徳大名彰徳及攻西水寨生擒敵都指
揮一人斬獲尤多從攻東阿東平汶上皆下之繼戰淝
河大店小河汴堤靈璧遂渡淮渡江入京師後封陽武
侯(楊士竒/撰墓碑)
陳賢以護衛指揮僉事攻奪九門從克雄縣鄚州其年
冬陞北平都司僉事已而援永平敗敵于海灘退敵于
塔河解通州之圍三十四年十月陞右府督僉三十五
年仍居守于北
陳瑄字彦純合肥人以都督率兵具舟迎濟上正大統
録功封平江伯(見楊士竒/撰神道碑)
吳中為大寧都司經歴太宗師至大寧公以衆出迎上
一見拔於羣衆賜衣命守㑹州南兵攻城率衆卻之移
守薊州遂命署北平布政司理問陞經歴給餉運督城
守後官至少保工部尚書(見楊士竒/撰墓碑)
金忠僑居北京二十年上初舉義靖内難公布衣入見
署紀善遂從征伐明年署長史後官至兵部尚書(楊士/竒撰)
(墓/志)
徐増夀中山武寧王達之次子文皇靖難之初有翊戴
功而竟死非命初追封武陽侯進封定國公子孫世襲
諡忠愍(初増夀兄魏國公輝祖實與齊黄之謀而増夀/獨以百口保文廟無他盖輝祖盡忠於建文而)
(増夀宣力於文廟/故今兩公並傳)
洪武三十五年九月初四日制封奉天征討官員
　都督僉事丘福為中府左都督淇國公
　都督僉事朱能為左府左都督成國公
　　以上俱奉天靖難推誠宣力武臣特進榮禄大夫
　　右柱國食禄二千五百石子孫世襲
　都督僉事張武為中府都督同知咸陽侯食禄一千
　　五百石
　都督僉事陳珪為後府都督同知泰寧侯食禄一千
　　二百石
　　鄭亨為中府左都督武安侯食禄一千五百石
　　孟善為右府都督同知保定侯食禄一千二百石
　　王忠為右府都督同知靖安侯食禄一千石
　都指揮王聰為中府都督僉事武城侯食禄一千五
　　百石
　都督僉事徐忠為前府左都督永康侯食禄一千五
　　百石
　　張信為隆平侯食禄一千石子孫世襲隆平伯
　　李逺為中府都督同知安平侯食禄一千石子孫
　　世襲安平伯
　　郭亮為左府都督同知成安侯食禄一千二百石
　　子孫世襲成安伯
　　以上俱奉天靖難推誠宣力武臣特進榮禄大夫
　　柱國子孫世襲
　都督僉事房寛為思恩侯食禄八百石子孫世襲指
　　揮使(無階勲/)
　右都督顧成為奉天翊運推誠宣力武臣特進榮禄
　　大夫柱國後府右都督鎮逺侯食禄一千五百石
　　子孫世襲
　都指揮使徐祥為興安伯食禄一千石子孫世襲
　都督僉事徐理為武康伯食禄一千石子孫世襲
　都指揮僉事李濬為襄城伯食禄一千石
　都指揮同知張輔為信安伯食禄一千石
　都督僉事唐雲為新昌伯食禄一千石子孫世襲指
　　揮使
　都指揮使孫巖為應成伯食禄一千石子孫世襲
　都指揮使房勝為富昌伯食禄一千石子孫世襲指
　　揮使
　都指揮使趙彛為忻城伯食禄一千石子孫世襲
　都督僉事陳旭為雲陽伯食禄一千石
　都督僉事劉才為廣恩伯食禄九百石子孫世襲指
　　揮同知
　　以上俱奉天翊衛宣力武臣特進榮禄大夫柱國
　都指揮同知張玉追封奉天靖難推誠宣力武臣特
　　進榮禄大夫柱國英國公諡忠顯
　都指揮同知譚淵追封奉天靖難推誠宣力武臣特
　　進榮禄大夫柱國崇安侯諡壯節
　曹國公李景隆為奉天輔運推誠宣力武臣特進光
　　禄大夫左柱國太子太師曹國公増禄一千石通
　　前四千石子孫世襲
　兵部尚書茹瑺為奉天翊運守正文臣特進榮禄大
　　夫柱國太子少保兼兵部尚書忠誠伯食禄一千
　　石以給本身
　都督同知王佐為奉天翊運宣力武臣特進榮禄大
　　夫柱國中府都督同知順昌伯食禄一千石子孫
　　世襲指揮使
　都督僉事陳瑄為奉天翊運宣力武臣特進榮禄大
　　夫柱國右府都督僉事平江伯食禄一千石子孫
　　世襲指揮使
　谷府護衛指揮僉事張興為驃騎將軍都督僉事
　儀衛正張成為驃騎將軍都指揮使
　駙馬都尉王寧為奉天輔運推誠効義武臣特進光
　　禄大夫柱國駙馬都尉永春侯食禄一千石子孫
　　世襲
　都指揮譚淵男譚忠為特進榮禄大夫柱國新寧伯
　　食禄一千石子孫世襲
　古今説海卷一百三十八
欽定四庫全書
　古今説海卷一百三十九
　　　　　　　　　　　　　明　陸楫　編
　説纂二十三(雜纂十一/)
　　備遺録(明張芹/)
　　　太常寺卿黄公
公諱子澄江西分宜人初名湜以字行博學多才洪武
癸亥貢入太學明年京闈鄉試第二乙丑㑹試第一進
士及第第三授翰林院修撰尋兼春坊官侍東宫講讀
累遷太常寺卿太孫立諸王多不心服一日太孫坐東
角門召子澄告曰諸王尊屬各擁重兵何以制之澄以
漢平七國事為對太孫喜曰得先生謀吾無慮矣及即
位有言周齊湘代岷五府為變者朝罷召子澄謂曰先
生憶昔東角門之言乎子澄曰不敢忘也遂與齊泰謀
遣李景隆往執周王徙代王于邊以兵圍湘王于荆王
自焚死執齊王囚之京師岷王降為庶人燕邸亦加
誚讓朝廷以子澄為功褒賞之己卯七月靖難兵起移
檄誅子澄及齊泰等耿炳文既敗詔李景隆率兵百萬
以往景隆自負文武材子澄授以指畫景隆依違而已
子澄甚憂之未㡬景隆戰敗奔還京師赦不誅子澄哭
諫曰景隆出師無紀意在觀望不誅之以謝宗社何以
懲將士不聽已而徐凱盛庸繼踵敗衂顧成等皆降子
澄撫膺慟曰大事去矣萬死不足贖誤國之罪矣乃賦
詩以志痛詩曰仗鉞曽登大將壇貂裘逺賜朔風寒出
師無律真児戲負國全身獨汝安論將每時悲趙括攘
夷何日見齊桓尚方有劒憑誰借哭向蒼天㡬墮冠聞
者哀之尋用廷臣議謫子澄及泰于逺方以快敵意其
實隂使之募兵也時諸將猶守淮南而文廟之師渡江
矣京城破子澄死之宗黨連坐者甚衆
　　　兵部尚書齊公
公諱泰應天府溧水人洪武丁卯鄉貢進士始名徳後
受知於髙廟改賜今名筮仕禮部主事一日雷震謹身
殿上躬禱於天擇九年無過官陪禮泰與焉乙亥為兵
部左侍郎戊寅進本部尚書嘗被召問邊將姓名泰厯
數無遺又欲考諸圖籍泰出袖中手冊以進自是益承
眷遇及上棄羣臣泰與受顧命輔嗣君日見倚重遂與
黄子澄議削弱諸藩邸及靖難兵起泰主用兵之䇿命
將出師多其籌畫嗣君惟召學士輩討論周官法度處
便殿弄翰墨而已閫外事一以付泰泰遂移檄指斥親
王或難之泰怒曰名正言順敵乃可服是何言邪語聞
泰罪遂重泰以谷王漏師遁還慮遼寧二府為變召還
京師寧王與靖難師合惟遼王至始與北兵戰猶互有
勝負及勢不可支乃謫其官以求解兵時二年七月也
李景隆奉書文皇謂齊黄皆已屏竄遐荒可息兵矣文
皇不信進兵益急尋召泰還而京城已定嗣君出走泰
追之不及至廣徳州時翰林修撰王叔英在州募兵以
泰為貳令州人執之既至泰告之故乃釋與圗再舉後
被執不屈而死親黨連及者數百人(或云泰之脱走也/其所乗白馬極駿)
(慮人識之乃以墨塗黒焉既而行/逺馬汗流墨脱竟為人所蹤跡)
　　　翰林侍講方公
公諱孝孺字希直一字希古别號遜志浙江寧海人父
克勤為濟寧太守子三人公其仲也生之夕有大星墮
於其所自㓜精敏絶倫雙瞳炯炯如電日讀書積寸年
十四五侍父北遊歴齊魯故墟覽周公孔子之廟宅求
七十子之遺蹤慨然以為彼七十子縱顔閔未可㡬及其
餘若樊遲冉求輩使與之同時豈皆讓之但今世無孔
子者出不得所依歸耳自是精思力踐進修不已弱冠
從學宋濂時濂所收皆天下名士公五經百家皆已藴
藉凡理學淵源之統人物絶續之紀盛衰㡬微之載名
物度數之詳靡不研精離析而㑹歸於大通謂化民必
自正家始作宗範九篇以告宗人嘗卧病絶糧家人以
報輒曰古人有三旬九食甑無儲粟者窮豈獨我哉因
相與大笑而止父嘗被誣謫戌江浦上疏乞代役不報
洪武十五年吳沉揭樞等薦公可大用聘至入見稱㫖
上謂太孫曰此莊士也當老其才以輔汝試靈芝甘露
論諭遣還家丁卯復召至上方重賞罰以其志存教化
謂左右曰今非用孝孺時乃擢將仕佐郎漢中府學教
授蜀獻王延之處以賔師使之講經論文無虚晷當時
蜀治依於禮樂公之功也丙子校文應天府戊寅太孫
即位召為翰林侍講學士每臣僚奏事必命公就扆前
批答言聽諫行近古所無公嘗作書事詩曰斧扆臨軒
几硯間春風和氣滿龍顔細聽天語揮毫久攜得香煙
兩袖還風軟彤庭尚薄寒御爐香繞玉闌干黄門忽報
文淵閣天子看書召講官其相與如此時朝議削弱諸
藩公與其謀靖難師起移檄誅姦臣公名與焉姚廣孝
嘗啓文廟曰殿下入京慎勿殺方孝孺殺此人天下讀
書種子絶矣至是勢迫公自分必死乃作絶命詞其畧
曰天降喪亂兮莫知其由姦臣得計兮謀國用猶忠臣
發憤兮血淚交流以死殉君兮抑又何求嗚呼哀哉兮
庶不我尤既而文廟踐阼求代草者廣孝薦公召之數
回乃以衰服入見慟哭不止授以筆投之地文廟曰吾
效周公輔成王而來公曰既稱周公輔成王今成王安
在且成王既没當立成王之子因有滅十族等語文廟
大怒命割其舌乃含血犯御座語極不遜磔之至死乃
已遂誅其宗親八百四十七人焚夷其先人墓後仁廟
嘗與近臣論及曰孝孺是箇忠臣永樂二十二年十一
月御劄禮部建文中姦臣正犯已受顯戮家屬初發教
坊司錦衣衛浣衣局并習匠及功臣家為奴今有存者
既經大赦可宥為民給還田宅於是惟一子婦魏氏得
歸即其故居立祠祀之所著遜志齋集行於世(或云初/李景隆)
(父子好賢下士與公交誼甚篤景隆之帥師北伐由公/薦之既而兵敗不誅漸有異志人多知之以告建文建)
(文雅信公遂不復疑卒開/門以降盖不免於誤國也)
　　　副都御史練公
公諱安字子寧以字行江西新淦人父伯尚洪武間為
起居注以直言忤㫖謫歸徳州同知後遷臨安鎮江二
府通判卒于官公性資英邁志操不凡㓜從鄉長者竹
莊先生遊竹莊命賦水竹村居有千山暮雨石泉通一
夜春雷籜龍長之句竹莊甚奇之後遊邑庠與金公幼
孜相友善嘗謂之曰子異日必為良臣我當為忠臣洪
武甲子領鄉薦明年入對大廷極言朝廷用人狥其名
而不求其實以小善而迅進之以小過而迅戮之因歴
陳古人所以教養任用之道言甚剴切髙廟嘉之擢第
二名進士及第授翰林院修撰公益以名節自礪於是
聲望藹然未㡬以母喪去位力行古喪禮服闋陞吏部
左侍郎尋遷御史臺左副都御史革除間與方公孝孺
等特見信用靖難師起公極論曹國公李景隆姦邪不
忠一日於朝班内執景隆數其罪奏請誅之不聽公憤
激稽首請先伏誅遂罷朝師既渡淮靖江府長史蕭用
道衡府紀善周是修上書論大計指斥用事者罪書下
羣臣及兩人議用事者怒盛氣以詬兩人公言國事至
此尚不容言者乎顧所論吾過有則改之無則加勉詬
者愧而止文廟繼統召公責問公不屈而死婣親被逮
戍邊徼者甚衆惟吉水錢氏得免及錢公習禮仕於朝
為鄉人所持恒懐不安以告少保楊公榮楊公乗間以
聞文廟欣然曰使練子寧今日在此朕固當用之耳後
同知王佐輯公遺文一帙序之曰金川玉屑集提學副
使李夢陽立金川書院祀公父子名其堂曰浩然而刻
石記焉
　　　禮部右侍中黄公
公諱觀字瀾伯一字尚賔池州貴池人父贅于同邑許
氏從其姓公既仕始復姓公自㓜頴異長受業於元翰
林待制黄公殷士天兵入大都殷士死之公益砥礪以忠
義自許洪武庚午領鄉薦辛未入對禦戎䇿大要以天
道福善禍淫之機人事練兵講武之法為言髙廟嘉之
擢狀元及第授官翰林尋陞禮部右侍郎革除年間改
官制増侍中員次尚書以公為之與方公孝孺等日見
親用靖難師既渡淮公徴兵上游率諸郡入援奮不顧
家且行且募兵至安慶聞京城已定痛哭謂人曰吾妻
素有志節必不受辱遂招魂𦵏之江上明日家僮自京
逃來果言夫人翁氏暨二女俱被執有象奴得之叱取
釵釧出市酒殽夫人遂攜二女率家屬十人赴淮清橋
下溺焉公舟至李陽河度大事已去不可為乃東向再
拜於羅汊磯湍水急迅紿舟人奮櫂遂自溺焉郡人柯
暹嘗為傳其事匿不示人後知縣清江龔守愚於公所
居故址學宫之西立祠祀之
　　　禮部尚書陳公
公諱迪字景道寧國宣城人曽祖巨卿元江州路總管
祖宥賢父仲康撫州守禦千户所百户公自㓜倜儻有
志操洪武初辟郡學訓導己未以通經召除翰林編修
乙丑陞侍講預修大典辛未陞山東布政司左參議捕
蝗弭盜民甚徳之甲戌丁内艱奪情起服辭不允乙亥
陞雲南左布政使時曲靖烏撒烏蒙等處苗賊猖獗公
帥師擊破之獻俘於朝有白金綵幣之賜戊寅陞禮部
尚書革除二年水旱求言公條陳清刑獄恤流民等事
多見采納尋加太子少保辭所兼俸不受靖難師起公
與太常寺卿黄子澄兵部尚書齊泰等上疏陳大計文
廟繼統召公責問公不屈與子丹山鳯山等六人同磔
于市(丹山等哭呌曰父親累我輩也迪曰今日休説這/話一云迪之臨刑也文皇命割其子肉塞入迪口)
(令自啖之因問曰好喫否迪曰/這是忠臣孝子底肉香美好喫)初廷臣同約死義者二
十五人惟鄭賜黄福尹昌隆歸附後數十年有司於公
故居立祠祀之
　　　户部侍郎卓公
公諱敬字惟恭浙江瑞安人後徙滄州博學多能談論
英發天文律厯地理兵刑皆造其奥十五六嵗時讀書
寳香山嘗夜歸值風雨路得一牛騎以行及門縱之則
虎也洪武戊辰由進士為給事中嘗言諸王服飾踰制
髙皇笑而納之厯宗人府經厯進户部侍郎革除初文
廟入朝敬密奏曰燕王智慮絶人酷類先帝夫北平者
强幹之地金元所由興也宜徙燕封南昌以絶禍萌夫
萌而未動者㡬也量時而為者勢也勢非至剛莫能斷
㡬非至明莫能察疏上建文君大驚袖而入事竟寢後
靖難兵入有執敬數之曰此得非前日奏我諸王者耶
敬厲聲對辭不遜且曰用敬言王何能至此上怒欲殺
之繫之獄使人諷之受官不屈姚廣孝乃借吳不殺范
蠡而蠡卒滅吳王衍不殺石勒而勒終滅衍夫敬言誠
見用陛下豈有今日於是斬敬夷三族
　　　左拾遺戴公
公諱徳彛浙江奉化人洪武甲戌進士第三授翰林編
修甫三載陞侍講上諭之曰官翰林者雖以論思為職
然既列近侍旦夕在朕左右凡國家政治得失生民利
病當知無不言昔唐陸贄崔羣李絳之徒在翰林皆能
正言讜論補益當時顯名後世爾盍以古人自期待哉
公與侍讀張信皆頓首謝由是感奮思所以稱上意拾
遺補闕直聲振於朝改監察御史益善于其職革除間
改左拾遺靖難師既迫與黄子澄齊泰方孝孺練子寧
胡閏宋徴韓永等日夜畫䇿防禦後俱死難
　　　都給事中龔公
公諱泰字叔安浙江義烏人九嵗而孤母傅氏躬教之
洪武丙子領鄉薦入太學授户科給事中辛巳遷都給
事中壬午六月靖難師駐金川門與妻傅訣曰顧事至
此吾分死矣爾齎勑攜幼穉以歸否則俱溺于井辱可
免矣言未竟火起内廷公馳赴之道為兵校所執見上
於門外命非姦籍者釋之公亦釋遂從城上投下而死
時年三十六
　　　太常寺少卿廖公
公諱昇洪武中為五軍都督府斷事二十九年六月遷
太常寺少卿革除中修太祖實録與侍讀學士髙巽志
俱為副總裁壬午六月京師平自縊死
　　　副都御史陳公
公諱性善初名復以字行浙江山隂人洪武丁丑進士
授行人司副遷翰林檢討動止安雅書法精研上嘉悦
之超拜禮部左侍郎革除間以副都御史監李景隆軍
北伐白溝河之敗朝服躍馬入河以死
　　　大理寺少卿胡公
公諱閏字松友江西鄱陽人嘗題竹詩于吳芮祠壁間
太祖征陳友諒時見之深加歎賞隂記其姓名(詩云幽/人無俗)
(懐寫此蒼龍骨九天/風雨来飛騰作靈物)後以薦至闕上識之曰此題詩鄱
陽廟者也授都督府經歴革除間累遷大理寺左少卿
靖難兵入京師死之
　　　宗人府經歴宋公
公諱徴革除間建議親藩不順削其屬籍故靖難之兵
討焉事平就戮其詳不可考
　　　翰林修撰王公
公諱叔英字原采號靜學浙江黄巖人洪武中為漢陽
縣知縣革除初召為翰林修撰上資治八䇿曰務學問
曰謹好惡曰辨邪正曰納諌諍曰審才否曰慎刑賞曰
明利害曰定法制皆援古證今鑿鑿可行且曰太祖皇
帝除姦剔穢抑强鋤梗如醫者之去疾農夫之去草然
急於去疾則或傷其體膚嚴於去草則或損於禾稼固
自然之勢今體膚疾去之餘則宜調變其血氣禾稼草
去之後則宜培養其根苗亦宜然之理也識者知公有
經濟逺畧靖難師起公奉命募兵廣徳知事不可為乃
沐浴具衣冠書絶命辭曰人生穹壤間忠孝貴克全嗟
予事君父自昔多過愆有志未及竟竒疾忽見纒肥甘
空在案對之不能咽意者造化神有命歸九泉嘗聞夷
與齊餓死首陽巔周粟豈不佳所見良獨偏髙蹤逺難
繼偶爾無足傳千秋史臣筆慎勿稱希賢又書於案曰
生既久矣愧無補於當時死亦徒然庶無慚於後世遂
自經而死公將死以書抵祠山道士盛希年曰可𦵏我
祠山之麓希年卒收𦵏之後廣徳知州莆田周瑛重修
公墓立石為記
　　　兵部尚書鐵公
公諱鉉河南鄧州人洪武間由國子生授禮科給事中
一云初為都督府斷事奏對詳明髙廟喜之字之曰鼎
石嘗有訴藩府違法狀者召至屬法司鞫之數日獄未
成髙廟怒屬公鞫之片時而成自是益見愛重凡法司
有疑獄必以屬公未㡬擢山東布政司參政靖難師起
曹國公李景隆奉命出師駐徳州公督漕運飛芻挽粟
水陸並進未嘗乏缺俄軍敗南奔公與斷事髙公巍相
遇於臨邑遂協謀募兵固守濟南既而被圍相持不下
城有攻破者輒完之受圍既久乃伏兵門内開門詐降
欲誘文皇入城下閘板閉之幾中其計已而出兵戰城
下靖難師大敗奔還凡三月圍始釋事聞賜金幣封三
代入謝陞右布政使尋陞兵部尚書佐大將軍歴城侯
盛庸總天下兵北伐文皇繼統以計擒之械至京師責
問不屈而死
　　　刑部尚書侯公
公諱泰(不知何/所人)革除間為刑部尚書靖難師起公主抗
禦之䇿壬午二月運糧至濟寧諸郡五月復運糧至淮
安時京師已告急六月赴京行至髙郵被執七月十日
就戮
　　　户部主事巨公
公諱敬山西平凉人革除間為户部主事與陳迪等俱
被責問不屈而死
　　　監察御史甘公
公諱霖安慶懐寧人洪武丁卯領鄉薦為監察御史持
正不靡及文皇即位執迷不從被執求死乃伏誅
　　　鄒魏二公
鄒公諱公瑾魏公諱公冕俱江西永豐人鄒為大理寺
丞魏為監察御史靖難師駐金川門有約開門迎納者
二公率同僚十八人即殿前毆之㡬死其日輟朝二公
大呼曰請速加誅臣等義不與同生不聽次日宫中自
焚走文廟繼統二公俱自殺
　　　僉都御史景公
公諱清陕西真寧人革除間為僉都御史以剛直聞文
皇入南都清死之(一云文皇既即位清陽臣服而隂懐/豫讓之志文皇夜夢有紅衣人挟刃)
(圖不軌者遂驚覺明日視朝令遍搜羣臣清果衣紅而/潛挾利刃詰之對曰欲為故主報讐耳乃用鐵箒刷其)
(肉至盡親屬/連坐者尤衆)
　　　給事中陳公
公諱繼之福建莆田人登革除二年進士授户科給事
中以江南僧道多占腴田蠶食百姓乃奏請僧道人給
五畝餘以賦民從之靖難師起公累有建明因肆指斥
文廟繼統召公責問不屈而死
　　　吏部尚書張公
公諱紞字昭季别號鷃菴陕西富平人父號月川文行
知名公噐識通敏洪武間由明經舉歴雲南布政司右
參政進左布政使凡雲南土地貢賦法令條格祀神壇
祠公署廨宇與夫上下典儀公用程度悉公裁定夷民
心孚逺近奠安洪武三十年三月入覲考最為天下第
一三十一年為吏部尚書文廟繼統命公與户部尚書
王鈍俱以半俸致仕公遂自經于部之後堂
　　　監察御史曽公
公諱鳯韶江西廬陵人洪武末年進士革除間為監察
御史嘗侍朝班彈劾無所避忌聞者駭愕靖難師起議
遣使致書請罷兵歸國無敢行者公獨請行至軍前不
納公取竹通節入書鼓風達之亦不報文廟繼統嘉
其直復以御史召不赴尋加侍郎召又不赴乃刺血書
憤詞於襟其畧曰予生居廬陵忠節之邦素負骨鯁之
強讀書而登進士第仕宦而至繡衣郎慨一死之得宜
可以含笑於地下而不愧吾天祥囑妻李氏子公望勿
易衣遂自殺時年二十九李氏亦死於節
　　　副都御史茅公
公諱大芳泰州人洪武間以儒士應辟典教淮南考績
入朝髙廟召對悦之擢秦府長史且勉以董子輔相之
業公以特受隆遇懼無以稱益自感激諫諍彌縫得大
臣體踰年秦國稱治革除間累官副都御史靖難師起
公以詩寄淮南守將梅殷曰幽燕消息近如何聞説將
軍志不磨縱有火龍翻地軸莫教鐵騎渡天河闗中事
業蕭丞相塞上功名馬伏波老我不才無寸補西風一
慟一悲歌聞者壯之文廟繼統不屈而死
　　　刑部侍郎胡公
公諱子韶字仲常一字伯尚舊名志髙方孝孺之教授
漢中也公從之遊後以儒士薦至京師髙廟重之革除
間為史官歴山東按察僉事遷刑部侍郎壬午九月十
一日受戮(四川嘉定/州榮縣人)
　　　户科給事中黄公
公諱鉞字叔揚蘇州常熟人洪武初以太學生授典史
後登革除庚辰進士遷户科給事中以憂家居壬午嵗
自投琴川橋下死
　　　兵科給事中韓公
公諱永陜西西安人(一云山西/孚山人)革除中為兵科給事中
(一云/户科)與陳迪巨敬戴徳彛等俱被責問不屈而死
　　　監察御史王公
公諱度字子中恵州歸善人由明經儒士授山東道監
察御史有直聲嘗監革除二年㑹試壬午七月以姦黨
發賀縣千户所充軍後出不遜語坐族誅
　　　監察御史髙公
公諱翔陕西朝邑人有文學洪武中以明經薦授監察
御史所論奏皆闗國家機事文廟素聞公名及繼統召
公將用之公喪服入見語又忤㫖乃坐族誅
　　　翰林修撰王公
公諱艮字敬止江西吉水人庚辰進士(初取狀元將傳/臚以貌不反胡)
(廣乃以廣易之公次焉遂遵洪武乙/丑事例首甲三人皆授翰林修撰)聞靖難師起憂怛
不食日就羸憊以辛巳九月卒革除君閔之遣禮部侍
郎黄觀諭祭于家(吉安志云文廟繼統羣臣多往迎附/公慟哭與妻子訣是夜服腦子死非)
(實/)
　　　散騎舍人廖公
公諱鏞無為州巢縣人徳慶侯權之子革除間以元勲
後任散騎舍人見用癸未四月十日就戮(母湯氏東甌/王長女也入)
(浣衣局弟銘/鉞俱充軍)
　　　浙江按察使王公
公諱良字天性河南開封人居常以忠孝自許建文辛
巳坐事以刑部侍郎左遷浙江按察使謁岳飛墓誓曰
茍愧武穆非人也壬午六月聞難慟哭誓必死㑹命使
召公公集本司及各道印于私第嗟歎者久之妻問故
公曰我分應死顧思所以處汝未決耳妻曰我則不難
處君為男子乃為婦人謀乎遂投池水而死公即列薪
于户命妾抱㓜子往某僉事家以宗祀為託遂闔室自
焚事聞上曰死自其分燬印可罪耳徙其家于邊
　　　江西按察副使程公
公諱本立字原道别號巽隱族出伊川逺祖杞自開封
徙杭曽祖鵬自杭徙秀州崇徳父徳剛生公於鳯鳴里
公少有大志聞金華朱彦修兄弟得考亭之學於許文
懿公乃往就學造詣日深洪武丙辰舉明經秀才擢秦
府引禮舍人召見奉天門下賜馬匹楮幣在任五月以
母艱去庚申服除補周府禮官從王之國大梁丁卯春
從王朝京師被累謫雲南馬龍他郎甸長官司吏目留
家大梁以一僕之任所部百夷叛逆公單騎深入為書
諭以禍福諸夷感悦邊事以息時西南當王師初靖餘
孽尚驕長官不能戢遂屢生變公因創為賑濟安撫之
計身歴艱險自楚雄姚安以逮大理鶴慶麗江永昌咸
賴其撫綏由是軍民得安戊寅奏計京師府尹向寶學
士董倫交章薦其文行乃徴入翰林纂修髙廟實録陞
左僉都御史辛巳嵗以失誤陪祀調除仍留翰林纂修
明年實録完調江西按察副使未及行適靖難兵渡江
公有所見而遂自盡實壬午六月十三日也官因追其
恩典家無遺貲時稱為清御史所著有巽隱集四卷藏
于家
　　　徽州府知府陳公
公諱彦回福建莆田人父諱立誠洪武間歴仕州縣以
罪被誅家屬發戍雲南之臨安多道卒比至蜀惟公與
祖母郭氏存既而遇赦無資以還乃依定逺知縣鄉人
黄積良以居遂從其姓更名禮未㡬積良亦謫去公轉
依南充縣丞于中和其後閬中教諭嚴徳政以明經薦
公為保寧府學訓導九載考績髙廟親擢為平江知縣
明年髙廟晏駕公捧香入臨給事中楊惟中等薦陞知
徽州府明年朝覲考覈稱職賞賚甚厚其年冬丁郭氏
憂徽民詣闕奏留未報革除己卯春公乃疏其改姓歴
官情罪乞正名籍乃罷為民尋命復官留治郡事公復
上疏乞終制得許歸𦵏𦵏畢即回郡供職明年復涖徽
州㑹靖難師起公募義勇赴援文廟繼統械至京師不
屈而死
　　　寧府左長史石公
公諱撰山西平定州人洪武中為寧府左長史太宗靖
内難諸郡縣皆下撰在大寧獨為守備上怒攻拔之得
撰不為屈遂支解而死
　　　遼府左長史程公
公諱通字彦亨績溪人祖平素業儒洪武初謫戍延安
有同謫而旅死者平遣子以誠負遺骨歸其家其家以
貧故不納又買地𦵏之公少有至性動必遵禮以縣學
生貢入太學聞父喪徒歩歸𦵏廬墓下三年哀慟毁瘠
妻子至不相識時平已老公上書言臣壯而無父祖猶
父也臣祖老而無子孫猶子也更相為命願代其役辭
極懇切上歎曰孝哉若人命兵部除其籍驛送平還鄉
後舉應天府鄉試授遼王府紀善以祖喪免歸復廬墓
三年服闋進左長史從王之國靖難師起朝廷遣人告
急通草上封事數千言進之文皇入繼大統知公有封
事詔械詣京師死之家人戍邊録其家得田數十畆遺
書數十百卷而已公初讀書即勵志聖賢之學故所立
如此
　　　衡府紀善周公
公諱以徳字是修以字行江西泰和人洪武間為霍丘
訓導入見髙廟問曰汝年㡬何對曰年四十四又問曰
家居何事曰導人為善而已髙廟喜擢周府奉祠正革
除初年有訴王府不法者官屬皆下吏公以嘗諫得免
改衡府紀善任編纂於翰林靖難師起公數論國家大
計及指斥用事者誤國用事者怒共挫折之公不為動
師入金川門公留書别友人江仲隆解縉胡光大蕭
用道楊士奇且付後事暮入應天府學自經死越數月
御史言公不順天命請加追戮文廟曰彼食其禄自盡
其心耳置不問公平生負氣節嘗曰忠臣不以得失為
憂故其言無不直貞女不以死生為慮故其行無不果
卒能償其志云
　　　沛縣知縣顔公
公諱瓌字伯瑋江西廬陵人唐魯公真卿之後以賢良
徴授徐州沛縣知縣未㡬靖難師起所過郡縣皆歸附
公獨以死自誓時曹國公出師駐徳州公督民給軍餉
措畫有方未嘗闕乏辛巳六月靖難師直擣濟寧過沛
沛民竄匿公招来之九月設沛豐軍民指揮司集民壯
五千人築堡備禦壬午正月靖難師駐沙河二十二日
攻沛公遣縣丞胡先詣徐州告急既而度不能支預送
其子有為出走吿之曰汝還家白大人子職弗克盡矣
題察院壁曰太守諸君監此情只因國難未能平丹心
不改人臣節青史誰書縣尹名一木豈能支大厦三軍
空擬築長城吾徒雖死終無憾望采民艱達聖明夜二
鼓師入東門指揮王顯迎降公冠帶升堂南拜大哭曰
臣無以報國矣乃自經死其子不忍去復還公已死矣
遂自刎以從俄擒主簿唐子清典史黄謙至亦死之縣
丞胡先收公父子屍𦵏沛南闗題曰顔公墓
　　　前斷事髙公
公諱巍字不危山西遼州人洪武十五年應貢入太學
十七年以孝行被旌表尋授前軍都督府試左斷事十
八年上疏欲墾河南山東北平兵後荒田及抑末役慎
選舉惜名器數事髙廟深嘉納之後因斷事不稱㫖當
罪以議賢謫戍貴州闗索嶺仍許以姪代役革除初年
上疏陳情乞歸田里許之既而遼守王欽辟送赴銓曹
靖難師起公建議乞效主父偃下推恩之令分封藩王
子弟以少其力遂命公從曹國公李景隆出師參贊軍
務公累上書文廟請罷兵歸國不報俄而戰敗隨景隆
南奔遇督餉參政鐵鉉於臨邑遂與協謀固守濟南頗
著勞績後從征晉陽鴈門等處既而聞京城已定乃縊
死驛舍
　　　北平左布政使張公
公諱昺山西澤州人國初舉人材革除間為禮部侍郎
時欲削弱諸藩凡王封所在悉更置守臣以素負重望
者居之乃以公為北平左布政使公察文廟必起兵遂
與都指揮謝貴以在城七衛及屯田軍士列九門防守
掾吏李友直泄其謀㑹朝廷遣内官逮護衛官屬文皇
召公及貴入府執之皆不屈而死(己卯七月六日/也昺得屍還𦵏)及繼
統族誅其家後上屢夢公等被髮為厲命出其屍焚而
棄之面猶如生
　　　濟陽教諭王公
公諱省字子職江西吉水人洪武壬子領鄉薦明年詔
免㑹試命吏部次第擢用之公以親老乞歸養復以文
學應徴髙廟親試稱㫖例當殊擢公以才薄力弱親老
乞便遂授浮梁教諭尋丁外艱起改睢陽八年改濟陽
靖難師至濟陽公為遊軍所獲從容引譬辭義慷慨衆
舍之公乃陞明倫堂召諸生謂曰若等知此堂何以名
明倫今日且都不説只説君臣之義一節如何遂大哭
諸生亦哭遂以頭觸堂柱而死後有司立祠學宫祀之
其子禎為䕫州通判亦死于賊
　　　蘇州府知府姚公
公諱善字克一湖廣安陸州人初姓李後復今姓志行
純實學識髙逺工詩洪武中由鄉舉歴祁門丞同知廬
州重慶所至有能聲三十年擢知蘇州治為列郡最隱
士王賔獨居陋巷公往候見舍車騎詣門賔問為誰應
曰姚善乃開門延語及賔報謁面府門再拜而去公自
邀還賔辭曰非公事不敢入也又將候韓奕奕避入太
湖公歎曰韓先生可謂名可得聞面不可得見也己卯
靖難師起公畫䇿勤王與有勞焉壬午京師平時黄子
澄朝廷索之急避於公所約與航海公曰在公則可在
善則不可善守土之臣當與城存亡子澄去善竟仗節
而死(或記云當時燕師日迫建文君與方孝孺用漢破/七國之䇿貶齊黄于外善言于朝曰有文武才略)
(可以扶顛濟危者反置之散地不用今事狼狽須急召/之詢其姓名不對再三詢之則曰於今人才豈有過於)
(黄太卿哉遂復召二人不至則是/善嘗在朝也然其詳不可考矣)
　　　燕府長史葛公
公諱誠不知其所以進靖難師未起時文皇嘗病中暑
布政使張昺偕三司官入問疾見文皇四圍皆着火爐
猶自呼寒皆懼危篤獨誠密語云非病也不得于上故
耳因令人上變㑹文皇遣人至京奏事齊泰等言于建
文君執之既成獄即發符逮王府官屬後謀不果見殺
族其家
　　　教授俞公
公諱逢辰南陽鎮平人兵起時以泣諫被戮
　　　陜西按察僉事林公
公諱嘉猷本名鼎以字行浙江寧海人洪武中以儒士
校文四川後入史館累遷陕西僉事嘗得燕邸密事以
吿方孝孺壬午九月丁亥被戮(時遣錦衣千户張安齎/書許世子襲封公謀也)
　　　寧波知府王公
公諱璡字器之莒州日照人學通經史長於春秋初任
教授謫逺方洪武末以賢能薦授寧波知府清儉律己
平易近民杜私謁革吏弊政教兼舉而自奉儉約一日
見饌有魚肉大怒命撤而瘞之號埋羮太守惟痛繩武
人之不法者以故軍衛銜之靖難兵迫方造船航海勤
王為軍衛縛送京師文皇問造舟何為對曰由海趨𤓰
州以截來路耳上義而釋之得還田里
　　　蕭縣知縣鄭公
公諱恕台州仙居人由訓導遷蕭縣知縣靖難師至竭
力拒守被擒而死時年五十六二女當給配亦死之子
濂湜皆從坐
　　　東平州判官鄭公
公諱華台州臨海人洪武丙子貢士授行人革除間謫
東平州判官將赴任聞靖難師至以妻子託其友人馳
至東平力疾戰死
　　　岳池縣教諭程公
公諱濟陕西朝邑人洪武間以明經為四川岳池縣儒
學教諭公有法術岳池去朝邑數千里寢食俱在朝邑
而日治岳池學事不廢革除間上書言某月某日西北
方兵起朝廷以為非所宜言繫至京召入將殺之公叩
頭曰陛下幸囚臣期而無兵臣死未晩也遂繫公獄已
而兵果起乃赦出公更以為軍師護諸將北伐與靖難
兵先鋒戰于徐州大捷㑹曹國公師退文皇至江上公
逃去不知所終初徐州捷時諸將樹碑載戰功及統軍
者姓名公忽夜往祭碑人莫測其故後文皇過徐州望
見碑問知之大怒趣左右碎碑方一再椎命止勿擊録
其碑文遂按碑族誅諸將無得脱者公姓名正在擊處
遂免往日之祭盖禳之也
　　　北平都指揮使謝公
公諱貴革除間議削諸藩文皇稱疾齊泰謀以備邊為
名以貴為北平都指揮使與張昺潜通王府官屬覘察
動靜貴等謀欲先發同官張信與布政司吏李友直入
王府吿變遂與昺同召入端禮門伏發就擒而死
　　　㕘將宋公
公諱忠革除間朝議欲削燕邸命公為㕘將以備邊為
名練兵北方守懐来靖難師至公帥兵拒敵將士多北
平人對陣時見其父兄子弟皆無鬭志遂大潰公被執
而死
　　　都指揮馬公
公諱宣奉命守薊州靖難兵起朱能張玉来戰公與鎮
撫曽濬等閉城堅守玉等反覆諭之不下遂擁衆急攻
宣率兵出拒玉遣精鋭衝敗之遂與濬皆被執而死事
聞革除君褒䘏之
　　　都指揮朱公
公諱鑑提兵守大寧靖難師至拒戰而死事聞革除君
閔之䘏典加厚(相傳鑑與馬宣之死皆畧無巽辭云當/時用兵累年武臣死事者甚衆不能悉)
(紀/)
　　　魏國公徐公
公諱輝祖中山王達之子襲封魏國公髙廟崩諸王世子
及郡王多在京遺命三年喪畢遣還時仁廟漢庶人趙
王皆留遺詔至北平文皇有疾遣人扶掖哭臨語莫能
辨如是數月乃乞仁廟及漢趙視疾朝廷以遺詔不許
既而屢請益哀懇建文君將許之輝祖不可乃止明年
文皇疾愈入朝復申前請建文不忍違召輝祖及弟都
督増夀議増夀獨以百口保無他虞於是仁廟及漢趙
遂得還國盖文皇后中山王女也故朝廷謀必及之靖
難師將起輝祖復與齊黄隂謀加兵於燕及文皇即位
齊黄輩皆死獨輝祖以中山王子赦不誅革爵閒住尋
繫獄而卒永樂五年八月朔日奉聖㫖比先徐輝祖與
黄子澄齊泰盧振張昺葛誠等通同謀危社稷以後事
𤼵黄子澄等伏誅徐輝祖是中山王男因念中山王比
先平定天下有大功於國家以此不曽罪他只著在閒
今病故了中山王的功不可忘如今着他嫡長男還襲
中山王原封魏國公爵中山王没後的禄米户部查了
都還他
　　已上五十五人
黄公彦清(不知何/所人)革除間巡撫某地文皇即位頒詔至
不受命謀欲起兵其下皆已歸附力寡而死
劉公諱政字仲理蘇州人父以禮洪武中薦授沛縣教
諭公聰敏好學平生以忠義自許革除己卯中應天鄉
試第一(不知曽/授某官)壬午嵗不食而死
彭公諱二北平都指揮己卯七月與張昺謝貴同死
盧公諱原質浙江寧海人洪武戊辰進士第二歴翰林
編修陞太常寺少卿
葉公諱惠仲浙江寧海人嘗以知縣充修史官為庚辰
㑹試考官後陞知府
牛公諱景先(不知何/所人)革除間嘗抗禦靖難師京師平逃
難出走而死
周公諱璿青州諸城人曽與抗禦靖難師壬午内難平
戮死(不知為/某官)
謝公諱昇(不知何/所人)曽犯靖難之師壬午嵗伏誅父旺子
咬兒俱發金齒衛充軍
郭公諱任鎮江丹徒人户部侍郎(一云定/逺人)
盧公諱迥台州仙居人户部侍郎
毛公諱泰吏部侍郎
黄公諱魁禮部侍郎
暴公諱昭刑部侍郎
董公諱庸監察御史
盧公諱振
　　已上一十五人事迹未詳
附録(永樂二十二年仁宗即位御劄付禮部尚書吕震/曰建文中姦臣其正犯已悉受顯戮家屬初𤼵教)
(坊司錦衣衛浣衣局并習匠及功臣家為奴/今有存者既經大赦可宥為民給還田土)
　
　
　
　
　
　
　
　
　
　
　
　
　
　
　古今説海卷一百三十九
