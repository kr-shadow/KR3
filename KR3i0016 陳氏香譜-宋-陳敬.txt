#+TITLE: 陳氏香譜-宋-陳敬
#+DATE: 2016-06-11 12:23:29
#+SOURCE: github.com/kanripo/KR3i0016 master 3de9fbde                
欽定四庫全書　　　　　子部九
　香譜　　　　　　　　　譜錄類一(器物之屬/)
　　提要
　　　　(臣/)等謹案香譜四卷宋陳敬撰敬字子中河
　　　　南人其仕履未詳首有至治壬戌熊朋來序
　　　　亦不載敬之夲末是書凡集沈立洪芻以下
　　　　十一家之香譜彚為一書徵引既繁不免以
　　　　浩博為長稍踰限制若香名香品歴代凝和
　　　　製造之方載之宜也至於經傳中字句偶涉
　　　　而實非龍涎迷迭之比如卷首引左傳黍稷
　　　　馨香等語寥寥數則以為溯源經傳殊為無
　　　　謂此葢仿齊民要術首援經典之例而失之
　　　　者也至於本出經典之事乃往往挂漏為鬱
　　　　金香載説文之説而周禮鬱人條下鄭康成
　　　　之註顧獨遺之則又舉逺而畧近矣然十一
　　　　家之譜今不盡傳敬能薈稡羣言為之總滙
　　　　佚文遺事多賴以𫝊要於考證不為無益也
　　　　乾隆四十五年十二月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
陳氏香譜原序
香者五臭之一而人服媚之至於為香譜非世宦愽物
嘗杭舶浮海者不能悉也河南陳氏香譜自子中至浩
卿再世乃脱藁凡洪顔沈葉諸譜具在此編集其大成
矣詩書言香不過黍稷蕭脂故香之為字從黍作甘古
者從黍稷之外可焫者蕭可佩者蘭可鬯者鬱名為香
草者無幾此時譜可無作楚辭所錄名物漸多猶未取
於遐裔也漢唐以来言香者必取南海之産故不可無
譜浩卿過彭蠡以其譜視釣者熊朋来俾為序釣者驚
曰豈其乏使而及我子再世成譜亦不易宜遴序者豈
無蓬莱玉署懐香握蘭之僊儒又豈無喬木故家芝蘭
芳馥之世卿豈無島服夷言誇香詫寶之舶官又豈無
神州赤縣進香受爵之少府豈無寶梵琳房聞思道韻
之髙人又豈無瑶英玉蘂羅襦薌澤之女士凡知香者
皆使序之若僕也灰釘之望既窮熏習之夢久斷空有
廬山一峯以為罏峯頂片雲以為香子并收入譜矣毎
憶劉季和香僻過罏熏身其主簿張坦以為俗坦可謂
直諒之友季和能笑領其言亦庶幾善補過者有士於
此如荀令君至人家坐席三日香梅學士毎晨袖覆罏
撮袖以出坐定放香是富貴自好者所為未聞聖賢為
此惜其不遇張坦也按禮經容臭者童儒所佩茝蘭者
婦輩所采大丈夫則自流芳百世者在故魏武猶能禁
家内不得熏香謝𤣥佩香囊則安石患之然琴牕書室
不得此譜則無以治罏熏至於自熏知見抑存乎其人
遂長揖謝客鼓棹去客追録為香譜序至治壬戌蘭秋
彭蠡釣徒熊朋来序
欽定四庫全書
　陳氏香譜卷一
　　　　　　　　　　　　　宋　陳敬　撰
許氏説文香芳也篆从黍从甘𨽻省作香春秋𫝊曰黍
稷馨香凡香之屬皆從香香之逺聞曰馨香之美者曰
􁚑(踈士/反)香之氣曰馦(許兼/反)曰馣(烏含/反)曰馧(扵云/反)曰馥(扶/福)
(反/)曰􁀙(扵盖/反)曰馤(同上/)曰馪(匹民/反)曰馢(則前/反)曰馛(蒲撥/反)
曰􁳗(匹結/反)曰馝(毗必/反)曰馞(蒲役/反)曰馠(火含/反)曰馩(符分/反)曰
馚(同上/)曰䭱(方减/反)曰􁀙(奴混/反)曰􁀙(薄庚/切)曰馟(陀胡/反)曰䭲
(扵騎/反)曰馜(女氏/反)曰䭯(普沒/反)曰䭱(蒲結/反)曰􁀙(普滅/反)曰􁀙(烏/孔)
(反/)曰□(毗霄/反)曰􁀙(步結/反)曰􁀙(許葛/反)曰馡(甫㣲/反)
香品舉要云香最多品類出交廣崖州及海南諸國然
秦漢以前未聞惟稱蘭蕙椒桂而已至漢武奢廣尚書
郎奏事者始有含雞舌香其他皆未聞迨晉武時外國
貢異香始此及隋除夜火山燒沉香甲煎不計數海南
諸品畢至矣唐眀皇君臣多有沉檀腦麝為亭閣何多
也後周顯徳間昆眀國又獻薔薇水矣昔所未有今皆
有焉然香者一也或出於草或出扵木或花或實或節
或葉或皮或液或又假人力而煎和成有供焚者有可
佩者又有充入藥者詳列如左
至治馨香感於神眀　書君陳
弗惟徳馨香　書酒誥
其香始升上帝居歆　詩生民
有飶其香邦家之光　詩載芟
黍稷馨香　左氏𫝊
蘭有國香　左氏𫝊
其徳足用昭其馨香　國語
如入芝蘭之室久而不聞其香　家語
　　香品
　　　龍腦香
唐夲草云出婆律國樹形似杉木子似荳䓻皮有甲錯
婆律膏是根下清脂龍腦是根中乾脂味辛香入口
段成式云亦出波斯國樹髙八九丈大可六七圍葉圓
而背白無花實其樹有肥痩痩者出龍腦香肥者出婆
律膏香在木心中婆律斷其樹翦取之其膏扵木端流
出　圖經云南海山中亦有此木唐天寶中交阯貢龍
腦皆如蟬蠶之形彼人言有老根節方有之然極難禁
中呼瑞龍腦帶之衣衿香聞十餘步今海南龍腦多用
火煏成片其中容偽　陶𨼆居云生西海婆律國婆律
樹中脂也如白膠香状味苦辛㣲温無毒主内外障眼
去三蟲療五痔眀目鎮心秘精又有蒼龍腦主風疹䵟
面入膏煎良不可㸃眼其眀净如雪花者善久經風日
或如麥麩者不佳宜合黒荳糯米相思子貯之甆器内
則不耗今復有生熟之異稱生龍腦即是所載是也其
絶妙者曰梅花龍腦有經火飛結成塊者謂之熟龍腦
氣味差薄盖益以他物也　葉庭珪云渤泥三佛齊亦
有之乃深山窮谷千年老杉樹枝榦不損者若損動則
氣洩無腦矣其土人解為板板傍裂縫腦出縫中劈而
取之大者成片俗謂之梅花腦其次謂之速腦速腦之
中又有金腳其碎者謂之米腦鋸下杉屑與碎腦相雜
者謂之蒼腦取腦已净其杉板謂之腦夲與鋸屑同𢷬
碎和置甆盆内以笠覆之封其縫熱灰煨煏其氣飛上
凝結而成塊謂之熟腦可作面花耳環佩帶等用又有
一種如油者謂之腦油其氣勁扵腦可浸諸香　陳正
敏云龍腦出南天竺木本如松初取猶濕斷為數十塊
尚有香日久木乾循理拆之其香如雲母者是也與中
土人取樟腦頗異　今案段成式所述與此不同故兩
存之
　　　婆律香
本草拾遺云出婆律國其樹與龍腦同乃樹之清脂也
除惡氣殺蟲蛀詳見龍腦香
　　　沉水香
唐夲草云出天竺單于二國與青桂雞骨棧香同是一
樹葉似橘經冬不凋夏生花白而圓細秋結實如檳榔
其色紫似葚而味辛療風水毒腫去惡氣樹皮青色木
似櫸栁重實黑色沉水者是今復有生黄而沉水者謂
之蠟沉又有不沉者謂之生結即棧香也　拾遺觧紛
云其樹如椿常以水試乃知　葉庭珪云沉香所出非
一真臘者為上占城次之渤泥最下真臘之真又分三
品綠洋最佳三濼次之勃羅間差弱而香之大概生結
者為上熟脱者次之堅黑為上黄者次之然諸沉之形
多異而名亦不一有状如犀角者如燕口者如附子者
如梭者是皆因形為名其堅緻而文横者謂之横隔沉
大扺以所産氣色為髙而形體非所以定優劣也綠洋三
濼勃羅間皆真臘屬國　談苑云一樹出香三等曰沉曰
棧曰黄熟　倦遊錄云沉香木嶺南瀕海諸州尤多大者
合抱山民或以為屋為橋梁為飯甑然有香者百無一
二盖木得水方結多在折枝枯榦中或為棧或為黄熟
自枯死者謂之水盤香髙竇等州産生結香盖山民見
山木曲折斜枝必以刀斫成坎經年得雨水漬遂結香復鋸
取之刮去白木其香結為斑㸃亦名鷓鴣斑沉之良久
在瓊崖等州俗謂之角沉乃生木中取者宜用熏裛黄
沉乃枯木中得者宜入藥黄臘沉尤難得按南史云置水
中則沉故名沉香浮者棧香也　陳正敏云水沉出南
海凡數重外為斷白次為棧中為沉今嶺南巖髙峻處
亦有之但不及海南者香氣清婉耳諸夷以香樹為槽
而餉雞犬故鄭文寶詩云沉檀香植在天涯賤等荆衡
水而槎未必為槽餉雞犬不如煨燼向髙家　今按黄
臘沉削之自卷嚙之柔韌者是餘見第四卷丁晋公天
香𫝊中
　　　生沉香
一名蓬莱香　葉庭珪云出海南山西其初連木状如
粟棘房土人謂棘香刀刳去木而出其香則堅倒而光
澤士大夫目為蓬莱香氣清而長耳品雖侔於真臘然
地之所産者少而官於彼者乃得之商舶罕獲焉故直
常倍扵真臘所産者云
　　　蕃香
一名蕃沉　葉庭珪云出渤泥三佛齊氣礦而烈價視
真臘綠洋减三分之二視占城减半矣治冷氣醫家多
用之
　　　青桂香
夲草拾遺云即沉香同樹細枝𦂳實未爛者　談苑云
沉香依木皮而結謂之青桂
　　　棧香
本草拾遺云棧與沉同樹以其肌理有黑脉者為别
葉庭珪云棧香乃沉香之次者出占城國氣味與沉香
相類但帶木頗不堅實故其品亞於沉而復於熟遜焉
　　　黄熟香
亦棧香之類也但輕虚枯朽不堪者今和香中皆用之
　葉庭珪云黄熟香夹棧黄熟香諸蕃皆出而真臘為
上黄而熟故名焉其皮堅而中腐者形状如桶故謂之黄
熟桶其夹棧而通黑者其氣尤䑃故謂之夹棧黄熟此
香雖泉人之所日用而夹棧居上品
　　　葉子香
一名龍鱗香盖棧之薄者其香尤勝扵棧　談苑云沉
香在土嵗久不待刓剔而精者
　　　雞骨香
本草拾遺云亦棧香中形似雞骨者
　　　水盤香
類黄熟而殊大多雕刻為香山佛像並出舶上
　　　白眼香
亦黄熟之别名也其色差白不入藥品和香㦯用之
　　　檀香
夲草拾遺云檀香其種有三曰白曰紫曰黄白檀樹出
海南主心腹痛霍亂中惡鬼氣殺蟲　唐夲草云味鹹
㣲寒主惡風毒出崑崙盤盤之國主消風腫又有紫真
檀人磨之以塗風腫雖不生於中土而人間徧有之　葉
庭珪云檀香出三佛齊國氣清勁而易洩爇之能奪衆
香皮在而色黄者謂之黄檀皮腐而色紫者謂之紫檀
氣味大率相類而紫者差勝其輕而脆者謂之沙檀藥
中多用之然香樹頭長商人截而短之以便負販恐其
氣洩以紙封之欲其滋潤故也　陳正敏云亦出南天
竺末耶山崖谷間然其他雜木與檀相類者甚衆殆不
可别但檀木性冷夏月多大蛇蟠遶人逺望見有蛇處
即射箭記之至冬月蛇蟄乃伐而取之也
　　　木香
夲草云一名宻香從外國舶上来葉似薯蕷而根大花
紫色功效極多味辛温無毒主辟瘟疫療氣劣氣不足
消毒殺蟲毒今以如雞骨堅實嚙之粘牙者為上又有
馬兠鈴根名曰青木香非此之謂也㦯云有二種亦恐
非耳一謂之雲南根
　　　降真香
南州記云生南海諸山大秦國亦有之　海藥夲草云
味温平無毒主天行時氣宅舍怪異並燒之有驗　列
僊傳云燒之感引鶴降醮星辰燒此香妙為第一小兒
佩之能辟邪氣状如蘓枋木然之初不甚香得諸香和
之則特美　葉庭珪云出三佛齊國及海南其氣勁而
逺能辟邪氣泉人毎嵗除家無貧富皆爇之如燔柴雖
在處有之皆不及三佛齊者一名紫藤香今有蕃降廣
降之别
　　　生熟速香
葉庭珪云生速香出真臘國熟速香所出非一而真臘
尤勝占城次之渤泥最下伐樹去木而取香者謂之生
速香樹仆扵地木腐而香存者謂之熟速香生速氣味
長熟速氣味易焦故生者為上熟者次之
　　　暫香
葉庭珪云暫香乃熟速之類所産髙下與熟速同但脱
者謂之熟速而木之半存者謂之暫香其香半生熟商
人以刀刳其木而出香擇尤美者雜於熟速而貨之故
市者亦莫之辨
　　　鷓鴣斑香
葉庭珪云出海南與真臘生速等但氣味短而薄易燼
其厚而沉水者差久文如鷓鴣斑故名焉亦謂之細冒
頭至薄而沉
　　　烏里香
葉庭珪云出占城國地名烏里土人伐其樹札之以為
香以火焙乾令香脂見於外以輸租役商人以刀刳其
木而出其香故品下扵他香
　　　生香
葉庭珪云生香所出非一樹小老而伐之故香少而未
多其直雖下於烏里然削木而存香則勝之矣
　　　交趾香
葉庭珪云出交趾國㣲黑而光氣味與占城棧香相類
然其地不通商舶而土人多販於廣西之欽州欽人謂
之光香
　　　乳香
廣志云即南海波斯國松樹脂紫赤色如櫻桃者名曰
乳香盖薰陸之類也僊方多用辟邪其性温療耳聾中
風口噤婦人血風能發酒治風冷止大膓洩澼療諸瘡
癤令内消今以通眀者為勝目曰滴乳其次曰揀香又
次曰瓶香然多夹雜成大塊如􁏏青之状又其細者謂
之香纒　沈存中云乳香夲名薰陸以其下如乳頭者
謂之乳頭香　葉庭珪云一名薰陸香出大食國之南
數千里深山窮谷中其樹大抵類松以斤斫樹脂溢於
外結而成香聚而為塊以象輦之至於大食大食以舟
載易他貨於三佛齊故香常聚於三佛齊三佛齊毎嵗
以大舶至廣與泉廣泉二舶視香之多少為殿最而香
之品十有三其最上品者為揀香圓大如乳頭俗所謂
滴乳是也次曰瓶乳其色亞於揀香又次曰瓶香言收
時量重置於瓶中在瓶香之中又有上中下三等之别
又次曰袋香言收時只置袋中其品亦有三等又次曰
乳搨盖香在舟中鎔搨在地雜以沙石者又次黑搨香
之黑色者又次曰水濕黑搨盖香在舟中為水所浸漬
而氣變色敗者也品雜而碎者曰斫削簸揚為塵者曰
纒末此乳香之别也　温子皮云廣州蕃藥多偽者偽
乳香以白膠香攪糟為之但燒之煙散多此偽者是也
真乳香與茯苓共嚼則成水　又云𤾂山石乳香玲瓏
而有蜂窩者為真毎爇之次爇沉檀之屬則香氣為乳
香煙置定難散者是否則白膠香也
　　　薫陸香
廣志云生南海又僻方即羅香也　海藥夲草云味平
温毒清神一名馬尾香是樹皮鱗甲採復生　唐夲草
云出天竺國及邯鄲似楓松脂黄白色天竺者多白邯
鄲者夹綠色香不甚烈㣲温主伏尸惡氣療風水腫毒
　　　安息香
夲草云出西戎樹形似松柏脂黄色為塊新者亦柔韌
味辛苦無毒主心腹惡氣鬼疰　後漢書西域𫝊安息
國去雒陽二萬五千里比至康居其香乃樹皮膠燒之
通神眀辟衆惡　酉陽雜爼云出波斯國其樹呼為辟
邪樹長三丈許皮色黄黑葉有四角經冬不凋二月有
花黄色心㣲碧不結實刻皮出膠如飴名安息香　葉
庭珪云出三佛齊國乃樹之脂也其形色類胡桃瓤而
不宜扵燒然能發衆香故多用之以和香焉　温子皮
云辨真安息香毎燒之以厚紙覆其上香透者是否則
偽也
　　　篤耨香
葉庭珪云出真臘國亦樹之脂也樹如松杉之類而香
蔵扵皮樹老而自然流溢者也色白而透眀故其香雖
盛暑不融土人既取之矣至夏月以火環其樹而炙之
令其脂液再溢及冬月沍寒其凝而復取之故其香冬
凝而夏融土人盛之以瓠瓢至暑月則鑚其瓢而周為
孔藏之水中欲其隂凉而氣通以泄其汗故得不融舟
人易以磁器不若扵瓢也其氣清逺而長或以樹皮相
雜則色黒而品下矣香之性易融而暑月之融多滲扵
瓢故斷瓢而爇之亦得其典型今所謂葫蘆瓢者是也
　　　瓢香
𤨏碎錄云三佛齊國以匏瓢盛薔薇水至中國水盡碎
其瓢而爇之與篤耨瓢畧同又名乾葫蘆片以之蒸香
最妙
　　　金顔香
西域𫝊云金顔香類薰陸其色赤紫其烟如凝漆沸超
不甚香而有酸氣合沉檀為香焚之極清婉　葉庭珪
云出大食及真臘國所謂三佛齊出者盖自二國販至
三佛齊三佛齊乃販入中國焉其香則樹之脂也色黄
而氣勁善於聚衆香今之為龍涎軟者佩帶者多用之
蕃之人多以和氣塗身
　　　詹糖香
夲草云出晉安岑州及交廣以南樹似橘煎枝葉為之
似糖而黑多以其皮及蠧糞雜之難得純正者惟輭乃
佳
　　　蘓合香
神農夲草云生中臺州谷　陶𨼆居云俗𫝊是獅子糞
外國説不爾今皆從西域来真者難别紫赤色如紫檀
堅實極芬香重如石燒之灰白者佳主辟邪瘧癎鬼疰
去三蟲　西域𫝊云大秦國一名犂犍以在海西亦名
雲漢海西國地方數千里有四百餘城人俗有類中國
故謂之大秦國人合香謂之香煎其汁為蘓合油其津
為蘓合油香　葉庭珪云蘓合香油亦出大食國氣味
類扵篤耨以濃净無滓者為上蕃人多以之塗身以閩
中病大風者亦做之可合輭香及入藥用
　　　亞濕香
葉庭珪云出占城國其香非自然乃土人以十種香𢷬
和而成味温而重氣和而長爇之勝於他香
　　　塗肌拂手香
葉庭珪云二香俱出真臘占城國土人以腦麝諸香𢷬
和而成或以塗肌或以拂手其香經宿不歇惟五羊至
今用之他國不尚焉
　　　雞舌香
唐夲草云出崑崙國及交廣以南樹有雌雄皮葉並似
栗其花如梅結實似棗核者雌樹也不入香用無子者
雄樹也採花釀以成香香㣲温主心痛惡瘡療風毒去
惡氣
　　　丁香
山海經云生東海及崑崙國二三月開花七月方結實
　開寶夲草註云生廣州樹髙丈餘凌冬不凋葉似櫟
而花圓細色黄子如丁長四五分紫色中有麤大長寸
許者俗呼為母丁香擊之則順理拆味辛主風毒諸腫
能發諸香及止心疼霍亂嘔吐甚騐　葉庭珪云丁香
一名丁子香以其形似丁子也雞舌香丁香之大者今所謂
丁香母是也日華子云雞舌香治口氣所以三省故事
郎官含雞舌香欲其奏事對答其氣芬芳至今方書為
然出大食國
　　　鬱金香
魏畧云生大秦國二三月花如紅藍四五月採之甚香
十二葉為百草之英　夲草拾遺云味苦無毒主蟲毒
鬼疰鴉鶻等臭除心腹間惡氣入諸香用　説文云鬱
金香芳草也十葉為貫百二十貫採以煑之為鬯一曰
鬱鬯百草之華逺方所貢方物合而釀之以降神也
物類相感志云出伽毗國華而不實但取其根而用之
　　　迷迭香
廣志云出西域魏文侯有賦亦嘗用　夲草拾遺云味
辛温無毒主惡氣今人衣香燒之去臭
　　　木宻香
内典云状若槐樹　異物志云其葉如椿　交州記云
樹似沉香　夲草拾遺云味甘温無毒主辟惡去邪鬼
疰生南海諸山中種之五六年乃有香
　　　藒車香
夲草拾遺云味辛温主鬼氣去臭及蟲魚蛀物生彭城
髙數尺黄葉白花　爾雅云藒車䒗輿注曰香草也
　　　必栗香
内典云一名化木香似老椿　海葉夲草云味辛温無
毒主鬼疰心氣痛斷一切惡氣葉落水中魚暴死木可
為書軸碎白魚不損書
　　　艾蒳香
廣志云出西域似細艾又有松樹皮上綠衣亦名艾蒳
可以合諸香燒之能聚其煙青白不散　夲草拾遺云
味温無毒主惡氣殺蛀蟲主腹内冷洩痢一名石芝
字統云香草也　異物志云葉如栟櫚而小子似㯽榔
可食
　　　兠婁香
異物志云生海邊國如都梁香　夲草云性㣲温療霍
亂心痛主風水腫毒惡氣止吐逆亦合香用莖葉如水
蘓　今按此香與今之兠婁香不同
　　　白茅香
夲草拾遺云味甘平無毒主惡氣令人身香煑汁服之
主腹内冷痛生安南如茅根道家以之煑湯沐浴云
　　　茅香花
唐夲草云生劔南諸州其莖葉黒褐色花白非白茅也
味苦温無毒主中惡反胃止嘔吐葉苖可煑湯浴辟邪
氣令人身香
　　　兠納香
廣志云生驃國　魏畧云出大秦國　夲草拾遺云味
甘温無毒去惡氣温中除冷
　　　耕香
南方草木状云耕香莖生細葉　夲草拾遺云味辛温
無毒主臭鬼氣調中生烏滸國
　　　雀頭香
夲草云即香附子也所在有之葉莖都是三稜根若附
子周匝多毛交州者最勝大如棗核近道者如杏仁許
荆襄人謂之莎草根大能下氣除腦腹中熱合和香用
之尤佳
　　　芸香
倉頡解詁曰芸蒿葉似邪蒿可食　魚豢典畧云芸香
辟紙魚蠧故藏書臺稱芸臺　物類相感志云香草也
　説文云似苜蓿　雜禮圖云芸即蒿也香美可食今
江東人餌為生菜
　　　零陵香
南越志云一名燕草又名薰草生零陵山谷葉如羅勒
　山海經云薰草麻葉而方莖赤花而黒實氣如蘼蕪
可以止癘即零陵香　本草云味苦無毒主惡氣注心
腹痛下氣令體和諸香或作湯丸用得酒良
　　　都梁香
荆州記云都梁縣有山山上有水其中生蘭草因名都
梁香形如藿香古詩愽山罏中百和香鬱金蘓合及都
梁　廣志云都梁在淮南亦名煎澤草也
　　　白膠香
唐本草云樹髙大木理細鞭葉三角商洛間多有五月
斫為坎十二月收脂經史類證本草云楓樹所在有之
南方及闗陕尤多樹似白楊葉圓而岐二月有花白色
乃連著實大為鳥卵八九月熟曝乾可燒　開寶本草
云味辛苦無毒主癮疹風痒浮腫即楓香脂也
　　　芳草
本草云即白芷也一名茝又名莧又名符離一名澤芬
生下濕地河東州谷尤勝近道亦有之道家以此香浴
去尸蟲
　　　龍涎香
葉庭珪云龍涎出大食國其龍多蟠伏於洋中之大石
卧而吐涎涎浮水面人見烏林上異禽翔集衆魚游泳
爭噆之則殳取焉然龍涎本無香其氣近於臊白者如
百藥煎而膩理黑者亞之如五靈脂而光澤能發衆香
故多用之以和香焉　潜齋云龍涎如膠毎兩與金等
舟人得之則巨富矣　温子皮云真龍涎燒之置杯水
於側則煙入水假者則散嘗試之有騐
　　　甲香
唐本草云蠡類生雲南者大如掌青黄色長四五寸取
殻燒灰用之南人亦煑其肉噉今合香多用謂能發香
復末香煙傾酒宻煑製方可用法見後　温子皮云正
甲香本是海螺壓子也唯廣南来者其色青黄長三寸
河中府者只濶寸餘嘉州亦有如錢様大於木上磨令
熱即投釅酒中自然相近者是也若合香偶無甲香則
以鱟殻代之其勢力與中香均尾尤好
　　　麝香
唐本草云生中臺川谷及雍州益州皆有之　陶𨼆居
云形類麞常食柏葉及噉蛇或於五月得者往往有蛇
骨主辟邪殺鬼精中惡風毒療蛇傷多以當門一子真
香分揉作三四子括取血膜雜以餘物大都亦有精麤破
皮毛共在裹中者為勝或有夏食蛇蟲多至寒者香滿
入春患急痛自以脚剔出人有得之者此香絶勝帶麝
非但取香亦以辟惡其真香一子着腦間枕之辟惡夢
及尸痊鬼氣或𫝊有水麝臍其香尤美　洪氏云唐天
寶中廣中獲水麝臍香皆水也毎以針取之香氣倍於
肉臍　倦遊錄云商汝山多羣麝所遺糞嘗就一處雖
逺逐食必還走之不敢遺迹他處慮為人獲人反以是
求得必掩羣而取之麝絶愛其臍毎為人所逐勢急即
自投髙嵓舉爪裂出其香就縶而死猶拱四足保其臍
李商𨼆詩云逐巖麝香退
　　　麝香木
葉庭珪云出占城國樹老而仆埋於土而腐外黒肉黄
赤者其氣類於麝故名焉其品之下者盖縁伐生樹而
取香故其氣惡而勁此香實腫朧尤多南人以為器皿
如花梨木類
　　　麝香草
述異記云麝香草一名紅蘭香一名金桂香一名紫述
香出蒼梧鬱林郡今吳中亦有麝香草似紅蘭而甚香
最宜合香
　　　麝香檀
𤨏碎錄云一名麝檀香盖西山樺根也爇之類煎香或
云衡山亦有不及南者
　　　梔子香
葉庭珪云梔子香出大食國状如紅花而淺紫其香清
越而醖藉佛書所謂薝蔔花是也　段成式云西域薝
蔔花即南花梔子花諸花少六出惟梔子花六出　蘓
頌云梔子白花六出甚芬香刻房七稜至九稜者為佳
　　　野悉宻香
潜齋云出佛林國亦出波斯國苖長七八尺葉似梅
四時敷榮其花五出白色不結實花開時徧野皆香與
嶺南詹糖相類西域人常採其花壓以為油甚香滑唐
人以此和香㦯云薔薇水即此花油也亦見雜爼
　　　薔薇水
葉庭珪云大食國花露也五代時蕃将蒲訶散以十五
瓶効貢厥后罕有至者今則採末利花蒸取其液以代
焉然其水多偽雜試之當用琉璃瓶盛之翻揺數四其
泡自上下者為真　後周顯徳五年昆明國獻薔薇水十
五瓶得自西域以之灑衣衣敝而香不㓕
　　　甘松香
廣志云生涼州　夲草拾遺云味温無毒主鬼氣卒心
腹痛漲滿發生細葉煑湯沐浴令人身香
　　　蘭香
川本草云味辛平無毒主利水道殺蟲毒辟不祥一名
水香生大吳池澤葉似蘭尖長有岐花紅白色而香俗
呼為䑕尾香煑水浴治風
　　　木犀香
向余異苑圖云巖桂一名七里香生匡廬諸山谷間八
九月開花如棗花香滿巖谷採花陰乾以合香甚奇其
木堅韌可作茶品紋如犀角故號木犀
　　　馬蹄香
本草云即杜蘅也葉似葵形如馬蹄俗呼為馬蹄香藥
中少用惟道家服令人身香
　　　蘹香
本草云即茴香葉細莖麤髙者五六尺叢生人家庭院
中其子療風
　　　蕙香
廣志云蕙草綠葉紫花魏武帝以為香燒之
　　　蘼蕪香
本草云蘼蕪一名薇蕪香草也魏武帝以之藏衣中
　　　荔枝香
通志草木畧云荔枝亦曰離枝始𫝊於漢世初出嶺南
後出蜀中今閩中所産甚盛　南海藥譜云荔枝􁆐人
未採則百蟲不敢近纔採之則烏鳥蝙蝠之類無不殘
傷今以形如丁香如鹽梅者為上取其殻合香甚清馥
　　　木蘭香
類證本草云生零陵山谷及太山一名林蘭一名杜蘭
皮似桂而香味苦寒無毒主眀耳目去臭氣　陶𨼆居
云今諸處皆有樹類如楠皮甚薄而味辛香益州者
皮厚状如厚朴而氣味為勝今東人皆以山桂皮當之
亦相類道家用合香　通志草木畧云世言魯般刻木
蘭舟在七里洲中至今尚存凡詩所言木蘭即此耳
　　　𤣥臺香
一名𤣥參　本草云味苦寒無毒眀目定五臓生河南
州谷及冤句三四月採根暴乾　陶𨼆居云今出近道
處處有之莖似人參而長大根甚黒亦㣲香道家時用
亦以合香　圖經云二月生苗葉似脂麻又視如栁細
莖青紫
　　　顫風香
今按此香乃占城之至精好者盖香樹交枝曲榦兩相
戞磨積有嵗月樹之精液菁英結成伐而取之老節油
透者亦佳潤澤頗類蜜清者最佳熏衣可經累日香氣
不止今江西道臨江路清江鎮以此香為香中之甲品價
常倍於他香
　　　伽䦨木
一作伽藍木今按此香本出迦闌國亦占香之種也
㦯云生南海補陀巖盖香中之至寶其價與金等
　　　排香
安南志云好事者多種之五六年便有香也　今按此
香亦占香之大片者又謂之夀香盖獻夀者多用之
　　　紅兠婁香
今按此香即麝檀香之别也
　　　大食水
今按此香即大食國薔薇露也本土人毎蚤起以爪甲
於花上取露一滴置耳輪中則口眼耳鼻皆有香氣終
日不散
　　　孩兒香
一名孩兒土一名孩兒泥一名烏爺土　今按此香乃
烏爺國薔薇樹下土也本國人呼曰海今訛傳為孩兒
盖薔薇四時開花雨露滋沐香滴於土凝如菱角塊者
佳今人合茶餅者往往用之
　　　紫茸香
一名狨香　今按此香亦出沉速香之中至薄而膩理
色正紫黑焚之雖數十步猶聞其香或云沉之至精者
近時有得此香因禱祠爇於山上而下上數里皆聞之
　　　珠子散香
滴乳香之至瑩净者
　　　喃吺哩香
喃吺哩國所産降真香也
　　　熏華香
今按此香盖以海南降真劈作薄片用大食薔薇水浸
透於甑内蒸乾慢火爇之最為清絶樟鎮所售尤佳
　　　欖子香
今按此香出占城國盖占香樹為蟲蛀鏤香之英華結
子水心中蟲所不能蝕者形如橄欖核故名焉
　　　南方花
余向云南方花皆可合香如末利闍提佛桑渠那香花
本出西域佛書所載其後𫝊夲来閩嶺至今遂盛又有
大含笑花素馨花就中小含笑香尤酷烈其花常若菡
萏之未敷者故有含笑之名又有麝香花夏開與真麝
無異又有麝真無異又有麝香末亦類麝氣此等皆畏
寒故此地莫能植也或𫝊吳家香用此諸花合　温子
皮云素馨末利摘下花蕋香纔過即以酒噀之復香凡
是生香蒸過為佳毎四時遇花之香者皆次次蒸之如
梅花瑞香酴醿宻友梔子末利木犀及橙橘花之類皆可
蒸他日爇之則羣花之香畢備
　　　花熏香訣
用好降真香結實者截斷約一寸許利刀劈作薄片以
豆腐漿煑之俟水香去水又以水煑至香味去盡取出
再以末茶或葉茶煑百沸漉出陰乾隨意用諸花熏之
其法以净瓦缶一箇先鋪花一層鋪香片一層鋪花一
層及香片如此重重鋪盖了以油紙封口飯甑上蒸少
時取起不得解待過數日取燒則香氣全矣　或以舊
竹辟蔶依上煑製代降採橘葉搗爛代諸花熏之其香
清若春時曉行山徑所謂草木真天香殆此之謂
　　　香草名釋
遯齋閒覽云楚辭所詠香草曰蘭曰蓀曰茝曰葯曰䖀
曰芷曰荃曰蕙曰蘼蕪曰江蘺曰杜若曰杜蘅曰藒車
曰蒥荑其類不一不能盡識其名状釋者但一切謂之
香草而已其間一物而備數名者亦有與今人所呼不
同者如蘭一物𫝊謂有國香而諸家之説但各以色自
相非毁莫辨其真或以為都梁或以為澤蘭或以蘭草
今當以澤蘭為正山中又有一種葉大如麥門冬春開
花甚香此别名幽蘭也蓀則澗溪中所生今人所謂石
菖蒲者然實非菖蒲葉柔脆易折不若蘭蓀之堅勁雜
小石清水植之盆中久而鬱茂可愛茝葯䖀芷雖有四
名而祗是一物今所謂白芷是也蕙即零陵也一名薰
蘼蕪即芎窮苗也一名江蘺杜若即山薑也杜蘅今人
呼為馬蹄香惟荃與藒車蒥荑終莫能識騷人類以香
草比君子耳他日求田問舍當求其本列植欄檻以為
楚香亭欲為芬芳滿前終日幽對相見騷人之雅趣以
寓意耳通志草木略云蘭即蕙蕙即薰薰即零陵香楚
辭云滋蘭九畹種蕙百畞互言也古方謂之薫草故名
醫别錄出薫草條近方謂之零陵香故開寶本草出零
陵香條神農本經謂之蘭余昔修本草以二條貫於蘭
後眀一物也且蘭舊名煎澤草婦人和油澤頭故以名
焉　南越志云零陵香一名燕草又名薫草即香草生
零陵山谷今潮嶺諸州皆有又别錄云薫草一名蕙草
眀薫蕙之蘭也以其質香故可以為膏澤可以塗宫室
近世一種草如茅葉而嫩其根謂之土續斷其花馥郁
故得蘭名誤為人所賦詠　澤芬曰白芷曰白􁈙曰䖀
曰莞曰荷蘺楚人謂之葯其葉謂之蒿與蘭同徳俱生
下濕　澤蘭曰虎蘭曰龍棗曰虎蒲曰蘭香曰都梁香
如蘭而莖方葉不潤生於水中名曰水香　茈胡曰地
薰曰山菜曰葭草葉曰芸蒿味辛可食生銀夏者芬馨
之氣射於雲間多白􁀙青􁀙翺翔其上𤨏碎錄云古人
藏書辟蠧用芸芸香草也今七里香是也南人採置席
下能辟虱香草之類大率異名所謂蘭蓀即菖蒲也蕙
今零陵香也􁈙今白芷也朱文公離騷註云蘭蕙二物
本草言之甚詳大抵古之所謂香草必其花葉皆香而
燥濕不變故可刈而為佩今之所謂蘭蕙則其花雖香
而葉乃無氣其香雖美而質弱易萎非可刈佩也
　　香異
　　　都夷香
洞㝠記云香如棗核食一顆厯月不飢或投水中俄滿
大盂也
　　　荼蕪香
荼一作荼　王子年拾遺記云燕昭王時廣延國進二
舞人王以荼蕪香屑鋪地四五寸使舞人立其上彌日
無迹香出波弋國浸地則土石皆香著朽木腐草莫不
茂蔚以薫枯骨則肌肉皆香　又見獨異志
　　　辟寒香
辟寒香辟邪香瑞麟香金鳯香皆異國所獻　杜陽雜
編云自兩漢至皇唐皇后公主乗七寶輦四面綴五色
玉香囊中貯上四香毎一出遊則芬馥滿道
　　　月支香
瑞應圖云天漢二年月支國進神香武帝取視之状若
燕卵凡三枚似棗帝不燒付外庫後長安中大疫宫人
得疾衆使者請燒香一枚以辟疫氣帝然之宫中病者
差長安百里内聞其香積數月不歇
　　　振靈香
十洲記云生西海中聚窟洲大如楓而葉香聞數百里
名曰返魂樹伐其根於玉釜中取汁如飴名曰驚精香
又曰振靈香又曰返生香又曰馬積香又曰郤死香一
種五名靈物也死者未滿三日聞香氣即活延和中月
氐遣使貢香四兩大如雀卵黒如椹
　　　神精香
洞冥記云波岐國獻神精香一名筌䕷草一名春蕪草
一根百條其枝間如竹節柔輭其皮如絲可以為布所
謂春蕪布亦曰香筌布又曰如冰紈握之一片滿身皆
香
　　　􁳗臍香
酉陽雜爼云出波斯國拂林呼為頂㪍梨咃長一丈餘
一尺許皮色青薄而極光净葉似阿魏毎三葉生於條
端無花結實西域人常以八月伐之至冬抽新條極滋
茂若不翦除反枯死七月斷其枝有黄汁其状如蜜㣲
有香氣入藥療百病
　　　兠末香
本草拾遺云燒之去惡氣除病疫漢武故事云西王母
降上燒是香兠渠國所献如大豆塗宫門香聞百里闗
中大疫死者相枕藉燒此香疫即止内𫝊云死者皆起此則
靈香非中國所致
　　　沈榆香
封禪記云黄帝列珪玉於蘭蒲蓆上然沈榆香舂雜寶
為屑以沈榆膠和之若泥以分尊卑華夷之位
　　　千畞香
述異記云南郡有千畞香林名香往往出其中
　　　沈光香
洞㝠記云塗魂國貢闇中燒之有光而堅實難碎太醫
院以鐵杵舂如粉而燒之
　　　十里香
述異記云千年松香聞扵十里
　　　威香
孫氏瑞應圖云瑞草一名威㽔王者禮備則生扵殿前
又云王者愛人命則生
　　　返魂香
洪氏云司天主簿徐肇遇蘓氏子徳哥者自言善合返
魂香手持香爐懐中取如白檀末撮於爐中烟氣裊裊
直上甚於龍腦徳哥㣲吟曰東海徐肇欲見先靈願此
香煙用為導引盡見其父母曾髙徳哥云但死八十年
已前則不可返矣
　　　茵墀香
拾遺記云靈帝熹平三年西域所獻煑為湯辟癘宫人
以之沐浴餘汁入渠名曰流香之渠
　　　千步香
述異記云出海南佩之香聞千步也今海隅有千步草
是其種也葉似杜若而紅碧相雜　貢籍云南郡貢千
步香是也
　　　飛氣香
三洞珠囊𨼆訣云真檀之香夜泉𤣥脂朱陵飛氣之香
返生之香真人所燒之香
　　　五香
三洞珠囊云五香樹一株五根一莖五枝一枝五葉一
葉開五節五五相對故先賢名之五香之末燒之十日
上徹九皇之天即青目香也　雜修飬方云五月一日
取五木煑湯浴令人至老鬢髪黑徐鍇注云道家以青
木為五香亦名五木
　　　石葉香
拾遺記云此香疊疊如雲母其氣辟癘魏文帝時題腹
國所獻
　　　祗精香
洞㝠記云出塗魂國燒此香魑魅精祗皆畏避
　　　雄麝香
西京雜記云趙昭儀上姊飛燕三十五物有青木香沉
木香九真雄麝香
　　　蘅蕪香
拾遺記云漢武帝夢李夫人授以蘅蕪之香帝夢中驚
起香氣猶著衣枕厯月不歇
　　　蘅薇香
賈善翔髙道𫝊云張道陵母夫人自魁星中蘅薇香授
之遂感而孕
　　　文石香
洪氏云卞山在潮州山下産無價香有老姥拾得一文
石光彩可翫偶墜火中異香聞於逺近收而寶之毎投
火中異香如初
　　　金香
三洞珠囊云司命君王易度遊於東坂廣昌之域長樂
之鄉天女灌以平露金香八㑹之湯珍瓊鳳𤣥脯
　　　百和香
漢武内𫝊云帝於七月七日設坐殿上燒百和香張罽
錦幛西王母乗紫雲車而至
　　　金磾香
洞冥記云金日磾既入侍欲衣服香潔變羶酪之氣乃
合一香以自薰武帝亦悦之
　　　百濯香
拾遺記云孫亮為寵姬四人合四氣香皆殊方異國所
獻凡經踐躡安息之處香氣在衣雖濯浣彌年不散因
名百濯香復因其室曰思香媚寝
　　　芸輝香
杜陽雜編元載造芸輝堂芸輝者香草也出于闐國其
白如玉入土不朽為屑以塗壁
　　　九和香
三洞珠囊云天人玉女𢷬羅天香持擎玉爐燒九和之
香
　　　千和香
三洞珠囊云峨嵋山孫真人然千和之香
　　　罽賓香
盧氏雜説楊牧嘗召崔安石食盤前置香一爐烟出如
樓臺之状崔别聞一香似非爐烟崔思之楊顧左右取
白角楪子盛一漆毬子呈崔曰此罽賓國香所聞即此
香也
　　　拘物頭花香
唐實錄云太宗朝罽賓國進拘物頭花香香數十里聞
　　　龍文香
杜陽雜編云武帝時所獻忘其國名
　　　鳯腦香
杜陽雜編云穆宗嘗於藏真島前焚之以崇禮敬
　　　一木五香
酉陽雜爼云海南有木根梅檀節沉香花鷄舌葉藿香
花膠熏陸亦名衆木香
　　　昇霄靈香
杜陽雜編云同昌公主薨上哀痛常令賜紫尼及女道
士焚昇霄靈香擊歸天紫金之磬以導靈昇
　　　區撥香
通典云頓遊國出藿香香挿枝便生葉如都梁以裛衣
國有區撥等花冬夏不衰其花蕊更芬馥亦末為粉以
傅其身焉
　　　大象藏香
釋氏㑹要云因龍鬭而生若燒其香一丸興大光眀細
雲覆上味如甘露也晝夜降其甘雨
　　　兠婁婆香
楞嚴經云壇前别安一小爐以此香煎取香汁浴其炭
然合猛熾
　　　多伽羅香
釋氏㑹要云多伽羅香此云根香多摩羅跋香此香藿
香梅檀譯云與樂即白檀也能治熱病赤檀能治風腫
　　　法華諸香
法華經云須曼那華香闍提華香末利華香青赤白蓮
華香華樹香果樹香□檀香沈水香多摩羅跋香多伽
羅香象香馬香男香女香拘鞞陀羅樹香曼陀羅華香
硃沙華香曼殊妙華香
　　　牛頭㫋􁉹香
華嚴經云從離垢出以之塗身火不能燒
　　　熏肌香
洞㝠記云用熏人肌骨至老不病
　　　香石
物類相感志云員嶠爛石色似肺燒之有香煙聞數百
里煙氣升天則成香雲偏潤則成香雨亦見拾遺記
　　　懐夢草
洞㝠記云鍾火山有香草武帝思李夫人東方朔獻之
帝懐之夢見因名曰懐夢草
　　　一國香
諸蕃記赤土國在海南出異香毎一燒一丸聞數百里
號一國香
　　　龜中香
述異記云即青桂香之善者
　　　羯布羅香
西域記云其樹松身異華花果亦别初揉既濕尚未有
香木乾之後循理而折之其中有香状如雲母色如冰
雪亦名龍腦香
　　　逆風香
波利質國多香樹其香逆風而聞
　　　靈犀香
通天犀角鎊少末與沉香爇之煙氣裊裊直上能挟陰
雲而睹青天故名抱樸子云通天犀角有白理如線置
米羣雞中雞往啄米見犀輙驚散故南人呼為駭雞羣
也
　　　玉㽔香
好事集云栁子厚毎得韓退之所寄詩文必盥手熏以
玉㽔香然後讀之
　　脩製諸香
　　　飛樟腦
樟腦一兩兩盞合之以濕紙糊縫文武火熁半時取起
候冷用之(沈譜/)樟腦不以多少研細用篩過細壁土拌
勻捩薄荷汁少許灑在土上以净盌相合定濕紙條固
四縫甑上蒸之腦子盡飛上盌底皆成冰片(是齋售用/)
樟腦石灰等分同研極細末用無油銚子貯之甆盌盖
定四面以紙固濟如法勿令透氣底下用木炭火煆少
時取開其腦子已飛在盌盖上用雞翎掃下再與石灰
等分如前煆之凡六七次至第七次可用慢火煆一日
而止取下掃腦子與杉木盒子鋪在内以乳汁浸兩宿
固濟口不令透氣掘地四五尺窨一月不可入藥(同上/)
韶腦一兩滑石二兩一處同研入新銚子内文武火炒
之上用一磁器盖之自然飛在盖上奪真
　　　篤耨
篤耨黒白相雜者用盞底盛上飯甑蒸之白浮於面黒
沉於下(碎錄/)
　　　乳香
乳香尋常用指甲燈草糯米之類同研及水浸鉢研之
皆費力惟紙裹置壁隙中良久取研即粉碎　又法於
乳鉢下着水輕研自然成末或於火上紙裹略烘(𤨏碎/錄)
　　　麝香
研麝香湏著少水自然細不必羅也入香不宜用多及
供佛神者去之
　　　龍腦
龍腦湏别器研細不可多用多則撩奪衆香(沈譜/)
　　　檀香
須㨂真者剉如米粒許慢火煼令煙出紫色斷腥氣即
止　毎紫檀一斤薄作片子好酒二升以慢火煑乾畧
煼檀香劈作小片臘茶清浸一宿焙乾以蜜酒同拌
令勻再浸一宿慢火炙乾　檀香細剉水一升白蜜半
升同於鍋内煎五七十沸焙乾　檀香斫作薄片子入
蜜拌之净器爐如乾旋旋入蜜不住手攪動勿令炒焦
以黒褐色為度(以上並沈氏香譜/)
　　　沉香
沉香細剉以絹袋盛懸於銚子當中勿令著底蜜水浸
慢煑一日水盡更添今多生用
　　　藿香
凡藿香甘松零陵之類須揀去枝梗雜草曝令乾燥揉
碎揚去塵不可用水洗燙損香味也
　　　茅香
茅香湏揀好者剉碎以酒蜜水潤一夜炒令黄燥為度
　　　甲香
甲香如龍耳者好自餘小者次也取一二兩以来用炭
汁一盌煑盡後用泥煑方同好酒一盞煑盡入蜜半匙
爐如黄色黄泥水煑令透眀逐片净洗焙乾灰炭煑兩
日净洗以蜜湯煑乾甲香以泔浸二宿後煑煎至赤珠
頻沸令盡泔清為度入好酒一盞同煑良久取出用火
炮色赤更以好酒一盞取出候乾刷去泥更入漿一碗
煑乾為度入好酒一盞煑乾於銀器内炒令黄色甲香
以灰煑去膜好酒煑乾甲香磨去齟齬以胡麻膏熬之
色正黄則用蜜湯洗净入香宜少用
　　　鍊蜜
白沙蜜若干綿濾入磁罐油紙重疊蜜封罐口大釡内
重湯煑一日取出就罐於火上煨煎數沸便出盡水氣
則經年不變若毎斤加蘓合油二兩更妙或少入朴硝
除去蜜氣尤佳凡鍊蜜不可大過過則濃厚和香多不
勻
　　　煆炭
凡合香用炭不拘黒白重煆作火罨於宻噐冷定一則
去炭中生薪一則去炭中雜穢之氣　煼香宜慢火如
火𦂳則焦氣(沈譜/)
　　　合香
合香之法貴於使衆香咸為一體麝滋而散撓之使勻
沉實而腴碎之使和檀堅而燥揉之使膩比其性等其
物而髙下如醫者則藥使氣味各不相掩
　　　𢷬香
香不用羅量其精粗𢷬之使勻大細則煙不永太粗則
氣不和若水麝婆律湏别器研之(以上香史/)
　　　收香
水麝忌暑婆律忌濕尤宜護持香雖多湏置之一器
貴時得開闔可以診視
　　　窨香
香非一體濕者易和燥者難調輕輭者燃速重實者化
遲以火鍊結之則走洩其氣故必用净器拭極乾貯窨
蜜掘地藏之則香性粗入不復離觧　新和香必須窨
貴其燥濕得宜也毎約香多少貯以不津甆器蠟紙封
於静室屋中掘地窞深三五寸月餘逐旋取出其尤䭲馜
也(沈譜/)
　　　焚香
焚香必於深房曲室矮卓置爐與人膝平火上設銀葉
㦯雲母製如盤形以之襯香香不及火自然舒慢無煙
燥氣(香史/)
　　　熏香
凡欲薰衣置熱湯於籠下衣覆其上使之沾潤取去别
以爐爇香熏畢疊衣入箧笥隔宿衣之餘香數日不歇
　
　
　
　
　
　
　
　
　
　
　
　
　
　
　陳氏香譜卷一
欽定四庫全書
　陳氏香譜卷二
　　　　　　　　　　　　　宋　陳敬　撰
　　　五香夜刻(宣州石刻/)
宂壺為漏浮木為箭自有熊氏以来尚矣三代兩漢迄
今遵用雖制有工拙而無以易此國初得唐朝水秤作
用精巧與杜牧宣潤秤漏頗相符合其後燕肅龍圖守
梓州作蓮花漏上進近又吳僧瑞新創杭湖等州秤漏
例皆踈畧慶厯戊子年初預班朝十二月起居退宣許
百官於朝堂觀新秤漏因得詳觀而黙識焉始知古今
之制都未精究盖少第二平水奩致漏滴之有遲速也
亘古之闕繇我朝講求而大備邪嘗率愚短竊效成法
施於婺睦二州鼓角樓熈寜癸丑嵗大旱夏秋泉冬愆
南井泉枯竭民用艱險時待次梅谿始作百刻香印以
凖昏曉又增置五夜香刻如左
　　　百刻香印
百刻香印以堅木為之山梨為上樟楠次之其原一寸
二分外經一尺一寸中心經一寸無餘用有文處分十
二界迴曲其文横路二十一里路皆濶一分半鋔其上
深亦如之毎刻長一寸四分凡一百刻通長二百四十
寸毎時率二尺計二百四十寸凡八刻三分刻之一其
中近狭處六暈相屬亥子也丑寅也夘辰也巳午也未
申也酉戌也陰盡以至陽也戌之末則入亥以上六長
暈各外相連陽時六皆順行自小以入大也㣲至著也
其向外長六暈亦相屬子丑也寅夘也辰巳也午未也
申酉也戌亥也陽終以入陰也亥之末則至子以上六
狭處各内相連陰時六皆逆行從大以入小陰主减也
並無斷際猶環之無端也毎起火各以其時大抵起午
正第三路近中是或起日出視厯日日出夘初夘正幾
刻故不定斷際起火處也
　　　五更印刻
上印最長自小雪後大雪冬至小寒後單用　其次有
甲乙丙丁四印並兩刻用
中印最平自驚蟄後至春分後單用秋分同　其前後
有戊己印各一並單用
末印最短自芒種前及夏至小暑後單用　其前有庚
辛壬癸印並兩刻用
　　　百刻篆圖
百刻香若以常香則無凖今用野蘇松毬二味相和令
勻貯於新陶器内旋用　野蘓即荏葉也中秋前採
曝乾為末毎料十兩　松毬即枯松花也秋末揀其自
墜者曝乾剉去心為末毎用八兩　昔嘗撰香譜序百
刻香印未詳廣徳吳正仲製其篆刻并香法見貺較之
頗精審非雅才妙思孰能至是因刻於石傳諸好事者
　熈寜甲寅嵗仲春二日右諫議大夫知宣城郡沈立
　題
　　　定州公庫印香
箋香一兩　檀香一兩　零陵香一兩　藿香一兩
甘松一兩　茅香半雨　大黄半兩
　右杵羅為末用如常法　凡作印篆須以杏仁末少
　許拌香則不起塵及易出脱後皆倣此
　　　和州公庫印香
沉香十兩(細剉/)檀香八兩(細剉如/棊子)　零陵香四兩　生
結香八兩　藿香葉四兩(焙/)　甘松四兩(去/土)　草茅香
四兩　香附子二兩(去黑皮/色紅)　麻黄二兩(去根/細剉)　甘草
二兩(粗者/細剉)　麝香七錢　焰硝半兩　乳香二兩(頭髙/秤)
　龍腦七錢(生者/尤妙)
　右除腦麝乳硝四味别研外餘十味皆焙乾𢷬細末
　盒子盛之外以紙包裹仍常置煖處旋取燒用切不
　可洩氣陰濕此香於幃帳中燒之悠揚作篆熏之亦
　妙别一方與此味數分兩皆同惟腦麝焰硝各増一
　倍章草香須白茅香乃佳毎香一兩仍入製過甲香
　半錢夲太守馮公義子宜所製方也
　　　百刻印香
箋香三兩　檀香二兩　沉香二兩　黄熟香二兩
零陵香二兩　藿香二兩　土草香半兩(去/土)　茅香二
兩　盆硝半兩　丁香半兩　製甲香七錢半(一夲作/七分半)
　龍腦少許
　右同末之燒如常法
　　　資善堂印香
棧香三兩　黄熟香一兩　零陵香一兩　藿香葉一
兩　沉香一兩　檀香一兩　白茅花香一兩　丁香
半兩　甲香三分(製/過)　龍腦三錢　麝香三錢
　右件羅細末用新瓦罐子盛之昔張全真參故𫝊張
　徳逺丞相甚愛此香毎一日一盤篆煙不息
　　　龍腦印香
檀香十兩　沉香十兩　茅香一兩　黄熟香十兩
藿香葉十兩　零陵香十兩　甲香七兩半　盆硝二
兩半　丁香五兩半　棧香三十兩(剉/)
　右為細末和匀燒如常法
　　　又方(沈譜/)
夾棧香半兩　白檀香半兩　白茅香二兩　藿香一
錢　甘松半兩　乳香半兩　棧香二兩　麝香四錢
　甲香一錢　龍腦一錢　沉香半兩
　右除龍麝乳香别研餘皆𢷬羅細末拌和令匀用如
　常法
　　　乳檀印香
黄熟香六斤　香附子五兩　丁香皮五兩　藿香四
兩　零陵香四兩　檀香四兩　白芷四兩　棗半斤
(焙/)　茅香二斤　茴香二兩　甘松半斤　乳香一兩
(細/研)　生結香四兩
　右搗羅為細末燒如常法
　　　供佛印香
棧香一斤　甘松三兩　零陵香三兩　檀香一兩
藿香一兩　白芷半兩　茅香三錢　甘草三錢　蒼
龍腦三錢
　右為細末如常法㸃燒
　　　無比印香
零陵香一兩　甘草一兩　藿香葉一兩　香附子一
兩　茅香二兩(蜜湯浸一宿不可/水多晒乾㣲炒過)
　右為末毎用先於花模槮紫檀少許次布香末
　　　水浮印香(新增/)
柴灰一升(或紙灰/)黄蠟二塊(荔支大/)
　右同入鍋内煼蠟盡為度毎以香末脱印如常法将
　灰於面上攤勻次裁薄紙依香印大小襯灰覆放敲
　下置水盆中紙沉去仍輕来以紙炷㸃香
　　　寶篆香
沉香一兩　丁香皮一兩　藿香一兩　夾棧香二兩
　甘松半兩　甘草半兩　零陵香半兩　甲香半兩
(製/)　紫檀三兩　焰硝二分
　右為末和匀作印時旋加腦麝各少許
　　　香篆(一名夀香/)
乳香　旱蓮草　降真香　沉香　檀香　青布片(燒/灰)
(存/性)　貼水荷葉　瓦松　男兒胎髪(一/斤)　木櫟　野蕷
　龍腦(少/許)　麝香(少/許)　山棗子
　右十四味為末以山棗子揉和前藥陰乾用燒香時
　以𤣥參末蜜調筯梢上引煙冩字畫人物皆能不散
　欲其散時以車前子末彈於煙上即散
　　　又方
歌曰乳旱降沉香檀青貼髪山斷松椎櫟蕷腦射腹空
間　毎用銅筯引香煙成字或云入針沙等分以筯梢
夹磁石少許引煙作篆
　　　丁公美香篆(沈譜/)
乳香半兩(别夲/一兩)　水蛭三錢　壬癸蟲(即蝌/蚪也)　鬱金一
錢　定風草半兩(即天/麻苗)　龍腦少許
　右除龍腦乳香别研外餘皆為末然後一處匀和滴
　水為丸如桐子大毎用先以清水濕過手焚香烟起
　時以濕手按之任從巧意手常要濕歌曰乳蛭任風
　龍鬱煎手爐爇處發祥煙竹軒清下寂無事可愛翛
　然迎晝眠
　　凝和諸香
　　　葉太社旁通香圖
　四和　　　百花　　　花蕊　　　　清真
(丈/苑)沉(一/兩)檀(半/兩)棧(一/錢)甘松(一/錢)𤣥參(二/兩)丁皮(一/錢)麝(二/錢)
(常/科)　　降真(半/兩)　　　檀(半/兩)甘松(半/兩)楓香(半/兩)茅香(四/兩)
(芬/積)檀(一/兩)棧(半/兩)　沉(一/錢)降真(半/兩)麝(一/錢)　腦(一/分)　　甲香(一/錢)
(清/逺)　　茅香(半/兩)生結(三/分)腦(半/錢)　沉(一/分)　麝(一/錢)　檀(半/兩)
(衣/香)腦(一/錢)零陵(半/兩)麝(一/錢)木香(半/兩)檀(一/錢)　藿香(一/錢)丁香(半/兩)
(清/神)　　藿香(半/兩)　　麝(一/錢)　腦(一/錢)　棧(一/兩)　沉(半/兩)
(凝/香)麝(一丁/錢香)枝(半/兩)檀(一兩/半)甲香(一/錢)結香(一/錢)甘草(一/分)腦(一/錢)
　　　降真　　　百和　　　　寶篆
　右為極細末除寶篆外並以鍊蜜和劑作餅子爇如
　常法
　　　漢建寜宫中香
黄熟香四斤　白附子二斤　丁香皮五兩　藿香葉
四兩　零陵香四兩　檀香四兩　白芷四兩　茅香
二斤　茴香二斤　甘松半斤　乳香一兩(别器/研)　生
結香四兩　棗子半斤(焙/乾)　一方入蘇合油一錢
　右為細末鍊蜜和勻窨月餘作丸或爇之
　　　唐開元宫中方
沉香二兩(細剉以絹袋盛懸於銚子當中/勿令着底蜜水浸慢火煑一日)檀香二兩(茶清浸/一宿炒)
(候乾令無/檀香氣味)麝香二錢龍腦二錢(别器/硏)　甲香一錢(法/製)馬牙硝一錢
　右為細末煉蜜和勻窨月餘取出旋入腦麝丸之或
　作花子爇如常法
　　　宫中香
檀香八兩(劈作小片臘茶清浸一宿挖出焙乾/再以酒蜜浸一宿慢火炙乾入諸品)　沉香
三兩　甲香一兩　生結香四兩　龍麝各半兩(别器/研)
　右為細末生蜜和勻貯甆器地窨一月旋丸爇之
　　　宫中香
檀香一十二兩(細剉水一升白蜜半斤同/煑五七十沸挖出焙乾)　零陵香三兩
　藿香三兩　甘松三兩　茅香三兩　生結香四兩
　甲香三兩(法/製)　黄熟香五兩(煉蜜一兩半浸/一宿焙乾用)　龍麝
各一錢
　右為細末煉蜜和匀甆器封窨二十日旋丸爇之
　　　江南李主帳中香
沉香一兩(剉細如/炷大)　蘓合香(以不津/甆器盛)
　右以香投油封浸百日爇之入薔薇水更佳
　　　又方
沉香一兩(剉如/炷)　鵝梨十枚(切研/取汁)
　右用銀器盛蒸三次梨汁乾即可爇
　　　又方(補遺/)
沉香末一兩　檀香末一錢　鵞梨十枚
　右以鵞梨刻去瓤核如甕子状入香末仍将梨頂簽
　盖蒸三溜去梨皮研和令勻久窨可爇
　　　又方
沉香四兩　檀香一兩　蒼龍腦半兩　麝香一兩
馬牙硝一錢(研/)
　右細剉不用羅鍊蜜拌和燒之
　　　宣和御製香
沉香七錢(剉如/麻豆)　檀香三錢(剉如麻豆/燭黄色)　金顔香二錢
(另/研)　背陰草(不近土者如/無用浮萍)　朱砂二錢半(飛/細)龍腦一錢
　麝香(别/研)　丁香各半錢　甲香一錢(製/過)
　右用皂兒白水浸輭以定盌一隻慢火熬令極軟和
　香得所次入金顔腦麝研勻用香蠟脱印以朱砂為
　衣置於不見風日處窨乾燒如常法
　　　御爐香
沉香二兩(細剉以絹袋盛之懸於銚中勿着底/蜜水一碗慢火煑一日水盡再添)　檀香
一兩(細片以蠟茶清浸一/日梢焙乾令無檀氣)　甲香一兩(法/製)　生梅花龍
腦二錢(别/研)　馬牙硝　麝香(别/研)
　右搗羅取細末以蘇合油拌和勻甆合封窨一月許
　旋入腦麝作餅爇之
　　　李次公香
棧香不拘多少(剉如/米粒)龍腦各少許
　右用酒蜜同和入甆瓶蜜封重湯煑一日窨半月可
　燒
　　　趙清獻公香
白檀香四兩(研/剉)　乳香纒末半兩(研/細)　𤣥參六兩(温湯/洗净)
(慢火煑軟薄/切作片焙乾)
　右碾取細末以熟蜜拌勻入新甆罐内封窨十日爇
　如常法
　　　蘇州王氏幃中香
檀香一兩(直剉如米豆不可斜剉以蠟清浸令/沒過二日取出窨乾慢火炒紫色)　沉香
二錢(直/剉)　乳香一分(别/研)　龍腦(别/研)　麝香各一字(别研/清茶)
(化/開)
　右為末净蜜六兩同浸檀茶清更入水半盞熬百沸
　復秤如蜜數度候冷入麩炭末三兩與腦麝和勻貯
　甆器封窨如常法旋丸爇之
　　　唐化度寺衙香
白檀香五兩　蘇合香二兩　沉香一兩半　甲香一
兩(煑/製)龍腦香半兩　麝香半兩(别/研)
　右細剉搗末馬尾羅過煉蜜捜和爇之
　　　開元幃中衙香
沉香七兩二錢　棧香五兩　鷄舌香四兩　檀香二
兩　麝香八錢　藿香六錢　零陵香四錢　甲香二
錢(法/製)　龍腦少許
　右搗羅細末錬蜜和勻丸如大豆爇之
　　　後蜀孟主衙香
沉香三兩　棧香一兩　檀香一兩　乳香一兩　甲
香一兩(法/製)　龍腦半錢(别研香/成旋入)麝香一錢(别研香/成旋入)
　右除龍麝外用秆末入炭皮末朴硝各一錢生蜜拌
　勻入甆盒重湯煑十數沸取出窨七日作餅爇之
　　　雍文徹郎中衙香
沉香　檀香　棧香　甲香　黄熟香各一兩　龍麝
各半兩
　右搗羅為末錬和勻入甆器内宻封埋地中一月方
　可爇
　　　蘇内翰貧衙香
白檀香四兩(斫作薄片以蜜拌之净器内炒如乾旋/入蜜不住手攪以黒褐色止勿令焦)
乳香五粒(生絹裹之用好酒一盞同/煑候酒乾至五七分取出)　麝香一字　𤣥
參一錢
　右先将檀香杵粗末次将麝香細研入檀香又入麩
　炭細末一兩借色與𤣥乳同研合和令勻煉蜜作劑
　入甆器罐蜜封埋地一月
　　　錢塘僧日休衙香
紫檀四兩　沈水香一兩　滴乳香一兩　麝香一錢
　右搗羅細末煉蜜拌入和勻圓如豆大入甆器久窨
　可爇
　　　金粟衙香
梅蠟香一兩　檀香一兩(臘茶清煑五七/沸二香同取末)　黄丹一兩
　乳香三錢　片腦一錢　麝香一字　杉木炭二兩
半(為末/秤)　净蜜二斤半
　右将蜜於净器内蜜封重湯煑滴入水中成珠方可
　用與香末拌勻入臼杵千餘作劑窨一月分爇
　　　衙香
沉香半兩　白檀香半兩　乳香半兩　青桂香半兩
　降真香半兩　甲香半兩　龍腦半兩　麝香半兩
(另/研)
　右搗羅細末煉蜜拌勻次入龍腦麝香捜和得所如
　常爇之
　　　衙香
黄熟香　沉香　棧香各五兩　檀香　藿香　零陵
香　甘松　丁皮(甲香製/各三兩)　丁香一兩半　乳香半兩
　硝石三分　龍腦三分　麝香一兩
　右除硝石龍腦乳麝同研細外将諸香搗羅為散先
　量用蘇合油并煉過好蜜二斤和匀貯甆器埋地中
　一月所爇之
　　　衙香
檀香五兩　沉香　結香　藿香　零陵香　茅香(燒/灰)
(存/性)　甘松各四兩　丁香皮　甲香二錢　腦麝(各三/分)
　右細研煉蜜和匀燒如常法
　　　衙香
生結香　棧香　零陵香　甘松各三兩　藿香　丁香
皮各一兩　甲香二兩　麝香一錢
　右粗末煉蜜放冷和勻依常法窨過爇之
　　　衙香
檀香　𤣥參各三兩　甘松二兩　乳香半兩(别/研)　龍
麝各半兩
　右先将檀參剉細盛銀器内水浸慢火煑水盡取出
　焙乾與甘松同搗羅為末次入乳香末等一處用生
　蜜和勻久窨然後爇之
　　　衙香
茅香二兩(去雜草/塵土)　𤣥參一兩(薤根/大者)　黄丹十兩(細研/以上)
(三味和搗羅煉過炭末二/斤令用油紙包裹三宿)　夹沉棧香四兩(上等/好者)　紫
檀四兩　丁香五分(好者去梗/已上搗末)　滴乳香一錢半(細/研)
真麝香一錢半(細/研)
　右用蜜四斤春夏煑十五沸秋冬煑十沸取出候冷
　方入棧香等五味攪和次以蔭炭末二斤拌入臼杵
　勻久窨分爇
　　　衙香
檀香一十三兩(剉臘茶/清炒)　沉香六兩　棧香六兩　馬
牙硝六兩　龍腦三錢　麝香一錢　甲香一錢(用炭/大煑)
(二日净洗以/蜜湯煑乾)
　右為末研入龍麝蜜捜和令勻爇之
　　　衙香
紫檀四兩(酒浸一晝/夜焙乾)　川大黄一兩(切片以甘/松酒煑焙)　𤣥參
半兩(以甘松同酒/浸一宿焙乾)　零陵香　甘草各半兩　白檀
棧香各二錢半　酸棗仁五枚
　右為細末白蜜十兩㣲煉和勻入不津甆盒内封窨
　半月取出旋丸爇之
　　　延安郡公蕊香
𤣥參半斤(净洗去塵土于銀器中以水煑令􁆐/挖出乾切入銚中慢火炒令㣲煙出)　甘松
四兩(細剉揀去/雜草塵土)　白檀香二錢(剉/)　麝香二錢(顆者俟/别藥成)
(末方/入研)　的乳香二錢(細研同/麝香入)
　右並用新好者杵羅為末鍊蜜和勻丸如雞豆大毎
　藥末一兩入熟蜜一兩末丸前再入臼杵百餘下油
　紙蜜封貯甆器施取燒之作花氣
　　　嬰香
沉水香三兩　丁香四錢　治甲香一錢(各末/之)　龍腦
七錢(研/)　麝香三錢(去皮/毛研)　栴檀香半兩(一方/無)
　右五物相和令勻入煉白蜜六兩去沫入馬牙硝半
　兩綿濾過極冷乃和諸香令稍硬丸如梧子大置之
　甆盒宻封窨半月後用　香譜拾遺云昔沈桂官者
　自嶺南押香藥綱覆舟於江上壞宫香之半因括治
　脱落之餘合為此香而鬻於京師豪家貴族争市之
　　　金粟衙香
香附子四兩　藿香一兩
　右二味湏酒一升同煑候乾至一半為度取出陰乾
　為細末以查子絞汁和令勻調作膏子或捻薄餅燒
　之
　　　韻香
沉香末一兩　麝香末一兩
　稀糊脱成餅子陰乾燒之
　　　不下閣新香
棧香一兩一錢　丁香一分　檀香一分　降真香一
分　甲香一字　零陵香一字　蘇合油半字
　右為細末白芨末四錢加减水和作餅　此香大作
　一炷
　　　宣和貴妃黄氏金香
占臘沉香八兩　檀香二兩　牙硝半兩　甲香半兩
(製/過)　金顔香半兩　丁香半兩　麝香一兩　片白腦
子四兩
　右為細末鍊蜜先和前香後入腦麝為丸大小任意
　以金箔為衣爇如常法
　　　壓香
沉香二錢半　龍腦二錢(與沉末/同研)　麝香一錢(别/研)
　右細末皂兒煎湯和劑捻餅如常法銀襯燒
　　　古香
柏子仁二兩(毎个分作四片去仁胯茶二錢沸/湯盞浸一宿重湯煑窨令乾用)　甘松
蘂一兩　檀香半兩　金顔香二兩　龍腦二錢
　右為末入楓香脂少許蜜和如常法陰乾燒之
　　　神􁦆合香
𤣥參一十兩　甘松一十兩　白蜜加减用
　右為細末白蜜漬令勻入甆罐内蜜封重湯煑一宿取
　出放冷杵數百如乾加蜜和勻窨地中旋取入麝少
　許爇之
　　　僧恵深温香
地榆一斤　𤣥參一斤(米泔浸/二宿)　甘松半斤　白茅香
一兩　白芷一兩(蜜四兩河水一碗同煎/水盡為度切片焙乾)
　右細末入麝香一分煉蜜和劑地窨一月旋丸爇之
　　　供佛温香
檀香　棧香　藿香　白芷　丁香皮　甜參　零陵
香各一兩　甘松　乳香各半兩　硝石一分
　右件依常法治碎剉焙乾搗為細末别用白茅香八
　兩碎劈去泥焙乾火燒之焰将絶急以盆盖手巾圍
　盆口勿令洩氣放冷取茅香灰𢷬末與諸香一處逐
　旋入經煉好蜜相和重入臼搗輭得所貯不津器中
　旋取燒之
　　　久窨濕香
棧香四斤(生/)　乳香七斤　甘松二斤半　茅香六斤
(剉/)　香附子一斤　檀香十兩　丁香皮十兩　黄熟
香十兩(剉/)
　右細末用大丁香二箇搥碎水一盞煎汁浮萍草一
　掬揀洗净去鬚研細濾汁同丁香汁和勻捜拌諸香
　候勻入臼杵數百下為度捻作小餅子陰乾如常法
　燒之
　　　清神香
𤣥參一箇　臘茶四胯
　右為末以冰糖捜之地下久窨可爇
　　　清逺香局方
甘松十兩　零陵香六兩　茅香七兩(局方/六兩)　麝香末
半斤　𤣥參五兩(揀/净)　丁香皮五兩　降真香五兩(係/紫)
(藤香以上味/局方六兩)　藿香三兩　香附子三兩(揀净局/方十兩)　白
芷三兩
　右為細末煉蜜捜和令勻捻餅或末爇
　　　清逺香
零陵香　藿香　甘松　茴香　沉香　檀香　丁香
(各等分/為末)
　右煉蜜圓如龍眼核大入龍腦麝香各少許尤妙爇
　如前法
　　　清逺香
甘松一兩　丁香半兩　𤣥參半兩　番降真半兩
麝香末半錢　茅香七錢　零陵香六錢　香附子三
錢　藿香三錢　白芷三錢
　右為末煉蜜和作餅燒窨如常法
　　　清逺香
甘松四兩　𤣥參二兩
　右為細末入麝香一錢煉蜜和勻如常爇之
　　　汴梁太乙宫清逺香
柏鈴一斤　茅香四兩　甘松半斤　􁏏青二兩
　右為細末以肥棗半斤蒸熟研細如泥拌和令勻如
　黄豆大爇之或煉蜜和劑亦可
　　　清逺膏子香
甘松一兩(去/土)　茅香一兩(去土蜜/水炒黄)　藿香半兩　香附子
半兩　零陵香半兩　𤣥參半兩　麝香半兩(别/研)　白
芷七錢半　丁皮三錢　麝檀香四兩(即紅/兠婁)　大黄二
錢　乳香二錢(另/研)　棧香三錢　米腦二分(另/研)
　右為細末煉蜜和勻散燒或捻小餅子亦可
　　　邢大尉韻勝清逺香
沉香半兩　檀香二錢　麝香五錢　腦子三字
　右先将沉檀為細末次入腦麝鉢内研極細别研入
　金顔香一錢次加蘇合油少許仍以皂兒仁三十個
　水二盞熬皂兒水候黏入白芨末一錢同上件香料
　和成劑再入茶清研其劑和熟隨意脱造花子先用
　蘇合油或面油刷過花脱然後印劑則易出
　　　内府龍涎香
沉香　檀香　乳香　丁香　甘松　零陵香　丁皮
香　白芷(各等/分)　藿香二斤　𤣥參二斤(㨂/净)
　共為粗末煉蜜和勻爇如常法
　　　濕香
檀香一兩一錢　乳香一兩一錢　沉香半兩　龍腦
一錢　麝香一錢　桑炭灰一斤
　右為末為竹筒盛蜜於鍋中煑至赤色與香末和勻
　石板上槌三五十下以熱麻油少許作丸或餅爇之
　　　清神濕香
苔芎鬚半兩　藁本　𦍑活　獨活　甘菊各半兩
麝香少許
　右同為末煉蜜和丸或作餅爇之可愈頭痛
　　　清逺濕香
甘松(去/枝)　茅香(棗肉研/膏浸焙)各二兩　𤣥參(黒細/者炒)　降真香
　三柰子　香附子(去鬚/㣲炒)各半兩　韶腦半兩　丁香
一兩　麝香三百文
　右細末煉蜜和勻甆封窨一月取出捻餅子爇之
　　　日用供神濕香
乳香一兩(研/)　蜜一斤(煉/)　乾杉木燒麩炭(細/篩)
　右同和窨半月許取出切作小塊子日用無大費而
　清芬勝市貨者
　　　丁晉公清真香
歌曰四兩𤣥參二兩松麝香半兩蜜和同丸如茨子金
爐爇還似千花噴曉風(又清室香但减𤣥參三兩/)
　　　清真香
麝香檀一兩　乳香一兩　乾竹炭一十二兩(燒帶/性)
　右為細末煉蜜捜成厚片切作小塊子甆盒封貯土
　中窨十日慢火爇之
　　　清真香
沉香二兩　棧香　零陵香各三兩　藿香　𤣥參
甘草各一兩　黄熟香四兩　甘松一兩半　腦麝各
一錢　甲香一兩半(泔浸二宿同煑泔盡以清為/度復以滴潑地上置盖一宿)
　右為末入腦麝拌勻白蜜六兩煉去沫入焰硝少許
　攪和諸香丸如雞頭實大燒如常法久窨更佳
　　　黄太史清真香
柏子仁二兩　甘松蕊一兩　白檀香半兩　桑柴麩
炭末三兩
　右細末煉蜜和勻甆器窨一月燒如常法
　　　清妙香
沉香二兩(剉/)檀香二兩(剉/)　龍腦一分　麝香一分(另/研)
　右細末次入腦麝拌勻白蜜五兩重湯煑熟放温
　更入焰硝半兩同和甆器窨一月取出爇之
　　　清神香
青木香半兩(生切/蜜浸)　降真香一兩　白檀香一兩　香
白芷一兩　龍麝各少許
　右為細末熱湯化雪糕和作小餅晩風燒如常法
　　　王将眀太宰龍涎香
金顔香一兩(乳細/如麫)　石紙一兩(為末湏西出者食/之口澀生津者是)　沉
檀各一半(為末用水/磨細令乾)　龍腦半錢(生/)　麝香半錢(絶好/者)
　右用皂子膏和入模子脱花様陰乾爇之
　　　楊古老龍涎香
沉香一兩　紫檀半兩　甘松一兩(净揀/去土)　腦麝少許
　右先以沉檀為細末甘松别研羅候研腦香極細入
　甘松内三味再同研分作三分将一分半入沉香末
　中和令勻入甆瓶蜜封窨一月宿又以一分用白蜜
　一兩半重湯煑乾至一半放冷入藥亦窨一宿留半
　分至調時摻入捜勻更用蘇合油薔薇水龍涎别研
　再捜為餅子或捜匀入甆盒内掘地坑深三尺餘窨
　一月取出方作餅子若更少入製甲香尤清絶
　　　亞里木吃蘭脾龍涎香
蠟沉二兩(薔薇水浸一/宿研如泥)　龍腦二錢(别/研)　龍涎香半錢
　共為末入沉香泥捻餅子窨乾爇
　　　龍涎香
沉香十兩　檀香三兩　金顔香　龍腦各二兩　麝
香一兩
　右為細末皂子脱作餅子尤宜作帶香
　　　龍涎香
紫檀一兩半(建茶浸三日銀器中炒/令紫色碎者旋取之)　棧香三錢(剉細/入蜜)
(一盞酒半盞以沙/盒盛蒸取出焙乾)　甲香半兩(漿水泥一塊同浸三日/取出再以漿水一盌煑)
(乾銀器/内炒黄)　龍腦二錢(别/研)　𤣥參半兩(切片入焰硝一分/蜜酒各一盞煑乾)
(更以酒一盌煑乾為度/炒令脆不得犯鐵器)麝香二字(當門子/别器研)
　右細末先以甘草半兩搥碎沸湯一升浸候冷取出
　甘草不用白蜜半斤煎撥去浮蠟與甘草湯同熬放
　冷入香末次入腦麝及杉樹油節炭一兩和勻捻作
　餅子貯甆器内窨一月
　　　龍涎香
檀香二兩(紫色好者剉碎用梨汁并好/酒半盞同浸三日取出焙乾)　甲香八十粒
(用黄泥煑二三十沸/洗净乾油煎亦為末)　沉香半兩(剉/)　丁香八十粒
生梅花腦子一錢　麝香一錢(各别/器研)
　右細末以浸沉梨汁入好蜜少許拌和得所用瓶盛
　窨數日於宻室無風處厚灰盖火一炷
　　　龍涎香
沉香一兩　金顔香一兩　篤耨皮一錢　腦一錢
麝半錢
　右為細末白芨末糊和劑同模範脱或花陰乾以齒刷
　子去不平處爇之
　　　龍涎香
沉香一斤　麝香五錢　龍腦二錢
　右以沉香為末用水碾成膏麝用湯研化細汁入膏
　内次入龍腦研勻捻作餅子爇之
　　　南蕃龍涎香(又名勝芬積/)
木香(懐/乾)　丁香各半兩　藿香(晒/乾)　零陵香各七錢半
　檳榔　香附子(鹹水浸/一宿焙)　白芷　官桂(懐/乾)各二錢半
肉荳蔲兩個　麝香三錢(别本有甘/松七錢)
　右為末以蜜或皂子水和劑丸如雞頭實大爇之
　　　又方與(前小/)有異(同今兩存之/)
木香　丁香各二錢半　藿香　零陵香各半兩　檳
榔　香附子　白芷各一錢半　官桂　麝香　沉香
　當歸各一錢　甘松半兩　肉豆蔲一個
　右為末煉蜜和勻用模子脱花或捻餅子慢火焙稍
　乾帶潤入甆盒久窨絶妙兼可服三兩餅茶酒任下
　大治心腹痛理氣寛中
　　　龍涎香
沉香一兩　檀香半兩(臘茶/煑)　金顔香(半/錢)　篤耨香(半/錢)
　白芨末三錢　腦麝各一字
　右細末拌勻皂兒膠搗和脱花爇之
　　　龍涎香
丁香　木香各半兩　官桂　白芷　香附子(鹹浸一/宿焙)
　檳榔　當歸各二錢半　甘松　藿香　零陵香各
七錢
　右加肉豆蔲一枚同為細末煉蜜丸如菉豆大兼可
　服
　　　龍涎香
丁香　木香　肉豆蔲各半兩　官桂　甘松　當歸
各七錢　藿香　零陵香各三錢　麝香一錢　龍腦
少許
　右細末煉蜜丸如桐子大甆器收貯捻匾亦可
　　　智月龍涎香
沉香一兩　麝香　蘇合油各一錢　米腦　白芨各
一錢半　丁香　木香各半錢
　右為細末皂兒膠搗和入臼杵千下花印脱之窨乾
　刷出光慢火雲母襯燒
　　　龍涎香
速香　沉香　注漏子香各十兩　腦麝各五錢　薔
薇香不拘多少(陰乾/)
　右為細末以白芨瓊巵煎湯煑糊為丸如常法燒
　　　龍涎香
沉香六錢　白檀　金顔香　蘇合油各二錢　麝香
半錢(另/研)　龍腦三字　浮萍半字(陰/乾)　青苔半字(陰乾/去土)
　右為細末拌勻入蘇合油仍以白芨末二錢冷水調
　如稠粥重湯煑成糊放温和香入臼杵千下模範脱
　花用刷子出光如常法焚之供神佛去麝香
　　　古龍涎香
好沉香一兩　丁香一兩　甘松二兩　麝香一錢　甲香一錢(製/過)
　右為細末煉蜜和劑作脱花様窨一月或百日
　　　古龍涎香
沉香半兩　檀香　丁香　金顔香　素馨花各半兩(廣南有/最清奇)　木
香　黒篤實　麝香各一分　顔腦二錢　蘇合油一字許
　右各為細末以皂子白濃煎成膏和勻任意造作花子佩香
　及香環之類如要黒者入杉木烰炭少許拌沉檀同研却以
　白芨極細作末少許熱湯調得所将篤耨蘇合油同研香如
　要作軟者只以敗蠟同白膠香少許熬放冷以手搓成鋌(煑酒蠟/尤妙)
　　　古龍涎香
占蠟沉十兩　拂手香三兩　金顔香三兩　蕃梔子二兩　梅
花腦一兩半(另/研)　龍涎香二兩
　右為細末入麝香二兩煉蜜和勻捻餅子爇之
　　　白龍涎香
檀香一兩　乳香五錢
　右以寒水石四兩煆過同為細末梨汁和為餅子焚爇
　　　小龍涎香
沉香　棧香　檀香各半兩　白芨　白歛各二錢半
　龍腦二錢　丁香一錢
　右為細末以皂兒膠水和作餅子陰乾刷光窨土中
　十日以錫盒貯之
　　　小龍涎香
錦紋大黄一兩　檀香　乳香　丁香　𤣥參　甘松
各五錢
　右以寒水石二錢同為細末梨汁和作餅子爇之
　　　小龍涎香
沉香一兩　龍腦半錢
　右為細末以鵝梨汁作餅子爇之
　　　小龍涎香
沉香一兩　乳香一分　龍腦半錢　麝香半錢(胯茶/清研)
　右同為細末以生麥門冬去心研泥和丸如桐子大入
　冷石模中脱花候乾甆盒收貯如常法然
　　　吴侍郎龍津香
白檀五兩(細剉以臘茶清/浸半月後蜜炙)　沉香四兩　𤣥參半兩
甘松一兩(洗/净)　丁香二兩　木麝二兩　甘草半兩(炙/)
　甲香半兩(製先以黄泥水煑次以蜜水煑復以/酒煑各一伏時更以蜜少許炒焙)　焰
硝三錢　龍腦一兩　樟腦一兩　麝香一兩(四味各/别器研)
　右為細末拌和勻煉蜜作劑掘地窨一月取燒
　　　龍泉香
甘松四兩　𤣥參二兩　大黄一兩半　麝香半錢
龍腦二錢
　右搗羅細末煉蜜為餅子如常法爇之
　　　清心降真香
紫潤降真香四十兩(剉/研)　棧香三十兩　黄熟香三十
兩　丁香皮十兩　紫檀三十兩(剉碎以建茶細末一/兩湯調以兩盌拌香)
(令濕炒三時/辰勿令黒)　藿香十兩　麝香木十五兩　揀甘草
五兩　焰硝半斤(湯化開淘去/滓熬成霜枰)　甘松十兩　白茅香
三十兩(細剉以青州棗/復炒令色變去)　(十個新水三升同煑過/及黒者止用十五兩)　龍
腦一兩(香成/旋入)
　右為細末煉蜜捜和令勻作餅爇之
　　　宣和内府降真香
蕃降真香三十兩
　右剉作小片子以臘茶半兩末之沸湯同浸一日湯
　髙香一指為約来朝取出風乾更以好酒半盌蜜四
　兩青州棗五十個於甆器内與香同煑至乾為度取
　出於不津甆盒内收貯宻封徐徐取燒其香最清也
　　　降真香
蕃降真香切作片子以冬青樹子單布内絞汁浸香蒸
過窨半月燒
　　　假降真香
蕃降真香一兩(劈作/碎片)　藁本一兩(水二碗銀石器/内與香同煎)
　右二味同煑乾去藁本不用慢火襯筠州楓香燒
　　　勝篤耨香
棧香半兩　黄連香三錢　檀香三分　降真香三分　龍腦
一字　麝香一錢　右以蜜和粗末爇之
　　　假篤耨香
老柏根七錢　黄連七錢(别器/研置)　丁香半兩　降真香
(臘茶煑/半日)　紫檀香一兩　棧香一兩
　右為細末入米腦少許煉蜜和勻窨爇之
　　　假篤耨香
檀香一兩　黄連香三兩
　右為末拌勻橄欖汁和濕入甆器收旋取爇之
　　　假篤耨香
黄連香或白膠香以極髙煑酒與香同煑至乾為度收之可燒
　　　馮仲柔假篤耨香
通明楓香三兩(火上/鎔開)桂末一兩(入香内/攪勻)白蜜三兩匙(入香/内)
　右以蜜入香攪和令勻瀉於水中冷便可燒或欲作餅
　子乗熱捻成置水中
　　　假篤耨香
楓香乳　棧香　檀香　生香各一兩　官桂　丁香(隨意/入)
　右為粗末蜜和冷濕甆盒封窨月餘可燒
　　　江南李王煎沉
沉香(㕮咀/)　蘇合油(不拘多少/)
　右毎以沉香一兩用鵝梨十枚細研取汁銀石器入
　甑蒸數次以稀為度或削沉香作屑長半寸許鋭其
　一端叢刺梨中炊一飲時梨熟乃出
　　　李王花浸沉
沉香不拘多少剉碎取有香花蒸荼䕷木犀橘花或
橘葉亦可福建末利花之類帶露水摘花一盌以甆盒
盛之紙盖入甑蒸食頃取出去花留汗汁浸沉香日中
暴乾如是者三以沉香透潤為度或云皆不若薔薇水
浸之最妙
　　　華盖香
歌曰沉檀香附并山麝艾蒳酸仁分兩停煉蜜拌勻甆
器窨翠烟如盖可中庭
　　　寶毬香
艾蒳一兩(松上青/衣是也)　酸棗一升(入水少許研/汁搗成膏)　丁香皮
　檀香　茅香　香附子　白芷　棧香各半兩　草
豆蔲一枚(去/皮)　梅花龍腦　麝香各少許
　右除腦麝别器研外餘皆炒過搗取細末以酸棗膏
　更加少許裊裊直上如線結為毬状經時不散
　　　香毬
石芝　艾蒳各一兩　酸棗肉半兩　沉香一分　甲
香半錢(製/)　梅花龍腦半錢(另/研)　麝香少許(另/研)
　右除腦麝同搗細末研棗肉為膏入熟蜜少許和勻
　捻作餅子燒如常法
　　　芬積香
丁香皮　硬木炭各二兩(為/末)　韶腦半兩(另/研)　檀香一
分(末/)　麝香一錢(另/研)
　右拌勻煉蜜和劑實在罐器中如常法燒
　　　芬積香
沉香　棧香　藿香　零陵香各一兩　丁香一分
木香四分半　甲香一分(製/搗)
　右為細末重湯煑蜜放温入香末及龍腦麝香各二
　錢拌和令勻甆盒宻封地坑窨一月爇之
　　　小芬積香
棧香一兩　檀香　樟腦各五錢(飛/過)　降真香一分
麩炭三兩
　右以生蜜或熟蜜和勻甆盒盛埋地一月取燒
　　　芬積香
沉香二兩　紫檀　丁香各一兩　甘松三錢　零陵
香三錢　製甲香一分　腦麝各一錢
　右為末拌勻生蜜和作劑餅甆器窨乾爇之
　　　藏春香
沉香　檀香(酒浸/一宿)　乳香　丁香　真臘香　占城香
各二兩　腦麝各一分
　右為細末将蜜入甘黄菊一兩四錢𤣥參三分剉同入餅
　内重湯煑半日濾去菊與參不用以白梅二十箇水煑令
　冷浮去核取肉研入熟蜜拌勻衆香於瓶内久窨可爇
　　　藏春香
降真香四兩(臘茶清浸三日次以湯/浸煑十餘沸取出為末)　丁香十餘粒
腦麝各一錢
　右為細末煉蜜和勻燒如常法
　　　出塵香
沉香四兩　金顔香四錢　檀香三錢　龍涎二錢
龍腦一錢　麝香五分
　右先以白芨煎水搗沉香萬杵别研餘品同拌令匀㣲
　入煎成皂子膠水再搗萬杵入石模脱作古龍涎花子
　　　出塵香
沉香一兩　棧香半兩(酒/煑)麝香一錢　共為末蜜拌焚之
　　　四和香
沉檀各一兩　腦麝各一錢　如法燒　香橙皮荔枝殻櫻
　桃核梨滓甘蔗滓等分為末名小四和
　　　四和香
檀香二兩(剉碎蜜炒褐/黄色勿令焦)　滴乳香一兩(絹袋盛酒/煑取出研)　麝
香一錢　胯茶一兩(與麝/同研)　松木麩炭末半兩
　右為末煉蜜和勻磁盒收盛地窨半月取出爇之
　　　馮仲柔四和香
錦文大黄　𤣥參　藿香葉　蜜各一兩
　右用水和慢火煑數時辰許剉為粗末入檀香三錢
　麝香一錢更以蜜兩匙拌勻窨過爇之
　　　加减四和香
沉香一分　丁香皮一分　檀香半分(各别/為末)　龍腦半
分(另/研)　麝香半分　木香不拘多少(杵末沸/湯浸水)
　右以餘香别為細末木香水和捻作餅子如常爇之
　　　夹棧香
夾棧香　甘松　甘草　沉香各半兩　白茅香二兩
　檀香二兩　藿香一分　甲香二錢(製/)　梅花龍腦
二錢(别/研)　麝香四錢
　右為細末煉蜜拌和令勻貯甆器蜜封地窨一月旋
　取出捻餅子爇如常法
　　　聞思香
𤣥參　荔枝　松子仁　檀香　香附子各二錢　甘
草　丁香各一錢　同為末查子汁和劑窨爇如常法
　　　聞思香
紫檀半兩(蜜水浸三/日慢火焙)　甘松半兩(酒浸一/日火焙)　橙皮一兩
(日/乾)　苦楝花一兩　榠查核一兩　紫荔枝一兩　龍
腦少許
　右為末煉蜜和劑窨月餘爇之别一方無紫檀甘松
　用香附子半兩零陵香一兩餘皆同
　　　夀陽公主梅花香
甘松半兩　白芷半兩　牡丹皮半兩　藁本半兩
茴香一兩　丁皮一兩(不見/火)　檀香一兩　降真香一
兩　白梅一百枚
　右除丁皮餘皆焙乾為粗末甆器窨半月爇如常法
　　　李王帳中梅花香
丁香一兩一分(新好/者)　沉香一兩　紫檀半兩　甘松
半兩　龍腦四錢　零陵香半兩　麝香四錢　製甲
香三分　杉松麩炭四兩
　右細末煉蜜和勻丸窨半月取出爇之
　　　梅花香
苦參四兩　甘松四錢　甲香三分(製之/用)　麝香少許
　右細末煉蜜為丸如常法爇之
　　　梅花香
丁香一兩　藿香一兩　甘松一兩　檀香一兩　丁
皮半兩　牡丹皮半兩　零陵香二兩　辛夷一分
龍腦一錢
　右為末用如常法尤宜佩帶
　　　梅花香
甘松一兩　零陵香一兩　檀香半兩　茴香半兩
丁香一百枚　龍腦少許(别/研)
　右為細末煉蜜合和乾濕皆可爇之
　　　梅花香
沉香　檀香　丁香各一分　丁香皮三分　樟腦三
分　麝香少許
　右除腦麝二味乳鉢細研入杉木炭煤四兩共香和
　勻煉白蜜拌勻捻餅入無滲甆器窨久以銀葉或雲
　母襯燒之
　　　梅花香
丁香枝杖一兩　零陵香一兩　白茅香一兩　甘松
一兩　白檀香一兩　白梅末二錢　杏仁十五個
丁香三錢　白蜜半斤
　右為細末煉蜜作劑窨七日燒之
　　　梅英香
揀丁香三錢　白梅末三錢　零陵香葉二錢　木香
一錢　甘松半錢
　　　梅英香
沉香三兩(剉末/)　丁香四兩　龍腦七錢(另/研)　蘇合香
二錢　甲香二兩(製/)　硝石末一錢
　右細末入烏香末一錢煉蜜和勻丸如芡實爇之
　　　梅蘂香(又名/)一(枝香/)
歌曰沉檀一分丁香半烰炭篩羅五兩灰煉蜜丸燒加
腦麝東風吹綻十枝梅
　
　
　
　
　
　
　
　
　
　
　陳氏香譜卷二
欽定四庫全書
　陳氏香譜卷三
　　　　　　　　　　　　　宋　陳敬　撰
　　凝和諸香
　　　韓魏公濃梅香(又名返/魂梅)
黒角沉半兩　丁香一分　鬱金半分(小麥麩炒/令赤色)
臘茶末一錢　麝香一字　定粉一米粒(即韶/粉是)
白蜜一盞
　右各為末麝先細研取臘茶之半湯㸃澄清調麝次
　入沉香次入丁香次入鬱金次入餘茶及定粉共研
　細乃入蜜使稀稠得宜收沙瓶噐中窨月餘取燒久
　則益佳燒時以雲母石或銀葉襯之
　黄太史䟦云余與洪上座同宿潭之碧湘門外舟中
　衡嶽花光仲仁寄墨梅二枝扣船而至聚觀扵燈下
　余曰祗欠香耳洪笑發谷董嚢取一炷焚之如嫩寒
　清曉行孤山籬落間怪而問其所得云自東坡得扵
　韓忠獻家知余有香癖而不相授豈小鞭其後之意
　乎洪駒父集古今香方自謂無以過此以其名意未
　顯易之為返魂梅云　香譜補遺所載與前稍異今
　併録之
臘沉一兩　龍腦半錢　麝香半錢　定粉二錢
鬱金半兩　胯茶末二錢　鵞梨二枚　白蜜二兩
　右先将梨去皮用薑擦子上擦碎細紐汁與蜜同熬
　過在一浄盞内調定粉臘茶鬱金香末次入沉香腦
　麝和為一塊油紙裹入甆盒内地窨半月取出如欲
　遺人圓如芡實金箔為衣十丸作貼
　　　嵩州副宫李元老笑梅香
沉香　檀香　白荳蔲仁　香附子　肉桂　龍腦
麝香　金顔香各一錢　白芨二錢　馬牙硝二字
茘枝皮半錢
　右先入金顔香扵乳鉢内細研次入牙硝及腦麝研
　細餘藥别入杵臼内搗羅為末同前藥再入乳鉢内
　研滴水和劑印作餅子隂乾用或小印雕乾元亨利
　貞字印之佳
　　　笑梅香
榅桲二个　檀香半兩　沉香三錢　金顔香四錢
麝香二錢半
　右将榅桲割開頂子以小刀子剔去穰并子将沉檀
　為極細末入扵内将元割下頂子盖著以麻縷繫定
　用生麫一塊裹榅桲在内慢火灰燒黄熟為度去麫
　不用取榅桲研為膏别将麝香金顔研極細入膏内
　相和研勻以木雕香花子印脫隂乾燒
　　　笑梅香
沉香　烏梅肉　芎藭　甘松各一兩　檀香半兩
　右為末入腦麝少許蜜和甆盒旋取焚之
　　　笑梅香
棧香　丁香　甘松　零陵香各二錢(共為/粗末)　朴硝四
兩　龍腦　麝香各半錢
　右研勻次入腦麝朴硝生蜜捜和甆盒封窨半月
　　　笑梅香
丁香百粒　茴香一兩　檀香　甘松　零陵香
麝香各二錢
　右細末蜜和成劑分爇之
　　　肖梅香
韶腦四兩　丁香皮四兩　白檀二錢　桐炭六兩
麝香一錢
　右先搗丁檀炭為末次入腦麝熟蜜拌勻杵三五百
　下封窨半月取出爇之　别一方加沉香一兩
　　　勝梅香
歌曰丁香一分真檀半(降真/白檀)松炭篩羅一兩灰熟蜜和
勻入龍腦東風吹綻嶺頭梅
　　　鄙梅香
沉香一兩　丁香　檀香　麝香各二錢　浮萍草
　右為末以浮萍草取汁加少蜜和捻餅燒之
　　　梅林香
沉香　檀香各一兩　丁香枝杖　樟腦各三兩
麝香一錢
　右除腦麝别噐細研将三味懐乾為末用煆過炭硬
　末二十兩與香末和勻白蜜四十兩重湯煑去浮蠟
　放冷旋入杵臼搗輭隂乾以銀葉襯燒之
　　　浃梅香
丁香百粒　茴香一捻　檀香　甘松　零陵香各二
兩　腦麝少許
　右細末煉蜜作劑爇之
　　　笑蘭香
白檀香　丁香　棧香　𤣥參各一兩　甘松半兩
黄熟香二兩　麝香一分
　右除麝香别研外餘六味同搗為末煉蜜捜拌成膏
　爇窨如常法
　　　笑蘭香
沉香　檀香　白梅肉各一兩　丁香八錢　木香七
錢　牙硝半兩研　丁香皮(去粗皮/二錢)　麝香少許　白
芨末
　右為細末白芨煑糊和勻入範子印花隂乾燒之
　　　李元老笑蘭香
揀丁香(味/辛)　木香(如雞/骨)　沉香(刮浄去/軟白)　檀香脂(膩/)
肉桂(味/辛)　回紇香附子各一錢(如無以白荳蔲代/之以上六味同末)　麝
香　片白腦子各半錢　南硼砂二錢(先入乳鉢内研/細次入腦麝同)
(研/)
　右煉蜜和匀更入馬勃二錢許捜拌成劑新油單紙
　封裹入磁盒窨一百日取出旋丸如豌豆状捻之漬
　酒名洞庭春(每酒一斤入香一丸化開筍葉宻封春/三日夏秋一日冬七日可飲味甚清美)
　　　靖老笑蘭香
零陵香　藿香　甘松各七錢半　當歸一條　荳蔲
一箇　麝半錢　㯽榔一个　木香　丁香各半兩
香附子　白芷各二錢半
　右為細末煉蜜和捜入臼杵百下貯甆盒地坑埋窨
　一月作餅燒如常法
　　　笑蘭香
歌曰零藿丁檀沉木一六錢藳本麝差輕合和時用松
花蜜爇䖏無烟分外清
　　　肖蘭香
紫檀五兩(白尤妙剉作小片煉白蜜一斤加少/湯浸一宿取出銀器内炒微烟出)　麝香
　乳香各一錢　烰炭一兩
　右先将麝香入乳鉢研細次用好臘茶一錢沸湯㸃
　澄清将脚與麝同研候勻以諸香相和入杵臼令得
　所如乾少加浸檀蜜水拌勻入新器中以紙封十數
　重地窨窞月餘可爇
　　　肖蘭香
零陵香　藿香　甘松各七錢　母丁香　官桂　白
芷　木香　香附子各二錢　𤣥參三兩　沉香　麝
香各少許(别/研)
　右煉蜜和勻捻作餅子燒之
　　　勝肖蘭香
沉香拇指大　檀香拇指大　丁香一分　丁香皮三
兩　茴香三錢　甲香二十片　製過樟腦半兩　麝
香半錢　煤末五兩　白蜜半斤
　右為末煉蜜和勻入甆器内封窨旋丸爇之
　　　勝蘭香
歌曰甲香一分煑三畨二兩烏沉三兩檀水麝一錢龍
腦半異香清婉勝芳蘭
　　　秀蘭香
歌曰沉藿零陵俱半兩丁香一分麝三錢細搗蜜和為
餅爇秀蘭香似禁中𫝊
　　　蘭蕋香
棧香　檀香各三錢　乳香一錢　丁香三十粒　麝
香半錢
　右細末以蒸鵞梨汁和為餅子窨乾如常法
　　　蘭逺香
沉香　速香　黄連　甘松各一兩　丁香皮　紫藤
香各半兩
　右為細末以蘇合油作餅爇之
　　　吴彦荘木犀香
沉香一兩半　檀香二錢半　丁香五十粒(各為/末)　金
顔香三錢(别研不/用亦可)　麝香少許(入建茶清/研極細)　腦子少許
(續入/同研)　木犀花五盞(已開未離披者吹/入腦麝同研如泥)
　右以少許薄麫糊入所研三物中同前四物和劑範
　為小餅窨乾如常法爇之
　　　智月木犀香
白檀一兩(臘茶/浸煼)　木香　金顔　黒篤耨　蘇合油
麝香　白芨末各一錢
　右為細末用皂兒膠鞭和入臼杵千下以花印脫之
　依法窨燒之
　　　木犀香
降真香一兩(剉/屑)　檀香二錢(别為末/作)　臘茶半胯(碎/)
　右以紗嚢盛降真置磁器内用去核鳳棲梨或鵞梨
　汁浸降真及茶候軟透去茶不用拌檀末窨乾
　　　木犀香
採木犀未開者以生蜜拌勻不可蜜多實捺入甆器中
地坑埋窨愈久愈奇取出扵乳鉢内研勻成餅子油單
裹收逐旋取燒採花時不得犯手剪取為妙
　　　木犀香
日未出時乗露采巖桂花含蕋開及三四分者不拘多
少煉蜜候冷拌和以温潤為度𦂳築入有油甆罐中以
蠟紙宻封罐口掘地坑深三尺許窨一月或二十日用
銀葉襯燒之花大開即無香
　　　木犀香
五更初以竹箸取巖桂花未開蕋者不拘多少先扵瓶
底入檀香少許方以花蕋入瓶候滿加梅花腦子糝花
上皁紗幕瓶口置空所日收夜露四五次少用生熟蜜
相半澆瓶中蠟紙封窨爇如常法
　　　木犀香
沉香　檀香各半兩　茅香一兩
　右為末以半開木犀花十二兩擇去蒂研成膏捜作
　劑入石臼杵千百下脫花様當風䖏隂乾爇之
　　　桂花香
冬青樹子　桂花香(即木/犀)
　右以冬青樹子絞汁與桂花同蒸隂乾爐内爇之
　　　桂枝香
沉香　降真各䒭分
　右劈碎碎以水浸香上一指蒸乾為末蜜劑焚
　　　杏花香
附子　沉　紫檀香　棧香　降真香各十兩　甲香
(製/)　薫陸香　篤耨香　塌乳香各五兩　丁香　木
香各二兩　麝半兩　腦二錢
　右為末入薔薇水勻和作餅子以琉璃瓶貯之地窨
　一月爇之有杏花韻度
　　　杏花香
甘松　芎藭各半兩　麝香少許
　右為末煉蜜和勻丸如彈子大置爐中旖旎可愛每
　迎風燒之尤妙
　　　吳顧道侍郎花
白檀五兩(細剉以蜜二兩熱湯化開浸香三宿取出扵/銀盤中  紫色入杉木夫炭内炒同搗為末)
　麝香一錢(另/研)　臘茶一錢(湯㸃澄清/用稠脚)
　右同拌令勻以白蜜八兩捜和入乳鉢槌碎數百貯
　甆噐仍鎔蠟固縫地窨月餘可爇矣久則佳若合多
　可扵臼中搗之
　　　百花香
甘松(去/土)　棧香(剉碎/如米)　沉香(臘茶末同/煑半日)　𤣥參(筋脈少/者洗浄)
(槌碎/炒焦)各一兩　檀香半兩(剉如荳以鵞梨二个取汁浸/銀噐内盛蒸三五次以汁盡)
(為/度)　丁香(臘茶半錢/同煑半日)　麝香(另/研)　縮砂仁　肉荳蔲各
一錢　龍腦半錢(研/)
　右為細末羅勻以生蜜捜和搗百卅杵捻作餅子入
　磁盒封窨如常法爇
　　　百花香
歌曰三兩甘松(别本作/一兩)一分芎(别本作/半兩)麝香少許蜜和
同丸如彈子爐中爇一似百花迎曉風
　　　野花香
沉香　檀香　丁香　丁香皮　紫藤香(懐/乾)各半兩
麝香二錢　樟腦少許　杉木炭八兩(研/)
　右以蜜一斤重湯煉過先研腦麝和勻入香捜蜜作
　劑杵數百磁盒地窨旋取捻餅子燒之
　　　野花香
棧香　檀香　降真香各一錢　舶上丁皮三分　龍
腦一錢　麝香半字　炭末半兩
　右為細末入炭末拌勻以煉蜜和劑捻作餅子地窨
　燒之如要烟聚入製過甲香一字即不散
　　　野花香
棧香　檀香　降真香各三兩　丁香皮一兩　韶腦
二錢　麝香一字
　右除腦麝别研外餘搗羅為末入腦麝拌勻杉木炭
　三兩燒存性為末煉蜜和劑入臼杵三五百下甆噐
　内收貯旋取分爇之
　　　野花香
大黄一兩　丁香　沉香　𤣥參　白檀　寒水石各
五錢
　右為末以梨汁和作餅子燒
　　　後庭花香
檀香　棧香　楓乳香各一兩　龍腦二錢　白芨末
　右為細末以白芨作餬和勻脫花様窨燒如常法
　　　洪駒父茘支香
茘支殻(不拘/多少)　麝香一个
　右以酒同浸二宿封盖飯上蒸之以為度臼中燥之
　搗末毎十兩重加入真麝香一字蜜和作丸爇如常
　法
　　　茘支香
沉香　檀香　白荳蔲仁　西香附子　肉桂　金顔
香各一錢　馬牙硝　龍腦　麝香各半錢　白芨
新茘支皮各二錢
　右先将金顔香於乳鉢内細研次入牙硝入腦麝别
　研諸香為末入金顔研勻滴水和劑脫花爇
　　　柏子香
柏子實不計多少(帶青色未/破未開者)
　右以沸湯綽過細切以酒浸宻封七日取出隂乾爇
　之
　　　酴醿香
歌曰三兩𤣥參一兩松一枝楦子蜜和同少加真麝并
龍腦一架酴醿落晚風
　　　黄亞夫野梅香
降真香四兩　臘茶一胯
　右以茶為末入井花水一椀與香同煑水乾為度莭
　去臘茶碾降真為細末加龍腦半錢和勻白蜜鍊令
　過熟捜作劑丸如雞頭大或散燒
　　　江梅香
零陵香　藿香　丁香各半兩(懐/乾)　茴香半錢　龍腦
少許麝香少許(乳鉢内研以建/茶湯和洗之)
　右為末鍊蜜和勻捻餅子以銀葉襯燒之
　　　江梅香
歌曰百粒丁香一撒茴麝香少許可堪裁更加五味零
陵葉百斛濃熏江上梅
　　　蠟梅香
沉香　檀香各三錢　丁香六錢　龍腦半錢　麝香
一錢
　右為細末生蜜和劑爇之
　　　雪中春信
沉香一兩　白檀　丁香　木香各半兩　甘松　藿
香　零陵香各七錢半　回鶻香附子　白芷　當歸
　官桂　麝香各三錢　檳榔　荳蔲各一枚
　右為末煉蜜和餅如棊子大或脫花様燒如常法
　　　雪中春信
香附子四兩　鬱金二兩　檀香一兩(建茶/煑)　麝香少
許　樟腦一錢(石灰/製)　羊胫炭四兩
　右為末煉蜜和勻焚窨如常法
　　　雪中春信
檀香半兩　棧香　丁香皮　樟腦各一兩二錢　麝
香一錢　杉木炭二兩
　右為末煉蜜和勻焚窨如常法
　　　春消息
丁香　零陵香　甘松各半兩　茴香　麝香各一分
　右為粗末蜜和得劑以磁盒貯之地坑内窨半月
　　　春消息
丁香百粒　茴香半合　沉香　檀香　零陵香　藿
香各半兩
　右為末入腦麝少許和窨同前兼可佩帶
　　　春消息
甘松一兩　零陵香　檀香各半兩　丁香百顆　茴
香一撮　腦麝各少許
　和窨並如前法
　　　洪駒父百歩香(又名萬/斛香)
沉香一兩半　棧香　檀香(以蜜酒湯少/許别炒極乾)　製甲香各
半兩(别/末)　零陵葉(同研篩/羅過)　龍腦　麝香各三分
　右和勻熟蜜和劑窨爇如常法
　　　百里香
茘支皮千顆(須閩中来/用鹽梅者)　甘松　棧香各三兩　檀香
(蜜拌炒/黄色)　製甲香各半兩　麝香一錢(别/研)
　右細末煉蜜和令稀稠得所盛以不津噐坎埋之半
　月取出爇之再投少許蜜捻作餅子亦可此盖裁損
　聞思香也
　　　黄太史四香
沉檀為主每沉二兩半檀一兩斫小博骰取榠查液漬
之液過指許三日乃煑瀝其液温水沐之紫檀為屑取
小龍茗末一錢沃湯和之漬晬時包以濡竹紙數熏炰
之螺甲半兩弱磨去齟齬以胡麻膏熬之色正黄則以
蜜湯遽洗之無膏氣乃已青木香末以意和四物稍入
婆律膏及麝二物惟少以棗肉合之作模如龍涎香状
日暵之
　　　意可
海南沉水香三兩得火不作柴桂烟氣者麝香檀一兩
切焙衡山亦有之宛不及海南来者木香四錢極新者
不焙𤣥參半兩剉煼炙甘草末二兩焰硝末一錢甲香
一錢浮油煎令黄色以蜜洗去油復以湯洗去蜜如前
治法而末之婆律膏及麝各三錢别研香成旋入以上
皆末之用白蜜六兩熬去沫取五兩和香末勻置甆盒
如常法
　山谷道人得之扵東溪老東溪老得自厯陽公多方
　初不知其所自始名宜愛或曰此江南宫中香有美
　人字曰宜甚愛此香故名宜愛不知其在中主後主
　時耶香殊不凡故易名意可使衆業力無度量之意
　鼻孔繞二十五有求覔増上必以此香為可何沉酒
　欵𤣥參茗熬紫檀鼻端已霈然平直是得無生意者
　觀此香莫處處穿透亦必為可耳
　　　深静
海南沉香二兩羊胫炭四兩沉水剉如小博骰入白蜜
五兩水解其膠重湯慢火煑半日許浴以温水同炭杵
為末馬尾篩下之以煑蜜為劑窨四十九日出之入婆
律膏三錢麝一錢以安息香一分和作餅子亦得以甆
盒貯之
　荆州歐陽元老為余處此香而以一斤許贈别无老
　者其從師也能受匠石之斤其為吏也不剉庖丁之
　仞天下可人也此香恬澹寂寞非世所尚時時下帷
　一炷如見其人
　　　小宗
海南沉水香一分剉棧香半兩剉紫檀三分半生用銀
石噐妙令紫色三物皆令如鋸屑蘇合油二錢製甲香
一錢末之麝一錢半研𤣥參半錢末之鵞梨二枚取汁
青棗二十枚水二盌煑取小半盞同梨汁浸沉棧檀煑
一伏時緩火取令乾和入四物煉蜜令小冷捜和得所
入甆盒窨一日
　南陽宗少文嘉遯江湖之間援琴作金石弄逺山皆
　與之應聲其文獻足以配古人孫茂深亦有祖風當
　時貴人欲與之㳺不可得乃使陸探微畫其像挂壁
　間觀之茂深惟喜閉閤焚香遂作此饋之時謂少文
　太宗茂深小宗故名小宗香(大宗小宗/南史有傳)
　　　藍成叔知府韻勝香
沉香　檀香　麝香各一錢　白梅肉(焙乾/秤)　丁香皮
各半錢　揀丁香五粒　木香一字　朴硝半兩(别/研)
　右為細末與别研二味入乳鉢拌勻宻噐收每用薄
　銀葉如龍涎法燒之少歇即是硝融隔火氣以水勻
　澆之即復氣通氤氲矣乃鄭康道御帶傳於藍藍嘗
　括於歌曰沉檀為末各一錢丁皮梅肉減其半揀丁五
　粒木一字半兩朴硝柏麝拌此香韻勝以為名銀葉
　燒之火宜緩蘇韜光云毎五科用丁皮梅肉各三錢
　麝香半錢重餘皆同且云以水滴之一炷可留三日
　　　元御帶清觀香
沉香四兩　金顔香(别/研)　石芝　檀香各二錢半(末/)
龍涎二錢　麝香一錢半
　右用井花水和勻䃮石䃮細脫花爇之
　　　脫浴香
香附子(蜜浸三日/慢火焙乾)　零陵香(酒浸一宿/慢火焙乾)各半兩　橙皮
(焙/乾)　楝花(㬠/乾)　榠查核　茘支殻各一兩
　右並精細揀擇為末加龍腦少許煉蜜拌勻入甆盒
　封窨十餘日取燒
　　　文英香
甘松　藿香　茅香　白芷　麝　檀香　零陵香
丁香皮　𤣥參　降真香各二兩　白檀香半兩
　右為末煉蜜半斤少入朴硝和香爇之
　　　心清香
沉檀各一指大　母丁香一分　丁香皮三錢　樟腦
一兩　麝香少許　無縫炭四兩
　右同為末拌勻重湯煑蜜去浮泡和劑甆噐守窨
　　　瓊心香
棧香半兩　檀香一分(臘茶/清煑)　丁香三十粒　麝香半
錢黄丹一分
　右為末煉蜜和膏爇之又一方用龍腦少許
　　　大真香
沉香一兩半　白檀一兩(細剉白蜜半/盞相和蒸乾)　棧香二兩
甲香一兩(製/)　腦麝各一錢(研/入)
　右為細末和勻重湯煑蜜為膏作餅子窨一月燒
　　　大洞真香
乳香　白檀　棧香　丁皮　沉香各一兩　甘松半
兩　零陵香
　右細末煉蜜和膏爇之
　　　天真香
沉香三兩(剉/)　丁香(新/好)　麝香木(剉/炒)各一兩　𤣥參(洗/切)
(微炒/香)　生龍腦各半兩(别/研)　麝香三錢(另/研)　甘草末二
錢　焰硝少許　甲香一分(製/過)
　右為末與腦麝和勻用白蜜六兩煉去泡沫入焰硝
　及香末丸如雞頭大爇之熏衣最妙
　　　玉蕋香(一名百/花香)
白檀　丁香　棧香　𤣥參各一兩　甘松半兩(浄/)
黄熟香二兩　麝一分
　煉蜜為膏和窨如常法
　　　玉蕋香
𤣥參半斤(銀噐内煑乾再/炒令微烟出)　甘松四兩　白檀二兩(剉/)
　右為末真麝香乳香各二錢研入煉蜜丸芡子大
　　　玉蕋香
白檀四兩　丁香皮八錢　韶腦四錢　安息香一錢
　桐木夫炭四錢腦麝少許
　右為末煉蜜劑油紙裹甆器貯之入窨半月
　　　廬陵香
紫檀七十二銖(即三兩屑之/蒸一兩半)　棧香十二銖(半/兩)　沉香
六銖(一/分)　麝香三銖(一錢/字)　蘇合香五銖(二錢二分/不用亦可)
甲香二銖半(一錢/製)　𤣥參末一銖半(半/錢)
　右用沙梨十枚切片研絞取汁青州棗二十枚水二盌
　濃煎汁浸紫檀一夕微火煑滴入煉蜜及焰硝各半
　兩與諸香研和窨一月爇之
　　　康漕紫瑞香
白檀一兩(錯/末)　羊胫骨炭半秤(搗/羅)
　右用蜜九兩甆噐重湯煑熟先将炭煤與蜜捜勻次
　入檀末更用麝香半錢或一錢别噐研細以好酒化
　開洒入前件藥劑入甆罐封窨一月旋取爇之久窨
　尤佳
　　　靈犀香
雞舌香八錢　甘松三錢　靈靈香各一兩半
　右為末蜜煉和劑窨燒如常法
　　　仙茰香
甘菊蕋(乾/)　檀香　靈靈香　白芷各一兩　腦麝各
少許(乳鉢/研)
　右為末以梨汁和劑作餅子晒乾
　　　降仙香
檀香末四兩(蜜少許/和為膏)　𤣥參　甘松各二兩　川靈靈一
兩　麝少許
　右為末以檀香膏子和之如常法窨爇
　　　可人香
歌曰丁香一分沉檀半腦麝二錢中半良二兩烏香杉
炭是蜜丸爇䖏可人香
　　　禁中非烟
歌曰腦麝沉檀俱半兩丁香一分桂三錢蜜丸和細為
團餅得自宣和禁闥𫝊
　　　禁中非烟
沉香半兩　白檀四兩(劈作十塊胯/茶浸少時)　丁香　降真
鬱金　甲香各二兩(製/)
　右為細末入麝少許以白芨末滴水和捻餅窨爇
　　　復古東䦨雲頭香
占臘沉香十兩　金顔香　拂手香各二兩　蕃梔子
(别/研)　石芝各一兩　梅花腦一兩半　龍涎　麝香各
一兩　製甲香半兩
　右為末薔薇水和勻如無以淡水和之亦可用䃮石
　䃮之脫花如常法爇
　　　崔賢妃瑤英香
沉香四兩　金顔香二兩半　拂手香　麝香　石芝
各半兩
　右為細末上石和䃮捻餅子排銀盞或盤内盛夏烈
　日㬠乾以新軟刷子出其光貯於錫盒内如常法爇
　之
　　　元若虚捴管瑤英勝
龍涎一兩　大食梔子二兩　沉香十兩(上/等)　梅花腦
七錢　麝香當門子半兩
　右先将沉香細剉䃮令極細方用薔薇水浸一宿次
　日再上䃮三五次别用石䃮龍腦等四味極細方與
　沉香相合和勻再上石䃮一次如水多用紙滲令乾
　濕得所
　　　韓鈐轄正徳香
上等沉香十兩　梅花片腦　蕃梔子各一兩　龍涎
　石芝　金顔香　麝香肉各半兩
　右用薔薇水和令乾濕得所上䃮石細䃮脫花爇之
　或作數珠佩帶
　　　滁州公庫天花香
𤣥參四兩　甘松二兩　檀香一兩　麝香半錢
　右除麝香别研外餘三味細剉如米粒許白蜜六兩
　拌勻貯甆罐内久窨乃佳
　　　玉春新料香
沉香五兩　棧香　紫檀各二兩半　米腦一兩　梅
花腦二錢半　麝香七錢半　木香　丁香各一錢半
金顔香一兩半　石脂半兩(好/)　白芨二兩半　胯茶
一胯半
　右為細末次入腦麝研勻皂兒仁半斤濃煎膏硬和
　杵千下脫花隂乾刷光甆噐收貯如常法爇之
　　　辛押陁羅亞悉香
沉香　兠婁香各五兩　檀香　甲香各二兩(製/)　丁
香　大石芎　降真各半兩　鑒臨(别研未詳/或異名)　米腦
白　麝香各二錢　安息香三錢
　右為細末以薔薇水蘇合油和劑作丸或餅爇之
　　　金龜香燈
香皮每以烰炭研為細末篩過用黄丹少許和使白芨
研細米湯調膠烰炭末勿令太濕香心茅香藿香零陵
香三賴子柏香印香白膠香用水如法煑去松烟性漉
上待乾成惟碾不成餅已上香等分挫為末和令停獨
白膠香中半亦研為末以白芨為末水調和捻作一指
大如橄㰖形以烰炭為皮如裹饅頭入龜印却用針穿
自龜口插從龜尾出脫去龜印将香龜尾捻合焙乾燒時
従尾起自然吐烟扵頭燈明而且香每以油燈心或油
紙撚火㸃之
　　　金龜延夀香
定粉半錢　黄丹一錢　烰炭一兩並為末
　右研和薄糊調成劑雕兩片龜兒印脫裹别香在龜
　腹内以布針從口穿到腹香烟出従龜口内燒灰冷
　龜色如金
　　　瑞龍香
沉香一兩　占城麝檀　占城沉香各三錢　迦蘭木
　龍腦各二錢　大食梔子花　龍涎各一錢　檀香
　篤耨各半錢　大食水五滴　薔薇水不拘多少
　右為極細末拌和令勻扵浄石上䃮如泥入模脫
　　　華蓋香
腦麝各一錢　香附子(去/毛)　白芷　甘松　零陵香葉
　茅香　檀香　沉香各半兩　松蒳　草荳蔲各一
兩(去/殻)　酸棗肉(以肥紅小者/濕生者尤妙)
　右為細末鍊蜜用棗水煑成膏汁捜和令勻水臼搗
　之以不粘為度丸如雞頭實燒之
　　　寳林香
黄熟香　白檀香　棧香　甘松(去/毛)　藿香葉　荷葉
　紫背浮萍各一兩　茅香半斤(去毛酒浸以蜜/拌炒令黄色)
　右為末煉蜜和勻丸如皁子大無風䖏燒之
　　　𫐠筵香
龍腦一分　乳香半錢　荷葉　浮萍　旱蓬　風松
　水衣　松蒳各半兩
　右為細末煉蜜和勻丸如彈子大慢火燒之從主人
　位以浄水一盞引烟入水盞内巡筵旋轉香烟接了
　水盞其香終而方斷以上三方亦名三寳殊薰
　　　寳金香
沉檀各一兩　乳香(别/研)　紫礦　金顔(别/研)　安息香(别/研)
　甲香各一錢　麝香半兩(别/研)　石芝(浄/)白荳蔲各
二錢　川芎　木香各半錢　龍腦(别研/三錢)　排香四錢
　右為粗末拌匀煉蜜和劑捻作餅金箔為衣用如常
　法
　　　雲盖香
艾葉　艾蒳　荷葉　扁柏葉各等分
　右燒存性為末煉蜜和别香作劑用如常法芬芳襲
　人
　　佩熏諸香
　　　篤耨佩香
沉香末一斤　金顔末十兩　大食梔子花　龍涎各
一兩　龍腦五錢
　右為細末薔薇水徐徐和之得所臼杵極細脫範子
　用如常法
　　　梅蕋香
丁香　甘松　藿香葉　白芷各半兩　牡丹皮一錢
　零陵香一兩半　舶上茴香一錢
　同㕮咀貯絹袋佩之
　　　荀令十里香
丁香半兩强　檀香　甘松　零陵香各一兩　生腦
少許　茴香半錢弱(略/炒)
　右為末薄紙貼紗囊盛佩之其茴香生則不香過炒
　則焦氣多則藥氣少則不類花香須逐旋斟酌添使
　旖旎
　　　洗衣香
牡丹一兩　甘松一錢
　右為末每洗衣最後澤水入一錢香著衣上經月不
　歇
　　　假薔薇面花
甘松　檀香　零陵香　丁香各一兩　藿香葉　黄
丹　白芷　香墨　茴香各一錢　腦麝為衣
　右為細末以熟蜜和拌稀稠得所隨意脫花用如常
　法
　　　玉華醒醉香
採牡丹蕋與荼䕷花清酒拌挹潤得所當風隂一宿杵
細捻作餅子窨乾以龍腦為衣置枕間芬芳襲人可以
醒醉
　　　衣香
零陵香一斤　甘松　檀香各十兩　丁香皮　辛夷
各半　茴香六分
　右搗粗末入龍腦少許貯囊佩之香氣着衣汗浥愈
　馥
　　　薔薇衣香
茅香　零陵香　丁香皮各一兩(剉碎/微炒)　白芷　細辛
　白檀各半兩　茴香一分
　右同為粗末可爇可佩
　　　牡丹衣香
丁香　牡丹皮　甘松各一兩(同為/末)　龍腦(别/研)　麝香
各一錢(别/研)
　右同和以花葉紙貼佩之或用新絹袋貼著肉香如
　牡丹
　　　芙蕖香
丁香　檀香　甘松各一兩　零陵香　牡丹皮各半
兩　茴香一分
　右為末入麝香少許研勻薄紙貼之用新帕子裹出
　入着肉其香如新開蓮花臨時更入茶末龍腦各少
　許不可火焙汗浥愈香
　　　御愛梅花衣香
零陵葉四兩　藿香葉　檀香各二兩　甘松三兩(洗/浄)
(去土/乾秤)　白梅霜(搗碎羅/浄秤)　沉香各一兩　丁香(搗/)　米
腦各半兩　麝一錢半(别/研)
　以上諸香並須日乾不可見火除腦麝梅霜外一處
　同為粗末次入腦麝梅霜拌勻入絹袋佩之此乃内
　侍韓憲所𫝊
　　　梅花衣香
零陵香　甘松　白檀　茴香各半兩(微/炒)　丁香一分
　木香一錢
　右同為粗末入腦麝少許貯嚢中
　　　梅萼衣香
丁香二錢　零陵香　檀香各一錢　舶上茴香　木
香各半錢　甘松　白芷各一錢半　腦麝各少許
　右同剉候梅花盛開晴明無風雨扵黄昏前擇未開
　含蕋者以紅線繫定至清晨日未出時連梅蒂摘下
　将前藥同拌隂乾以紙衣貯紗嚢佩之䭲馜可愛
　　　蓮蕋衣香
蓮花蕋一錢(乾/研)　零陵香半兩　甘松四錢　藿香
檀香　丁香各三錢　茴香　白梅肉各一分　龍腦
少許
　右為末入龍腦研勻薄紙貼紗嚢貯之
　　　濃梅衣香
藿香葉　早春茶芽各二錢　丁香十枚　茴香半字
　甘松　白芷　零陵香各三錢
　右同剉貯絹袋佩之
　　　裛衣香
丁香(别/研)　鬱金各十兩　零陵香六兩　藿香　白芷
各四兩　蘇合香　甘松　杜蘅各三兩　麝香少許
　右為末盛袋佩之
　　　裛衣香
零陵香一斤　丁香　蘇合香各半斤　甘松三兩
鬱金　龍腦各二兩　麝香半兩
　右並須精好者若一味惡即損許香同搗如麻豆以
　夾絹袋貯之
　　　貴人絶汗香
丁香一兩(為粗/末)　川椒六十粒
　右以二味相和絹袋盛而佩之辟絶汗氣
　　　内苑蕋心衣香
藿香　益智仁　白芷　蜘蛛香各半兩　檀香　丁
香　木香各一錢
　右同搗粗末裹置衣笥中
　　　勝蘭衣香
零陵香　茅香　藿香各二錢　獨活　大黄各一錢
　甘松錢半　牡丹皮　白芷　丁皮　桂皮各半錢
　以上用水浄洗乾再用酒略噴盌盛蒸少時用三賴
　子二錢豆腐漿蒸以盞盖定檀一錢細剉合和令勻
　入麝香少許
　　　香爨
零陵香　茅香　藿香　甘松　松子(搥/碎)　茴香　三
賴子(豆腐同/蒸過)　檀香　木香　白芷　土白芷　肉桂
　丁香　丁皮　牡丹皮　沉香各等分　麝香少許
　右用好酒噴過日晒乾以剪刀切碎碾為生料篩羅
　粗末瓦罈收頓
　　　輭香
丁香(加木香少/許同炒)　心子紅(若作黒/色不用)　沉香各一兩　白
檀　金顔　黄蠟　三賴子各二兩　龍腦半兩(三錢/亦可)
　蘇合油不拘多少　生油少許　白膠香半斤(灰水/於沙)
(鍋内煑候浮上晷掠入涼水搦塊再用皂角/水三四盞以香色白為度秤二兩入香用)
　右先将蠟於定磁噐内溶開次下白膠香次生油次
　蘇合油攪勻取盌置地候大温入衆香每一兩作一
　丸更加烏篤耨一兩尤妙如造黒色者不用心子紅
　入香墨二兩燒紅為末和劑如前法可懐可佩可置
　扇柄把握
　　　輭香
篤耨香　檀香末　麝香各半兩　金顔香五兩(牙子/香為)
(末/)　蘇合油三兩　銀硃一兩　龍腦三錢
　右為細末用甆噐或銀噐扵沸湯鍋内頓放逐旋傾
　入蘇合油攪和停勻為度取出㵼入水中隨意作劑
　　　輭香
沉香十兩　金顔香　棧香各二兩　丁香一兩　乳
香半兩　龍腦一兩半　麝香三兩
　右為細末以蘇合油和納磁噐内重湯煑半日以稀
　稠得中為度以臼杵成劑
　　　輭香
沉香(為細/末)　金顔香各半斤(細/末)　蘇合油四兩　龍腦
一錢(細/研)
　右先以沉香末和蘇合油仍以冷水和成團却搦去
　水入金顔香龍腦又以水和成團再搦去水入臼用
　杵三五千下時時搦去水以水盡杵成團有光色為
　度如欲鞭更加金顔香如欲輭加蘇合油
　　　輭香
上等沉香末五兩　金顔香二兩半　龍腦一兩
　右為末入蘇合油六兩半用綿濾過取浄油和香旋
　旋看稀稠得所入油如欲黒色加百草霜少許
　　　輭香
沉香　檀香　棧香各三兩　亞息香　梅花龍腦
甲香(製/)　松子仁各半兩　金顔香　龍涎　麝各一
錢　篤耨油(隨/分)　杉木炭(以黒/為度)
　右除腦麝松仁篤耨外餘皆取極細末以篤耨油與
　諸香和勻為劑
　　　廣州吳家輭香
金顔香半斤(研/細)　蘇合油二兩　沉香一兩(末/)　腦麝
各一錢(别/研)　黄蠟二錢　芝麻油一錢(臘月者經/年尤佳)
　右将油蠟同銷鎔放令微温和金顔沉末令勻次入
　腦麝與蘇合油同捜仍扵浄石版上以木槌擊數百
　下如常法用之
　　　翟仲仁運使輭香
金顔香半兩　蘇合油三錢　腦麝各一匙　烏梅肉
二錢半(焙/乾)
　右先以金顔腦麝烏梅肉為細末後以蘇合油相合
　和臨時相度鞭輭得所欲色紅加銀硃二錢半欲色
　黒加皂兒灰三錢存性
　　　寳梵院主輭香
沉香二兩　金顔香半斤(細/末)　龍腦四錢　麝香二錢
蘇合油二兩半　黄蠟一兩半
　右細末蘇合與蠟重湯鎔和搗諸香入腦子更杵千
　餘下
　　　輭香
金顔香半斤(極好者貯銀噐用湯/煑花細布紐浄研)　蘇合油四兩　龍
腦一錢(研/細)　麝香半錢(研/細)　心紅不計多少(色紅/為度)
　右先将金顔香搦去水銀石銚内化開次入蘇合油
　麝香拌勻續入龍腦心紅移銚去火攪勻取出作團
　如常法
　　　輭香
黄蠟半斤(溶成汁濾浄却以浄銅銚内/下紫草煎令紅濾去草滓)　檀香(就舖買/細屑碾)
(令細篩/過二兩)　金顔三兩(揀去雜物取浄秤/别研細作一處)　滴乳香三兩
(揀明塊者用茅香煎水煑過令浮成片如膏須冷水中/取出待水乾入乳鉢内細研如粘鉢則入煆過醋焠来)
(底赭石二錢同/研則不粘矣)　沉香半兩(要極/細末)　蘇合油二兩(如結/合時)
(先以生蘿蔔擦了乳鉢/則不粘無則    代之)　生麝香三錢(浄鉢内以茶清/滴研細却以其)
(餘香拌/起一䖏)　銀硃隨意加入(以紅/為度)
　右以蠟入　噐大盌内坐重湯中溶成汁入蘇合油
　和成了停勻却入衆香以栁棒極勻即香成矣欲輭
　用松子仁三兩揉汁於内雖大雪亦輭
　　　輭香
檀香一兩(白梅煑剉/碎為末)　沉香半兩　丁香三錢　蘇合
油半兩　金顔香二兩(蒸如無揀好楓滴乳/香一兩酒煑過代之)　銀硃隨
意
　右諸香皆不見火為細末打和扵甑上蒸碾成為香
　加腦麝亦可先将金顔碾為細末去滓
　　　輭香
金顔香　蘇合油各三兩　篤耨油一兩二錢　龍腦
四錢　麝香一錢　銀硃四兩
　右先将金顔碾為細末去滓用蘇合油坐熱入黄蠟
　一兩坐化逐旋入金顔香坐過了腦麝篤耨油銀硃
　打和以輭筍籜包縳收黄則加蒲黄二兩緑則入緑
　二兩黒則入墨一二兩紫則入紫草各量多少加入
　以勻為度
　　　熏衣香
茅香四兩(細剉酒/洗微蒸)　零陵香　甘松各半兩　白檀二
錢(錯/末)　丁香二錢　白乾三个(焙乾/取末)
　右同為粗末入米腦少許薄紙貼佩之
　　　蜀主熏御衣香
丁香　棧香　沉香　檀香　麝香各一兩　甲香三
兩(製/)
　右為末煉蜜放冷令勻入窨月餘用如前見第一卷
　　　南陽宫主熏衣香
蜘蛛香一兩　香白芷　零陵香　縮砂仁各半兩
丁香　麝香　當歸　荳蔲各一分
　　　熏衣香
沉香四兩　棧香三兩　檀香一兩半　龍腦　牙硝
　甲香各半兩(灰水洗過浸一宿次用新水/洗過復以蜜水去黄製用)　麝香一
錢
　右除麝腦别研外同粗末煉蜜半斤和勻候冷入龍
　麝
　　　新料熏衣香
沉香一兩　棧香七錢　檀香半錢　牙硝一錢　甲
香一錢(製如/前)　荳蔲一錢　米腦一錢　麝香半錢
　右先将沉檀棧為粗末次入麝拌勻次入甲香並牙
　硝銀硃一字再拌煉蜜和勻上糝腦子用如常法
　　　千金月令熏衣香
沉香　丁香皮各二兩　鬱金二兩(細/切)　蘇合香　詹
糖香各一兩(同蘇合/和作餅)　小甲香四兩半(以新牛糞汁二/升水三升和煑)
(三分去二取出以浄水淘刮去上肉焙乾又以清酒二/升蜜半合和煑令酒盡以物攪候乾以水洗去蜜暴乾)
(另為/末)
　右将諸香末和勻燒熏如常法
　　　熏衣梅花香
甘松　舶上茴香　木香　龍腦各一兩　丁香半兩
　麝香一錢
　右件搗合粗末如常法燒熏
　　　熏衣芬積香
沉香二十五兩(剉/)　棧香(剉/)　檀香(剉臘茶/清炒黄)　甲香(製/法)
(如/前)　杉木烰炭各二十兩　零陵葉　藿香葉　丁香
　牙硝各十兩　米腦三兩(研/)　梅花龍腦二兩(研/)
麝香五兩(研/)　蜜十斤煉和香
　　　熏衣衙香
生沉香(剉/)　棧香各六兩(剉/)　檀香(剉臘茶/清炒)　生牙硝
各十二兩　生龍腦(研/)　麝香各九兩(研/)　甲香六兩
(炭灰煑二日洗浄/再加酒蜜同煑乾)　白蜜(比香斤加/倍用煉熟)
　右為末研入腦麝以蜜捜和令勻燒熏如常法
　　　熏衣笑蘭香
藿苓甘芷木茴丁茅賴芎黄和桂心檀麝牡皮加減用
酒噴日晒絳嚢盛零以蘇合油揉勻松茅酒洗三賴米
泔浸大黄蜜蒸麝香逐裹脿入熏衣加䕬蠶常帶加白
梅肉
　　塗傅諸香
　　　傅身香粉
荚粉(别/研)　青木香　麻黄根　附子(炮/)　甘松　藿香
　零陵香各等分
　右除荚粉外同搗羅為細末以生絹夹帶盛之浴罷
　傅身上
　　　拂手香
白檀香三兩(滋潤者剉末用蜜三錢化湯一盞許/炒令水盡稍覺浥濕焙乾杵羅細末)　米
腦一兩(研/)　阿膠一片
　右将阿膠化湯打糊入香末捜拌勻扵木臼中搗三
　五日捻作餅子或脫花窨乾穿穴線懸扵胷間
　　　梅真香
零陵葉　甘松　白檀　丁香　白梅末各半兩　腦
麝少許
　右為細末糝衣傅身皆可用之
　　　香髮木犀油
凌晨摘木犀花半開者揀去莖蒂令浄髙量一斗取清
麻油一斤輕手拌勻捺甆噐中厚以油紙宻封罐口坐
扵釜内以重湯煑一餉久取出安頓穏燥處十日後傾
出以手沘其清液收之最要封閉最宻久而愈香如此
油勻入黄蠟為面脂馨香也
　　　香餅
凡燒香用餅子須先燒令通赤置香爐内俟有黄衣生
方徐徐以灰覆之仍手試火氣𦂳慢
　　　香餅
輭炭三斤(末/)　蜀葵花或葉一斤半
　右同搗令粘勻作劑如乾更入薄麫糊少許彈子大
　捻作餅晒乾貯磁噐内燒旋取用如無葵則炭末中
　拌入紅花滓同搗以薄糊和之亦可
　　　香餅
堅硬羊胫炭三斤(末/)　黄丹　定粉　針沙　牙硝各
五兩　棗一升(煑爛去/皮核)
　右同搗拌勻以棗膏和劑隨意捻作餅子
　　　香餅
木炭三斤(末/)　定粉　黄丹各二錢
　右拌勻糯米為糊和成入鐡臼内細杵以圈子脫作
　餅晒乾用之
　　　香餅
用櫟炭和柏葉葵菜橡實為之純用櫟炭則焦熟而易
碎石餅太酷不用
　　　耐久香餅
鞕炭末五兩　胡粉　黄丹各一兩
　右同搗細末煑糯米膠和勻捻餅子晒乾每用燒令
　赤炷香經久或以針沙代胡粉煑棗代粳米膠
　　　長生香餅
黄丹四兩　乾蜀葵花(燒/灰)　乾茄根各二兩(燒/灰)　棗半
斤(去/核)
　右為細末以棗肉研作膏同和勻捻作餅子窨晒乾
　置爐而火耐久不熄
　　　終日香餅
羊胫炭一斤(末/)　黄丹　定粉各一分　針沙少許(研/勻)
　右煑棗肉杵膏拌勻捻作餅子窨二日便扵日中晒
　乾如燒香畢水中蘸滅可再用
　　　丁晉公文房七寳香餅
青州棗一斤(和核/用)　木炭二升(末/)　黄丹半兩　鐵屑
二兩(造針/處有)　定粉　細墨各一兩　丁香二十粒
　右同搗為膏如乾時再加棗以模子脫作餅如錢許
　每一餅可經晝夜
　　　内府香餅
木炭末一斤　黄丹　定粉各三兩　針砂三兩　棗
半升
　右同末蒸棗肉杵作餅晒乾每一板可度終日
　　　賈清泉香餅
羊胫炭一斤(末/)　定粉　黄丹各四兩
　右用糯米粥或棗肉和作餅晒乾用常法茄􁁉燒夹
　存性棗肉同杵捻餅晒乾用之
　　　香煤
近来焚香取火非竈下即蹈爐中者以之供神佛格祖
先其不潔多矣故用煤以扶接火餅
　　　香煤
乾竹筒　乾栁枝(燒黒灰/各二兩)　鉛粉三錢　黄丹三兩
焰硝二錢
　右同為末每用匕許以燈爇　於上焚香
　　　香煤
茄葉不計多少(燒灰存性/取麵四兩)　定粉三十　黄丹二十
海金沙二十
　右同末拌勻置爐灰上紙㸃可終日
　　　香煤
竹夫炭　栁木炭各四兩　黄丹　粉各二錢　海
金沙一錢(研/)
　右同為末拌勻捻作餅入爐以燈㸃着燒香
　　　香煤
枯茄樹燒成炭於瓶内候冷為末每一兩入鉛粉二錢
黄丹二錢半拌和装灰中
　　　香煤
焰硝黄丹杉木炭各等分為末糝爐中以紙撚㸃
　　　日禪師香煤
杉木夫炭四兩　竹夫炭　鞕羊脛炭各二兩　黄丹
　海金沙各半兩
　右同為末拌勻每用二錢置爐中紙燈㸃燒候透紅
　以冷灰薄覆
　　　閻資欽香煤
柏葉多採之摘去枝梗浄洗日中曝乾剉碎不用墳墓
間者入浄罐内以塩泥固濟炭火煆之存性細研每用
一二錢置香爐灰上以紙燈㸃候勻編焚香時時添之
可以終日(或燒柏子存/性作火尤妙)
　　　香灰
細葉杉木枝燒灰用火一二塊養之經宿羅過装爐
每秋間採松鬚曝乾燒灰用養香餅　未化石灰槌碎
羅過鍋内炒令　候冷又研又羅為之作香爐灰潔白
可愛日夜常以火一塊養之仍須用盖若塵埃則黒矣
　礦灰六分爐灰四錢和勻大火養灰爇性香蒲燒灰
爐装如雪　紙灰石灰木灰各等分以米湯和同煆過
勿令偏頭　青朱紅黒煤土黄各等分雜扵紙中装爐
名錦灰　紙灰炒通紅羅過或稻穅燒灰皆可用　乾
松花燒灰装香爐最潔　茄灰亦可蔵火火久不熄
蜀葵枯時燒灰装爐大能養火
　　香品噐
　　　香爐
香爐不拘銀銅鐵錫石各取其便用其形或作狻猊獬
豸鳬鴨之類計其人之當作頭貴穿窿可泄火氣置竅
不用大都使香氣回薄則能耐久
　　　香盛
盛即盒也其所用之物與爐等以不生澁枯燥者皆可
仍不用生銅銅易腥漬
　　　香盤
用深中者以沸湯㵼中令其氣蓊鬱然後置爐其上使
香易著物
　　　香匙
平灰置火則必用圓者分香抄末則必用銳者
　　　香筯
和香取香摠宜用筯
　　　香壺
或范金或埏為之用盛匕筯
　　　香甖
窨香用之深中而掩上
　
　
　
　
　
　
　
　
　
　
　陳氏香譜卷三
欽定四庫全書
　陳氏香譜卷四
　　　　　　　　　　　　　宋　陳敬　撰
　　香珠
香珠之法見諸道家者流其来尚矣若夫茶藥之屬豈
亦漢人含雞舌之遺製乎兹故録之以備聞見庶㡬免
一物不知之議云
　　　孫廉訪木犀香珠
木犀花蓓蕾未開全者開則無香矣露未晞時先用布
幔鋪地如無幔浄掃樹下地面令人登梯上樹打下花
蕋收拾歸家擇去梗葉須精揀花蕋用中様石磨磨成
漿次以布複包裹榨壓去水将已乾花料盛貯新磁礶
内逐旋取出於乳鉢内研令細輭用小竹筒為則度築
劑或以滑石平片刻竅取則手握圓如小錢大竹籖穿
孔置盤中以紙四五重襯藉日傍隂乾稍健百顆作一
串小竹弓絣掛當風處次至八九分乾取下每十五顆
以浄潔水略略揉洗去皮透青黒色又用盤盛於日影
中暵乾如天氣隂晦紙隔之於幔火上焙乾新綿裹以
時時取觀則香味可數年不失其磨乳員洗之際忌穢
汚婦女銀噐油鹽等觸犯瑣碎録云木犀香念珠須入
少西木香
　　　龍涎香珠
大黄一兩半　甘松一兩三錢　川芎一兩半　牡丹
皮一兩三錢　藿香一兩三錢　三柰子一兩三錢(以/上)
(六味並用酒發留一宿次五更以後藥/一處拌勻於露天安待日出晒乾用)　白芷二兩
零陵香一兩半　丁香皮一兩三錢　檀香三兩　滑
石一兩三錢(别/研)　白芨六兩(煑/糊)　均香二兩(炒/乾)　白礬
一兩三錢(二味/另研)　好棧香二兩　秦皮一兩三錢　樟
腦一兩　麝香半字
　右圓晒如前法旋入龍涎腦麝
　　　香珠
天寳香一兩　土光香半兩　速香一兩　蘇合香半
兩　牡丹皮一兩　降真香半兩　茅香一錢半　草
香一錢　白芷二錢(豆腐/蒸過)　三柰子二分(同/上)　丁香半
錢　藿香五錢　丁皮一兩　藁本半兩　細辛二分
　白檀一兩　麝香檀一兩　零陵香二兩　甘松半
兩　大黄二兩　茘枝殻二錢　麝香(不拘/多少)　黄蠟一
兩　滑石(量/用)　石膏五錢　白芨一兩
　右料蜜梅酒松子三柰白芷糊夏白芨春秋瓊枝冬
　阿膠黒色竹葉灰石膏黄色檀香蒲黄白色滑石麝
　菩提色細辛牡丹皮檀香麝檀檀大黄石膏沉香噀
　濕用蠟丸打輕者用水噀打
　　　香珠
零陵香(酒/洗)　甘松(酒/洗)　茴香各等分　丁香等分　茅
香(酒/洗)　木香(少/許)　藿香(酒洗此項/奪香味少)　川芎(少/許)　桂心(少/許)
　檀香等分　白芷(麫裹燒熟/去麫不用)　牡丹皮(酒浸一/日晒乾)　三
柰子(加白芷治/  少用)　大黄(蒸過此項收香/珠又且染色)
　右件如前治度晒乾合和為細末用白芨末和麫打
　糊為劑隨大小圓趂濕穿孔半乾用麝香稠調水為
　衣
　　　收香珠法
凡香環佩帶念珠之屬過夏後須用木賊草擦去汗垢
庶不蒸壊若蒸損者以温湯洗過晒乾其香如初
　　香藥
　　　丁沉煎圓
丁香二兩半　沉香四錢　木香一錢　白荳蔲二兩
　檀香二兩　甘草四兩
　右為細末以甘草熬膏和勻為圓如雞頭大每用一
　丸噙化常服調順三焦和養營衛治心胸痞滿
　　　木香餅子
木香　檀香　丁香　甘草　肉桂　甘松　縮砂
丁皮　莪术各等分
　莪术醋煑過用鹽水浸出醋漿米浸三日為末蜜和
　同甘草膏為餅每服三五枚
　　香茶
　　　經進龍麝香茶
白荳蔲一兩(去/皮)　白檀末七錢　百藥煎五錢　寒水
石五分(薄荷/汁製)　麝香四錢　沉香三錢(梨汁/製)　片腦二
錢半　甘草末三錢　上等髙茶一斤
　右為極細末用浄糯米半升煑粥以宻布絞取汁置
　浄盌内放冷和劑不可稀輭以鞕為度於石版上杵
　一二時辰如粘􁀙用小油二兩煎沸入白檀香三五
　片脫印時以小竹刀刮背上令平
　　　孩兒香茶
孩兒香一斤　髙末茶三兩　片腦二錢半(或糖米者/韶腦不用)
　麝香四錢　薄荷霜五錢　川百藥煎一兩(研/細)
　右五件一處和勻用熟白糯米一升半淘洗令浄入
　鍋内放水髙四指煑作糕麝取出十分冷定於磁盆
　内揉和成劑却扵平石砧上杵千餘轉以多為妙然
　後将花脫子洒油少許入劑作餅扵潔浄透風篩子
　頓放隂乾貯磁噐内青紙襯裏宻封　附造薄荷霜
　法寒水石研極細末篩羅過以薄荷二斤加扵鍋内
　傾水一椀扵下以瓦盆盖定用紙濕封四圍文武火
　蒸熏兩頓飯久氣定方開微有黄色嘗之涼者是
　　　香茶
上等細茶一斤　片腦半兩　檀香三兩　沉香一兩
　舊龍涎餅一兩　縮砂三兩
　右為細末以甘草半斤剉水一椀半煎取浄汁一椀
　入麝香末三錢和勻隨意作餅
　　　香茶
龍腦　麝香(雪梨/汁製)　百藥煎　楝草　寒水石(飛過/末)
白荳蔲各三錢　髙茶一斤　硼砂一錢
　右同碾細末以熬過熟糯米粥浄布中絞取濃汁和
　勻石上杵千餘方脫花様
　　事類
　　　香尉
漢仲雍子進南海香拜洛陽尉人謂之香尉(述異/記)
　　　香户
南海郡有採香户述異記海南俗以貿香為業(東坡/文集)
　　　香市
南方有香市乃商人交易香處(述異/記)
　　　香洲
朱崖郡洲中出諸異香往往有不知名者(述異/記)
　　　香溪
吳宫有香水溪俗云西施浴處又呼為脂粉塘吳王宫
人濯袚扵此溪上源至今猶香
　　　香界
回香所生以香為界(楞嚴/經)
　　　香篆
鏤木為篆紋以之範香塵然於飲食或佛象前有至二
三尺徑者(洪/譜)香藹雕盤(坡/詞)
　　　香珠
以雜香搗之丸如梧桐子青繩穿之此三皇真元之香
珠也燒之香徹天(三洞/珠囊)
　　　香纓
詩親結其褵註云褵香纓也女将嫁母結纓而戒之
　　　香囊
晉謝𤣥常佩紫羅香嚢謝安患之而不欲傷其意自戲
賭取香嚢焚之𤣥遂止又古詩云香嚢懸肘後後蜀文
澹生五嵗謂母曰有五色香嚢在否林下往取得之乃
澹前生五嵗失足落井今再生也(並本/傳)
　　　香獸
以塗金為狻猊麒麟鳬鴨之状空中以焚香使烟以口
出以為玩好復有雕木塊土為之者(洪/譜)北里志書曰新
團香獸不焚燒
　　　香童
唐元寳好賓客務扵華侈噐玩服用僣扵王公而四方
之士盡仰歸焉常扵寢帳牀前刻鏤童子人捧七寳博
山香爐日暝焚香徹曙其驕貴如此(天寳/遺事)
　　　香巖童子
香巖童白佛言我諸比丘燒水沉香香氣寂然来入鼻
中非木非空非烟非火去無所著来無所従由是意銷
發明無漏得阿羅漢(楞嚴/經)
　　　宗超香
宗超嘗露壇行道奩中香盡自然滿溢爐中無火烟自
出(洪/譜)
　　　南蠻香
訶陵國亦曰闍婆在南海中貞觀時遣使獻婆律膏又
驃古朱波也有以名思利毗離芮土多異香王宫設金
銀二爐冦至焚香擊之以占吉凶有巨白象髙數尺訟
者焚香自跽象前自思是非而退有災疫至亦焚香對
象跽自咎無膏油以蠟雜香代炷又真臘國客至屑檳
榔龍腦以進不飲酒(唐書南/蠻𫝊)
　　　棧槎
番禺民忽扵海旁得古槎長丈餘濶六七尺木理甚堅
取為溪橋數年後有僧過而識之謂衆曰此非久計願
捨衣鉢資易為石橋即求此槎為薪衆許之得棧香數千
兩(洪/譜)
　　　披香殿
漢宫闕名長安有合歡殿披香殿(郡國/志)
　　　採香徑
吳王闔閭起響􁣎廊採香徑(郡國/志)
　　　柏香臺
漢武帝作柏香臺以柏香聞數十里(本/紀)
　　　三清臺
王審知之孫昶襲為閩王起三清臺三層以黄金鑄像
日焚龍腦薰陸諸香數斤(五代史十/國世家)
　　　沉香牀
沙門支法有八尺沉香牀(異/苑)
　　　沉香亭
開元中禁中初重木芍藥即今牡丹也得四本紅紫淺
紅通白者上因移植扵興慶池東沉香亭前(李白/集)敬宗
時波斯國進沉香亭子拾遺李漢諫曰沉香為亭何異
瓊臺瑤室(本/𫝊)
　　　沉香堂
隋越國公楊素大治第宅有沉香堂
　　　沉香火山
隋煬帝每除夜殿前設火山數十皆沉香木根每一山
焚沉香數車以甲煎沃之香聞數十里(續世/說)
　　　沉香山
華清温泉湯中疊沉香為方丈瀛洲(明皇/雜録)
　　　沉屑泥壁
唐宗楚客造新第用沉香紅粉以泥壁每開户則香氣
蓬勃(洪/譜)
　　　檀香亭
宣州觀察使楊牧造檀香亭子初成命賓落之(杜陽/編)
　　　檀槽
天寳中中官白秀貞自蜀使回得琵琶以獻其槽以沙
檀為之温潤如玉光耀可鑑　李宣詩云琵琶聲亮紫
檀槽
　　　麝壁
南齊廢帝東昏侯塗壁皆以麝香(雞石/集)
　　　麝枕
置真麝香扵枕中可絶惡夢(續博/物志)
　　　龍香撥
貴妃琵琶以龍香版為撥(外/傳)
　　　龍香劑
𤣥宗御案墨曰龍香劑一日見墨上有道士如蠅而行
上叱之即呼萬嵗曰臣松墨使者也上異之(陶家/餘事)
　　　香閣
後主起臨春結綺望春三閣以沉檀香木為之(陳/書)楊國
忠嘗用沉香為閣檀香為欄檻以麝香乳香篩土和為
泥餙閣壁每於春時木芍藥盛開之際聚賓於此閣上
賞花焉禁中沉香亭逺不侔此壮麗也(天寳/遺事)
　　　香牀
隋煬帝於觀文殿前兩廂為堂十二間每間十二寳厨
前設五方香牀綴貼金玉珠翠每駕至則宫人擎香爐
在輦前行(隋/書)
　　　香殿
大明賦云香殿聚扵沉檀豈待焚夫椒蘭(黄萃/卿)水殿風
来暗香滿(坡/詞)
　　　五香席
石季倫作席以錦装五香雜以五綵編蒲皮縁
　　　七香車
梁簡文帝詩云丹轂七香車
　　　椒殿
唐宫室志有椒殿
　　　椒房
應邵漢官儀曰后宫稱椒房以椒塗壁也
　　　椒漿
桂醑兮椒漿(離/騷)元日上椒酒於家長舉觴稱夀元日進
椒酒椒是玉衡之精服之令人却老(崔寔/月令)
　　　蘭湯
五月五日以蘭湯沐浴(大戴/禮)浴蘭湯兮沐芳(楚詞注云/芳芷也)
　　　蘭佩
紉秋蘭以為佩(楚詞注云佩也/記曰佩帨􁈙蘭)
　　　蘭畹
既滋蘭之九畹又樹蕙之百畮(同/上)
　　　蘭操
孔子自衛反魯隠谷之中見香蘭獨茂喟然歎曰夫蘭
當為王者香今乃獨茂與衆草為伍乃止車援琴鼔之
自傷不逢時托辭於幽蘭云(琴/操)
　　　蘭亭
暮春之初㑹扵㑹稽山隂之蘭亭(王逸/少叙)
　　　蘭室
黄帝𫝊岐伯之術書於玉版蔵諸靈蘭之室(素/問)
　　　蘭臺
楚襄王逰扵蘭臺之宫(風/賦)龍朔中改秘書省曰蘭臺
　　　椒蘭養鼻
椒蘭芬苾所以養鼻也　前有澤芷以養鼻蘭槐之根
是為芷註云蘭槐香草也其根名芷(並荀/子)
　　　焚椒蘭
烟斜霧横焚椒蘭也(杜牧之阿/房宫賦)
　　　懐香
尚書省懐香握蘭趨走丹墀(漢官/儀)
　　　含香
漢桓帝時侍中刁存年老口臭上出雞舌香使含之香
頗小辛螫不敢嚥自疑有過賜毒也歸舍與家人辭訣
欲就便宜衆求視其藥乃口香衆笑之更為含食意遂
解(漢官/儀)
　　　㗖香
唐元載寵姬薛瑶英母趙娟幼以香㗖英故肌肉悉香
(杜陽/編)
　　　飯香
維摩詰經畤化菩薩以滿鉢香與維摩詰飯香普薰毗
耶離城及三千大千世界時維摩詰語舍利佛等諸大
聲聞仁者可食如来甘露味飯大悲所熏無以限意食
之使不消(栁文/註)
　　　貢香
唐貞觀中勅下度支求杜若省郎以謝𤣥暉詩云芳洲
採杜若乃責坊州貢之(通/志)
　　　分香
魏王操臨終遺令曰餘香可分與諸夫人諸舍中無所
為學作履組賣也(三國志/及文選)
　　　賜香
𤣥宗夜宴以琉璃噐盛龍腦香數斤賜羣臣馮謐起進
曰臣請效陳平為宰自丞相以下悉皆跪受尚餘其半
乃捧拜曰欽賜録事馮謐𤣥宗笑許之
　　　熏香
荘公束縳管仲以予齊使而以退比至三釁三浴之註
云以香塗身曰釁釁為熏(齊/語)魏武帝令云天下初定吾
便禁家内不得熏香(三國/志)
　　　竊香
韓夀字徳真為賈充司空掾充女窺見夀而悅之目婢
通殷勤夀踰垣而至時西域有貢奇香一著人經月不
散帝以賜充其女宻盜以遺夀後充與夀宴聞其芬馥
計武帝所賜惟已及陳騫家餘無疑夀與女通乃取左
右婢考問即以状言充秘之以女妻夀(晉書/本𫝊)
　　　愛香
劉季和性愛香常如厠還輒過爐上主簿張垣曰人名
公俗人不虚也季和曰荀令君至人家坐席三日香為
我如何坦曰醜婦效顰見者必走公欲坦遁走耶季和
大笑(襄陽/記)
　　　喜香
梅學士詢性喜焚香其在官所每晨起将視事必焚香
兩爐以公服罩之撮其袖以出坐定撒開兩袖郁然滿
室焚香時人謂之梅香(歸日/録)
　　　天女擎香
夫子當生之日有二蒼龍旦而下来附徴在房因夢而
生夫子夫子當生時有天女擎香自空而下以沐浴徴
在(拾遺/記)
　　　三班喫香
三班院所領使臣八千餘人涖事扵外其罷而在院者
常數百人每嵗乾元節醵錢飯僧進香合以祝聖夀謂
之香錢京師語曰三班喫香(歸田/録)
　　　露香告天
趙清獻公抃衢州人舉進士官至參政平生所為事夜
必衣冠露香九拜手告扵天應不可告者則不敢為也(言/行)
(録/)
　　　焚香祝天
後唐明宗每夕扵宫中焚香祝天曰某為衆所共推戴
願早生聖人為生民主(五代史/帝記)初廢帝入欲擇宰相扵
左右左右皆言盧文紀及姚顗有人望帝乃悉書清要
姓名内琉璃瓶中夜焚香祝天以筯挟之首得文紀之
名次得姚顗遂並相焉(五代史/本𫝊)
　　　焚香讀章奏
唐宣宗每得大臣章奏必盥手焚香然後讀之(本/紀)
　　　焚香讀孝經
岑之敬字由禮淳厚有孝行五嵗讀孝經必焚香正坐
(南/史)
　　　焚香讀易
公退之暇戴華陽巾披鶴氅衣手執周易一卷焚香黙
坐消遣世慮(王元之/竹樓記)
　　　焚香致水
襄國城塹水源暴竭石勒問扵佛圗澄澄曰今當勅龍
取水乃至源上坐繩床燒安息香呪數百言水大至隍
塹皆滿(載/記)
　　　焚香禮神
漢武故事昆邪王殺休屠王来降得其金人之神置之
甘泉宫金人者皆長丈餘其祭不用牛羊惟燒香禮拜
　于吉精舍燒香燒道書(三國/志)
　　　降香嶽瀆
國朝每嵗分遣驛使賫御香有事扵五嶽四瀆名山大
川循舊典也廣州之南海道八十里扶胥之口黄木之
灣南海祝融之廟也嵗二月朝遣使馳馹有事扵海神
香用沉檀具牲幣使初獻其亞獻終獻各以官攝行三
獻三奏樂主者以祝文告扵前禮畢使以餘香分給
　　　焚香静坐
人在家及外行卒遇飄風暴雨震電昏暗大霧皆諸龍
神經過宜入室閉户焚香静坐避之不爾損人(温子/皮)
　　　燒香勿返顧
南嶽夫人云燒香勿返顧忤真氣致邪應也(真/誥)
　　　燒香辟瘟
樞宻王博文每扵正旦四更燒丁香以辟瘟氣(瑣碎/録)
　　　燒香引䑕
印香五文狼糞少許為細末同和勻扵浄室内以爐燒
之其䑕自至不得殺(戯/術)
　　　求名如燒香
人隨俗求名譬如燒香衆人皆聞其香不知薰以自焚
盡則氣滅名文則身絶(真/誥)
　　　五色香烟
許逺逰燒香皆五色香烟出(三洞/珠囊)
　　　香奩
韓偓香奩集自叙云咀五色之靈芝香生九竅嚥三清
之瑞露春動七情古詩云開奩集香蘇
　　　防蠧
辟惡生香聊防羽陵之蠧(玉臺新/詠序)
　　　除邪
地上魔邪之氣直上沖天四十里人燒青木薫陸安息
膠扵寝室披濁臭之氣却邪穢之霧故夫人玉女太一
帝皇隨香氣而来下(洪/譜)
　　　香玉辟邪
唐肅宗賜李輔國香玉辟邪二玉之香可聞數里輔國
每置之坐隅一日輔國方巾櫛一忽大笑一忽悲啼輔
國碎之未㡬事敗為刺客所殺(杜陽/編)
　　　香中忌麝
唐鄭注赴河中姬妾百餘盡熏麝香氣數里逆扵人鼻
是嵗自京兆至河中所過之地𤓰盡一蒂不獲(洪/譜)
　　　被草負笈
宋景公燒異香於臺有野人被草負笈扣門而進是為
子常世司天部(洪/譜)
　　　異香成穂
二十二祖摩挲羅至西印土焚香而月氐國王忽睹異
香成穂(傳燈/録)
　　　逆風香
竺法深孫興公共聴北来道人與支道林瓦棺寺講小
品北来屢設疑問林辨答俱爽北道每屈孫問深公上
人當是逆風家何以都不言深笑而不答曰白栴檀非
不馥焉能逆風深夷然不屑　波利質色香樹其香逆
其風而聞今返之曰白栴檀非不香豈能逆風言深非
不能難正不必難也
　　　古殿爐香
問如何古殿一爐香寳盖納師曰廣大勿入齅者如何
師曰六根俱不到
　　　買佛香
問動容沈古路身没乃方知此意如何師曰偷佛錢買
佛香曰學人不㑹師曰不㑹即燒香供養本耶娘(泐潭/師話)
　　　戒定香
釋氏有定香戒香韓侍郎贈僧詩云一靈令用戒香薰
　　　結願香
省郎逰花巖寺巖下見老僧前有香爐烟穟㣲甚僧謂
曰此檀越結願香尚在而檀越已三生矣　陳去非詩
再燒結願香
　　　香偈
謹爇道香徳香無為香無為清浄自然香妙洞真香靈
寳惡香朝三界香香滿瓊樓玉境徧諸天法界以此真
香騰空上奏爇香有偈返生寳木沉水奇材瑞氣氤氲
祥雲繚繞上通金闕下入幽㝠(道/書)
　　　香光
楞嚴經大勢至法王子云如染香人身有香氣此則名
曰香光
　　　香鑪
鑪之名始見扵周禮冢宰之屬宫人凡寝中共鑪炭
　　　博山香爐
武帝内𫝊有博山爐盖西王母遺帝者(事物/紀原)皇太子初
拜有銅博山香爐(東宫/故事)丁緩作九層博山香爐鏤琢奇
禽怪獸皆自然能動(西京/雜記)其爐象海中博山下盤貯湯
使潤氣蒸香以象海之四環(吕大臨/考古圗)
　　　被中香爐
長安巧工丁緩作被中香爐亦名卧褥香爐本出房風
其法後絶緩始更為之機環運轉四周而爐體常平可
置扵被褥故以為名今之香毬是也(雜/記)
　　　薰爐
尚書郎入直臺中給女侍史二人皆選端正指使従直
女侍史執香爐燒熏以從入臺中給使䕶衣(漢官/儀)
　　　金爐
魏武上御物三十種有純金香爐一枚(雜物/疏)
　　　麒麟
晉儀禮大朝㑹郎鎮官以金鍍九尺麒麟大爐唐薛逢
詩云獸坐金牀吐碧烟是也
　　　帳角香爐
石季倫冬月為煖帳四角安綴金銀鑿鏤香爐(鄴中/記)
　　　鵲尾香爐
宋玉賢山隂人也既稟女質厥志彌髙自童年及笲應
適外兄許氏宻具法服登車既至大門時及交禮更著
黄巾裙手執鵲尾香爐不親婦禮賓主駭愕夫家力不
能屈乃放還遂出家梁大同初隠弱溪之間法苑珠林
云香爐有柄可爇者曰鵲尾香爐
　　　百寳爐
唐安樂公主百寳香爐長二丈(朝野/僉載)
　　　香爐為寳子
錢鎮州詩雖未脫五季餘韻然回環讀之故自娓娓可
觀題者多云寳子弗知何物以余攷之乃迦葉之香爐
上有金華華内有金臺即臺為寳子則知寳子乃香爐
耳亦可為此詩但圜若重䂓然豈漢丁緩被中之製乎
(黄長/睿)
　　　貪得銅爐
何尚之奏庾仲文貪賄得嫁女具銅爐四人舉乃勝(南/史)
　　　母夢香爐
陶𢎞景母夢天人手執香爐来至其所已而有娠(南/史)
　　　失爐筮卦
㑹稽盧氏失博山香爐吳泰筮之曰此物質雖為金其
實衆山有樹非林有孔非泉閶闔晨興見發青烟此香
爐也語其處即求得(集異/記)
　　　香爐墮地
侯景呼東西南北皆謂為廂景幕牀東無故墮景曰此
東廂香爐那忽下地識者以為湘東軍下之徴云(南/史)
　　　覆鑪示兆
齊建武中明帝召諸王南康侍讀江泌憂念府王子琳
訪誌公道人問其禍福誌公覆香爐灰示之曰都盡無
餘後子琳被害(南/史)
　　　香爐峯
廬山有香爐峯李太白詩云日照香爐生紫烟来鵬詩
云雲起爐峰一炷烟
　　　熏籠
晉東宫故事云太子納妃有衣熏籠當亦秦漢之制也
(事物/記原)
　　𫝊
　　　天香𫝊　　　　　　　　　　丁謂之
香之為用従古矣所以奉髙明所以達蠲潔三代禋享
首惟馨之薦而沉水薰陸無聞焉百家𫝊記萃芳之美
而蕭茒鬱鬯不尊焉禮云至敬不享味貴氣臭也是
知其用至重採製初略其名實繁而品類叢脞矣觀乎
上古帝皇之書釋道經典之說則記録綿逺賛煩嚴重
色目至衆法度殊絶西方聖人曰大小世界上下内外
種種諸香又曰千萬種和香若香若丸若末若坐以至
華香果香樹香天和合之香又曰天上諸天之香又佛
土國名衆香其香比於十方人天之香最為第一仙書
云上聖焚百寳香天真皇人焚千和黄帝以沉榆蓂莢
為香又曰真仙所焚之香皆聞百里有積烟成雲積雲
成雨然則與人間所共貴者沉水薰陸也故經云沉水
堅株又曰沉水香聖降之夕神導從有捧爐香者烟髙
丈餘其色正紅得非天上諸天之香非三皇寳齋香珠
法其法雜而末之色色至細然後叢聚杵之三萬緘以
良噐載蒸載和豆分而丸之珠貫而暴之且曰此香焚
之上徹諸天盖以沉水為宗薰陸副之也是知古聖欽
崇之至厚所以備物寳妙之無極謂奕世寅奉香火之
篤鮮有廢日然蕭茅之類隨其所備不足觀也祥符初
奉詔充天書扶持使道塲科醮無虚日永晝達夕寳香
不絶乗輿肅謁則五上為禮(真宗每至玉皇真聖/祖位前皆五上香也)馥烈
之異非世所聞大約以沉水乳為末龍香和劑之此法
累稟之聖祖中禁少知者况外司耶八年掌國計兩鎮
旄鉞四領樞軸俸給頒賚隨日而隆故苾芬之著特與
昔異襲慶奉祀日賜供乳香一百二十斤(入内副都知/張淮能為使)
在宫觀宻賜新香動以百數(沈乳降/真等香)由是私門之沉乳
足用有唐雜記言明皇時異人云醮席中每焚乳香靈
祗皆去人至扵今惑之真宗時親稟聖訓沉乳二香所
以奉髙天上聖百靈不敢當也無他言上聖即政之六
月授詔罷相分務西洛尋遣海南憂患之中一無塵慮
越惟永晝晴天長霄垂象爐香之趣益増其勤素聞海
南出香至多始命市之扵閭里間十無一有假版官裴
鶚者唐宰相晉公中令公之裔孫也土地所宜悉究本
末且曰瓊管之地黎母山酋之四部境域皆枕山麓香
多出此山甲於天下然取之有時售之有主盖黎人皆
力耕治業不以採香専利閩越海賈惟以餘杭船即市
香每嵗冬季黎峒俟此船方入山㝷採州人従而賈販盡
歸船商故非時不有也香之類有四曰沉曰棧曰生結
曰黄熟其為状也十有二沉香得其八焉曰烏文格土
人以木之格其沉香如烏文木之色而澤更取其堅格
是美之至也曰黄蠟其表如蠟少刮削之黳紫相半烏
文格之次也曰牛目與用及蹄曰雉頭洎髀若骨此沉
香之状土人别曰牛眼牛角牛蹄雞頭雞腿雞骨曰崑
崙梅格棧香也此梅樹也黄黑相半而稍堅土人以此
比棧香也曰蟲鏤凡曰蟲鏤其香尤佳盖香兼黄熟蟲
蛀及攻腐朽盡去菁英獨存者也曰傘竹格黄熟香也
如竹色黄白而帶黑有似棧也曰茅葉如茅葉至輕有
入水而沉者得沉香之餘氣也燃之至佳土人以其非
堅實抑之黄熟也曰鷓鴣斑色駁雜如鷓鴣羽也生結
香也棧香未成沉者有之黄熟未成棧者有之凡四名
十二状皆出一本樹體如白楊葉如冬青而小膚表也
標末也質輕而散理疎以粗曰黄熟黄熟之中黒色堅
劲者曰棧香棧香之名相𫝊甚逺即未知其㫖惟沉香
為状也肉骨頴脫芒角銳利無大小無厚薄掌握之有
金玉之重切磋之有犀角之劲縦分斷瑣碎而氣脉滋
益用之與臭塊者等鶚云香不欲絶大圍尺已上慮有
水病若斤已上者合兩已下者中浮水即不沉矣又曰
或有附扵枯枿𨼆扵曲枝蟄蔵深根或抱貞木本或挺
然結實混然成形嵌若巖石屹若歸雲如矯首龍如峩
冠鳯如麟植趾如鴻鎩翮如曲肱如駢指但文理宻緻
光彩明瑩斤斧之跡一無所及置噐以驗如石投水此
香寳也千百一而已矣夫如是自非一氣粹和之凝結
百神祥異之含育則何以羣木之中獨稟靈氣首出庶
物得奉髙天也占城所産棧沉至多彼方貿遷或入番
禺或入大食大食貴重棧沉香與黄金同價鄉耆云比
嵗有大食番舶為颶風所逆寓此屬邑首領以富有自
大肆筵設席極其誇詫州人私相顧曰以貲較勝誠不
敵矣然視其爐烟蓊鬱不舉乾而輕瘠而燋非妙也遂
以海北岸者即席而焚之髙烟杳杳若引束絙濃腴湒
湒如練凝漆芳馨之氣持久益佳大舶之徒由是披靡
生結者取不俟其成非自然者也生結沉香品與棧香
等生結棧香品與黄熟等生漆黄熟品之下也色澤浮
虚而肌質散緩燃之辛烈少和氣久則瀆敗速用之即
佳不同棧沉成香則永無朽腐矣雷化髙竇亦中國出
香之地比海南者優劣不侔甚矣既所稟不同而售者
多故取者速也是黄熟不待其成棧棧不待其成沉盖
取利者戕賊之深也非如瓊管皆深洞黎人非時不妄
剪伐故樹無夭折之患得必皆異香曰熟香曰脫落香
皆是自然成香餘杭市香之家有萬斤黄熟者得真棧
百斤則為稀矣百斤真棧得上等沉香十數斤亦為難
矣薰陸乳香之長大而明瑩者出大食國彼國香樹連
山絡野如桃膠松脂委於石地聚而斂之若京坻香山
多石而少雨載詢番舶則云昨過乳香山下彼人云此
山不雨已三十年香中帶石末者非濫偽也地無土也
然則此樹若生泥塗則香不得為香矣天地植物其有
㫖乎賛曰百昌之首備物之先於以相禋於以告虔孰
歆至德孰享芳烟上聖之聖髙天之天
　　序
　　　和香序
麝本多忌過分必害沉實易和盈斤無傷零藿燥虚詹
糖粘濕甘松蘇合安息鬱金捺多和羅之屬並被扵外
固無取扵中土又棗膏昏蒙甲馢淺俗非惟無助扵馨
烈乃當彌増扵尤疾也
　此序所言悉以比類朝士麝木多忌比庾憬之棗膏
　昏蒙比羊𤣥保甲馢淺俗比徐湛之甘松蘇合比恵
　休道人沉實易和盖自比也
　　　笑蘭香序
吳僧罄宜笑蘭香序曰豈非韓魏公所謂濃梅而黄太
史所謂藏春者耶其法以沉為君雞舌為臣北苑之臣
秬鬯十二葉之英銘華之粉柏麝之臍為佐以百花之
液為使一炷如芡子許油然鬱然若齅九畹之蘭而浥
百畆之蕙也
　　說
　　　香說　　　　　　　　　　　程泰之
秦漢以前二廣未通中國中國無今沉腦等香也宗廟
焫蕭灌獻尚鬱食品貴椒至荀卿氏方言椒蘭漢雖已
得南粤其尚臭之極者椒房郎官以雞舌奏事而已較
之沉腦其等級之髙下不類也惟西京雜記載長安巧
工丁緩作被下香爐頗疑已有今香然劉向銘博山爐
亦止曰中有蘭綺朱火青烟玉臺新詠說博山爐亦曰
朱火然其中青烟颺其間香風難久居空令蕙草殘二
文所賦皆焚蘭蕙而非沉腦是漢雖通南粤亦未見粤
香也漢武内𫝊載西王母降爇嬰香等品多名異然疑
後人為之漢武奉仙窮極宫室帷帳噐用之麗漢史備
記不遺若曽剏古来未有之香安得不記
　　銘
　　　博山鑪銘　　　　　　　　　劉　向
嘉此正氣嶄巗若山上貫太華承以銅盤中有蘭綺朱
火青烟
　　　香爐銘　　　　　　　　　　梁元帝
蘇合氤氲飛烟若雲時濃更薄乍聚還分火微難盡風
長易聞孰云道力慈悲所熏
　　頌
　　　鬱金香頌　　　　　　　　　左九嬪
伊此奇香名曰鬱金越此殊域厥珍来尋芬香酷烈悅
目欣心明徳惟馨淑人是欽窈窕淑媛服之褵襟永垂
名實曠世弗沉
　　　藿香頌　　　　　　　　　　江文通
桂以過烈麝以太芬攉阻夭夀扶抑人文詎如藿香微
馥微馚攝靈百仭養氣青雲
　　　瑞沉寳峰頌(并序/)
臣建謹案史記龜策𫝊曰有神龜在江南嘉林中嘉林
者獸無虎狼鳥無䲭梟草無毒螫野火不及斧斤不至
是謂嘉林龜在其中常巢扵芳蓮之上在脅書文曰甲
子重光得我者為帝王由是觀之豈不偉哉臣少時在
書室中雅好焚香有海上道士向臣言曰子知沉之所
出乎請為子言盖江南有嘉林嘉林者美木也木美則
堅實堅實則善沉或秋水泛溢美木漂流沉扵海底蛟
龍蟠伏扵上故木之香清烈而戀水濤瀨淙激扵下故
木之形嵌空而類山近得小山扵海賈巉巗可愛名之
曰瑞沉寳峰不敢藏諸私室謹齋荘潔誠跪進玉陛以
為天夀聖節瑞物之獻臣建謹拜手稽首而為之頌曰
大江之南粤有嘉林嘉林之木入海而沉蛟龍枕之香
冽自清濤瀨潄之峰岫乃成海神愕視不敢閟藏因潮
而出瑞我明昌明昌至治如沉馨香明昌睿算如山久
長臣老且耄聖恩曷報歌頌陳詩以配天保
　　賦
　　　迷迭香賦　　　　　　　　　魏文帝
播西都之麗草兮應青春之凝暉流翠葉扵纎柯兮結
微根扵丹墀芳莫秋之幽蘭兮麗崑崙之英芝信繁華
之速逝兮弗見彫扵嚴霜既經時而收采兮遂肅殺以
増芳去枝葉而持御兮入綃縠之霧裳附玉體以行止
兮順微風而舒光
　　　鬱金香賦　　　　　　　　　傅　𤣥
葉萋萋以翠青英藴藴以金黄樹晻靄以成隂氣芬馥
以含芳陵蘇合之殊珍豈艾蒳之足方榮耀帝㝢香播
紫宫吐芬揚烈萬里望風
　　　芸香賦　　　　　　　　　　傅　咸
擕昵友以逍遥兮覽偉草之敷英慕君子之𢎞覆兮超
託軀扵朱庭俯引澤扵月壤兮仰吸潤乎太清繁兹緑
葉茂此翠莖葉葉猗猗兮枝妍媚以迴縈象春松之含
曜兮鬱蓊蔚以葱青
　　　幽蘭賦　　　　　　　　　　楊　炯
維幽蘭之芳草稟天地之純精抱青紫之奇色挺龍虎
之佳名不起林而獨秀必固本而叢生爾乃丰茸十步
綿連九畹莖受露而将低香従風而自逺當此之時叢
蘭正滋美庭闈之孝子循南陔而采之楚襄王蘭臺之
宫零落無樷漢武帝猗蘭之殿荒涼㡬變聞昔日之芳
菲恨今人之不見至若桃花水上佩蘭若而續魂竹箭
山隂坐蘭亭而開宴江南則蘭澤為洲東海則蘭陵為
縣隰有蘭兮蘭有枝贈逺别兮交新知氣如蘭兮長不
改心若蘭兮終不移及夫東山月出西軒日晚授燕女
扵春閨降陳王扵秋坂乃有送客金谷林塘坐曛鶴琴
未罷龍劒将分蘭缸燭耀蘭麝氣氤舞袖迴雪歌聲遏
雲度清夜之未艾酌蘭英以奉君若夫靈均放逐離羣
散侣亂鄢郢之南都下瀟湘之北渚步遲遲而適怨心
鬱鬱而懐楚徒眷戀扵君王斂精神扵帝女河洲兮極
目芳菲兮襲予思公子兮不言結芳蘭兮延佇借如君
章有徳通神感靈懸車舊館請老山庭白露下而警鶴
秋風髙而亂螢循堦除而下望見秋蘭之青青重曰若
有人兮山之阿紉秋蘭兮嵗月多思握之兮猶未得空
佩之兮欲如何遂抽琴轉操為幽蘭之歌歌曰幽蘭生
兮于彼朝陽含雨露之津潤吸日月之休光美人愁思
兮採芙蓉扵南浦公子忘憂兮樹萱草扵北堂雖處幽
林與窮谷不以無人而不芳趙元淑聞而歎曰昔聞蘭
葉據龍圖複道蘭林引鳳雏鴻歸燕去紫莖歇露往霜
来緑葉枯悲秋風之一敗與萬草而為芻
　　　木蘭賦(并序/)　　　　　　　　李　華
華容石門山有木蘭樹鄉人不識伐以為薪餘一本方
操柯未下縣令李韶行春見之息焉其隂喟然歎曰功
刋桐君之書名載騷人之詞生於遐深委扵薪燎天地
之産珍物将焉用之爰戒虞衡禁其剪伐按本草木蘭
似桂而香去風熱明耳目在木部上篇乃採斫以歸理
疾多騐由是逺近従而採之幹剖支分殆枯槁矣士之
生世出處語黙難乎哉韶余従子也常為余言感而為
賦云
溯長江以遐覽愛楚山之寂寥山有嘉樹兮名木蘭鬱
森森以苕苕當聖政之文明降元和於九霄更䘲冷之
為虐貫霜雪而不凋白波潤其根柢𤣥雪暢其枝條沐
春雨之濯濯鳴秋風以蕭蕭素膚紫肌緑葉緗蒂疎宻
聳附髙卑䕃蔽華如雪霜實若星麗節勁松竹香濃蘭桂
宜不植扵人間聊獨立扵天際徒翳薈兮為隣挺堅芳
兮此身嘉名列扵道書墜露飲乎騷人至若靈山霧歇
藹藹林樾當楚澤之晨霞映洞庭之夜月發聰明扵視
聴洗煩濁扵心骨韻衆壑之空峒澹微雲之滅沒草露
白兮山淒淒鶴既唳兮猿復啼窅深林以冥冥覆百仭
之𤣥谿彼逸人兮有所思戀芳隂兮步遲遲悵幽獨兮
人莫知懐馨香兮将為誰惋樵父之無恵混衆木而皆盡
指書類而揮斤遇仁人之不忍伊甘心而剿絶俄固柢
於傾隕憐春華而朝搴兮顧落日而迴軫達者有言巧勞
智憂養命蠲疫人胡不求枝殘體剥澤盡枯留顦悴空
山離披素秋鳥避弋而髙翔魚畏網而深㳺不材則終
其天年能鳴則危扵俎羞奚此木之不終獨隠見而罹
憂自昔淪芳扵朝市墜實扵林丘徒鬱咽而無聲可勝
言而計籌者哉吾聞曰人助者信神聴者直則臧倉譛
言宣尼失職出處語黙與時消息則子雲投閤方回受
殛故知天地無心死生同域紜紜品物物有其極至人
者要惟循於自然寜任夫智之與力雖賢愚各全其好惡
草木不夭其生植已而已而翳(疑/誤)不可得
　　　沉香山子賦　　　　　　　　蘇子瞻
古者以芸為香以蘭為芬以鬱鬯為祼以脂蕭為焚以
椒為堅以蕙為薰杜蘅帶屈菖蒲薦文麝多忌而本羶
蘇合若香而實葷嗟吾知之㡬何為六入之所分方根
塵之起滅常顛倒其天君每求似扵髣髴或鼻勞而妄
聞獨沉水為近正可以配薝蔔而並云矧儋崖之異産
實超然而不羣既金堅而玉潤亦鶴骨而龍筋惟膏液
之内足故把握而兼斤顧占城之枯朽宜爨釜而燎蚊
宛彼小山巉然可欣如太華之倚天象小孤之插雲往
夀子之生朝以寫我之老勤子方面壁以終日豈亦終
歸田而自耘幸置此扵几席養幽芳扵帨帉無一徃之
發烈有無窮之氤氲豈非獨以飲東坡之夀亦所以食
黎人之芹也
　　　雞舌香賦　　　　　　　　　顔博文
沈括以丁香為雞舌而醫者疑之古人用雞舌取其芬
芳便扵奏事世俗蔽扵所習以丁香状之扵雞舌大不
類也乃慨然有感為賦以解之
嘉物之産?竄山谷其根盤貯龍隠蛇伏期微生之可
保處幽翳而自足方吐英而布葉似干世而無欲郁郁
嬌黄綽綽疎緑偶咀嚼而有味以奇功而見録攘肌被
逼粉骨遭辱雖功利之及人恨此身之莫贖惟彼雞舌
味和而長氣烈而揚可與君子同升廟堂發胸臆之藻
繪粲齒牙之氷霜一語不忌澤及四方溯日月而上征
與鴛鷺而同翔惟其施之得宜豈凡物之可當以彼疑
似猶有可議雖二名之靡同渺不害其為貴彼鳳􁦺而
龍凖謂蜂目而烏喙况稱諸木之長稽形而實質類者
哉殊不知天下之物竊名者多矣雞腸鳥啄牛舌馬齒
川有羊蹄山有鳶尾龍膽虎掌豨膏䑕耳鴟脚羊眼鹿
角豹足彘顱狼䟦狗脊馬目燕頷之黍虎皮之稻蓴貴
雉尾藥尚雞爪葡萄取象扵身乳婆律謬稱扵龍腦筍
雞胫以為珍瓠牛角而貴早亦有鴨脚之葵狸頭之𤓰
魚甲之松鶴翎之花以雞頭龍眼而充果以雀舌鷹爪
而名茶彼争功而擅價咸好大而喜誇其間名實相叛
是非迭居得其實者如聖賢之在髙位無其實者如名
噐之假盜軀嗟所遇之不同亦自賢而自愚彼方遺臭
扵海上豈芬芳之是娛嫫母飾貌而薦衾西子掩面而
守閭餌醯醤而委醍醐佩碔砆而捐瓊琚捨文茵兮卧
籧篨習薤露兮廢笙竽劒非錐而補履驥垂頭而駕車
蹇不遇而被謗将栖栖而焉圖是香也市井所緩廊廟
所急豈比馬蹄之近俗燕尾之就濕聴秋雨之淋淫若
蒼天為兹而雪泣若将有人依龜甲之屏炷鵲尾之爐
研以鳳咮筆以䑕鬚作蜂腰鶴膝之語為鵠頭蝱脚之
書為兹香而解嘲明氣類而不殊願獲用於賢相藹芳烈
於天衢
　　　銅博山香爐賦　　　　　　梁昭明太子
稟至精之純質産靈嶽之幽深探衆倕之妙㫖運公輸
之巧心有蕙帶而巗𨼆亦霓裳而升仙寫崧山之巃嵸
象鄧林之芊眠扵時青烟司寒晨光翳景翠帷已低蘭
膏未屏炎蒸内耀苾芬外揚似慶雲之呈色若景星之
舒光信名嘉而用美永為玩扵華堂
　　詩
　　　詩句
百和裛衣香　金泥蘇合香　紅羅複斗帳四角垂香
囊(古/詩)　盧家蘭室桂為梁中有鬱金蘇合香(梁武/帝)　合
歡襦重百和香(陳後/主)　綵墀散蘭麝風起自生香(鮑/照)
燈影照無寐心清聞妙香　朝罷香烟擕滿袖(杜工/部)
燕寝凝清香(韋蘇/州)　裊裊沉水烟　披書古芸馥　守
帳燃香暮　沉香火暖茱茰烟(李長/吉)　豹尾香烟滅(陸/厥)
　重熏異國香(李/廓)　多燒荀令香(張見/正)　然香氣散不
飛烟(陸/瑜)　羅衣亦罷熏(胡/曽)　沉水熏衣白璧堂(胡/宿)　丙
舍無人遺燼香(温庭/筠)　夜燒沉水香　香烟横碧縷(蘇/子)
(瞻/)　珠緑凝篆香(黄魯/直)　焚香破今夕　燕坐獨焚香
(簡/齋)　焚香澄神慮(蘇/州)　向来一瓣香敬為曾南豐(陳後/山)
　博山爐中百和香鬱金蘇合及都梁(吳以/均)　金爐絶
沉燎　熏爐雞棗香　博山爐烟吐香霧　龍爐傍日
香　爐烟添栁重(韋巨/源)　金爐蘭麝香(沈荃/期)　爐熏暗
徘徊(張/籍)　金爐細炷通(李/賀)　睡鴨香爐換夕熏　荀令
香爐可待熏(李商/隠)　衣冠身惹御爐香(賈/至)博山爐吐
五雲香(韋應/物)　蓬莱宫繞玉爐香(陳/陶)　噴香睡獸髙三
只(羅/隠)　繡屏銀鴨香蓊濛(温庭/筠)　浥浥爐香初泛夜(東/坡)
　日烘荀令炷香爐(山/谷)　午夢不知縁底事篆烟燒盡
一盤花(劉屛/山)　微風不動金猊香(陸放/翁)
　　　寶熏　　　　　　　　　　　黄魯直
　　　　賈天錫恵寳熏以兵衞森畫㦸燕寝凝清香
　　　　十詩報之
險心㳺萬仞躁欲生五兵隠几香一炷靈臺湛空明
晝食鳥窺臺宴坐日過砌俗氛無因来烟霏作輿衞
石蜜化螺甲榠樝煑水沉博山孤烟起對此作森森
輪囷香事已郁郁著書畫誰能入吾室脫汝世俗械
賈侯懐六韜家有十二㦸天資喜文事如我有香癖
林花飛片片香歸銜泥燕開閤和春風還尋蔚宗𫝊
公虚采芹宫行樂在小寝香光當發聞色敗不可稔
牀帷夜氣馥衣桁曉烟凝風溝鳴急雪睡鴨照華燈
雉尾映鞭聲金爐拂太清班近聞香早歸来學得成
衣篝麗紈綺有待乃芬芳當念真富貴自熏知見香
　　　帳中香二首　　　　　　　　山　谷
百鍊香螺沉水寳熏近出江南一穂黄雲繞几深禪相
對同㕘
螺甲割崑崙耳香材屑鷓鴣斑欲雨鳴鳩日永不惟睡
鴨春閒
　　　戲用前韻(有聞帳中香/以為熬蠟香)
海上有人逐臭天生鼻孔司南但印香巗本寂不必叢
林徧㕘
我讀蔚宗香𫝊文章不減二班誤以甲為淺俗却知麝
要防閒
　　　和魯直韻　　　　　　　　　東　坡
四句燒香偈子隨香徧滿東南不是聞思所及且令鼻
觀先㕘
萬卷明窓小字眼花只有斕斑一炷烟消火冷半生身
老心閒
　　　次韻答子瞻　　　　　　　　山　谷
置酒未容虚左論詩時要指南迎笑天香滿袖喜君先
赴朝㕘
迎燕温風旋旋潤花小雨斑斑一炷香中得意九衢塵
裏偷閒
　　　再和
置酒未逢休沐便同越北燕南且復歌呼相和隔牆知
是曺㕘
丹青已是前世竹石時窺一斑五字還當靖節數行誰
似髙閒
　　　印香　　　　　　　　　　　東　坡
　　　　子由生日以檀香觀音像及新合印香銀篆
　　　　盤為夀
栴檀婆律海外芬西山老臍柏所薰香螺脫黶来相羣
能結縹緲風中雲一燈如螢起微焚何時度盡繆篆紋
繚繞無窮合復分緜緜浮空散氤氲東坡持是夀夘君
君少與我師皇墳旁資老耼釋迦文共厄中年㸃蠅蚊
晚遇斯須何足云君方論道承華勛我亦旗鼔嚴中軍
國恩未報敢不勤但願不為世所醺爾来白髮不可耘
問君何時返鄉枌收拾散亡理放紛此心實與香俱焄
聞思大士應已聞
　　　沉香石　　　　　　　　　　東　坡
壁立孤峯倚硯長共凝沉水得頑蒼欲隨楚客紉蘭佩
誰信吳兒是木腸山下曽逢化私石玉中還有辟邪香
早知百和俱灰燼未信人言弱勝剛
　　　凝齋香　　　　　　　　　　曽子固
每覺西齋景最幽不知官是古諸侯一尊風月身無事
千里耕桑嵗共秋雲水醒心鳴好鳥玉泉清耳潄沉流
香烟細細臨黄卷凝在香烟最上頭
　　　肖梅香　　　　　　　　　　張吉甫
江村招得玉妃魂化作金爐一炷雲但覺清芬暗浮動
不知碧篆已氤氲春收東閤簾初下夢想西湖被更熏
真似吾家雪溪上東風一夜隔籬聞
　　　香界　　　　　　　　　　　朱晦菴
幽興年来莫與同滋蘭聊欲汎東風真成佛國香雲界
不好淮山桂樹叢花氣無邊醺欲醉靈芬一㸃静還通
何須楚客紉秋佩坐卧經行向此中
　　　次韻蘇藉返魂梅六首　　　　陳子髙
誰道春歸無覔處眠齋香霧作春昏君詩似說江南信
試與梅花招斷魂
東風欺人底薄相花信無端沖雪来妙手誰知煨燼裏
等閒種得臘前梅
花開莫奏傷心曲花落休矜稱面粧只憶夢為蝴蝶去
香雲宻處有春光
老夫粥後惟躭睡灰暖香濃百念消不學東門醉公子
鴨爐烟裏逞風標
鼻根無奈重香繞編處春隨夜色勻眼底狂花開底事
依然看作一枝春
漫道君家四壁空衣篝沉水晚朦朧詩情似被花相惱
入我香奩境界中
　　　龍涎香　　　　　　　　　　劉子暈
瘴海驪龍供素沫蠻村花露浥情滋微㕘鼻觀猶疑似
全在爐烟未發時
　　　燒香曲　　　　　　　　　　李商隠
鈿雲蟠蟠牙比魚孔雀翅尾蛟龍鬚漳宫舊様博山爐
楚嬌捧笑開芙蕖八蠶繭緜小分炷獸燄微紅隔雲母
白天月澤寒未冰金虎含秋向東吐玉珮呵光銅照昏
簾波日暮衝斜門西来欲上茂陵樹柏梁已失栽桃魂
露庭月井大紅氣輕衫薄袖當君意蜀殿瓊人伴夜深
金鑾不問殘燈事何當巧吹君懐度襟灰為土填清露
　　　焚香　　　　　　　　　　　邵康節
安樂窩中一炷香陵晨焚意豈尋常禍如能免人須諂
福若待求天可量且異緇黄徼廟貌又殊兒女裛衣裳
非圖聞道至於此金玉誰家不滿堂
　　　焚香　　　　　　　　　　　楊廷秀
琢瓷作鼎碧扵水削銀為葉輕如紙不文不武火力均
閉閣下簾風不起詩人自炷古龍涎但令有香不見烟
素馨欲開末利折底迅龍涎和檀棧平生飽食山村味
不料此香殊娬媚呼兒急取蒸木犀却作書生真富貴
　　　燒香　　　　　　　　　　　陳去非
明窓延静畫黙坐息諸縁聊将無窮意寓此一炷烟當
時戒定慧妙供均人天我豈不清(闕/)于今醒心然爐香
裊孤碧雲縷飛數千悠然凌空去縹緲隨風還世事有
過現薫性無變遷應如水中月波定還自丸
　　　焚香　　　　　　　　　　　郝伯常
花落深庭日正長蜂何撩遶燕何忙匡牀不下凝塵滿
消盡年光一炷香
　　　覔香
磬室從来一物無博山惟有一香爐而今荀令真成癖
祇欠精神裊坐隅
　　　覔香　　　　　　　　　　　顔博文
　　　　王希深合和新香烟氣清洒不類尋常等可
　　　　以為道人開筆端消息
玉水沉沉影銅爐裊裊烟為思丹鳳髓不愛老龍涎皂
帽真閒客黄衣小病仙定知雲屋下繡被有人眠
　　　修香　　　　　　　　　　　陸放翁
空庭一炷上有神明家廟一炷曾英祖靈且祈持此而
已此而不為吁嗟已矣
　　　香爐
四座且莫喧願聴歌一言請說銅香爐崔巍象南山上
枝似松柏下根據銅盤雕文各異類離婁自相連誰能
為此噐公輸與魯般朱火然其中青烟颺其間順入君
懐裏四座莫不歡香風難久居空令蕙草殘
　　　博山香爐　　　　　　　　　劉　繪
參差鬱佳麗合沓紛可憐蔽虧千種樹出没萬重山上
鏤秦王子駕鶴翔紫烟下刻盤龍勢矯首半銜連傍為
洛水麗芝盖出巖間後有漢逰女拾翠弄全妍榮色何
雜揉縟繡更相鮮麏鹿或䑃倚林薄香芊眠撩華如不
發含薰未肯然風生玉階樹露浥曲池蓮寒蟲飛夜室
秋雲沒曉天
　　　博山香爐　　　　　　　　　沈　約
凝芳俟朱燎先鑄首山銅環姿信嵒㟧奇態實玲瓏赤
松逰其上斂足御輕鴻蛟龍蟠其下驤首盻層穹嶺側
多奇樹或孤或連叢巗間有佚女垂袂似含風翬飛若
未已虎視鬱金雄百和清夜吐蘭烟四面融如彼崇朝
氣觸石繞華嵩
　　樂府
　　　詞句
玉帳鴛鴦噴沉麝(李太/白)　沉檀烟起盤紅霧(徐昌/圖)　寂
寞繡屏香一縷(韋/)　衣惹御爐香(薛昭/藴)　博山香炷融
(戚熈/震)　爐香烟冷自亭亭(李中/主)　香草續殘爐(謝希/深)
爐香静逐㳺絲轉(晏同/叔)　四和裊金鳬(秦叔/度)　盡日水
沉香一縷　玉盤香篆看徘徊(趙徳/慶)　金鴨香凝袖
衣潤費爐烟(周美/成)　朱麝堂中香　長日篆烟銷　香
滿雲窓月户　熏爐熟水留香　繡被薰香透(元裕/之)
　　　鷓鴣天(木犀/)　　　　　　　　元裕之
桂子紛翻浥露黄桂華髙韻静年芳薔薇水潤宫衣軟
波律膏清月殿涼　雲袖句海仙方情縁心事兩相忘
衰蓮枉誤秋風客可是無塵袖裏香
　　　天香(龍涎香/)　　　　　　　　王沂孫
孤嶠蟠烟層濤悅月驪宫夜採鉛水訊逺槎風夢深薇
露化作斷魂心字紅瓷候火還玉指一縷縈簾翠影依
稀海風雲氣　㡬回嬌半醉剪青燈夜寒花碎更好故
溪飛雪小窓深閉荀令如今頓老摠忘却尊前舊風味
漫惜餘薰空篝素被
　　　慶清朝慢(輭香/)　　　　　　　詹天㳺
紅雨争霏芳塵生潤将春都搗成泥分明蕙風薇露花
氣遲遲無奈汗酥浥透温柔鄉裏濕雲癡偏厮稱霓裳
霞珮玉骨冰肌　誰品處誰詠處驀然地不在洎意聞
欵欵生綃扇底嫩涼動箇些兒似醉渾無氣力海棠一
色睡臙脂真奇絶這般風韻韓夀争知
　
　
　
　
　
　
　陳氏香譜卷四
