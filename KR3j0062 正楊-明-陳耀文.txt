#+TITLE: 正楊-明-陳耀文
#+DATE: 2018-05-12 10:18:12
#+SOURCE: github.com/kanripo/KR3j0062 master a5f748b7                
欽定四庫全書　　　　子部十
　正楊　　　　　　　　　雜家類三(雜考之屬/)
　　提要
　　　　(臣/)等謹案正楊四巻明陳耀文撰耀文有經
　　　　典稽疑己著録是書凡一百五十條皆糾楊
　　　　慎之訛成于隆慶己巳前有李蓘序及耀文
　　　　自序慎於正徳嘉靖之間以博學稱而所作
　　　　丹鉛録諸書不免瑕瑜並見真偽互陳又晚
　　　　謫永昌無書可檢惟憑記憶未免多疎耀文
　　　　考正其非不使轉滋疑誤於學者不為無功
　　　　然釁起争名語多攻訐醜詞惡謔無所不加
　　　　雖古人挾怨搆爭如吳縝之糾新唐書者亦
　　　　不至是殊乖著作之體又書成之後王世貞
　　　　頗有違言耀文復増益其書反唇辯難語同
　　　　詬詈憤若冦讐觀是書者取其博贍亦不可
　　　　不戒其浮囂也朱國楨湧幢小品曰有丹鉛
　　　　録諸書便有正楊又有正正楊古人古事古
　　　　字此書如彼彼書如此散見雜出各不相同
　　　　見其一不見其二閧然糾駁不免為前人所
　　　　笑是亦善於解紛之說然博辯者固戒游詞
　　　　精核者終歸定論國楨之病是書竟欲舉考
　　　　証而廢之則又矯枉過直矣乾隆四十九年
　　　　八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
正楊原序
余觀升菴氏書而深嘆立言之難也夫世之稱升菴者
不曰正平一覽則云管綜百氏即其自視也固已前無
古人後無來者今兹所見才數種耳迺譌盭自相違伐
若此豈率爾師心在大方之家爾邪抑葠菁並蓄傳載
者無藎臣耶故知舛駁無事於五車麟角取裁於四百
矣余明興傳疑者衆間為是正數條持布皷以過雷門
不覺失笑葉生梨之更為博笑也夫隆慶己巳孟冬望
天中筆山山人陳耀文書於敦悦堂
近世推博辨多蓄曰成都楊用修用修著丹鉛餘録等
書至數十百種搜竒抉譎擷采鈎隠皆世所驟聞而學
士大夫所望而駭歎者以是聲譽籍甚從同無異詞顧
余峕峕闚其謬盭或事非幽邈而揜為祕藏或異本殊
途而牽為同致以是不了其故豈大觀者定小有遺耶
抑簡冊浩窅獨智難周耶韓退之稱張巡抽架上書皆
成口誦初不見其讀書而張安世劉貢父之在當時雖
以歐蘇之名猶不許以博古固知學之道難矣而用修
者所謂未見其止也乎今朗陵陳君晦伯間取其誤謬
分疏其下得一百五十條悉撮原本無假辨説開卷瞭
然固譚藝者之一快也孟子輿云不直則道不見吕伯
恭云待人欲恕論人欲盡君鋭情紬索多所校讐聊相
與直之盡之耳亦楚人亡弓之遺意也隆慶三年歲在
己巳夏四月廿五日順陽李蓘子田甫謹篹
欽定四庫全書
　正楊卷一　　　　　　　明　陳耀文　撰
　　　旁羅
史記黄帝順天地之紀旁羅日月星辰文選陸佐公新
刻漏銘俯察旁羅登臺升庫尚書考靈耀曰冬至日月
在牽牛一度求昬中者取六項加三旁蠡順餘之鄭元
注曰盡行十二項中正而分之左右各六項也蠡猶羅
也昬中在日前故言順數也明中在日後故言却也據
此則旁羅乃測天度之器如今之日晷地羅也十二項
者十二時分為十二方也此可補史記注之遺
　黄帝紀云迎日推䇿以治民順天地之紀時播百糓
　草木淳化鳥獸蟲蛾旁羅日月星辰水波土石金索
　隠曰旁非一方羅廣布也今按大戴禮作厯離離即
　羅也言帝德旁羅日月星辰水波及至土石金玉謂
　日月揚光海水不波山不藏珍皆是帝德廣布也
　前已云迎日推䇿矣又用蠡何為大戴之離亦可改
　作蠡乎水波土石金玉亦當用旁羅測之乎且鄭謂
　蠡猶羅豈以蠡為器乎
　　　𤣥囂
唐詩春雲生嶺上積雪在囂間山凹之地堪為墟市者
曰囂尚書序仲丁居於囂其地在陳留浚儀之間秦之
敖倉也敖即囂也三川為天下之朝市故名曰敖左傳
有囂氏之隧史記注青陽在青之陽𤣥囂在𤣥之囂梁
宣帝七山寺賦神囂巖巖而特立仙的皎皎以孤臨皆
以囂為地名也周禮司市之文云禁其鬭囂注鬭以力
爭囂以口爭交市之地必多爭故禁之此益可證囂之
為市其義所從來逺矣後世市謂之墟歸市曰趂墟言
有人則囂無人則虛也蜀謂之塲滇謂之街嶺南謂之
務河北謂之集再考説文囂聲也氣出頭上故从㗊頁
頁頭也左傳晏子之居近市湫隘囂塵杜預注囂聲也
此尤可證囂之為市無疑
秇林伐山云梁宣帝七山賦神囂(云云/)以孤臨壑之凸
凹者曰囂峯之尖射者曰的
　史記黄帝生二子其一曰𤣥囂是曰青陽注並無在
　𤣥之囂等語今妄為作注人名亦可分用乎
　又云仲丁遷於隞索隠云隞亦作囂括地志滎陽故
　城殷時敖地太康地記云秦建敖倉於成皋亦非陳
　留浚儀間也
　七山賦云山多寳玩器多瓊珍金玉生其陽琰石出
　其隂神篢巖巖而獨立仙的皎皎而孤臨孰知歳之
　豐儉覩𤣥白而皆諶
　字書云篢音公笠也
　此賦以神篢對仙的原非囂字今誤引之且一指為
　地名一註為壑之凸凹何自相繆戾也
　周禮司虣掌憲市之禁令禁其鬭囂與其暴亂者出
　入相陵犯者此云司市之文誤
　左昭三年初景公欲更晏子之宅曰子之宅近市湫
　隘囂塵不可以居請更諸爽塏者
　夫既曰近市矣復云湫隘囂塵乃以囂即為市何也
　若囂可為市則湫也隘也塵也皆可以為市矣
　　　舜梧堯桞(秇林/伐山)
宋文帝受命頌南通舜梧北平堯栁其句極工且新
　湘東王梁簡文法寳聨璧序云威漸黄支化行赤谷
　南通舜玉北平堯栁
　佛書四六謂出𢎞明集此云宋文帝受命頌一書而
　自相矛盾可疑也蒼梧事可用之受命頌中乎
　　　女匽
大戴禮帝繫篇帝舜娶于帝堯之子謂之女匽氏列女
傳堯之二女名娥皇女英山海經帝俊妻是生十日漢
地里志陳倉有黄帝孫舜妻祠禮記舜葬于蒼梧之野
盖三妃未之從也堯典獨云二女而禮乃有三妃之文
或謂女匽與皇英為三未知是否(俊即古/舜字)
　山海經帝舜妻比登氏生宵明燭光一曰登北氏檀
　弓注疏集説引之並二妃為三
　書云釐降二女大戴謂女匽帝堯之子當是與劉向
　傳聞稍異耳欲以為三是與比登為四也
　山海經有女子名曰羲和方浴日于甘淵羲和者帝
　俊之妻生十日今以俊即古舜字止云帝俊妻而不
　言羲和是欲指為女匽耳不又為五妃乎
　又云有中容之國帝俊生中容郭璞注云俊亦舜字
　假借音也不云古字
　又云帝俊生后稷又云帝俊妻常羲生月十有二若
　云古字后稷便是舜子常羲又其一妻耶
　史帝紀注及郭璞山海注引禮止云舜塟蒼梧二妃
　不從而禮云三妃盖世逺傳訛陶隂乆誤必欲求其
　人以實之夏五郭公意耶(思𤣥賦李善注/引禮亦云二妃)
　　　羿射日落九烏
古傳言羿射日落九烏烏最難射一日落九烏言射之
捷也而後世不得其説者遂以為射九日矣流俗謬説
而傳恠文士循名而騁竒異哉
　羿射日烏景純山海經注詳辨之矣存而不論可也
　但以日落九烏為羿射之捷則大有可笑者
　帝王世紀云帝羿有窮氏與吴賀北遊賀使羿射雀
　曰生之乎殺之乎賀曰射其左目羿引弓射之誤中
　右目羿抑首而愧終身不忘故羿之善射至今稱之
　羿事不少槩見即此一節則日落九烏詎足以盡其
　技哉
　羿尚矣後世若拂蜻下鳥彈鵠集鳶賈堅不中為竒
　督君志射輒中則應弦而落物無不可者乃羿稱射
　烏未之前聞以射論子其殆强弓緩箭俱三十歩之
　儔乎
　　　嵎夷既畧
説文畧經畧土地也左傳天子經畧諸侯正封注聚土
為封曰畧經謂巡行畧謂邊界即取土為封之畧孟子
所謂域民不以封疆之界是也後世不知畧之為聚土
陸詞黄公紹謂巡行為畧失之逺矣巡行可以解經字
而不可以解畧字經畧之云猶云防邊也猶云出塞也
二字相聨為義若以畧為巡行則謂邊云防禦謂塞為
征行可乎畧也邊也皆實字也邊塞字易明人皆知之
畧字義少隠故解者不以為實字而虛之轉解轉謬矣
再考左傳中凡言畧者皆謂聚土為封也如云侵敗王
畧又曰與之武功之畧又曰吾将畧地焉又曰畧塞垣
其義皆同尚書云嵎夷既畧謂立邊防以界嵎夷正天
子經畧之事也孔頴達不識畧字本義以為俗稱忽畧
簡畧之畧乃注云用功少曰畧何其俗而且陋謬而可
笑哉孟子曰此其大畧也畧字本喻言謂得其邊而未
盡其中也亦猶荘子所謂道無封為是而有畛也郭象
注云道無封故萬物得恣其分域妙得荘㫖孟子之言
畧猶荘之言封與畛也惜乎趙岐之注孟不能如郭象
之注荘也乃曰大畧大要也漢武紀殺畧謂入界殺人
龔遂傳刼畧謂入界刼人今遂以畧為刼史云智畧輻
湊盖謂其智足以周知天下之畧今遂以畧為才智之
稱假借譬喻逺失初意何異瞽者聴車輪之聲以為雷
哉
史記張良傳畧地謂取其地而立我封疆也唐蒙傳畧
通夜郎謂通夜郎之畧也古文簡奥如此若春秋書城
楚丘疆鄆田文法也揚子法言云東溝大河南阻高山
西采雍梁北鹵涇垠韓退之去邠操云将土我疆其文
法皆本於春秋不知古人用字之法則不得古人立言
之意人可不識字哉或曰兵法有黄公三畧何義也曰
畧與韜對韜弓衣也義取藏器畧封畛也義取固守決
非簡畧之畧也若依集韻謬解因事生義謂畧簡也少
也行而取也才而智也則三畧之名又将曰畧書名矣
用此以證畧之為字愈益明趙充國傳圖上方畧圖畫
本也方進道也畧邊界也注謂方畧為計䇿亦謬
　此盖剽韻會而操戈者不自知其繆更甚也就子所
　引聊為正之
　左昭七年芉尹無宇辭楚子曰天子經畧諸侯正封
　古之制也注云經營天下畧有四海不云聚土為封
　也
　成二年晉侯使鞏朔獻齊㨗於周單襄公辭曰兄弟
　甥舅侵敗王畧王命伐之注畧經畧法度非云界也
　夫晉之侵齊豈周界乎
　隠五年公矢魚於棠臧僖伯諌公曰吾将畧地焉注
　畧總攝巡行之名
　以上畧字俱非聚土之意其武功之畧訓界
　尚書禹貢海岱維青州嵎夷既畧濰淄其道孔安國
　曰嵎夷地名用功少曰畧馬融注亦同則注非始於
　孔頴達也且嵎夷青州何為立邊防以界之乎想見
　夷字即以為夷狄耳
　漢書二世元年陳渉遣武臣陳餘畧趙地師古曰凡
　言畧地者皆謂行而取之用功力少
　史記畧地不獨張良傳有之俱無取其地而立我封
　疆之解唐蒙事見大宛傳畧通夜郎見司馬相如傳
　及序傳今曰蒙傳豈古本史記耶
　孟子此其大畧謂得其邊矣嘗聞其畧亦可云得班
　爵禄之邊乎史項王本紀項梁教籍兵法籍大喜畧
　知其意自序云為太史公書序畧以拾遺補藝又豈
　邊界之云乎
　殺畧謂入界殺人矣史大宛傳昆明之屬無君長善
　冦盜輒殺畧漢使終莫能通又豈入界乎
　知畧輻輳謂知足周天下之畧矣史記酈生曰吾聞
　沛公慢而易人多大畧真吾所願從逰蒯通説韓信
　曰勇畧震主者身危而功盖天下者不賞足下所謂
　功無二於天下而畧不世出者也此豈沛公界之大
　淮隂界之猛乎三國志吳趙咨云吳王聰明雄畧之
　主(云云/)屈身於陛下是其畧也豈吳王止於知魏之
　界乎晉載記王猛字景畧可曰景界乎
　黄石公三畧義取固守封畧矣劉歆七畧又将何所
　固守乎
　左宣十五年晉侯治兵於稷以畧狄土注取也
　昭二十四年楚子為舟師以畧吳疆注行也
　史記楚軍夜撃坑秦卒行畧定秦地函谷關可謂非
　行而取乎
　趙充國傳圖上方畧謂畫邊界矣首云為人有大畧
　則此畧又何物乎本傳亦無注
　晉書宗室傳高宻王畧字元簡張華傳或謂劉卞曰
　君才簡畧堪大不堪小可謂簡畧為非乎
　詩曰有畧其耜俶載南畝注利也左定四年祝佗對
　萇𢎞曰吾子欲復文武之畧而不正其德将如之何
　注道也國語叔向云桓子畧則行志假貸居賄注犯
　也如此之類不能盡舉夫字有數義也而執謬若此
　故知固哉為詩不獨髙叟强作解事實蕃有徒矣假
　令此書遂行其墮人疑網也豈其㣲哉
　荘子齊物云夫道未始有封言未始有常為是而有
　畛也請言其畛(云云/)此之謂八德註云畧而判之有
　此八德則畧字亦大畧意也若謂妙得荘㫖是又不
　識畧字矣何自相繆戾也
　　　禹穴
司馬子長自叙云上會稽探禹穴此子長自言偏逰萬
里之目上會稽總吴越也探禹穴言巴蜀也後人不知
其解遂以為禹穴在會稽而作地志者以禹廟旁小坎
如舂臼者當之噫是有何竒而辱子長之筆耶按蜀之
石泉禹生之地謂之禹穴其石杳深人迹不到頃巡撫
儀封劉逺夫修蜀志搜訪古碑刻有禹穴二字乃李白
所書始知會稽禹穴之誤大抵古人作文言簡而括若
禹穴在會稽而上云上㑹稽下又云探禹穴不勝其複
矣禹貢曰雲土夣作乂雲在江南夣在江北五言而括
千餘里又曰蔡蒙旅平蔡山在雅州蒙山在雲南今名
蒙樂山上有碑具列其事亦四字而括千餘里鄭𤣥孔
頴達蔡沉夏僎皆所未至而繆云蒙山亦在雅州如此
則禹貢所紀山川無乃俗所謂關門閉户掩柴扉乎
　史自序云遷生龍門耕牧河山之陽年十嵗則誦古
　文二十而南逰江淮上會稽探禹穴闚九疑浮於沅
　湘北渉汶泗講業齊魯之都觀孔子之遺風鄉射鄒
　嶧戹困鄱薛彭城過梁楚以歸於是遷仕為郎中奉
　使西征巴蜀以南南畧卭笮昆明還報命
　本傳固自明白未浮湘沅輙探蜀穴太史公無乃太
　濶歩乎末又有巴蜀之言更為何地乎異哉
　載記云符堅欲伐晉謂什道安曰朕将與公謁虞陵
　於虞領瞻禹穴於會稽泛長江臨滄海不亦樂乎安
　曰東南區區地下氣癘虞舜遊而不返大禹適而弗
　歸何足以上勞神駕下困蒼生
　今云李白所書豈太白在漢晉前耶
　　　牛耕
困學紀聞論牛耕不始於趙過引冉耕字伯牛是也但
未有明証按山海經曰稷之孫曰叔均是始作牛耕王
伯厚豈亦未考及此耶
　紀聞周禮篇云人耦牛耦鄭氏注合耦並言之疏謂
　周時未有牛耦耕至漢趙過始教民牛耕今考山海
　經后稷之孫叔均始作牛耕周益公云孔子有犁牛
　之言冉耕亦字伯牛賈誼書新序載鄒穆公曰百姓
　飽牛而畊月令季冬出土牛示農耕早晩何待趙過
　過特教人耦犂費省而功倍爾
　此紀聞所載也乃以為未考何耶
　五雲太甲紀聞之説也周官馬政玉海所載也大書
　特書遂免評駁伯厚幸哉
　　　檮杌
史記上有檮蓍下有伏龜徐廣云檮音稠左傳八元八
凱有檮戭獨孟子檮杌之檮今音濤盖因陸德明九經
釋音而誤也左傳杜預注曰檮杌凶頑無檮匹也以此
證之則檮杌亦當音稠
　索隠曰檮蓍即叢蓍檮古稠字無徐廣音也
　賈逵曰檮杌凶頑無疇匹之貌謂鯀也云杜註誤左
　傳注檮戭音稠又音桃　檮杌音徒刀反
　　　五子之歌
左傳引書五子之歌有此冀方今失其行其行今文作
厥道按古文衍從行中人又音道石鼓文我水既静我
衍既平五子歌以衍叶方綱當從平音道路之行如景
行字作衍人之鴈行足行當作􁀙見龜筴傳
　龜筴傳云聖人剖其心壮士斬其胻注胻音衡脚脛
　也亦非􁀙字胻可直謂之行乎
　　　關龍逄
太平總類載龍逄諌桀之言曰臣嘗觀君冕非其冕也
而冕危石君之屨非其屨也而屨春氷未有冕危石而
不壓蹈春氷而不䧟者也此為六朝文士擬作無疑羅
泌路史收之盖亦貪博而忘精者
　路史發揮關龍逄辨云符子曰桀觀炮烙於瑶臺顧
　龍逄曰樂乎(云云/)逄曰觀君冠危石而履春氷也未
　有冠危石而不壓履春氷而不䧟者桀曰汝知我亡
　而不自知其亡請就炮烙夫危石春氷言之不倫顧
　豈逢之語而炮烙之事攷之書則紂之行不聞其為
　桀也(云云/)吾不敢盡信
　此路史之辨也而公以為收之則公之(云云/)豈亦收
　之耶
　　　彭祖
王逸楚辭註彭祖好知滋味善斟雉羮以事帝堯荘子
註彭祖八百猶悔不壽恨杖晩而唾逺又曰彭祖餌雲
毋御女凡數十娶晩妻鄭氏妖淫敗道而死非壽終也
東坡詩空飡雲毋連山盡不見蟠桃結子時
　荘子逍遥註彭祖至七百歳猶曰悔不壽不云八百
　也亦無又曰餌雲毋以下(云云/)也
　神仙傳彭祖善於補導之術服水桂雲毋粉鹿角散
　常有少容殷末已七百六十七歳而不衰自云喪四
　十九妻失五十四子殷王使采女傳其術試之有驗
　乃秘而禁之欲殺彭祖以絶其術祖知乃去不知所
　之其後七十餘年有人於流沙西見之王不常行彭
　祖之術得壽三百歳氣力丁壮如五十時得鄭女妖
　淫王失道而殂
　此與彭祖何預耶
　　　傅説
尚書曰説築傅巖之野築之為言居也後世猶有卜築
之稱求其説而不得遂謂傅説起于板築雖孟子亦誤
矣
　此蔡傳也據以非孟躗言哉
　胡蒙谿云説命曰説築傅岩之野孔氏傳云傅氏之
　巖有澗水瓌道常使胥靡刑人築䕶此道説賢而隠
　代胥靡築之以供食至蔡氏不從其説乃云築居也
　今言所居猶謂之卜築按孔子語子路云傅説負壤
　土釋板築而立佐天子孟子云傅説舉於板築之間
　荘子云傅説胥靡墨子云傅説被褐帶索庸築傅巖
　屈原離騷云説操築於傅巖賈誼鵩賦云傅説胥靡
　兮乃相武丁班固公孫𢎞賛云板築飯牛之朋崔駰
　達㫖云役夫發夣于王公張衡應間云委臿築而據
　文軒夏侯湛扺疑云傅説操築以寤主王子年拾遺
　記云傅説賃為赭衣舂于深巖以自給沈約恩倖傳
　論云板築賤役也傅説去為殷相右諸説並同孔傳
　且孔孟荘墨去殷皆未大逺言必有據不知蔡氏何
　所見而不從也
　荀子云鄉也胥靡之人俄而受天下之大器
　韓非子云傅説轉鬻注云轉次而傭故曰鬻
　説苑云陳子説梁王曰昔傅説衣褐帶劒而築於秕
　傅之城武丁夕夣旦得之時王也(善/説)
　孔融云禰衡罪同胥靡不能發明主之夢
　帝王世紀云髙宗夢天賜賢人胥靡之衣蒙而來曰
　我徒也姓傅名説天下得我者豈徒也哉武丁寤而
　推之曰傅者相也説者歡説也天下豈有傅我而悦
　民者哉明日以夢視百官百官皆非也乃使百工冩
　其形象求諸天下果見築者胥靡衣褐帶索執役于
　虞虢之間傅巖之野名説以其得之傅巖謂之傅説
　吕氏春秋求人篇云伊尹庖厨之臣也傅説殷之胥
　靡也皆上相天子至賤也
　孔子曰傅説負土版築以為大夫遇武丁也(韓詩/外傳)
　漢郊祀志武丁懼而脩德夢得傅説版築以為相
　漢紀王閎上書諌哀帝云成湯㧞伊尹于鼎爼文王
　招吕尚于渭濵武丁顯傅説于版築桓公舉甯戚于
　擊角
　尸子云傅巖在北海之洲
　地里志傅説版築所隠之處窟名聖人窟
　　　伊尹太公
竹書紀年伊尹卒于沃丁之世盖百有五歳太公卒于
康王六年壽百有十歳
　竹書云殷仲壬即位居亳其卿士伊尹仲壬崩伊尹
　放太甲于桐乃自立也伊尹即位于太甲七年太甲
　潜出自相殺伊尹乃立其子伊陟伊奮命復其父之
　田宅而中分之
　陸機豪士賦序云伊生抱明允以應戮注引竹書帝
　王世紀伊尹年百歳卒天霧三日沃丁以天子禮葬
　之　不云百有五歳
　史記太公之卒盖百有餘年　注不引竹書
　　　殷商衣郼(楊子/巵言)
殷有天下又號曰商詩云商之子孫書云殪戎殷互稱
也其並舉則曰咨女殷商又曰殷商之旅中庸云壹戎
衣壹即殪衣即殷也古注釋如此杜子美社稷一戎衣
詩人趂韵之語不足據也字又作郼吕氏春秋夏之人
民親郼如夏字林玉篇音韋非也噫非傳考籕篆行草
及詩書子集曷以知殷商衣郼之異字而同義乎可與
汲古者道難為淺中者言也
古文許國之許作鄦見于鼎文殷作郼見吕氏春秋説
文及林罕楊恒趙古則戴侗諸書皆不收澷書以示好
古者(上/)
　中庸一戎衣鄭云戎兵也衣讀如殷聲之誤也齊人
　言殷聲如衣
　康誥曰天乃大命文王殪戎殷誕受厥命孔注殺兵
　殷疏殪殺也戎兵也
　左宣六年晉侯欲伐赤狄中行桓子曰使疾其民以
　盈其貫将可殪也周書曰殪戎殷此類之謂也杜曰
　義取周武王以兵伐殷盡滅之
　孔杜解殪為殺鄭注衣讀如殷不云壹即殪衣即殷
　也云古注釋出何典記汲古淺衷談何容易耶
　吕覽慎大云親郼如夏注郼讀如衣
　又具備云湯常約于郼薄矣武王嘗窮于畢裎矣以
　郼薄畢裎並言是非即以郼為殷也
　又慎勢云湯其無郼武其無岐賢雖十全不能成功
　又况不及湯武者乎注郼岐湯武之本國
　玉篇郼讀如衣(不音/韋)説文鄦讀若許在潁川
　史記鄭悼公元年鄦公惡鄭于楚此亦鼎文耶
　　　成湯墓
劉向奏議云殷湯無葬處失考也羅泌路史遂傅會其
説按楊誠齋揮麈録云殷湯𦵏􁁊鼎縣今汾州也古尚
書注桐宫在湯墓側桐宫今在汾州與􁁊鼎縣之説相
合
　括地志云洛州偃師縣東六里有湯冢近桐宫
　孔安國云桐宫湯𦵏地鄭𤣥曰地名有王離宫焉
　晉太康地記云尸鄉南有亳坂東有城太甲所放處
　也正義云尸鄉在洛州偃師縣西南五里
　據此數説桐宫在汾州否耶
　路史湯冢之辯甚詳語多不載云傅會誤
　後魏天賜中河東人張恩盜發湯冢得志云我死後
　二千年困於恩史系寰宇記湯陵在汾隂豈楊所引
　耶
　　　殷紂
武王伐紂為天下除暴也紂已死矣又斬以黄鉞而懸
之白旗何悖邪賈子言紂死棄玉門之外觀者皆進噈
之武王使人帷而守之猶不止也此近于事理矣太史
公之輕信汲冢書誤之也
　墨子曰昔殷王紂貴為天子冨有天下上訶天侮鬼
　神下殃傲天下萬民武王遂奔入王宫執紂而出繫
　之赤轘載之白旗以為天下諸侯戮
　荀子曰昔武王伐有商誅紂斷其首懸之赤斾(正/論)桀
　死于亭山紂懸于赤斾(解/蔽)
　尸子曰武王親射惡來之口砟殷紂之頭手汚于血
　不温而食當此之時猶猛獸者也(以上俱在/史記前)
　武王伐紂紂赴火死武王就斬以鉞懸其首于太白
　之旌齊宣王憐釁鐘之牛睹其色之觳觫也楚荘王
　赦鄭伯之罪見其肉袒而形暴也君子惡惡不惡其
　身紂屍赴于火中所見悽惨非特色之觳觫袒之暴
　形也就斬以鉞懸乎其首何其忍哉(論/衡)
　晉書束晳傳太康二年汲郡人不准發魏襄王墓或
　云安釐王冢得竹書數十車大凡七十五篇
　此汲冢書所由出也乃誤司馬于漢武時耶
　　　殷輅
論語乘殷之輅其後秦始皇閲三代之車獨取殷制按
南史齊志殷有瑞因乘鈎而制車因桑根而為色古所
謂器車也一白桑根車一曰金根車
　南北史俱無志想公見古本耳
　南齊志云殷有瑞車山車山車垂鈎是也玉輅漢金
　根也禮緯云山車乘鈎乃鈎車之象昔成湯用而郊
　祀有山車之瑞山車謂之桑金車似金根之色亦謂
　之大輅
　　　玉門
玉門地在成皋戰國䇿武王有玉門之難比文王有羑
里之厄其後髙帝滎陽之敗亦獨與滕公逃出成皋玉
門此一玉門也聖賢之君兩危矣董卓舉兵犯關脇詔
使种卲之於夕陽亭而晉之亂亦由荀朂教賈充夕陽
亭餞席之一言此一夕陽亭也而晉漢兩㐫渠相襲跡
惡地固應爾耶
　尸子云湯囚於湯丘文王幽於羑里武王覊於玉門
　越王棲於會稽秦穆敗於殽塞齊桓公遇賊晉文公
　出走故三王資於辱而五伯得於困也
　韓非子云文王見詈於玉門顔色不變而武王擒紂
　於牧野
　吕氏春秋首時篇云武王不忘玉門之辱高誘注文
　王歸作玉門武王以此為恥誤
　竹書紀年云受辛九年作瓊室立玉門
　紂死其官衛相與糾紂之軀棄之玉門之外(賈傅/新書)
　高帝紀云項王圍成皋漢王跳獨與滕公共車出成
　皋玉門徐廣曰北門名玉門漢書張宴注同今云地
　在成皋與武王同一玉門恐誤
　靈帝崩何進等謀誅宦官太后不許進私召卓使将
　兵入朝以脅太后董卓得召即時就道並上書請收
　讓等太后猶不從卓至澠池而進更狐疑使諫議大
　夫种卲宣召止之卓不受詔遂前至河南卲迎勞之
　因譬令還軍卓疑有變使其軍士以兵脅卲卲怒稱
　詔叱之軍士皆披遂前質責卓卓辭屈乃還軍夕陽
　亭卲嵩之孫也
　本書曰還軍今曰脅卲于夕陽亭何耶又卲下増一
　之字豈其字耶
　晉書曰氐羌叛帝深以為慮乃從任愷之請以賈充
　鎮關中充既外出以為失職深衘任愷計無所從将
　之鎮百僚餞於夕陽亭荀朂私焉充以憂告朂曰公
　國之宰輔而為一夫所制不亦鄙乎然是行也辭之
　實難獨有結婚太子不頓駕而自留矣充曰然孰可
　寄懷對曰朂請行之俄而侍宴論太子婚姻事朂因
　言充女才質令淑冝配儲宫而楊皇后及荀顗亦並
　稱之帝納其言會京師大雪平地二尺軍不得發既
　而皇儲當婚遂不西行詔充居本職
　夫此座可惜惠帝弗堪負荷縱無賈后劉石詎至虚
　生耶不審時事而諉之地焉多言哉
　　　丹書
大戴禮武王踐阼三日召師尚父而問曰黄帝顓頊之
道存乎意亦不可得而見與師尚父曰在丹書其言曰
敬勝怠者吉怠勝敬者滅義勝欲者從欲勝義者㓙注
不解丹書為何物按左傳襄公二十三年斐豹𨽻也著
於丹書注蓋犯罪没為官奴以丹書其罪近世魏律縁
坐没配為工樂雜户者皆用赤紙為籍其卷以鉛為軸
此亦古人丹書之遺法據此則丹書古人之法律書名
也盖戒人之怠與欲而勉以敬義失敬義則入怠欲而
𨽻於刑矣然以法律之書而陳敬義之訓先王以道治
天下而不恃乎法其亦異乎鄭書晉鼎乎
　尚書帝命驗云季秋之月甲子赤爵衘丹書入于酆
　止于昌户其書云敬勝怠者吉怠勝敬者滅義勝欲
　者從欲勝義者凶凡事不强則不枉不敬則不正枉
　者廢滅敬者萬世以仁得之以仁守之其量百世以
　不仁得之以仁守之其量十世以不仁得之不仁守
　之不及其世中候再拜稽首受
　春秋元命包云鳯凰衘丹書于文王之都命云維授
　金鈐師名吕
　是類謀云受赤雀丹書注入戊午蔀二十九年(云云/)
　吕氏春秋云文王見火烏衘丹書集于周舎(故色/尚赤)
　左傳云初斐豹𨽻也著于丹書欒氏之力臣曰督戎
　國人懼之斐豹謂范宣子曰茍焚丹書我殺督戎宣
　子喜曰而殺之所不請于君焚丹書者有如日乃出
　豹而閉之督戎從之踰隠而待之督戎踰入豹自後
　擊而殺之
　據斐豹欲焚其丹書又注謂以丹書其罪似非法律
　書名周之丹書其可焚乎引之為證亦不類
　晏子春秋云公游于紀得金壺發而視之中有丹書
　曰食魚無反勿乘駑馬晏子曰食魚無反毋盡民力
　乎勿乘駑馬無置不肖者于側乎公曰紀有書何以
　亡也對曰君子有道垂之閭紀有此言垂之壺不亡
　何待乎
　漢書云髙祖定天下封功臣申以丹書之信重以白
　馬之盟豈皆法律書耶
　　　㣲子四手
史記宋世家武王克商微子肉袒面縛左牽羊右把茅
亡弟恒讀史至此謂予曰㣲子有四手兄知之乎予曰
書傳未聞乃笑曰使無四手何以既面縛而又有左手
牽羊右手把茅乎然究言之皆必無之事肉袒面縛出
于左氏乃楚人以誑荘王受鄭伯之降借名于武王而
誣微子也史言微子抱祭器而入周既入周矣又豈待
周師至而後面縛乎又究而言之抱祭器入周亦必無
之事劉敞曰古者同姓雖危不去國微子紂庶兄也何
入周之有論語曰去之者去紂都也雖去不踰國斯仁
矣
　尚書注疏正義曰啟知紂必亡告父師少師而遁于
　荒野微子作告是其事也武王既克紂㣲子乃歸之
　非去紂即奔周也僖六年左傳云許僖公見楚子面
　縛衘璧大夫衰絰士輿櫬楚子問諸逢伯對曰昔武
　王克殷㣲子啟如是武王親釋其縛受其璧而釋之
　焚其櫬禮而命之使復其所史記宋世家云武王克
　殷㣲子啟乃持其祭器造于軍門肉袒面縛左牽羊
　右把茅膝行而前以告武王乃釋㣲子復其位如故
　是言㣲子克殷始歸周也馬遷之書辭多錯謬面縳
　縳手于後故口衘其璧又安得左牽羊右把茅也要
　言歸周之事是其實耳
　樂記云武王克殷既下車投殷之後于宋
　此文自明
　左僖六年秋楚子圍許以救鄭諸侯救許乃還冬蔡
　穆侯将許僖侯以見楚子于武城許男面縛(云云/)
　史記楚成王以兵北伐許許君肉袒謝乃釋之
　左宣十二年楚子圍鄭入自皇門至于逵路鄭伯肉
　袒牽羊以迎曰孤不天不能事君孤之罪也
　史記楚王圍鄭克之鄭襄公肉袒牽羊以迎
　據此則伐許之楚子乃成王克鄭者荘王也
　　　麋鹿蜚鴻
史記周紀武王曰維天不享殷自發未生于今六十年
夷羊在牧蜚鴻滿野徐廣曰夷羊怪物也蜚鴻蟻蠓也
張守節曰夷羊一本作麋鹿喻小人在朝也飛鴻喻君
子放棄鄭𤣥曰蜚鴻鴻鴈也知避隂陽寒暑喻民去無
道就有道慎按三説皆如眯目而道黒白者詳此文據
實事言非喻也紂有鹿臺以養鹿故曰麋鹿在牧蜚鴻
馬名若白蟻紫燕之類盖良馬也養麋鹿而棄良馬故
曰麋鹿在牧飛鴻滿野言其養無用而害有用也此説
為近
　史記麋鹿在牧蜚鴻滿野徐廣曰此事出周書及隨
　巢子云夷羊在牧索隠曰按髙誘曰蜚鴻蠛蠓也言
　飛蟲蔽田滿野故為災非是鴻鴈也隨巢子作飛拾
　飛拾蟲也
　紂紀云厚賦歛以實鹿臺之錢而盈鉅橋之粟益收
　狗馬竒物充仞宫室益廣沙丘苑臺多取野獸飛鳥
　置其中
　武紀云武王伐紂紂反走入登於鹿臺之上蒙衣其
　珠玉自焚於火而死於是命南宫括散鹿臺之財發
　鉅橋之粟
　觀此則鹿臺非養鹿之所
　新序云紂為鹿臺七年而成其大三里髙千尺臨望
　雲雨
　觀此則非可養鹿處
　文紀云紂囚西伯閎夭之徒乃求驪戎之文馬有熊
　九駟因嬖臣費仲而獻之紂乃赦西伯
　六韜曰商王拘周伯於羑里太公等求得鷄斯之乘
　以獻商王
　觀此則紂非棄良馬者
　今謂蜚鴻為馬豈出修文御覧與衝波傳耶
　又史本作麋鹿在牧正義亦同未嘗云夷羊一本作
　麋鹿也蜚鴻蠛蠓亦非徐廣之説
　　　風伯朝周
顔之推賦嵗精仕漢風伯朝周以箕子為風伯謂箕星
好風也
　北齊書文苑傳樊遜孝謙求賢審官對也顔之推與
　之同傳所著觀我生賦中無此語
　太公伏符陰謀曰武王伐紂都洛邑陰寒雨雪十餘
　日深丈餘甲子平旦不知何五大夫乘五車從兩騎
　止王門外武王曰諸神各有名乎師尚父曰南海神
　名祝融北海𤣥冥東海勾芒西海蓐收河伯名馮修
　請使謁者各以其名召之既入王曰何以教之神曰
　天伐殷立周謹來受命願勑風伯雨師各使奉其職
　王曰予嵗時亦無廢禮焉
　今以箕子為風伯謂箕星好風也畢星好雨則畢公
　亦可謂雨師耶
　　　孔父
孔父正色立朝左氏遂謂孔父之妻美而艷盖因色之
一字誣之也
　左桓公二年宋華父督見孔父之妻於路目逆而送
　之曰美而艷
　二年春宋督攻孔氏殺孔父而取其妻已殺孔父而
　弑殤公
　史記殤公九年大司馬孔父嘉妻好出道遇太宰華
　督督説目而觀之督利孔父妻乃使人宣言國中曰
　殤公即位十年耳而十一戰民苦不堪皆孔父為之
　我且殺孔父以寧民
　公羊傳及其大夫孔父書賢也何賢乎孔父孔父可
　謂義形於色矣其義形於色柰何督将弑殤公孔父
　生而存則殤公不可得而弑也故於是先攻孔父之
　家殤公知孔父死巳必死趨而救之皆死焉孔父正
　色而立於朝則人莫敢過而致難於其君者孔父可
　謂義形於色矣　經無正色字此公羊說耳左氏與
　孔父又非同時色之一字何所見耶
　　　筮龜
筮短龜長杜預注曰筮數龜象象長數短此瞽説也孔
頴達云神以知來智以藏往是以極妙雖龜之長無以
加此以至理而言卜筮實無長短盖亦知杜之謬而不
敢規之今按獻公卜驪姬卜吉而筮㓙卜人曰筮之辭
所言理短龜之辭所言理長故下文遂引龜辭盖即立
驪姬一事而非謂筮龜有長短也杜之紕謬類多如此
　左僖公四年初晉獻公欲以驪姬為夫人卜之不吉
　筮之吉公曰從筮卜人曰筮短龜長不如從長且其
　􁀓曰專之渝攘公之羭一薫一蕕十年尚且有臭必
　不可弗聽立之生奚齊注云物生而後有象象而後
　有滋滋而後有數龜象筮數故象長數短羭美也
　僖公十五年傳云初晉獻公筮嫁伯姬於秦史蘇占
　之曰不吉及惠公在秦曰先君若從史蘇之言吾不
　及此夫韓簡侍曰龜象也筮數也物生而後有象象
　而後有滋滋而後有數先君之敗德及可數乎史蘇
　是占勿從何益
　杜註云言龜以象示筮以數告象數相因而生然後
　有占占所以知吉㓙不能辨吉㓙
　觀此則杜之紕謬不如所(云云/)也
　　　葵丘之會
孟子載齊桓公五禁曰無曲防無遏糴公羊曰無障糓
無貯粟穀梁曰無雍泉無訖糴左傳遏糴作藴年修辭
各不同韓文所謂惟古於詞必已出信矣
　左傳公羊俱不載盟辭
　左襄公十一年公會晉侯伐鄭同盟於亳載書曰凡
　我同盟毋藴年毋壅利毋保姦毋留慝或間兹命司
　慎司盟名山名川羣神羣祀先王先公明神殛之
　此范宣子辭也乃謂為齊桓之盟何耶葵丘之會在
　僖公九年相去已九十年矣
　　　授玉
史記齊世家云頃公朝晉欲尊王晉景公景公不敢當
晉世家亦云齊頃公𣣔上尊景公為王景公讓不敢按
左傳齊侯朝於晉将授玉司馬遷誤讀玉為王故遂節
為此謬説耳孔頴達正義云吾取之
　史記註止有索隠引王劭(云云/)無孔頴達説也
　左傳云齊侯朝於晉将授玉(註行朝禮/)郤克趨進曰
　此行也君為婦人之笑辱也寡君未之敢任
　班孟堅云司馬㨿左氏國語采世本戰國策述楚漢
　春秋作史記
　左傳時尚未列學宫也司馬當别有據安得謂讀玉
　為王為謬説也(見太常移及史通/)
　左文十二年秦伯使西乞術來聘且言将伐晉襄仲
　辭玉曰君不忘先君之好照臨魯國鎮撫其社稷重
　之以大器寡君敢辭玉對曰不腆敝器不足辭也
　成六年鄭伯如齊拜成子游相授玉於東楹之東士
　貞伯曰鄭伯其死乎自棄也已視流而行速不安其
　位冝不能乆
　據此則授玉之事固聘問之常也司馬博極羣書豈
　不知而故改玉為王乎
　　　士會當作土會
左傳晉有士會士當作為土土為古杜字如詩言桑土
而土陶唐氏豕韋氏御龍氏為土氏之宅後於土㑹復
晉之下増六字云其處者為劉氏盖土會本於唐杜氏
而劉氏又本於土會也若作士女之士上與唐杜下與
劉氏何干渉哉
　通志畧云士氏陶唐之苗裔厯虞夏商周至成王遷
　之杜為伯宣王殺杜伯其子隰叔奔晉為士師故為
　士氏隰叔生士蒍字子輿故亦謂之士輿後漢末有
　交趾太守士燮宋朝有尚書郎士建中左昭二十九
　年蔡墨對魏獻子曰陶唐氏既衰其後有劉累擾龍
　於豢龍氏以事孔甲夏后嘉之賜曰御龍以更豕韋
　之後
　左文七年先蔑奔秦士會從之
　十三年晉人患秦之用士會也乃使魏壽餘偽叛以
　誘士會秦伯将取魏使士會往既濟魏人譟而還秦
　人歸其帑其處者為劉氏
　注士會堯後劉累之𦙍别族復累之姓據此則劉氏
　豈在士氏之後耶謂漢儒増六字則劉累豈亦増之
　耶無此六字左氏竟不行耶可笑
　　　鶢鶋
鶢鶋海鳥今俗名秃􁩂是也出景煥小説
　國語曰海鳥曰爰居止於魯東門外展禽曰今兹海
　其有災乎夫廣川之鳥獸常知而避其災是歳海多
　大風
　左傳文公二年仲尼曰臧文仲祀爰居三不知也
　荘子至樂篇云昔者海鳥止于魯郊魯侯御而觴之
　于廟奏九韶以為樂具太牢以為膳鳥乃眩視憂悲
　不敢食一臠不敢飲一杯三日而死此以巳養養鳥
　也注爰居一名雜懸舉頭高八尺樊光注爾雅云形
　似明皇
　漢元帝時琅琊有大鳥如馬駒時人謂之爰居
　詩云有鶖在梁解云秃鶖也貪惡之鳥也使爰居為
　秃鶖文仲何為祀之魯君何為膳之乎
　古今注秃鶖一名扶老不云爰居也
　蜀景煥野人閑話云孟㫤時有鸚鶋(二字/疑誤)鳴于屋射
　之不中俗呼秃鶖故老見之曰此鳥主少主歸命咸
　康時來此時又來當義興替乎皆祕而不奏明年大
　軍入界　咸康王衍年號
　公之所引或即此也大若爰居爰集于屋者耶蜀時
　兩至故老習見者耶
　　　由湯至於武丁
註云由湯至於武丁中間太甲太戊祖乙盤庚慎按尚
書無逸稱殷之賢君曰其在太戊其在高宗其在祖甲
又總之曰自殷王中宗及高宗及祖甲及我周文王兹
四人迪哲以祖甲與中宗高宗並稱而不言太甲則祖
甲並美二宗而賢於太甲明矣以祖甲與周文王而並
言則其賢益明矣朱子稱殷之賢君獨不及祖甲何哉
予詳考而思司馬遷作史記未見古文尚書乃取國語
帝甲亂之一語而衍之曰祖甲淫亂孔安國注尚書遂
以祖甲為太甲甚矣安國之愚也不信經而信史不信
周公而信司馬遷即使祖甲為太甲無逸之書何以置
祖甲於中宗高宗之後言之至再其序皆然周公不如
此之顛倒也朱子不稱祖甲者盖亦信史記及孔安國
之過也(丹鉛/續録)
　孔子世家云安國為今皇帝博士至臨淮太守早卒
　安國生卭卭生驩(史/記)
　孔氏有古文尚書孔安國以今文字讀之安國為諌
　大夫授都尉朝而司馬遷亦從安國問故遷書載堯
　典禹貢洪範㣲子金縢諸篇多古文説(漢儒/林傳)夫祖甲
　之非太甲蔡氏無逸傳辨之詳矣觀史漢則遷史之
　作在安國後也可云安國未見古文而信司馬乎
　　　詩大序哀窈窕
文選吕向註云哀盖字之誤也哀當為衷謂中心思念
之也余舊疑哀字之難解見吕説乃豁然矣
　選六臣註止有李善無吕向也
　詩序云哀窈窕思賢才而無傷善之心焉鄭氏箋云
　哀盖衷字之誤也衷謂中心恕之無傷害之心謂好
　逑也(註/疏)
　此本自明乃引選注何耶
　王肅曰哀窈窕之不得思賢才之良質無傷善之心
　焉若茍慕其色則善心傷也(正/義)
　　　惄如調饑
調韓詩作朝薛君章句云朝饑最難忍其義晣矣毛詩
作調本屬魯魚鄭氏求其説而不得乃云調音稠又改
字作輖調饑也稠饑也輖饑也三者均之不通也愈解
而愈離真不若朝饑之為長也焦氏易林云㑂如旦饑
晉郭遐周詩言别在斯湏惄焉如朝饑漢晋去古未逺
當得其實耳
　毛傳曰惄饑意也調朝也鄭箋云惄思也未見君子
　之時如朝饑之思食
　釋文云韓詩作愵如調饑
　此注疏自明乃謂薛君乂晣出何典記耶復引焦郭
　謂漢晉去古未逺毛鄭又何代人耶
　　　烝在桑野
説文菆麻蒸也故有薪蒸之説薪柴也蒸麻稭也麻稭
亦可燒故以薪蒸並言又訓進火氣上行也蒸又訓衆
言衆多麻也詩曰天生蒸民是也東山詩烝在桑野烝
在栗薪或訓為衆或訓為進皆不通當訓為麻軍士從
征於外而麻無人收或在桑野或在栗薪此於物理人
情最叶千載之疑今日始釋然周公有靈亦當撫掌矣
(秇/林)
　詩云蜎蜎者蠋烝在桑野有敦𤓰苦烝在栗薪毛傳
　烝窴也鄭箋古者聲窴填塵同也栗薪裂薪也
　疏云釋詁云塵乆也古窴填塵皆是田音
　烝有三義衆也進也乆也此詩言烝者二以為進則
　可以言蠋不可以言瓜以為衆則喻獨宿不取衆義
　也此詩皆言乆役之情則乆義為勝(詩/緝)
　集傳云烝發語辭讀詩記分行書之
　夫豳風七月陳王業之艱難其詩固云禾麻菽麥矣
　乃云烝當訓為麻(云云/)謂其叶于情理釋疑千載嗚
　呼后稷教民稼穡豈專教豳民種麻耶且軍士在外
　麻無人收矣其在桑野者誰種之在栗薪者誰寘之
　耶周公有靈故知果爾當撫掌矣
　　　天夭是㧻
張衡應間云利端始萌害漸亦牙䔩䔩方榖夭夭亦加
欲豐其屋乃蔀其家據此則以天夭為夭夭也衡去古
未逺疑得其真且佌佌䔩䔩夭夭連文為是不應速速
下又特出天夭也
　夭夭之説近之此蔡邕釋誨語也以為應間誤
　　　易逆數
安公石作易牖此解極為超邁自唐宋諸儒未有是説
也朱子嘗有一半逆一半順之疑矣而終未能自決之
也公石之説曰天下之事數往者順知來者逆易為知
來而作故其數逆數也數往者順盖因下句而並舉之
非為易有數往之順數也公石於經妙契超詣有如此
趙子崇為予言此惜未見其全也
　韓康伯曰作易以逆覩來事以前民用(註/)
　孔頴達曰易之為用人欲數知既往之事者易則順
　後而知之人欲數知将來之事者易則逆前而數之
　是故聖人用此易道以逆數知來事也易雖備知來
　往之事莫不假象知之故聖人作易以逆覩來事也
　(正/義)
　張敬夫曰易之於天下皆逆數而察其來故易逆數
　也逆如逆暑逆寒預為之主者也(易/説)
　邱富國曰易言藏往知來彰往察來又言數往知來
　則方來已往之事易皆有以知之然往者已過而易
　知來者未形而難見易之占筮為知來設故曰易逆
　數也正如所謂占事知來所謂遂知來物所謂前民
　用皆逆數之謂也(易全/解)
　李簡曰數往者順謂數已往之事則順而易知也知
　來者逆謂預度未來之事則逆而難知也易之道無
　它其於未來之事可逆睹而前知也故曰易逆數也
　(學易/記)
　康伯晉人頴達唐人俱載註疏可云唐宋以來無是
　説耶公本經也豈於諸家注解畧不㸃目耶故知面
　皮之云葢亦當時之定價者矣
　　　陰符經
陰符經非黄帝書盖出後漢末唐人文章引用者惟吳
武陵上韓舎人行軍書有禽獸之制在氣一語梁肅受命
寳賦有天人合發區宇樂推一語馮用之機論權論兩
引之此外絶無及之者
　李筌郎中為荆南節度判官集閫外春秋十卷既成
　自鄙之曰常文也乃註黄帝陰符經兼成大義至禽
　獸之制在氣經年懵然不解忽夢烏衣人引理而教
　之其書遂行於世僉謂鬼谷留侯復生也筌後為鄧
　州刺史常夜占星宿忽見東南異氣明旦呼吏於郊
　市搜訪之於村落得牧羊胡婦一子李君惨容曰此
　假天子也乃安禄山生於南陽(雲溪/友議)
　李筌號達觀子好神仙之道常厯名山博採方術至
　嵩山虎口巖石室中得黄帝陰符本絹素書緘之甚
　密題云大魏真君二年七月七日道士冦謙之藏之
　名山用傳同好其本麋爛筌抄讀數千遍竟不曉其
　義因入秦至驪山下逢一老母神状甚異路傍見遺
　火燒樹因自語曰火生于木禍發必克筌聞之問曰
　此黄帝陰符秘文母何得而言之母曰吾受此符已
　三元六周甲子矣少年從何而知筌具告其故母命
　坐為説陰符之義曰非竒人不可妄傳復曰吾有麥
　飯相與為食袖中出瓠令筌谷中取水水既滿矣瓠
　忽重百餘斤力不能制而沉泉中及還已失老母但
　留麥飯數升於石上而已筌有将畧作太白陰符十
　卷有相業著中台志十卷時為李林甫所排位不顯
　竟入名山訪道不知所終(神仙感遇/傳集仙傳)
　陸龜蒙讀陰符經詩清晨整冠坐朗詠三百言備識
　天地意獻詞犯乾坤口銜造化斧鑿破機關門五賊
　忽迸逸萬物争崩奔虚施神仙要莫救華池源曽亦
　愛兩句可與賢達論生者死之根死者生之根方寸
　了十字萬化皆胚渾
　皮日休讀陰符經詩三百八十言出自伊祁氏上以
　生神仙次云立仁義𤣥機一以發五賊紛然起結為
　日月精融作天地髄不測似陰陽難名若神鬼得之
　昇高天失之沈厚地具茨雲木老大塊煙霞委自顓
　頊以降賊為聖人軌如何黄帝機吾得多坎躓　歐
　陽詢藝文木部引陰符火生二句
　以上三書及二詩皆唐人也乃云此外絶無及之者
　談何容易耶其區宇樂推亦非陰符中語
　晁氏讀書志云陰符經唐少室山人布衣李筌註按
　驪山姥傳筌仕為荆南節度副使鄧州刺史與雲溪
　友議俱同乃云布衣何耶
　王蜀軍校黄承真受黄帝陰符於鄭山古與今陰符
　不同凡五六千言一畫一㸃皆以五行屬配通暢亹
　亹實秘緯也孫光憲于黄處見之(北夢/瑣言)
　王元美云陰符是秦漢人贋作李筌為之釋仍託辭
　于驪山老姥以神其説楊用脩遂謂為筌作非也筌
　開元時人永徽中禇遂良嘗奉㫖冩一百卷
　李筌偽陰符劉歆偽周禮猶能文其詞
　夫既駁楊矣復云筌之偽書何自矛盾耶
　　　焚書起于韓非
秦焚書坑儒起于李斯乎斯之先固有為此説於秦者
矣韓非是也非之言曰世之愚學皆不知治亂之情讘
䛟多誦先古之書以亂當世之治(闕/)　　　　又妄非
有術之士聴其言者危用其計者亂又言舎法律而言
先王者上任之以國主以是過予而臣以此徒取矣此
與斯所言是古非今若合符節作俑者乃韓非匪斯也
宋儒有過丈者乃謂斯之學出於荀卿焚坑之禍卿有
以啓之卿嘗入秦見應侯譏秦之無士矣舎非而罪卿
所謂洗垢而索瘢者耶
　商君教秦孝公以連什伍設坐之過燔詩書而明法
　令塞私門之請而遂公家之勞禁游惰之民而顯耕
　戰之士孝公行之主以尊安國以富强(韓和/氏)
　夫詩書之燔韓子明謂商鞅矣乃摘韓語追咎之洗
　垢索瘢其亦自道也與
　　　魯禘
禮記明堂位曰成王以周公有勲勞於天下命魯公世
祀周公以天子禮樂漢儒魯頌閟宫傳遂縁此以解皇
皇上帝皇祖后稷之文宋儒程子曰周公之功固大矣
然皆臣子之分所當為魯安得獨用天子之禮樂哉成
王之賜伯禽之受皆非也其論正矣其事則未之詳考
也魯用天子禮樂魯之末世失禮也非始于成王伯禽
明堂位之作周末陋儒之失辭也不可以誣成王伯禽
自漢儒傅會之太過宋儒考究之不精使成王伯禽受
誣於千載之下寃矣哉昔成王命君陳拳拳以遵周公
之猷訓為言猷訓之大無大於上下之分豈其命伯禽
而首廢之哉按吕氏春秋魯惠公請郊廟之禮於周天
子使史角往報之所謂天子葢平王也使成王果賜伯
禽則惠公又何復請之有其曰天子使史角往報之葢
亦未之許也平王猶不之許而謂成王賜之乎且襄王
之世衰亦極矣猶不許晉文公之請隧而謂成王不如
襄王乎且伯禽之賢雖不及周公然賢於晉文公逺矣
豈肯受之哉禮又曰成王康王賜魯重祭成王既賜康
王又何加焉此盖不能自掩其偽矣然則魯之僣禮何
始也曰著在春秋與魯頌春秋桓公五年書大雩雩之
僣始于桓也閔二年書曰禘于荘公禘之僣始于閔也
僖三十一年書曰四卜郊郊之僣始于僖也魯頌閟宫
三章首言乃命魯公俾侯于東錫之山川土田附庸無
異典也其下乃言周公之孫荘公之子以及于享祀不
忒皇皇后帝皇祖后稷盖魯自伯禽而下十有八世自
僖公始有郊祀而詩人頌之則其不出於成王之賜益
明矣故論語載孔子之言曰禘自既灌而往者吾不欲
觀之矣禮記載孔子之言曰杞之郊也祀禹也宋之郊
也祀湯也魯之郊禘非禮也當時魯之僣禮不惟聖人
非之天下有識者盖亦非之魯之君臣恐天下議巳乃
借名於成王伯禽以掩天下之口魯之陋儒謟佞遂作
明堂位以文其過甚矣其無忌憚也孰甚焉魯頌曰白
牡騂剛白牡周公之牲也周公既用天子禮樂胡為而
白其牲乎白者殷之色也宋之郊用之冝也魯人用之
不冝也既不冝矣用之何義噫我知之矣魯之君臣見
宋之郊必私相謂曰宋無功于周而且郊可以魯而不
郊乎于是效宋之郊亦白其牲使後世有王者起以僣
分討魯則以宋為解若其果受成王之賜則遂用周之
赤色矣元儒許白雲亦嘗考魯郊廟之事不出成王之
賜然以程朱嘗引言之終不敢議是敢于非周公孔子
而不敢于非宋人也學者膏肓之病也哉
　按此特増衍春秋意林及周尚書洪謨説耳移宫就
　商非磪論也意林周説語多不載詳掇本事一為正
　之
　左襄十年宋公享晉侯於楚丘請以桑林(桑林殷天/子樂名)
　荀偃士匄曰諸侯宋魯於是觀禮(宋王者後魯以周/公故皆用天子禮)
　(樂故/可觀)魯有禘樂賔祭用之(禘三年大祭則/作四代之禮樂)宋以桑林
　享君不亦可乎
　此晉人語豈亦魯之陋儒耶
　襄二十九年吳公子札來聘請觀于周樂使工為之
　歌周南召南(云云/)舞象箾南籥(文/樂)大武(武/樂)韶濩(湯/樂)大
　夏(禹/樂)至舞韶箾(舜/樂)曰德至矣觀止矣若有他樂吾不
　敢請巳(魯用四代之樂故及韶/箾而季子知其終也)
　文公四年衛甯武子來聘公與之宴為之賦湛露及
　彤弓不辭又不答賦使行人私焉對曰臣以為肄業
　及之也昔諸侯朝正於王王宴樂之於是乎賦湛露
　則天子當陽諸侯用命也諸侯敵王所愾而獻其功
　王於是乎賜之彤弓一彤矢百玈弓矢千以覺報宴
　今陪臣來繼舊好君辱貺之其敢干大禮以自取戾
　夫季子來聘聞樂知德甯武聆賦不辭不答故知天
　子禮樂魯之用也舊矣不然季子安得請觀武子謂
　之肄業耶
　染不可不慎也孔子學于老耼孟蘇䕫靖叔魯惠公
　使宰讓請郊廟之禮於天子桓王使史角往惠公止
　留之其後在于魯墨子學焉舉天下之榮顯必稱此
　二士者孔墨之後學業顯榮于天下者不可勝數皆
　所染者得當也(吕覧/當染)
　春秋平王四十九年隠公元年也隠三年平王崩桓
　王即位吕云惠公請郊廟之禮桓王使史角往則在
　隠前豈桓為太子事耶世逺言湮其将何以取證乎
　劉恕外紀云初魯惠公使宰讓請郊廟之禮于天子
　王使史角往魯公止之
　路史云劉原父謂使魯郊者在周而必非成王葢平
　王以下固亦未之悉耳始魯惠公使宰讓請郊廟之
　禮于天子天子使史角往止之其後在魯於是有墨
　翟之學魯之用郊正亦始于此矣夫惠公之止之則
　是周不與之矣不與而魯用郊自用之也惠公之請
　由平王世也
　金履祥通鑑前編云平王四十八年魯初請郊廟之
　禮用外紀路史修
　按二書所引皆吕覧事也劉恕王上去桓字羅泌以
　天子易桓王字不過欲附會其事遷就已説耳然吕
　覧固在也金氏因而載之何耶且惠公止之是留史
　角耳故墨翟學焉羅云天子使史角往止之則是周
　不與之于當染合耶
　楊引吕覧云天子使史角往報之所謂天子葢平王
　也其曰使往報之葢亦未之許也改易桓字又添報
　字豈亦前人故知耶
　祭綂曰昔者周公旦有勲勞於天下周公既没成王
　康王追念周公之所以勲勞者而欲尊魯故賜之以
　重祭外祭則郊社是也内祭則大嘗禘是也夫大嘗
　禘歌升清廟下而管象朱干玉戚以舞大武八佾以
　舞大夏此天子之樂也康周公故以賜魯也子孫纂
　之至於今不廢所以明周公之德而又以重其國也
　夫俾侯於魯頌謂分封之典賜魯重祭記言追念其
　勲固各紀事之辭也執此例彼以意逆志者耶且成
　康賜魯此載甚明乃云不能自掩其偽夫禮記非一
　人作也豈記祭綂者為作明堂位者掩之耶
　隠公五年初獻六羽公羊曰初者何始也左氏曰始
　用六佾也糓梁曰始僣樂也文公十五年初履畆注
　哀公曰二吾猶不足遂以為常故曰初此經例也大
　雩禘郊俱不云初詎可謂始于某公耶且大雩後書
　螽亦可云螽始於桓耶　尸子曰舞夏自天子諸侯
　皆獻八佾初獻六羽始厲樂矣
　家語禮運言偃曰今之在位莫知由禮何也孔子曰
　夫魯之郊及禘皆非禮周公其已衰矣杞之郊也禹
　宋之郊也契是天子之事守也天子以杞宋二王之
　後周公攝政致太平而與天子同是禮也(禮記無天/子以杞宋)
　(後三句揚以/契作湯誤)
　張湯問曰魯祀周公用白牡非禮也周天子用騂犅
　羣公不毛周公諸公也何以得用純牲董仲舒曰成
　王幼在襁褓周公繼文武之業成二聖之功故賢而
　貴之使祭以白牡上不得與天子同色下有異於諸
　侯報徳之禮也湯曰天子祭天諸侯祭土魯何縁以
　郊祭曰周公傅成王成王遂及于聖功莫大于此周
　公聖人也有祭于天道成王令魯郊也湯曰魯祭周
　公用白牡其郊何用曰魯郊用純騂犅周色尚赤魯
　以天子命郊故以騂(仲舒郊/祀對)周公稱太廟魯公稱世
　室周公用白牡魯公用騂犅(公羊文/十三)制曰周公祭天
　命社故魯有白牡騂剛之牲羣公不已賢不肖差也
　(史武三/王世家)
　明堂位曰季夏以禘禮祀周公牲用白牡
　郊特牲曰由夷王以下諸侯之宫懸而祭以白牡諸
　侯之僣禮也故天子㣲諸侯僣
　夫周公白牲詩禮春秋俱同而效宋為解無乃費詞
　耶且記于夷王以下之僣未始假借也獨明堂位乃
　為佞耶
　雜記孟獻子曰正月日至可以有事于上帝七月日
　至可以有事于祖七月而禘獻子為之也
　此又魯郊禘之一證也
　　　克段于鄔
石經春秋鄭伯克段于鄔鄔鄭地也在緱氏縣西南左
氏云王取鄔劉蒍邗之田于鄭是也杜預潁川鄢陵謬
矣鄢陵非鄭地段焉得有兵衆乎郭知𤣥切韻云帝虎
竝訛烏焉互舛正指此條
　成十六年左傳云鄭叛晉晉侯将伐鄭鄭人使告於
　楚楚子救鄭六月晉楚遇于鄢陵郤至曰鄭陳而不
　整蠻軍而不陳我必克之
　國語曰晉伐鄭荆救之欒武子與荆人戰于鄢陵大
　勝之韋昭曰鄢陵鄭地
　杜預繆矣韋注國語因賈君之精實採唐虞之信善
　去非要存事實以鄢陵為鄭地豈亦謬乎
　傳云京叛太叔段入于鄢公伐諸鄢史記段出走鄢
　鄢潰段出奔共未嘗言有兵衆而用之也
　夫東都石經乆已無存今所行長安石經正作鄢字
　公引石經豈别本耶
　史記段出走鄢正義曰鄔音烏古反今新鄭縣南鄔
　頭有村多萬家舊作鄢音偃杜預云鄢今鄢陵也公
　欲用鄔字引此猶為有據乃引石經耶
　郭知𤣥切韻烏焉互舛(云云/)寡陋未能見之然公古
　音畧目載知𤣥集韻拾遺不云切韻豈亦引石經意
　耶
　　　冶容
冶字從仌冶者銷金鐵也遇熱則銷遇冷則凝與氷同
志故其意從氷易曰冶容誨淫艷色美容能令人精神
銷融故曰冶容干寳易注云爾(巵/言)
冶銷也遇熱則銷遇冷則合與氷同志故冶字從氷女
之艷媚能令人銷神流志故美色曰冶也(三/蒼)
蠱與冶通易曰冶容誨淫(古/韻)
　陸德明經典什文云冶音也鄭陸虞姚王肅作野言
　妖野容議教誨淫泆也
　陸備引衆解不及干注不知公於何書得之
　三蒼止有冶銷也遭熱(云云/)從氷五句
　魏書江式曰李斯作蒼頡篇揚雄作訓纂篇後漢郎
　中賈魴作滂喜篇故曰三蒼
　冶容解一也一云干注一云三蒼将戌係亥豈皆自
　謂影撰者耶
　蠱冶字詳三卷冶渚條下
　　　勞薪
王劭奏改火疏昔晉師曠食飯云是勞薪所炊晉平公
使視之厨果然車輞今傳以為苻朗事非也(巵/言)
　世説云荀朂嘗在晉武帝坐上食荀進飯謂在坐人
　曰此是勞薪炊也坐者未之信密遣問之實用故車
　脚
　正楊卷一
欽定四庫全書
　正楊卷二　　　　　　　明　陳耀文　撰
　　　方城本萬城
左傳方城以爲城古本方本萬字古字萬亦作万故訛
爾唐勒奏土論曰我是楚也世伯南土自越以至葉垂
𢎞境萬里故曰萬城也
　水經注春秋昭公十五年許遷於葉楚盛周衰控霸
　南土欲爭强中國多築列城於北方以逼華夏故號
　此城爲萬城或作方字唐勒奏土論曰我是楚也世
　霸南土自越以至葉垂𢎞境萬里號曰萬城也余按
　屈完之在召陵對齊侯曰楚國方城以爲城杜預曰
　方城山名也在葉南未詳孰是
　左僖公四年齊侯伐楚楚子使屈完如師師退次於
　召陵齊侯陳諸侯之師與屈完乗而觀之屈完曰君
　若以力楚國方城以爲城漢水以爲池雖衆無所用
　之
　服䖍曰方城山在漢南
　左定公四年吳子伐楚自豫章與楚夾漢左司馬戍
　謂子常曰子沿漢而與之上下我悉方城外以毁其
　舟還塞大隧直轅寘泥子濟漢而伐之我自後擊之
　必大敗之
　史記禮書楚汝潁以爲險江漢以爲池阻之以鄧林
　緣之以方城然而秦師至鄢郢舉若振槁是豈無固
　險阻哉其所以統之者非其道故也
　正義曰括地志云方城房州竹山縣東南四十一里
　其山頂上平四面險峻山南有城長十餘里名爲方
　城即此山也
　史記楚世家成王初即位布德施惠結舊好於諸侯
　使人獻天子天子賜胙曰鎭爾南方夷越之亂無侵
　中國於是楚地千里十六年齊桓公以兵侵楚至陘
　山楚成王使將軍屈完以兵禦之蘓秦説楚威王曰
　楚天下之强國也地五千餘里帯甲百萬此霸王之
　資也
　國語曰桓公用管仲即位數年一戰帥服三十一國
　遂南征伐楚濟汝踰方城望汶山(管子霸形/同汶音岷)
　毛居正六經正誤云谷風蔓音萬作万非蓋万本音
　墨万侯姓也俗借作草書萬字經典豈應用之(經典/)
　夫齊師至陘退次召陵潁川至葉相去無幾則服䖍
　所謂方城在漢南者是也元凱似爲少誤楚成王時
　越非楚屬威王强盛不過五千則自越至葉𢎞境萬
　里者非也道元亦失折衷然杜注之稱山名尚云可
　據酈氏之持兩端猶爲愼密也今勦舊籍以自奓假
　古本以欺人何耶宋本文言曽得豐生於面覿左傳
　古本又對楊子於遺編故知蒸豚烹雞何代無賢十
　室之邑必有忠信者矣
　王元美云用修以方城爲萬城其可笑不待言伯晦
　引史記阻之以鄧林緣之以方城又我悉方城外及
　服䖍杜預之説以闢之似矣然不如盛𢎞之荆州記
　之明切也其云葉東界有故城始犨縣東至瀙水達
　泚陽界南北聯聯數百里號爲方城一謂之長城南
　北雖無基築皆連山相接而漢水流其南故屈完云
　云何其易曉也郡國志葉縣有方城郭仲産曰苦萊
　于東俱有方城又楚狂接輿耕於方城之南蓋皆傍
　此長山方城而名者也
　按此所引荆州記云云俱見水經注潕水條下前不
　引之以正者蓋管國俱云踰方城望汶山是即所謂
　長江之險與我共之者矣則屈完所云方城爲城其
　指漢南無疑故余謂元凱似爲少誤是欲因楊以弼
　杜非引杜以闢楊也今述道元所載之説以爲明切
　易曉而復錯綜其詞自見其博是又承杜之誤而蹈
　楊之轍矣
　　　孔子沐浴而朝
孔子沐浴而朝於義盡矣胡氏乃云仲尼此舉先發後
聞可也是病聖人之未盡也果如胡氏之言則不告於
君而擅興甲兵是孔子先叛矣何以討人哉胡氏釋之
於春秋朱子引之於論語皆未知此理也岳飛承金牌
之召或勸之勿班師飛曰此乃飛反非檜反也其從容
君臣之義雖聖人不過是也
　春秋隱公四年夏宋公陳侯蔡人衛人伐鄭胡氏曰
　春秋之法誅首惡云云引陳恒云云不告也然則隣
　有弑逆聲罪赴討雖先發而後聞可矣
　胡氏未嘗有仲尼此舉之言朱子誤引之耳奈何波
　及胡氏耶想亦未觀胡傳耳
　　　翠微
爾雅山未及上曰翠微詩曰陟彼崔嵬崔嵬即翠微詩
傳授字各不同爾然崔嵬字不及翠微之工凡山逺望
則翠近之則翠漸微也故曰翠微也
　陸佐公石闕銘云旁映重叠上連翠微濟曰翠微天
　邊氣也
　爾雅云石山戴土謂之崔嵬
　使崔嵬即翠微爾雅何爲重岀耶
　　　筤
蜀名竹藂曰林筤易説卦爲蒼筤竹古注音浪
　字書云蒼筤幼竹又車籃也在陽字韻易註音郎今
　曰古注豈閣本耶
　　　雉噫
楊子五百篇論孔子因女樂去魯曰不聽政諫不用雉
噫注雉噫猶歌歎之聲梁鴻五噫之類也琴操曰季桓
子受齊女樂又不致膰爼於大夫孔子遂行師已送之
曰夫子則非罪也孔子曰吾歌可乎歌曰彼婦之口可
以岀走彼婦之謁可以死敗優哉游哉聊以卒歲此即
雉噫之歌也衝波傳云孔子相魯齊人懼而欲敗其政
選齊國好女八十人皆衣文衣而舞容璣季桓子語魯
君爲周道游舘孔子乃行覩雉之飛鳴嘆曰山梁雌雉
時哉時哉色斯舉矣翔而後集因爲雉噫之歌曰彼婦
之叩可以岀奏彼婦之謁可以死北優哉游哉聊以卒
歲楊子所云雉噫者指此唐人學官碑文云聆鳯衰於
南楚歌雉噫於東魯亦用楊子之語也今本無雉字故
詳具之以廣異聞
　楊子雉噫司馬本無雉字
又秇林伐山云楊子言孔子之去魯云云五噫之類也
按家語孔子去魯歌曰彼婦云云聊以卒歲此即雉噫
之歌也唐文聆鳯衰於接輿歌雉噫於桓子
　按此一事一曰家語一曰衝波傳一有論語一無之
　何自相矛盾也
　　　風雅逸篇
衝波傳云有鳥九尾孔子與子夏見之人以問孔子曰
鶬也子夏曰何以知之孔子曰河上之歌云鶬兮鴰兮
逆毛衰兮一身九尾長兮
　韓詩内傳云孔子渡江見鶬鴰異之衆莫能名孔子
　嘗聞河上人歌云鴰兮鶻兮逆毛衰兮一身九尾長
　兮
　大戴禮注引韓詩内傳云鶬鴰胎生孔子渡江見而
　異之
　白澤圖云昔孔子子夏所見故歌之其頭九首今呼
　爲九頭鳥也
　文選江賦龍鯉一角竒鶬九頭注劉騊駼𤣥根賦云
　一足之䕫九頭之鶬
　酉陽雜俎云白澤圖謂之鶬鸆帝鵠書謂之逆鶬寳
　厯中國子四門助教史逈語段成式常見裴瑜所註
　爾雅言鶬糜鴰是九頭鳥也
　此數書俱不引衝波傳不知何從見之眞竒聞也
　　　公冶長
世傳公冶長能通鳥語不見於書惟唐沈佺期燕詩云
不知黃雀語能免冶長災白樂天鳥鶴贈答詩序云予
非冶長不能通其意似實有其事或在亡逸書中如衝
波傳魯定公記之類今無所考耳
　論語疏云公冶長辨鳥雀語云唶唶嘖嘖白蓮水邊
　有車覆粟車脚淪泥犢牛折角收之不盡相呼共啄
　人驗之果然
　邢昺云舊説冶長解鳥語故係之縲絏
　此既云如衝波傳之類無所於考則所引鶬鴰之歌
　及雉噫之歌皆云岀衝波傳何耶
　王元美云諺有城門失火殃及池魚詩有舊時王謝
　堂前燕飛入尋常百姓家其事甚明而附㑹其説者
　至以池魚爲姓名以王謝爲商誤游烏衣國又孔子
　謂公冶長在縲絏之中而小説謂公冶長識鳥語爲
　鳥所誤至沈佺期引之入詩曰不知黃雀語能免冶
　長災皆可笑也
　解鳥語者公冶長見衝波傳又沈佺期詩不知黃雀
　語能免冶長災
　池魚王謝事前人已自有説但冶長縲絏既笑沈詩
　爲附會而識鳥語復引衝波及沈詩實之一卷中前
　後不顧如此王楊殆二秦一律者矣
　　　扁舟本作鯿舟
或問予詩人多用扁舟何處爲始予按南史天淵地新
製鯿魚舟形甚狹故小舟稱扁舟六朝詩惟王由禮有
扁舟夜向江頭泊之句至唐人則多用之
方望爲隗囂軍師後囂不聽其言望以書謝之曰范蠡
收責勾踐乗扁舟於五湖舅犯謝罪文公亦逡巡於河
上望之無勞固其宜也望聞烏氏有龍池之山微徑南
通與漢相屬其傍時有竒人聊及閒暇廣求其真願將
軍勉之望之見機亂邦托跡方外飄然行遁邈焉莫追
賢於范増逺矣
　吳越春秋范蠡辭王乃乗扁舟岀三江入五湖人莫
　知其所適
　史貨殖傳范蠡既雪會稽之恥乃乗扁舟浮于江湖
　漢書音義曰特舟也
　後漢書更始三年正月平陵人方望立前孺子劉嬰
　爲天子望爲丞相弓林爲大司馬更始遣李松蘇茂
　等擊斬之
　所云扁舟爲編舟矣又引方望書望豈在南朝後耶
　王元美引方望書末云雖鴟夷子皮何以加焉然至
　立劉林作天子自爲丞相卒䧟大戮死者有知能無
　爲西川强鬼所笑　以劉嬰弓林爲一人誤
　　　西施
世傳西施隨范蠡去不見所岀只因杜牧西子下姑蘇
一舸逐鴟夷之句而附會也予竊疑之未有可證以折
其是非一日讀墨子曰吳起之裂其功也西施之沉其
美也喜曰此吳亡之後西施亦死於水不從范蠡去之
一證墨子去吳越之世甚近所書得其眞然猶恐牧之
别有見後檢修文御覽見引吳越春秋逸篇云吳亡後
越浮西施於江令隨鴟夷以終乃嗟曰此事正與墨子
合杜牧未精審一時趂筆之過也蓋吳既滅即沉西施
於江浮沉也反言耳隨鴟夷者子胥之譖死西施有力
焉胥死盛以鴟夷今沉西施所以報子胥之忠故云隨
鴟夷以終范蠡去越亦號鴟夷子杜牧遂以子胥鴟夷
爲范蠡之鴟夷乃影撰此事以墮後人於疑網也既又
自笑曰范蠡不幸遇杜牧受誣千載又何幸遇予而雪
之亦一快哉
　唐陸廣微吳地記云嘉興縣一百里有女兒亭勾踐
　令范蠡取西施以獻夫差西施於路與范蠡潛通三
　年始達於吳遂生一子至此亭其子一歲能言因名
　女兒亭越絶書云西施亡吳國後復歸范蠡因泛五
　湖而去
　觀此則逸篇寧非影撰耶
　王元美云楊陳之證西施俱各有所岀難以臆斷第
　陳引吳地記云云此大可笑夫蠡必不爲此事語兒
　者就李也晦伯之駁用修可謂夢中説夢矣
　按吳地記其書見存楊謂逸篇者岀何典記耶余謂
　其影撰故引以正之耳元美不能逆志而云各有所
　岀殆夢中説夢之後更䆿語耶
　　　更
列子云禾生伯子岀行經坰外宿於田更更訓老老而
更事也漢立三老五更義取此張湛注列子乃云更當
作叟誤矣
　困學紀聞三老五更按列子云禾生子伯宿於田更
　商丘聞之舍更亦老之稱也已先言之矣
　孝經援神契云尊三老者父象也五更寵以度
　禮祭義養三老五更于太學所以教諸侯弟也又食
　三老云云　史記西門豹治鄴投三老于河
　應劭漢官儀曰三老五更三代所尊也史正義云百
　官表云十里一亭亭有長十亭一鄉鄉有三老掌教
　化皆秦制也曰漢立三老五更當别有見
　蔡邕云更當爲叟叟老人之稱也
　　　重違
孔藂子載孔子高謂平原君曰重違公子盛㫖漢書孔
光傳重違大臣正義東坡晁錯論又重違其意重難也
言難違其意而勉從之也近世不達此語以重爲重大
之重失之矣
　孔藂抗志篇云衛公子交饋馬四乗於子思曰禮雖
　有爵賜人不踰父兄今重違公子之盛㫖則有失禮
　之僣焉若何
　謂子高謂平原君或今本誤
　　　鬼谷子
漢書蓻文志鬼容區三篇注即鬼臾區也郊祀志黃帝
得寳鼎冕侯問於鬼臾區云云注即鬼容區容臾聲相
近今按鬼谷即鬼容者又字相似而誤也高似孫子畧
便謂蓻文志無鬼谷子何其輕於立論乎
　史記注鄭𤣥云鬼臾區黃帝佐也
　史記云鬼谷先生蘇秦張儀之師也今以爲谷區豈
　見鬼耶儀秦亦豈黃帝時人耶
　拾遺記鬼谷子云吾生於歸谷亦曰鬼谷鬼者歸也
　又曰歸者谷名也古史考云鬼谷子也歸鬼相近也
　栁子云漢劉向班固錄書無鬼谷子鬼谷子後出妄
　言亂世難信
　今誚子畧栁子亦未見耶
　　　度轂
韓非子云顔回明仁於度轂程嬰顯義於趙武上句不
知事之所岀度轂似是人姓名度姓古有之宋有度正
蜀之遂寧人
　此後漢書崔駰達㫖語也曰韓子誤
　　　秀才
趙武靈王論胡服云俗辟民易則是吳越無秀才也秀
才之名始此後再見於賈誼傳六朝遂以此爲取士之
科名云
　史記趙武靈王云且服竒者志淫則是鄒魯無竒行
　也俗辟者民易則是吳越無秀士也戰國䇿是吳越
　無俊民也無秀才字
　　　君主妻河
史記年表秦始以君主妻河君主秦君之女其曰君主
猶後世公主也妻河沉之河水如河伯娶妻故事蓋戎
俗也吕東萊作大事記不達君主之義改主爲生又改
生作甥失之逺矣是以君子無貴鑿也
　史年表秦靈公八年初以君公妻河索隱曰謂初以
　此年取他女爲君主君主猶公主也妻河謂嫁之河
　伯故魏俗猶爲河伯取婦蓋其遺風殊異其事故云
　初
　此註自明伯恭豈不見之或傳寫之誤改甥者何人
　　　别號
戰國䇿秦惠王時有寒泉子注云秦處士之號史記索
隱云甘茂居渭南隂鄉之樗里故號曰樗里子又范蠡
去越自稱鴟夷子此固後人别號之所昉乎
　史記樗里子者名疾秦惠王之弟也滑稽多知武王
　時與甘茂爲左右丞相室在於昭王廟西渭南隂鄉
　樗里故俗謂之樗里子索隱即引爲註
　楚䇿甘茂與樗里疾貿首之讎也謂茂號樗里誤史
　記范蠡自謂鴟夷子皮今止云鴟夷子亦誤
　　　萬歲夜
姚寛戰國䇿注博引諸書以證之用心亦至矣然猶有
遺也楚䇿楚王遊雲夢謂安陵君曰樂矣今日之游寡
人千秋萬歲後誰與樂此矣安陵君泣下數行曰萬歲
夜願以身試黃泉蓐螻蟻夜如左傳注窀穸厚夜之夜
最見人臣不敢斥言之意今本改夜作後不見古人立
言之妙矣
　戰國䇿云楚王遊於雲夢仰天而嘆曰樂矣今日之
　游也寡人萬歲千秋之後誰與樂此矣安陵君泣下
　數行而進曰臣入則編席岀則陪乗大王萬歲千秋
　之後願得以身試黃泉蓐螻蟻又何如得此樂而樂
　之王大説
　此文自明夜字如何安置豈所見又古本耶
　　　韓非子引諺(風雅遺篇/)
奔車之上無仲尼覆舟之下無伯夷
　此見韓子安危篇非諺也
　　　何與呵通
賈誼過秦論信臣精卒陳利兵而誰何註誰何問之也
漢書有誰何卒如淳曰何謂何官也按他註解誰與譙通
與高帝譙讓項羽之譙同莊子盛鶴列於麗譙之間譙謂
出入城門而譙呵問之如今之盤詰守關之例何與呵通
　莊子注麗譙髙樓名一作嶕謂華麗而嶕嶢漢書陳勝
　傳戰譙門中師古曰門上爲高樓以望也樓一名譙
　故謂美麗之樓爲麗譙譙亦呼爲巢所謂巢車者亦
　謂兵車之上爲樓以望敵也
　漢書漢王謝羽鴻門項荘舞劔樊噲直入羽壯之賜
　以酒噲因譙讓羽此謂高帝譙讓項羽誤
　索隱云崔浩云何或爲呵漢舊儀宿衛郎官分五夜
　誰呵呵夜行者誰也何呵字同如淳曰何猶問也據
　此則何呵同矣誰與譙同出何註乎
　　　邯鄲才人嫁爲厮養卒婦(南中集/)
予觀樂府有邯鄲才人嫁爲厮養卒婦篇特亡其辭亦
失其解及考史記張耳傳洎楚漢春秋并云趙王武臣
爲燕軍所獲囚於燕獄先後使者往請輒爲燕所殺趙
有厮養卒謝其舍中曰吾將載趙王歸舍中人笑之乃
走燕壁以利害説燕將燕以爲然乃歸趙王厮養卒御
王以歸武臣歸趙以美人妻養卒以報之是其事也予
觀養卒有戰國䇿士之風太史公書其事文既竒樂府
歌其事亦竒矣六朝及唐人擬作者皆似眯目道黑白
雖吾鄉太白亦迷其源昔吾亡友何仲黙一日讀焦仲
卿妻樂府謂予曰古今惟此一篇更無第二篇也凡歌
辭簡則古此篇愈繁愈古子庶幾焉可作一篇與此相
對予謝未遑然亦未有兹竒事直當之也去今二十年
屏居滇雲平晝無事散帙見此事思與仲卿事適類復
憶仲黙言乃操觚試爲之以成此篇惜不使仲黙見之
永昌張愈光亦仲黙文字友也遂往一通以寄愈光云
　李子田云邯鄲才人嫁爲厮養卒婦楊用修引張耳
　傳厮養卒説燕王事云是此卒且曰古今作者如眯
　目道黑白雖吾鄉太白亦昧其源因譔一古風長篇
　謂可方焦仲卿妻然張耳傳祗云厮養卒並無才人
　嫁爲婦語曷以知所嫁者即此卒耶張耳傳非隱書
　古今人所同喻豈得云通不檢此人皆眯目耶且古
　人作樂府多襲舊題變岀新意曷欲定掇本事耶凡
　此諸不可通而詩之佳否姑勿及也
　此事史漢并同注中俱無楚漢春秋字假之以欺人
　可耳乃首言史記何耶
　其詩有云春禖燕乙乙曉寢蟲􁋽􁋽説文云乙燕燕
　𤣥鳥也齊魯謂之乙不云乙乙也文選文賦思乙乙
　其若抽善注乙乙難岀之貌説文曰隂氣尚强其岀
　乙乙然徐曰乙乙未展也今指爲燕對蟲恐誤
　又云黃鵠悲陶嬰蝴蝶怨韓馮搜神記韓馮事乃鴛
　鴦非蝴蝶也不知梁祝肯借用否耶
　　　古歲字作遂
古歲字即歲時之遂今文遂字从歩从戌年至戌而終
乃秦人以十月爲歲首故制字以歩戌前此未有也宋
姚孝寧已辨之予觀史記注引陸賈楚漢春秋云三老
董公八十二遂封爲成侯遂即歲也陸賈著書不用秦
篆而用古文亦卓士哉崔希裕畧古篇古歲字作亗未
詳其義然亦可證歩戌之爲秦制而非古矣
　史記注雖有此句詳其文義遂字屬下句詎可指此
　遂爲歲耶
　白虎通曰所以名爲歲者何歲者遂也三百六十六
　日一周天萬物畢死故爲一歲也
　爾雅夏曰歲取歲星行一次也歲星行一次而四時
　之功畢故年謂之歲從歩者躔度可推歩也從戌者
　木星之精生於亥自亥行至於戌而周天也(毛居正/六經正)
　(誤/)
　　　律書注
按律書註伶倫取嶰谷之竹陽律六取雄竹吹之隂律
吕六取雌竹吹之
　今律書及律厯志併無此注蓋雄鳴雌鳴誤之耳吕
　覽説苑及晉書等志俱無雄竹雌竹之事
　宋玉笛賦云衡山之陽見竒篠異幹良工至此曰命
　陪乗取其雄焉得其雌焉遂以爲笛
　　　七始(丹鉛閏錄/)
漢書律厯志引古文尚書予欲聞六律五聲八音七始
詠以岀納五言今文七始詠作在治忽史繩祖據漢郊
祀歌七始華始肅倡和聲而以今文在治忽近于附㑹
以予考之此言聲律音韻是一類事但漢書注不著七
始之義今之切韻宫商角徵羽之外又有半商半徵蓋
牙齒舌唇喉之外有深喉淺喉二音此即所謂七始詠
詠即韻也汗簡𨽻古七始作夾始蓋古人七作􁁊􁁊與
夾相近而誤尤可驗史氏之説爲是由此言之切韻之
法自舜世已然不起於西域胡僧又可知予特表岀之
(孟康云七始者天地四時/人也此説乃意料之言)
　漢書志曰予欲聞六律云云五言汝聽言以律吕和
　五聲施之八音合之成樂七者天地四時人之始也
　順以歌詠五常之言(史記索隱古文尚書作/在治忽今文作采政忽)
　此本志自明謂注無七始之義孟康意料之言俱誤
　七始華始安世房中歌也云郊祀歌又誤其切韻云
　云不必辨
　　　三河
唐詩天子三河募少年三河黃河也折支河也湟中河
也
　史記高帝紀發關内兵收三河士韋昭曰河南河東
　河内
　貨殖傳河東河内河南在天地之中
　阮藉詩蘇子狹三河沈注云河南河北河東秦之三
　川郡
　今指定三河之名誤
　　　青雲
史記云伯夷叔齊雖賢得夫子而名益彰顔淵雖篤學
附驥尾而行益顯閭巷之人欲砥行立名者非附青雲
之士烏能施於後世哉青雲之士謂聖賢立言傳世者
孔子是也附青雲則伯夷顔淵是也後世謂登仕路爲
青雲謬矣試引數條以證之京房易占青雲所覆其下
有賢人隱續逸民傳嵇康早有青雲之志南史𢎞景年
十四五歲見葛洪方書便有養生之志曰仰青雲覩白
日不爲逺矣梁孔稚圭隱居多搆山泉衡陽王鈞往遊
之圭曰殿下處朱門遊紫闥詎得與山人交耶鈞曰身
處朱門而情遊滄海形入紫闥而意在青雲又袁彖贈
隱士庾易詩曰白日清明青雲遼亮昔聞巢許今覩臺
尚阮籍詩抗身青雲中網羅孰能施李太白詩獵客張
兔罝不能挂龍虎所以青雲人高歌在巖户合而觀之
青雲豈仕進之謂乎王勃文窮且益堅不墮青雲之志
即論語視富貴如浮雲之㫖若窮而常有覬覦富貴之
心則鄙夫而已矣自宋人用青雲字於登科詩中遂誤
至今不改
　史記須賈見范雎頓首言死罪曰賈不意君能自致
　於青雲之上
　揚雄解嘲云當途者升青雲失路者委溝渠
　宋書劉瑀答何偃云一蹙直造青雲何至與駑馬爭
　路
　晉書載記史臣曰劉元海人傑必致青雲之上是以
　䇿馬騫鳴乗機豹變五部高嘯一旦推雄
　南史齊衡陽王鈞與㑹稽孔珪問答云云見衡陽王
　道度傳非梁也(唐僧廣宣寄賀王超放第/二榜詩便向青雲領貢賔)
　　　胡苑
張良對高祖言長安形勝曰南有巴蜀之饒北有胡苑
之利史記漢書皆不解胡苑之義後人或改苑作戎非
也按漢官儀引郎中侯應之言曰隂山東西千餘里單
于之苑囿也又胡人歌曰失我燕支山令我婦女無顔
色失我祁連山令我六畜不蕃息所謂胡苑之利當是
此義
　史記註索隱云苑馬牧外接胡地馬生於胡故云胡
　苑之利正義曰博物志云北有胡苑之塞按上郡北
　地之北與胡接可以牧養禽獸又多致胡馬故謂胡
　苑之利也今云無解誤其歌引西河故事之誤姑勿
　及也
　　　先其祘命
漢書律厯志劉歆條奏引書曰先其祘命師古曰逸書
也言王者統業先立算數以命百事也祘古算字近俗
本改祘作算而俗士不知算命之義又顚倒其字作先
算其命成何語言似星士招牌矣可笑也又可惡也凡
古書有古字不可輕改若依古作祘則人雖罕識而識
之者必博古士也未必妄改作先算其命也他如斠若
畫一通鑑改斠作較不知斠勘斗斛也較車耳也其義
殊逺左親戚去墳墓通鑑改左作離運籌帷帳通鑑改
帳作幄陳平雖美如冠玉耳其中未必有也冠玉下去
一耳字便失其指皆是爲拙工廢繩墨聊舉一二其餘
更僕窮紙不能數也
　律厯志云數者一十百千萬也所以算數事物順性
　命之理也書曰先其算命師古曰云云不作祘字
　史記蕭何爲法顜若畫一徐廣曰顜音古項反一音
　較索隱曰漢書顜作講講一作覯小顔曰講和也未
　見斠字
　張良傳天下游士離其親戚去墳墓
　帷帳漢書作帷幄史自序傳同俱非通鑑所改也
　　　陸賈素馨
陸賈南中行紀雲南中百花惟素馨香特酷烈彼中女
子以綵絲穿花心繞髻爲飾梁章隱詠素馨花詩云細
花穿弱縷盤向綠雲鬟用陸語也花繞髻之飾至今猶
然予嘗有詩云金碧佳人墮馬粧鷓鴣林裏採秋芳穿
花貫縷盤香雪會把風流惱陸郎姜夢賓笑謂予曰不
意陸賈風流之案千年而始發耶
　廣東志云廣州有花田(平/田)彌望皆植素馨花南征錄
　云南漢主劉隱時美人死𦵏於此至今花香異於他
　處或云隱之女
　其花舊名悉那茗因生於素馨塚上故名
　陸賈西漢初即預知南漢死女事眞異人哉
　嵇含南方草木狀云那悉茗末利花皆胡人自西國
　移植於南海南人憐其芳香競植之陸賈南越行紀
　云南越之境五谷無味百花不香此二花特芳香者
　緣自胡國移至不隨水土而變與夫橘化爲枳異矣
　彼之女子以綵絲穿花心以爲首飾
　史記賈兩使尉佗皆廣州也其行紀安得著雲南花
　哉且此時漢尚未通滇南安得云云哉
　　　史記引諺
用貧求富農不如工工不如商刺繡文不如倚市門
　史貨殖傳夫用貧云云市門此言業末貧者之資也
　不云諺也漢書作諺云
　　　𤣥的
史記五宗世家程姬有所避不願進注引釋名云天子
諸侯羣妾以次進御有月事者更不口説故以丹注面
的爲識令女史見之又馬之當額亦曰的易説卦爲的
顙三國志有的盧又烏脰亦曰的南史侯景陷臺城童
謠云的脰烏拂朱雀還與吳
　易爲的顙解曰的白也升菴本經詎忘之耶
　三國志注先主馬名的盧
　爾雅的顙白顚今之戴星馬也額有白毛謂之的相
　馬經曰馬白額入口至齒者名曰榆雁一名的盧奴
　乗客死主乗棄市
　三國典畧曰侯景令飾朱雀門其日有白頭烏萬計
　集門樓童謡曰白頭烏拂朱雀還與吳南史作的脰
　今以馬額烏脰爲的誤若如其説則幽明錄云華隆
　犬號的尾是的又可爲犬尾矣
　　　東方朔傳引古語(風雅逸篇/)
水至清則無魚人至察則無徒
　漢書本傳故曰水至清云云文選無故曰字未必古
　語也若以故曰字爲古語則前有云故曰時異事異
　何不表岀耶
　韓非子隰子曰古者有諺曰知淵中之魚者不祥
　　　武帝賢良䇿引古語
良玉不琢
　董仲舒傳制曰夫帝王之道豈異指哉或曰良玉不
　琢又曰非文無以輔德今曰古語何遺下句耶
　　　天馬歌
天馬歌天馬倈厯無草草即皁字从草从早艸字可染
皁也後借爲皁𨽻之皁厯解爲槽櫪之厯言其性安馴
不煩控制也師古解爲水草之草失之
　漢志云天馬來厯無草徑千里循東道張晏曰馬從
　西而來東也師古曰言馬從西來經行磧鹵之地無
　草者凡千里而至東道
　據歌中上下文意馬尚未至安得即説槽櫪且染皁
　何施又云皂𨽻之皂將用以控此馬乎殊不可曉
　西河舊事曰廣武郡有馬蹄谷漢武帝聞大宛有天
　馬遣李廣利伐之始得此馬漢武爲賦天馬之歌云
　云胡馬感北風之思遂頓羈絶絆驤首而馳晨發京
　城食時至燉煌北塞山下嘶鳴而去因名其處爲候
　馬亭俗號曰天馬徑
　觀此天馬之性其安馴有如此者
　　　蝦蟆陵
白樂天詩自言本是京城女家在蝦蟆陵下住蝦蟆陵
在長安謝良輔詩取酒蝦蟆陵下家家守歲傳巵齊巳
詩翠樓春酒蝦蟆陵長安少年皆共矜
　國史補曰董仲舒墓門人至皆下馬故謂之下馬陵
　諺訛爲蝦蟆陵志云常樂坊内家東有大塚俗誤以
　爲仲舒墓亦呼爲蝦蟆陵曲中岀美酒京都稱之韋
　述兩京記亦以爲仲舒墓又國史補云抹漢武帝幸
　芙蓉園即秦之宜春苑也毎至此墓下馬時人謂之
　下馬陵歲月深逺誤爲蝦蟆陵爾
　　　約法三章
漢書與父老約(句/)法三章耳殺人者死傷人及盜抵罪
今皆讀作約法三章是何理也
　困學紀聞云漢書高帝與父老約爲句下云法三章
　耳唐高祖入京師約法十二條蓋放此語而失之
　用修之言蓋本此耳
　漢天文志漢王入秦與秦民約法三章民無不歸心
　者可謂能行義矣
　文紀宋昌云漢興除秦苛煩約法令施德惠人人自
　安
　刑法志漢興高祖初入關約法三章曰殺人云云蠲
　削苛煩兆民大悦其後兵革未息三章之約不足以
　禦奸又云漢興之初雖有約法三章網漏吞舟之魚
　然其大辟尚有夷三族之令
　高祖初順人心作三章之約(紀/末)
　漢明帝時楊終上疏云高祖平亂約法三章大宗至
　仁除去收拏
　後漢章帝後有輕侮之法和帝即位張敏駁議曰臣
　聞師言救文莫如質故高帝去煩苛之法爲三章之
　約
　安帝時尚書陳忠寛尹次史玊殺人之罪應劭追駁
　之議曰高祖入關雖尚約法然殺人者死亦無寛降
　後漢王充等論三章在令貴取能約
　荀悦漢紀沛公與秦人約法三章殺人者死傷人者
　刑及盜抵罪
　魏志陳矯傳周有三典之制漢約三章之法
　郭沖五事云法正謂諸葛云昔高祖入關約法三章
　秦民知德(孔明/傳注)
　世説云魏顗初宦虞存嘲之曰與卿約法三章
　符健與百姓約法三章薄賦卑宫乗心政事(晉載/記)
　宋書云蕭道成馳檄數沈攸之罪曰今皇上聖明將
　相仁厚約法三章輕刑緩賦
　梁書袁昻謝梁武啓曰幸約法之𢎞承解網之宥
　三季之弊由於煩刑大德之興在於三約(魏刑/法志)
　北齊書樊遜外中紀號對曰使百姓一覩六軍若逢
　司隷然後除其苛令與其約法
　武帝詔曰漢王約法除其苛政姬王輕典刑彼新邦
　(周/書)漢高以三章之約以慰秦人(隋刑/法志)
　唐書將軍王𤣥榮殺其縣令肅宗將宥之韋陟曰昔
　漢高約法殺人者死今殺人者生恐非所宜
　按約法字兩漢書皆同相去不逺其得於傳授者必
　眞也漢紀復無耳字更章章明甚故晉宋隋唐史册
　中亦相承無異今特標立異説謂是何理豈前人俱
　誤耶近見刻史記者又尊信表章之以誤後學豈於
　前諸史畧不經目耶
　　　陸賈
春秋後語陸賈所著賈在漢初頗有文藻自新語外有
春秋後語南中行紀又著感春賦盛引典誥今雖不傳
而文心雕龍載其目實爲上林子虚之先鞭
　孔衍以戰國䇿所書未爲盡善乃引史記㕘其異同
　聚爲一書號爲春秋後語(史/通)
　文心銓賦篇云漢初詞人順流而作陸賈扣其端才
　畧篇云漢室陸賈首發竒采賦孟春而選典誥其辨
　之富矣
　賈所著楚漢春秋孟春賦也云後語感春誤
　　　馮夫人錦車
漢書西域傳馮夫人名嫽漢宫人也善史書乗錦車持
節和戎而歸按此事甚竒而六朝唐人無入篇詠者此
事可畫可歌賢於詠明妃之失節文姬之傷化多矣
　漢元封中以江都王建女細君爲公主妻烏孫昆莫
　年老以公主妻其孫岑陬公主死漢以楚王戊之孫
　解憂爲公主妻岑陬陬死翁歸靡復尚楚主初楚主侍
　者馮嫽能史書習事嘗持漢節爲公主使行賞賜于城
　郭諸國敬信之號曰馮夫人爲烏孫右大將妻大將與
　烏就屠相愛都䕶鄭吉使馮夫人説烏就屠降漢烏就
　屠恐曰願得小號宣帝徵馮夫人自問狀遣謁者送馮
　夫人馮夫人錦車持節詔立烏就屠等皆賜印綬
　此豈和戎而歸耶云可畫可歌何耶
　　　嚴子陵
范曄嚴光傳以光爲餘姚人而云少與光武同學光武
何嘗至餘姚哉曄著任延傳云延㑹稽都尉到郡先詢
延陵季子時天下新定道路未通避亂江南者皆未還
中土如董子儀嚴子陵等帥皆待以師友之禮則子陵
僑居避亂江南明矣又按故蹟遺文有嚴光碑云子陵
新野人避亂江南娶梅福女因居㑹稽以此考之與任
延傳相合
　高士傳光餘姚人少有高名同光武遊學及帝即位
　乃變易姓名隱逝不見(范書/同)
　紀云光武王莽天鳯中之長安受尚書光傳子陵與
　光武同遊學乃去一游字云光武何嘗至餘姚謂文
　叔不至餘姚似也光獨不可之長安耶
　任延傳延更始元年拜㑹稽都尉及到先遣饋禮祠
　延陵季子時避亂江南者皆未還中土㑹稽頗稱多
　士延到皆聘請高行如董子儀嚴子陵等敬待以師
　友之禮
　夫季子吳人傳云饋祠此云先詢豈札猶存耶
　光爲餘姚人本傳自明乃去㑹稽頗稱多士之句指
　爲僑居何耶
　漢書梅福九江壽春人少學長安補南昌尉後去官
　歸壽春居家常以讀書養性爲事至元始中王莽顓
　政福一朝棄妻子去九江至今傳以爲仙其後人有
　見福于㑹稽者變姓名爲吳市門卒云
　漢地理志㑹稽郡縣二十六其一曰吳注周太伯所
　邑則福于㑹稽爲吳市之門卒非即今紹興之㑹稽
　也云娶福女因居㑹稽然耶
　夫福棄妻子去矣豈獨攜女而行變姓名矣誰復知
　其有女妻光耶且光之避亂當王莽之未延之禮光
　在更始之初福棄家去則平帝時也相去已二十餘
　年計福固已老矣可必其有季女耶
　金石古文公所輯也古蹟遺文既有子陵碑何爲而
　不收入耶又云碑與延傳相合是果相合否耶蓋亦
　鼎文鄦字意耳
　　　沙漠沙幕兩音
漢書武帝元朔六年衛青將六將軍絶幕注沙土白幕
今按幕漫也西域傳難睨國以銀爲錢文爲騎馬幕如
人面如淳曰幕音漫韋昭曰幕錢背也靈棋經十二棋
子皆隂謂之純隂漫然則漫幕同義李陵歌曰徑萬里
兮度沙漠注此匈奴沙漫地崔浩謂之河底猶今人呼
帳幔亦曰幙可依字讀義無爽　今按京師謂錢背曰
漫兒呼帳面曰㡢子則沙漠與絶幕作漫莫兩音皆通
(巵/言)
　西域傳罽賓國東北至難兜國九日行以金銀云云
　如淳曰幕音漫師古曰幕即漫耳無勞借音
　以罽賓爲難睨以兜爲睨俱誤亦無韋昭註
　武紀絶幕應劭曰幕沙幕匈奴之南界瓚曰沙土曰
　幕師古曰幕者即今之突厥中磧耳　又按紀元狩
　四年衛青將四將軍岀定襄至幕北圍單于元封元
　年遣使告單于曰何但亡匿幕北寒苦之地爲則南
　界爲是
　蘇武傳李陵置酒賀武歌曰徑萬里兮度沙幕爲君
　將兮奮匈奴下原無注復自爲注何耶
　韻會古漠幕字通用幔或作幕
　
　
　正楊卷二
欽定四庫全書
　正楊卷三　　　　　　　明　陳耀文　撰
　　　雲岳屛風
漢鄭𢎞第五倫故吏同為太尉司空每朝見𢎞曲肱自
卑明帝聞知乃賜雲岳屛風分隔其間(雲岳即雲/氣山岳也)
　謝承後漢書鄭𢎞為太尉時舉第五倫為司空班次
　在下每正朔朝見𢎞曲躬自卑上問知其故遂聽置
　雲母屛風分隔其間由此為故事
　此謂雲岳復為之註何也
　梁劉孝威啓昔紀亮所隔惟珍雲母
　陳𢎞周正啓昔琉璃見重雲母彌珍
　　　趙李
阮籍詠懐詩西逰咸陽市趙李相經過顔延年以為趙
飛燕李夫人劉㑹孟謂安知非實有此人不必求其誰
何也不詳詩意咸陽趙李謂游俠近幸之儔漢書谷永
傳小臣趙李從㣲賤尊寵成帝常與㣲行者籍用趙李
字正出此若如顔延年說趙飛燕李夫人豈可言經過
如劉㑹孟言當時實有此人唐王維詩亦有日夜經過
趙李家豈唐時亦實有此人乎乃知讀書不詳考深思
雖如延年之博學會孟之精鍳亦不免失之况下此者
耶
詩話補遺云阮籍詩西㳺(云云/)經過顔延年注趙飛燕
李夫人非也按漢書乃成帝時趙季李欵延之之博尚
有此誤(馮少洲詩/紀並載)
　谷永傳成帝乆無繼嗣數為㣲行多近幸小臣趙李
　從㣲賤專寵皆皇太后與諸舅夙夜所常憂至親難
　數言故推永等因天變切諫永䟽云掖庭獄大為亂
　阱滅絶人命主為趙李報怨
　班倢伃傳自鴻嘉後上稍隆扵内寵倢伃進侍者李
　平平得幸立為倢伃上曰始衛皇后亦從㣲起迺賜
　平姓曰衛其後趙飛燕姊弟亦從自㣲賤興踰越禮
　制寖盛扵前
　敘傳成帝自大將軍王鳯薨後富平定陵侯張放淳
　于長等始愛幸出為㣲行行則同輿執轡入侍禁中
　設宴飲之會及趙李諸侍中皆引滿舉白談笑大噱
　㨿此則子所引者正趙飛燕也且小臣趙李句讀俱
　差何用笑延之乎
　何並傳並自隴西太守徙潁川太守陽翟輕俠趙季
　李欵多畜賓客以氣力漁食閭里至姦人婦女持吏
　長短從横郡中聞並至皆亡去並下車敕曰趙李桀
　惡雖逺去當得其頭以謝百姓吏後得趙李他郡持
　頭還並縣之
　謝靈運景隆法師誄云生自豪華家贏金帛加以巧
　乗騎解絲竹詠絶響於康衢弄絃管扵華肆者非徒
　經旬涉朔彌厯年稔而已諒趙李之咸陽程鄭之臨
　卭矣
　又云生以意泰意管生理孰是歡慰程鄭趙李
　據此趙李與程鄭並言則非陽翟可殺之趙李也王
　元美云嵇叔夜詩西㳺(云云/)經過注謂李夫人趙飛
　燕大誤或云趙飛燕李平皆成帝所幸婕妤然不應
　與婕妤㳺從班史谷永傳又為趙李報徳復怨注小
　臣趙李從㣲賤尊寵楊用修又言即趙季李欵然二
　人皆陽翟大俠為何並所殺未審孰是
　　　玉樹
左思三都賦序譏揚雄賦甘泉不當言玉樹青葱誤矣
揚雄言玉樹者武帝所作集衆寳為之以娛神非謂自
然生之猶下句言馬犀金人也
　漢武帝故事曰上起神屋前庭殖玉樹珊瑚為枝碧
　玉為葉璧馬犀言作馬及犀為璧飾也
　此已見選注似無煩贅辭為也
　王褒雲陽宫記云甘泉宫北有槐樹今為玉槐樹根
　幹盤峙三二百年木也耆舊相傳咸以此樹即揚雄
　甘泉賦所謂玉樹青葱者也(三輔黄/圖亦載)
　國史纂異云雲陽縣界多漢離宫故地有似槐而葉
　細玉人謂之玉樹揚子甘泉賦云玉樹青葱后左思
　以雄為假珎恠盖未詳也(隋唐嘉詁長/安記亦載)
　　　月窟日域
揚子雲長楊賦西壓月􁏮(古窟/字)東震日域服䖍注以為
月所生恐非李太白詩天馬來出月氏窟月窟即指月
氏之國日域指日逐單于也盖借日月字以形容威服
四夷之逺耳太白妙得其解矣月氐一作氏又作月支
唐人僑置覉縻曰氐州氏音支樂府有氐州第一氐州
第二即此地也併附著之
　顔延年詩月竁來賓日際奉土注竁窟也陶𢎞景水
　仙賦東卷長桑日窟西幹龍築月阿南齊禮志月域
　來賓日際奉土隋樂志北齊皇夏詞月軌咸梯岫日
　域盡浮川唐祭神樂章云包含日域牢籠月竁昭明
　大法頌西踰月窟東漸扶桑
　據此則月窟自明李白天馬歌天馬来出月氏窟背
　為虎文龍翼骨非用此月窟也又云日逐單于單于
　豈居東方耶王僧孺與何遜書腦日逐髓月氏
　　　金虎
甘石星經云昴西方白虎之宿太白金之精太白入大
昴金虎相薄主有兵亂文選張平子賦始於宫隣卒扵
金虎注不知引此而謬自為說
　薛綜曰金虎西方白虎神王金金白也善曰應劭漢
　官儀曰不制之臣相與比周比周者宫隣金虎宫隣
　金虎言小人在位比周相進與君為隣貪求之徳堅
　若金䜛謗之言惡如虎也
　觀註薛已註在前矣豈善不知而謬自為説耶
　　　李業傳引語
彀弩射市薄命先死
　後獨行傳王莽命劉咸強召李業業乃載病詣門咸
　怒出教曰賢者不避害譬如彀弩射市薄命者先死
　聞業名稱故欲與之為治而反託疾乎
　此云引語誤
　　　古諺古語載籍通引
龍不隠鱗鳯不藏羽網羅髙懸去將安所
　後逸民傳陳留老父見張升與友人班草而言相抱
　而泣趨而過之植杖太息言曰二丈夫何泣之悲也
　夫龍不隠鱗(云云/)安所雖泣何及乎
　未嘗云諺及古語也
　　　天禄渴馬(秇林/伐山)
漢靈帝脩南宫鑄天禄蝦蟆轉水入宫又作翻車渴烏
灑路
天禄即大蝦蟆伯樂之子按圖索駿以蝦蟆為馬即天
禄也天禄之形漢人多刻石肖之於墓古詩所謂天禄
辟邪眠莓苔也
又云一角為天禄兩角為辟邪
　二說互異何也
　瑞應圖曰天䴪者純靈之獸五色光耀洞明王者道
　備則至漢書靈帝紀鑄黄鍾四天禄蝦蟆注天禄獸
　也今南陽縣有宗資墓旁有兩石獸其髙八尺角而
　麟分鼠曳尾過壯大左曰天禄右曰辟邪字皆刻膊
　上漢有天禄閣亦因此獸立名
　伯樂子執馬經畫様求馬盖尹神童戱語也見朝野
　僉載乃即謂蝦蟆為天禄何㢤
　　　管輅
𢎞明集知察舞鷄爻分封蟻　下句管輅事
　梁湘東王簡文帝法寳聨璧序云我儲君業邁宣尼
　道髙啓筮之作聲超姬發寧假卞蘭之頌知察(云云/)
　異苑云魏武時南方獻山鷄操欲其鳴舞而無由公
　子倉舒取大鏡着其前鷄見形而舞不止遂乏死
　東觀記云沛獻王輔善京氏易永平五年少雨上以
　易林占之繇曰蟻封穴居大雨將至以問輔曰蹇艮
　下坎上山出雲為雨蟻穴居知雨
　此正引二王事曰管輅事誤
　　　劉表善書
董北苑云劉景升為書家祖師鍾繇胡昭皆受其學然
昭肥繇瘦各得其一體景升即劉表也表初在黨人中
俊厨顧及之列其人品之髙可知藝文志有劉表集今
雖不可見觀三國志注載其與袁尚兄弟書其筆力豈
減崔蔡耶則翰札之工又其餘事耳
　書斷云劉徳升字君嗣潁川人桓靈之世以造行書
　擅名既以草剏亦甚妍美風流婉約獨步當時胡昭
　鍾繇並師其法世謂鍾繇善行押書是也而胡書體
　肥鍾書體瘦亦各有君嗣之美也
　今以徳升為景升大誤　表二書見王粲集(後書/注)
　　　甄字音
說文甄陶也从瓦垔居延反呉書孫堅入洛屯軍城南
甄宫井上旦有五色氣人入井探得傳國璽以甄與已
名音叶以為受命之符則三國以前未有音為之人切
者也孫權即位尊堅為帝江左諸儒為吳諱故改音真
後秦諱苻堅隋諱楊堅皆暫避其音
　全文見莊季裕鷄肋編盖甄履舊譜妄說耳
　吳書曰堅入洛掃除漢宗廟祠以太牢堅軍城南甄
　宫井上旦有五色氣舉軍驚恠莫有敢汲堅令人入
　井探得漢傳國璽初黄門張讓等作亂劫天子出奔
　左右分散掌璽者以投井中
　袁術有僣逆之謀聞孫堅得𫝊國璽遂拘堅妻奪之
　後書既見奪矣可云甄與名叶為受命符耶
　裴松之云孫堅扵興義之中最有忠烈之稱若得漢
　神器而潜匿不言此所謂隂懐異志豈所謂忠臣者
　也吳史欲以為國華而不知損堅之令徳如其果然
　孫皓降晉何得寳藏之而獨送六璽耶
　張華女史箴云散氣流形既陶既甄在帝庖犧肇經
　天人　茂先晉人與吳同時豈亦為吳諱耶
　范書光武賛光武誕命靈貺自甄沉幾先物深略緯
　文　蔚宗豈秦人耶又豈預為隋文諱耶
　㑹昌一品集武宗真容賛爰命彩繢載模天真聖作
　物覩禎祥以臻宣光孕靈虞熈載甄徳裕又誰諱耶
　孫奕示兒編甄有二音學者皆押先字韻及真韻反
　未嘗押此皆相承之乆信耳不信目之過也
　按唐何超晉書音義云洛書甄曜度裴秀甄擿舊文
　山濤甄拔人物及左甄右甄字音堅甄衛之家甄徳
　遣婦生来哭人并州將田甄姓名字音真是甄字二
　音之辯也在前人皆互用之乃專據堅音誤其甄陣
　之音以何令升為楊正衡又誤
　　　水性
水性不同予扵續錄詳之矣近閱太平廣記諸葛孔明
時有蒲元者術鍳同歐冶風胡常為孔明鑄刀劍言蜀
惟江水爽烈是天分其野大金之元精也漢水鈍弱及
涪水皆不任淬刀劍或以涪水雜江水元輒能辯之管
子論齊之水云其泉白清其人堅勁寡有疥瘙終無痛
醒今之濟川伏流至東阿井以煮膠和半夏丸皆異常
藥水性之分信有之矣
　蒲元别傳見太平御覽刀劒部中廣記不載豈閣本
　耶
　水性不同如悉唐制角畔怯腐手(云云/)俱剽路史説
　也别論乃譏其貪慱而忘精焉惡知非有盜憎主人
　抑何甚㢤
　　　鍾繇
魏書鍾繇傳明堂所以祀上帝靈臺所以觀天文辟雍
所以脩禮樂太學所以集儒林髙禖所以祈休祥既稱
太學又稱辟雍可證辟雍非太學也明矣
　魏名臣奏王朗節省奏曰夫天地則掃地而祭其
　餘則皆壇而埒之矣明堂(云云/)又所以察時務揚教
　化此見魏志朗傳注
　魏自有書魏志非魏書也云鍾繇傳誤
　　　倉舒
曹操幼子倉舒死求邴原死女合𦵏史以為譏余觀周
禮地官禁嫁殤者注謂生時非夫婦死而葬相從嫁殤
嫁死人則此俗古巳有之今民間猶有行焉而無禁也
　魏志云沖亡後操哀甚言則流涕為聘甄氏亡女與
　合葬原傳云女早亡時倉舒亦没操欲求合葬原辭
　曰合葬非禮也原之所以自容於明公明公之所以
　待原者以能守訓典而不易也若聴明公之命則是
　凡庸也明公焉以為哉操遂止
　史前後俱無譏辭其所合葬亦不止求原女也
　周禮媒氏禁遷葬與嫁殤者引注亦誤
　　　莊􁨂(􁨂从九/从酋)
王仲宣從軍詩館宇充廛里士女滿莊􁨂自非聖賢國
誰能享茲休􁨂音求九交之道也字從九從酋為是又
說文馗音逵从九从首九達道也似龜背故曰馗从九
首一道為一首與馗同義而異音馗从首􁨂从酋今人
不識􁨂字皆从首誤矣(此見王粲集古本最可/證今本多作馗非也)
　善註曰韓詩曰肅肅兔罝施於中逵爾雅云六逵謂
　莊薛君曰馗九交之道也
　五臣作􁨂音仇良曰鄽莊皆道也
　選注自明曰古本何耶韻㑹支尤二韻通作馗
　　　探情以華
選王仲宣詩探情以華覩㣲知著本史記律書情核其華
道著明矣之語華者貌也然史記之語觀仲宣之詩而益
明仲宣之詩得李善之解而始白觀書所以貴乎博證也
　史記律書云雖妙必効情核其華道著明矣正義曰
　妙謂㣲妙之性也効猶見也核研核也華道神妙之
　道也言人雖有㣲妙之性必須程督巳之情理然後
　研核神妙之道乃能究其形體辨其成聲故謂明矣
　觀注情屬効讀道屬華讀若情核其華為句則不通
　矣者明亦不云著明矣
　仲宣贈文叔良詩既慎爾主亦迪知幾探情以華覩
　著知㣲不云覩㣲知著也注云華喻貌亦不云華者
　貌也
　　　吐金鳥
酉陽雜爼云魏明帝時昆明國貢辟寒鳥常吐金屑如
粟昆明今為雲南服裡之縣不聞此鳥其逺至夷徼亦
不聞也段式之好張虛大之言其著酉陽雜爼亦似郭
子横洞㝠記唐人杜陽雜編全構虛誑殊無一實也或
者逺夷多詐以金屑飼鳥以欺侮中國如秦蜀金牛云
是乎
　𠻳金鳥吐金屑名避寒金見拾遺記非段柯古好張
　虛大也今曰吐金鳥避寒鳥似亦欠審柯古名成式
　曰式之又誤
　　　碧桐杯(秇林/伐山)
唐人碧桐杯詩酒味雜蓮氣香冷勝扵氷輪囷如象鼻
瀟灑絶青繩
　酉陽雜爼云厯城北有使君林魏正始中鄭公殻三
　伏之際每率賓僚避暑扵此取大蓮置硯格上盛酒
　二升以簮刺葉令與柄通屈莖上輪囷如象鼻狀噏
　之名為碧筩杯歴下學之言酒味雜蓮氣香冷勝於
　冰
　此復引用之而不著所出何耶筩作桐亦誤
　　　侍中執虎子
蘇則與吉茂同隱于太白山則為侍中侍中親省起居
故謂之執虎子茂見則曰仕進不止執虎子則笑曰誠
不能效汝蹇蹇鹿車驅按漢世有諺語云仕宦不止車
生耳謂重較也吉茂反語以戱蘇則謂不得坐車較車
而反執虎子也則亦為韻語以荅茂驅叶音上聲與汝
為韻云
　魏畧舊儀侍中親省起居故俗謂之執虎子始則同
　郡吉茂者是時仕甫厯縣令遷為冗散見則嘲之曰
　仕進不止執虎子則笑曰我誠不能效汝蹇蹇驅鹿
　車馳也
　魏志則先賜爵關内侯進封都亭侯徵拜侍中
　夫則為侍中茂為冗散可戱則無車耶則語自明乃
　云韻語故耶誤耶抑未見原本耶
　晉書云孝武為清暑殿有識者以為清暑反為楚聲
　哀楚之徵也
　宋書明帝多忌諱袁粲初名愍孫反語袁愍為殞門
　帝意惡之乃令改焉
　南史齊文惠太子立樓舘鍾山下號東田東田反語
　顛童也武帝于清溪立宫號舊宫反之窮廐也右反
　語見史籍者不能盡載茂語可反重較耶
　王元美云虎子䙝器也以虎子對鹿車意非謂重較
　反語也晦伯辨之更不明
　余正用脩誤云反語耳元美謂其不明豈亦未見諸
　史反語耶
　　　灰釘
李商隱露布飛走之期既絶灰釘之望斯窮宋人小説
謂杜篤論都賦燔康居灰珍竒椎鳴鏑釘鹿蠡近何子
元餘冬録中證其非謂是曹爽在獄中乞棺釘與灰扵
司馬懿事其事本不僻也余又考梁書徐勉疏云屬纊
才畢灰釘已具陳覇先九錫文袄酋震慴遽請灰釘以
二條證之尤足破宋人之謬説
　灰釘事楊用修引餘冬論證其非謂曹爽求司馬懿
　事其事本不僻云云按王凌既降未測懿意故乞棺
　釘與之乃仰藥死曹爽幽處第中糧盡告急扵懿懿
　給肉米糗􁀙且以書慰之大喜過望未幾獄具夷三
　族今以灰釘事歸曹爽抑何舛也(王元/美)
　餘冬録辨談苑云魏畧王凌試索棺釘以觀太傅意
　太傅給之凌遂自殺陳本紀乃此事故有請之云而
　商隠亦有望窮之云其以棺為灰灰與釘皆闔棺之
　具商隠承用之正凌事耳若用杜篤賦所云者何以
　請以望為㢤
　此說自明楊誤以為爽耳乃謂其舛何耶
　隋安徳王雄慶舍利感應表云釋提請灰之後育王
　建塔以來(廣𢎞/明集)請灰豈用釋提事耶
　　　賜丞相顧雍書　　　　　　　吳大帝
貴孫子直令問休休至扵相見過扵所聞為君嘉之
　顧承字子直邵之子雍孫也嘉禾中與舅陸瑁俱以
　禮徵權賜雍書云
　此吳志全文正尺牘佳語也通志畧不載而用脩遺
　焉豈未見耶
　　　答魏舒書　　　　　　　　　晉武帝
可散愁養氣更増滋味仍給陽燧四望牕户車庶出入
觀望或足散憂也
　魏舒年老致仕子混卒詔曰舒惟一子薄命短折舒
　告老之年處窮獨之苦毎念怛然為之嗟悼思所以
　散愁養氣可更増滋味仍給賜陽燧四望繐牕户皂
　輪牛車一乗庶出入觀望或足散憂也
　此詔也而曰答書且截去前半復去思所以及可字
　賜字遂使文義艱澁尺牘耶
　　　與天公牋　　　　　　　　　晉劉謐之
體戰身噤脫衣凍坐頼公借袍南岳送火
　牋云昔辛酉之際遭湯旱流煙今子亥之嵗值堯水
　滔天火延其廬水壊其國何人小子頓偷雙船由是
　行無擔石室如懸磬(云云/)獨此四句可録耶
　　　與王導書　　　　　　　　　王敦
温太真别來幾日作如此事當募人生致之自拔其舌
　此通鑑晉明帝紀語也綱目及胡三省註不證其誤
　而公復以為尺牘又誤矣
　晉書温嶠傳云王敦表温嶠為丹陽尹嶠既得還都
　乃奏敦逆謀請先為之備及敦搆逆加嶠中壘將軍
　持節都督東安北部諸軍事敦與導書曰太眞别來
　幾日作如此事表誅奸臣以嶠為首募生得嶠者當
　自拔其舌
　　　與王導書　　　　　　　　　陶侃
郭黙殺方州即用為方州害宰相即用為宰相乎足下
自謂遵飬時晦是乃遵養時賊也
　晉書曰郭黙矯詔殺平安將軍劉𦙍陶侃上表討黙
　與王導書云郭黙殺方州即用為方州殺宰相便為
　宰相乎導答曰黙居上流之勢如有船艦成資故苞
　含隠忍使有其地一月潜嚴足下軍到是以得風發
　相赴豈非遵養時晦以定大事者耶侃省笑曰是乃
　遵養時賊也
　合二事為一書誤
　　　瓊寢玉簀(秇林/伐山)
劉聰以婢為后王鍳諫曰不可以汗玉簀而塵瓊寢
　載記云王沉養女年十四有妙色劉聰立為左皇后
　王鍳等諫云縱沉之女弟刑餘小醜猶不可塵瓊寢
　汙清廟况其家婢耶
　今直以為婢且増玉簀何也
　　　陸抗
晉陸抗拜侍中謂賓客曰以我為三公是天下為無人
唐鄭棨聞拜相曰鄭五作相天下無人矣二子審已量
力其視力小任重折足覆餗而猶不知止者有異矣
　此陸玩之言也抗三國吳人今以玩為抗誤
　尺牘清裁與王丞相書玩作琬又誤
　　　茗柯
酩酊醉貌晉山簡傳及世說皆作茗艼盖假借字也又
簡文帝曰劉尹茗仃有實理茗仃亦茗艼也今本一作
茗柯于義不貫(餘/録)
　晉書作酩酊此云作茗艼誤
晉簡文公劉尹茗柯有實理注言如茗之枝柯小實非
外博而中虛也(秇/)
蔡叔子云韓康伯雖無骨幹然亦膚立合二條觀之膚
立者茗柯之反也
宋有謠曰臻蓬蓬外頭花艶裏頭空正可對茗柯
　此世說之語注柯一作打一作仃一作(闕/)原無定字
　何嘗有解豈又古本耶
　宣政雜録云宣和初收復燕山金民来居京師者其
　俗有臻蓬蓬之歌人皆喜而效之其歌曰臻蓬蓬外
　頭花花裏頭空但看明年正二月滿城不見主人翁
　本虜䜟故京城不禁然次年正月徽宗南幸次年二
　月二聖北狩
　此歌云花花無艶字
　一本假為注語一云于義不貫已既自相矛盾矣其
　云偽書誤人得無自道也與㢤
　　　小説
説者云宋人小説不及唐人是也殊不知唐人小説不
及漢人(云云/)晉書荀朂傳云汲郡人不准發冢得古文
數百篇載楚事一段尤妙亦小說也惜不傳耳
　荀朂傳云汲郡冡中得古文竹書詔朂撰次之以為
　中經列在祕書
　束晳傳云太康二年汲郡人不准發魏襄王墓或云
　安釐王塜得竹書數十車大凡七十五篇
　衛恒傳四書體勢云太康元年汲縣人盜發魏襄王
　塜得䇿書十餘萬言案敬侯所書猶有彷彿古書亦
　有數種其一卷論楚事者最為工妙恒竊悦之故竭
　愚思以賛其美愧不足厠前賢之作冀以存古人之
　象焉
　恒云最為工妙為字言也乃指為小説何耶以晳傳
　恒傳為朂傳併誤
　　　金谷序
世説新語謂王羲之作蘭亭記人以方金谷序羲之甚
有欣色金谷序今不傳其實蘭亭之所祖也余舊得宋
人石刻一本今録于此其辭曰余以元康六年從太僕
卿出為使持節監青徐諸軍事征虜將軍有别廬在河
南縣界金谷澗中或髙或下有清泉茂林衆果竹栢藥
草之屬莫不畢備又有水碓魚池土窟其為娛目歡心
之物備矣時征西大將軍祭酒王詡當還長安余與衆
賓共送往澗中晝夜逰晏屢遷共坐或登髙臨下或列
坐水次時琴瑟笙筑合載車中道路並作及住令鼓吹
迭奏遂各賦詩以叙中懐或不能者罰酒三斗感性命
之不永懼凋落之無期故列敘時人官號姓名年紀又
寫詩著後後之好事者其覽之㢤
　世說品藻篇謝公云金谷中蘇紹最勝注中俱載前
　文末云凡三十人吳王師議郎關中侯始平武功蘇
　紹字世嗣年五十為首
　今云宋人石刻豈容齋所載頭責子羽文意耶
　　　王嘉
隴西處士王嘉隠居倒處山有異術符堅迎之入長安
按嘉字子年今世所傳拾遺記嘉所著也其書全無慿
證直搆虛空首篇謂少昊母有桑中之行尤為悖亂嘉
盖無徳而詭隠無才而強飾如今之走帳黄冠逰方羽
客偽藥欺人假丹誤俗是其故知而移扵筆札世猶傳
信之深可怪也㢤嗚呼子書之奥妙不傳者何限而今
乃傳鬻子子華子唐詩之佳而不行者無算而世乃盛
傳許渾胡曽小説之可觀者多矣而天寳遺事杜詩偽
蘇註至今名家亦為所惑且引用焉噫
　　　偽書誤人
劉子𤣥曰郭子横洞𡨕記王子年拾遺記全構虛辭用
驚愚俗卓㢤子𤣥之見也余推其餘如任昉述異記殷
芸小說沈約梁四公子記唐人杜陽雜編天寳遺事宋
人雲仙散録清異録杜詩偽蘇註盛行於時殊誤學者
司馬公作通鑑亦誤取天寳遺事况下此者乎
　公所引用具列如左
瑣語云水㴠萬物之中精潤百物而行乎地中風㴠太
𤣥之中精動百物而行乎天上
　子華子語也引用之而匿其名何㢤
　　　旋波移光
旋波移光越之美女與西施鄭旦同進扵吳王肌香體
輕飾以珠幌若雙鸞之在烟霧
　拾遺記云越謀滅吳有美女二人一名夷光二名脩
　明(即西施鄭/旦之别名)以貢扵吳吳處以椒華之房貫細珠為
　簾幌(云云/)吳王目之若雙鸞之在輕霧
　杜陽編云元載寵姬薛瑤英仙姿玉質肌香體輕雖
　旋波搖光不能過也
　所引合二事為一想未見正本耳
拾遺記西海之西有浮玉山山下有穴穴中有水其色
如火波濤灌蕩而火不滅名曰隂火木𤣥虛海賦所云
隂火潜然者也然李善及五臣註皆不引之
商芸小說云晉眀帝問沭啓云沭伏乆勞極不審尊體
何如
拾遺記曰禹治水所穿鑿處皆泥封記使𤣥龜升其上
此封堠之始
予又考述異記云空同山有堯碑禹碣皆科斗書
　　　香雲香雨
雨未嘗有香也而李賀詩依㣲香雨青氛氲元㣲之詩
雨香雲淡覺㣲和雲未嘗有香而盧象詩云雲氣香流
水
　拾遺記云員嶠之山名環丘有雲石廣五百里或四
　五十或十數里駁駱如錦川扣之則片片蓊蓊然雲
　出俄而遍潤天下西有星池周千里水色隨四時變
　化有神龜出爛石之上此石常浮于水邊方數百里
　其色多紅質虛似胏燒有煙香聞數百里煙氣升天
　則成香雲遍潤則成香雨
　此謂雲雨無香誤
　若云偽書誤人則隂火潜然固嘗引之以病選注矣
　　子年神竒先覺非逰方誤俗者見晉藝術傳
　　　與謝安石書(尺/牘)　　　　　　　王右軍
坐而獲逸遂其宿心比常與安石東逰山海頥養閑暇
之餘欲與親故時共歡宴䘖杯引滿語田里所行故以
為撫掌之資其為得意可勝言耶常依依陸賈班嗣之
處世老夫志願盡於此也
　　　分甘帖　　　　　　　　　　王羲之
諸君子孫逰觀有一味甘剖而分之以娛目前
　晉書曰初羲之既優㳺無事與吏部郎謝萬書曰古
　之辭世者或被髮佯狂或汙身穢跡可謂艱矣今僕
　坐而獲免遂其宿心其為慶幸豈非天賜違天不祥
　頃東逰還脩植桑果今盛敷榮率諸子抱弱孫㳺觀
　其間有一味之甘割而分之以娯目前雖植徳無殊
　邈猶欲教養子孫以敦厚退讓戒以輕薄庶令舉䇿
　數馬彷彿萬石之風君謂此何如比當與安石東㳺
　山海并田視地利頥養閑暇衣食之餘欲與親知時
　共歡宴雖不能興言髙詠䘖杯引滿語田里所行故
　以為撫掌之資其為得意可勝言耶常依陸賈班嗣
　楊王孫之處世甚欲希風數子老夫志願盡扵此也
　前人名差誤後剪截欠通諸所引證詎可慿耶
　　　宗少文
越王金鑄范少伯晉帝圖畫宗少文遙聞聲而相思也
秦皇未見韓非則思與之並世不可得既見非則殺之
武帝未見相如則思與之並世不可得既見相如則擯
之日進前而不䘖也
　宋書曰宗炳字少文髙祖領荆州辟為主簿不起髙
　祖開府辟召下書曰吾沗大寵思延賢彦而兎罝潜
　處考槃未至側席丘園良増虛佇南陽宗炳雁門周
　續之並植操幽棲無悶巾褐可下辟召以禮屈之扵
　是並辟太尉掾皆不起宋受禪屢徵並不應元嘉二
　十年炳卒時年六十九
　呉越春秋范蠡既去越王乃使良工鑄金象蠡之形
　置之坐側朝夕論政
　今曰晉帝何帝耶蠡去乃為鑄金何得云聞聲耶
　　　太極泉
宋孝武帝大明七年赦詔文曰思散太極之泉以福無
方之外太極之泉不知何語後閱酉陽雜爼仙藥有太
極泉盖神瀵盎漿之類也宋齊六代文人每好用僻事
例如此
　禮含文嘉曰禮天子靈臺為萬物獲福於無方之源招
　太極之清泉以與稼穡之根
　酉陽雜爼仙藥有太極井泉此唐段柯古所著也南
　宋安得預讀其書耶既誚其虛誑又取以證者何耶
　　　紫􁞗
南史義陽王㫤傳六軍戒嚴應須紫􁞗𢎞明集𤣥光辯
惑論張魯鋒帶盧循紫􁞗南宋晉安王子勛傳子勛初
檄欲攻子業聞其已隕即解甲下􁞗讀者多不知紫􁞗
為何物按晉書職官志云袴褶之制未詳所起冠黒帽
綴紫􁞗􁞗以繒為之長四尺廣一寸腰有絡帶以代鞶
中官紫􁞗外官絳􁞗盖戰裙之絡繫也今畫門神將軍
有之俗曰飄帶又梁楮緭使魏元日作詩曰帽上著籠
冠袴上著朱衣即指此也
　南史宋書㫤及子勛本傳並無紫􁞗字
　宋景和中討義陽王㫤六軍戒嚴須應紫􁞗左右欲
　營辦王琨曰元嘉初征謝晦有紫􁞗在匣中不須作
　檢取果得焉(南史王/琨傳)
　廢帝子業為壽寂之所弑鄧琬為子勛傳檄京師明
　帝遣邵宰還荆州經過襄陽袁顗馳書報琬忽解甲
　并奉表勸子勛即位郢州及聞明帝定大事即解甲
　下摽繼聞襄陽不息而顗又響應(宋書/琬傳)
　𤣥光論張角黄符子魯戴絳盧悚紫􁞗孫恩(孤/虛)
　晉輿服志袴褶之制未詳(云云/)曰職官志誤秇林伐
　山又以紫􁞗出梁書職官志梁書有志否耶
　南史梁楮緭同陳伯之降魏亦非使也
　　　石城樂(詩話詩/紀亦載)
石城樂宋臧質作碧玉歌一名千金意晉孫綽作慕容
攀墻視慕容垂作樂府皆失其名當表出之
　唐書樂志云石城樂者宋臧質所作也石城在竟陵
　質嘗為竟陵郡於城上眺矚見羣少年歌謠通暢因
　作此曲
　樂苑云碧玉歌者宋汝南王所作也碧玉汝南王妾
　名以寵愛之甚所以歌之其二篇云碧玉小家女不
　敢攀貴徳感郎千金意慙無傾城色
　慕容垂歌晉書載記云慕容垂本名缺尋以䜟記乃
　去夬以垂為名慕容雋僣號封垂為吳王太元八年
　自稱燕王其二章云慕容愁憤憤燒香作佛㑹願作
　墻裏燕髙飛出墻外
　以上俱樂府所載此(云云/)誤
　通志情人桃葉歌亦曰千金意不云碧玉歌也
　　　梅根冶
古冶字或借作野金陵有冶城楊子江有梅根野或作
冶字而音渚齊武帝詩昨經樊鄧役阻潮梅根冶探懐
悵往事意滿辭不敘劉文房詩落日蕪湖色空山梅冶
烟孟浩然水溢梅根冶烟迷楊葉洲皆以冶為野也
　楊州記云冶城呉時鼓鑄之所吳平猶不廢王茂𢎞
　所治也寰宇記宣州有銀冶今廢庾信枯樹賦云北
　陸以楊葉為關南陵以梅根作冶南畿志池州有梅
　根河源出九華山㑹扵五溪支流入於江銅陵縣有
　銅官山有泉冬夏不竭可以陵鐵烹銅因改為銅官
　山嘗於此置塲
　　　估客樂
估客樂齊武帝之所作也其辭曰昔經樊鄧役阻潮梅
根渚感憶追往事意滿辭不敘阻潮一本作假楫武帝
作此曲令釋寳月被之管絃帝遂數乗龍舟㳺江中以
紝越布為帆緑絲為帆縴鍮石為篙足篙傍者悉著鬱林
布作淡黄袴舞此曲用十六人云按史稱齊武帝節儉
嘗自言朕治天下十年當使黄金與土同價然其從流
忘返之奢如此貽厥孫謀何怪乎金蓮步地也
　此子詩話所載何渚不作冶耶
　南史何尚之告休定省傾朝送别於冶渚可云渚渚
　耶
　浩然夜泊宣城界排律中火熾梅根冶不云水溢也
　曰梅冶烟曰火熾梅根冶則冶中之烟冶中之火也
　今曰野豈野燒耶
　　　蠱冶通用
易冶容誨淫太平廣記引之作蠱容誨淫左傳女惑男
曰蠱國語蠱女縱欲張平子西京賦妖蠱艶夫夏姬美
聲暢于虞氏南都賦侍者蠱媚巾韝詳明五臣注作冶
媚馬融廣成頌古冶字作蠱字可證
　廣記引易見第㡬卷何不明言意謂廣記繁富人難
　遍閱故每借之以欺人耳
　海觀張天錫(錫/)作文極敏捷而用事率出杜撰人有
　質之者則髙聲應之曰出太平廣記盖其書世所罕
　也(七脩/類藁)公引廣記無亦天錫之故智乎
　西京賦良注曰蠱艶美也
　南都賦注良曰蠱媚美容也(並無/冶字)
　廣成頌田開古蠱注音冶(不云/古字)
　夫一冶字也欲野則野欲蠱則蠱為子字者不亦難
　乎使公冶長有知又將有用脩大横之誚矣
　　　瓊
瓊赤玉也謝希逸雪賦林挺瓊樹世豈有赤雪耶李義
山已隨江令誇瓊樹李長吉詩曰夭碎碎墮瓊芳相承
誤用皆不考之過也
　晉朝雜事云大康七年雨赤雪二頃唐五行志貞元
　二十一年正月雨赤雪於京師可云無赤雪耶選注
　善云瓊赤玉也瓊樹恐誤已先言之矣
　詩木𤓰報之以瓊琚報之以瓊瑤報之以瓊玖毛氏
　云瓊玉之美者孔安國曰瓊是玉之美名非玉名也
　丘中有麻傳云玖石次玉是玖非全玉也
　什文曰玖字書云玉黒色
　錢氏曰詩言玉以瓊者多如著瓊華瓊英瓊瑩木𤓰
　瓊琚瓊瑤瓊玖皆謂玉色之美非玉之名也
　許叔重曰瓊赤玉也然木𤓰所謂瓊玖玖乃黒玉亦
　非赤也　反騷精瓊靡應劭曰瓊玉之華也
　　　張融海賦
文選載木𤣥虛海賦似非全文南史稱張融海賦勝𤣥
虛惜今不傳北堂書抄載其畧如湍轉則日月似驚浪
動則星河如覆信為竒也
　南齊書思光傳中具載特字句脱落難讀耳何以惜
　其不傳耶北堂書抄無海部二句見藝文類聚
　　　劉須溪
世以劉須溪為能賞音為其於選詩李杜諸家皆有批
㸃也予以為須溪元不知詩其批㸃詩首云詩至文選
為一厄五言盛於建安而勃窣為甚此言大本已迷矣
須溪徒知尊李杜而不知選詩又李杜之所自出予嘗
謂須溪乃開剪截羅段舖客人元不曽到蘇杭南京機
坊也
　前引北堂書抄惜海賦不傳公自謂開舖客人耶到
　機坊者耶
　　　答劉繪書　　　　　　　　　沈約(尺/牘)
郭有道漢末之匹夫非蔡中郎不足以偶三絶謝安石
素族之台輔時無麗藻乃有碑無文况文憲王冠冕彛
倫儀刑宇内自非一代詞宗難或為此約閭閈鄙人名
不入第􁰔訓令㫖便是以禮許人聞命慙顔已不覺汗
之沾背也
繪請沈約為竟陵王碑文約答書辭之後竟為之今文
選有此碑文當以此入補註
　此沈約答樂藹書云答劉繪誤
　文選有齊安陸昭王緬碑文無竟陵王碑也謂當入
　補註不知寘之何所
　南齊書文獻豫章王嶷也文宣竟陵王子良也以文
　宣為文獻是又以徳昇為景昇也以獻為憲亦誤
　子良傳故吏范雲上表為子良立碑事不行文選有
　任昉竟陵王行狀又非休文也
　　　梁武帝父子詩䜟
梁武帝冬日詩雪花無有蔕冰鏡不安臺梁簡文詠月
詩飛輪了無轍眀鏡不安臺竟成二䜟
　南史賊臣侯景傳云簡文寒夕詩云雪花(云云/)又詠
　月詩云飛輪(云云/)後人以為詩䜟謂無蒂者是無弟
　不安臺者臺城不安輪無轍者以邵陵名綸空有赴
　援名也　謂梁武父子誤
　　　和南
六朝及唐初稱和尚為和南今法帖中有此語觀者不
解也(禪林/鈎𤣥)
　𢎞明集習鑿齒與釋道安書鑿齒稽首和南(云云/)弟
　子襄陽習鑿齒稽首和南
　李交州淼與釋道高難佛不見形書(云云/)伏願大和
　尚垂懐允納下心無惜神誥弟子李淼和南
　龍潭崇信禪師請居天皇寺示心要皇曰汝擎茶吾
　為汝接行食吾為汝受汝和南時我便低首
　廣𢎞明集徐陵諫深法師罷道書言必闍黎和尚書
　輒致敬和南今以和尚為和南誤矣
　僧家謂合掌作禮曰和南(禪苑/清規)
　法苑珠林云和南者梵語也或云那漠婆南要律儀
　翻為恭敬善見論翻為度我
　　　㺯
今之巷道名為胡洞字書不載或作衙衕又作􁙐㣚皆
無據也南齊書蕭鸞弑其君昭于西㺯注㺯巷也南方
曰㺯北曰􁙐㣚㺯之反切為􁙐㣚也盖方言耳
　南齊書云欝林王昭業字元尚蕭鸞使蕭諶引兵入
　壽昌閣帝行至西㺯殺之(無/注)
　欝林名昭業海陵名昭文余録總録俱無業字大誤
　胡三省通鑑注丁度集韻曰㺯厦也屏也亦作􁁜説
　文衙行貌魚舉切又音牙衕通街也徒弄切
　　　兀即秃字(巵/言)
梁書侯景傳載寳誌公䜟曰兀尾狗子始著狂兀與秃
同从元去其上畫最有㑹意之旨
　梁天監中釋寳誌曰掘尾狗子自發狂南史同今作
　兀尾謂與秃同豈介甫字說意耶
　　　大鳯(譚/苑)
通史繳大鳯於青丘戮脩蛇于洞庭大鳯作大風内典
引古䜟記鳯鳯逆序蒼蒼舛度注鳯音梵鳯字當作􁁜
從馬非鳯凰之鳯也予舊著古音駢字古音附録亦誤
從之今特正之於此
　淮南子云堯使羿繳大風于青丘之澤(注大風/風伯也)
　梁武通史採異蕪累撰次無幾殘缺遂多(史/通)
　據此則通史似即不行矣乃遺淮南而引之耶
　皇帝受天睠命四海樂推于時鳯鳯裂序蒼蒼舛度
　乃選五石以補之坤軸傾斜積冰發坼乃緯九藪而
　正之是以天徳一於上地數二於下(廣𢎞明/集二十)
　鳯鳯(云云/)簡文大法頌序語非引古䜟也鳯鳯注云
　梵音亦非音梵也集韻几音洙部内無馬字
　　　嫪(古音/余)
嫪說文云婟也要雅倡謂㳺婿曰婟嫪韓退之詩感物
増戀嫪聲類戀惜也
　韓薦士詩念將決焉去感物増戀嫪廣韻嫪悋物也
　史嫪毐注音流説文士無行者曰嫪毐
　梁劉杳傳有要雅五卷舊唐書已不載其名獨公家
　尚藏其書耶史稱杳愽綜清儉自居母憂便長齋蔬
　食盖端士也書名要雅乃載此鄙䙝語耶
　　　錦繖夫人
馮寳妻洗氏封石龍夫人戰則錦繖寳幰至老未嘗敗
年八十而終知勇福三者全矣古今女將第一人也綉
旗女將與李全戰者見金史可對錦繖夫人
　綉旗女將見宋史李全傳止云綉旗女將馬上衝擊
　未審何人此云金史考李全未嘗降金當是楊誤洗
　氏六朝人見史鑑綱目等書婦人知大義者不止知
　勇福也(胡應麟/筆叢)
　洗氏梁大同初髙梁太守馮寳聘以為妻陳永定初
　子僕拜陽春郡太守廣州刺史歐陽紇反夫人發兵
　拒境僕以夫人功加中郎將轉石龍太守詔冊夫人
　為髙涼郡太夫人賫綉幰油絡駟馬安車陳亡王仲
　宣反圍隋摠管韋洸夫人進兵共敗之夫人親披甲
　張錦傘領彀騎衛詔使裴矩巡撫嶺南悉定封譙國
　夫人(北史列女傳隋書冊為中/郎將石龍太夫人似誤)
　金騎奄至李全殺數人逐北抵山谷上有龍虎上將
　軍者盛兵以出旁有綉旗女將馳搶突鬭會諸將至
　拔全以出(宋史叛/臣傳)
　楊云洗封石龍夫人戰則錦繖(云云/)年八十終誤胡
　謂洗六朝人見史綱等書似亦未讀正史也
　
　
　
　
　
　
　
　
　正楊卷三
欽定四庫全書
　正楊卷四　　　　　　　明　陳耀文　撰
　　　苮席
梁崔祖思政事疏曰劉備取帳構銅鑄錢以充國用魏
武遺女皇帳婢十人東阿王婦以繡衣賜死宋武帝節
儉過人張妃房帳碧紗蚊幬三齊苮席五盞盤桃花米
飯祖思所引二君事皆本史所不載者又苮席不知何
物字書亦無苮字
　字書苮音仙草名似莞何云字書無其字
　　　答廣信侯書　　　　　　　　晉安王
仰承縦賞山中遊心人外往而不返有㑹昔言牽物從
務無由獨往仰此髙蹤寸心如結
　晉安梁簡文未為太子時封也廣信侯蕭映也書見
　廣𢎞明集
　此寘之晉明帝陸琬劉琨間蓋見有晉字耳
　　　與東宫官書弔王規　　　　司空王㫤
王威明風韻遒上神峯標映千里絶迹百尺無枝實俊
人也一爾過隙永歸長夜金刀掩芒長淮絶涸(杜少陵/詩淮海)
(維揚一俊/人本此)
　梁書曰王規卒皇太子出臨哭與湘東王令曰威明
　昨宵奄復殂化甚可痛傷其風韻(云云/)斯實俊民也
　(云云/)俱往之傷信非虚說
　此梁簡文令也今曰司空王㫤誤㫤見三國魏志何
　氏語林作昭明誤　王元美尺牘因之亦誤
　書曰俊民用章
　國䇿武靈云俗僻而民易是吳越無俊民也
　此所引南史中節文避唐諱改民作人安得子美之
　詩為出此耶
　江淹雜體詩朱黻咸髦士長纓皆俊人則又前於簡
　文矣
　　　灧澦歌(詩話/)
灧澦歌云灧澦大如襆瞿唐不可觸金沙浮轉多桂浦
忌經過此舟人商估刺水行舟之歌樂府以為梁簡文
所作非也蜀江有瞿唐之患桂江有桂浦之險故涉瞿
唐者則準灧襆涉桂浦者則準金沙今樂府桂浦作桂
楫非也
　此引通志而誤者水經注云白帝山城水門之西江
　中有孤石名滛豫石江水東逕廣峽谿乃三峽之首
　也峽中有瞿塘黄龕二灘夏水回復沿泝所忌國史
　補曰蜀之三峽最號峻急四月五月尤險故行者歌
　之
　此樂府所載不云簡文作桂浦亦非作桂楫也
　　　集文選文士姓名
梁昭明太子統聚文士劉孝威庾肩吾徐防江伯操孔
敬通惠子悅徐陵王囿孔爍鮑至十人謂之髙齋十學
士集文選今襄陽有文選樓池州有文選臺未知何地
為的但十人姓名人多不知故特著之
　此統志所載已誤今云特著之又誤
　庾肩吾初為晉安王國常侍王每徙鎮肩吾常隨府
　在雍州被命與劉孝威江伯揺申子悅徐摛孔鑠等
　十人抄撰衆籍號髙齋學士(南史肩/吾傳)
　襄陽有文選樓金城内刺史院有髙齋昭明於此造
　文選(襄沔/記)隋煬帝自達江陵嘗幸昭明文選樓車駕
　未至先命宫娥數千人昇樓迎侍微風東來宫娥衣
　被風綽直泊肩項帝觀之色荒愈熾(隋遺/録)
　徐摛初為晉安侍讀簡文置文德省學士摛子陵充
　其選陵操惠爍字俱誤統志文選閣云臺亦誤
　　　狐疑鼬預
梁黄門侍郎明少遐曰狐性多疑鼬性多預狐疑猶預
因此而傳耳乃知猶即鼬也
　此語惟見酉陽雜俎輒以鼬為猶恐亦難據
　郭璞曰鼬似鼦赤黄色大尾啖䑕江東呼為鼪爾雅
　曰猶如麂善登木此獸性多疑慮常居山中忽聞有
　聲則恐人來害之每預上樹久久度無後下須臾又
　上如此非一故不決者稱猶又說文隴西稱犬子為
　猶俗謂犬子隨人行每預前待人不得又來迎候故
　言猶豫也　漢書作猶與
　　　孟婆
俗謂風曰孟婆蔣捷詞云春雨如絲繡出花枝紅裊怎
禁他孟婆合皂宋徽宗詞云孟婆好些方便吹箇船兒
倒轉江南七月間有大風甚於舶䑲野人相傳以為孟
婆發怒按北齊李騊駼聘陳問陸士秀江南有孟婆是
何神也士秀曰山海經帝之女遊於江中出入必以風
雨自隨以帝女故曰孟婆猶郊祀志以地神為泰媪此
言雖鄙俚亦有自來矣
宋徽宗在北虜清明日詩曰茸母初生認禁烟(茸母草/名北地)
(寒食茸/母生)無家對景倍凄然帝城春色誰為主遥指鄉闗
涕淚連又戲作小詞云孟婆孟婆你做些方便吹箇船
兒倒轉(孟婆宋汴京勾/欄語謂風也)茸母孟婆正是的對(邵桂子甕/天解語别)
(尺㑹/録)
　徽宗既内禪㝷幸淮浙嘗作小詞名月上海棠末句
　云孟婆且與我做些方便隆祐保佑之功蓋䜟于此
　諺語謂風為孟婆非也段公路北戸録云南方祀船
　神呼為孟姥孟公(雲麓/謾抄)
　齊使李騊駼至江南問陸士秀曰江南有孟婆是何
　神也士秀曰山海經帝之二女游于江郭璞注天帝
　二女尊之為神由此言之則孟婆也以天女尊之為
　孟猶郊祀志以地神為泰媪也騊駼曰僑南之辨無
　以加焉(談藪見蘇/州舊志)
　按此云尊之為神不云風雨自隨也引之而遷就以
　證風誤漢書媪神蕃釐陸云泰媪亦誤
　　　二唐書
五代劉昫所修唐書因宋祁歐陽修重修唐書遂有新
舊唐書之名舊唐書人罕故不知其優劣余觀姚崇十
事要說此其大闗鍵而舊書所傳問答俱備千年之下
猶如面語新書則剪截晦澀事既往文又不通良可慨
也宋人徒欲誇當代以誣後世不知可盡誣乎今具載
二書之文於左(二書辭/多不書)
　新唐書姚宋傳贊曰姚崇十事要說天子而後輔政
　顧不偉哉而舊史不傳觀開元初皆以施行信不誣
　已
　困學紀聞云崇十事見開元昇平源通鑑不取
　通鑑考異云昇平源人假吳兢所作故不取云
　今數書具在可得(云云/)耶
劉履作選詩補註所見寡陋如儲光羲詩格澤為君駕
格澤星名大人賦建格澤之長竿是也履乃云獅子名
曰白澤白與格相近白澤即格澤也此何異村學究之
欺小童耶甘氏星經彼不㸃目諸史天文亦當觸手臆
說若此何以註為
　據此譏評劉氏自視前無古人矣如二唐書優劣之
　辨不知於前數書亦曽㸃目觸手否耶(大人賦注格/澤氣如炎火)
　(狀起地上至天不云星也補注格澤說文師/子一名白澤疑即此也無白格相近二句)
　　　石有赤心
唐語林武后時爭獻祥瑞洛濵居民有得石而剖之中
赤者獻於后曰是石有赤心后欲賞之李日知曰此石
固有赤心其餘豈皆謀反耶唐英所引蓋此事語林罕
傳人亦鮮知此語所出誠可為史中笑柄耳
　舊唐書云有人於洛水中獲白石數㸃赤詣闕輒進
　諸宰相詰之對云此石赤心所以來進李昭德叱之
　曰此石赤心洛水中餘石豈能盡反耶左右皆笑
　新唐書同語林亦非異書也云日知誤
　　　小司馬索隠注誤
司馬遷既論商鞅刻薄少恩又讀鞅開塞書謂與其行
事相類卒受惡名有以也索隠曰開謂刑嚴峻則政化
開塞謂布恩惠則政化塞今考其書司馬承禎蓋未嘗
見之妄為之說耳開塞乃其第七篇謂道塞久矣今欲
開之必刑九而賞一刑用於將過則大邪不生賞施於
告姦則細過不失由是觀之鞅之術無他獨恃告訐而
止耳故其治不告姦與降敵同罰告姦者與殺敵同賞
此秦俗所以日壞至於父子相夷而鞅自不能脫也太
史之言信不誣乎
　此全抄晁氏說耳索隠司馬貞所著晁云正者避宋
　諱耳謂承禎誤甚
　商君啓塞篇云興王有道而持之異理武王逆取而
　貴順今世强國事兼併弱國務戰守故萬乗莫不戰
　千乘莫不守此道之塞久矣而世主莫之能廢也故
　三代不四非明主莫有能聽也今日願啓之故王者
　刑九而賞一削國賞九而刑一夫過有厚薄則刑有
　輕重善有小大則賞有多少此二者世之常用也故
　王者用刑(云云/)不失而國治矣
　說民篇云塞私道以窮其志啓一門以致其欲使民
　必先其要然後致其所欲
　此商君書也晁氏開塞之說然耶
　淮南云商鞅之啓塞張儀之縦横皆掇取之權一切
　之術也注啓之以利塞之以禁商鞅之術也
　鹽鉄曰商君明于開塞之術為秦致利成業
　索隠曰商君書(云云/)是司馬撮其意以什之如淮南
　註意耳可云未見妄說耶
　按諸書開塞俱實字也乃云塞矣開之不類
　夫農者寡而游食者衆故其國貧危雖有詩書鄉一
　束家一貟獨無益于治也非所以反之術也(去/强)
　治法已定矣而好用六蝨者亡六蝨曰禮樂曰詩書
　曰脩善曰孝弟曰誠信曰貞廉曰仁義曰非兵曰羞
　戰十二者成羣此謂六蝨勝其政也(靳/令)
　商君焚書已見前卷此書乃其見諸行事者也
　　　劉綺莊詩
續南部烟花録有劉綺莊揚州送人詩云桂楫木蘭舟
風行竹箭流故人從此去逺望不勝愁落日低帆影歸
風引棹謳思君折楊栁淚盡武昌樓綺莊不知何時人
詳詩之聲調必初唐也
　綺莊大厯時為崑山尉作崑山編(中吳/紀聞)
　綺莊善樂府嘗守藩服與白敏中崔元式韋琮相知
　宣宗時人也(唐詩/紀事)綺莊集有上白敏中啓
　　　桃花行
唐自貞觀至景龍詩人之作盡是應制命題既同體製
復一其綺繪有餘而微乏韻度獨蘇頲東望望春春可
憐一篇迥出羣英矣予又見中宗賞桃花應制凡十餘
人最後一小臣一絶云源水藂花無數開丹枝紅蕚間
青梅從今結子三千嵗預喜仙遊復摘來此詩一出羣
作皆廢中宗令宫女唱之號桃花行惜不知作者名然
宋元近時選唐詩者將百家無有選此者未之見耶不
之識耶
　景龍文館記云四年春上宴於桃花園羣臣畢從學
　士李嶠等各獻桃花詩上令宫女歌之辭既清婉歌
　仍妙絶獻詩者舞蹈稱萬嵗上敕太常簡二十篇入
　樂府號曰桃花行
　文苑英華徐彦伯詩也何謂不知作者名耶
　又謂最後小臣及諸作皆廢亦誤
　　　劍門詩
予往年過劍門關絶壁上見有唐明皇詩云劍閣横空
峻鑾輿出狩回翠屏千仞合丹嶂五丁開灌木縈旗轉
仙雲拂馬來乗時方在德嗟爾勒銘才是詩英華及諸
唐詩皆不載故記於此
　此詩品彚本集等多載横空峻一本作盤空度今云
　諸唐詩皆不載何耶
　唐詩紀事云帝幸蜀西至劍門題詩曰劍閣横雲峻
　(云云/)至德二年普安郡守賈深勒石(出開天/傳信記)
　　　苦水變甘泉
李錫之蘆城令變苦泉為甘泉凡水之性味色香出沒
顯伏皆地脈之異有所産歟
　白集錫為虞城令非蘆也
　　　裋褐
杜少陵冬日懷李白詩裋褐風霜入惟宋元本仍作裋
今本皆作短褐裋音䜿二字見列子(丹鉛/録)
　杜詩注引漢書貢禹裋褐不完兹云宋元本豈今所
　傳皆古本耶
　列力命篇衣則裋褐食則粢糲注楚人謂袍為裋有
　作短褐者誤公今本之說豈假此以愚衆耶
　　　李白
李白生於彰明縣之青蓮鄉其詩云青蓮居士謫仙人
是也讀書於康山康山亦在彰明杜工部寄李太白詩
所謂康山讀書處頭白好歸來是也晏元獻公類要引
此詩今人不知乃改康為匡廬山且太白在廬山亦是
寓居何得言歸來乎(譚/苑)彰明唐之昌明
劉全白太白墓碣云太白廣漢人蓋唐世彰明屬廣漢
郡故獨舉郡為稱耳(上/)
　唐詩紀事東蜀楊天惠彰明逸事云太白本邑人微
　時募縣小吏棄去隠居戴天大匡山依潼江趙㽔為
　縱横學益州刺史蘇頲見而異之
　此蓋公之先著鞭者廬山疏辨其淺偽按太白寄趙
　㽔詩故人不可見非與師語與裴長史書蘇公出為
　益州長史白於路中投刺非刺史也
　舊唐志漢州屬廣漢郡隋併入蜀郡唐因之昌明屬
　綿州不屬廣漢(通典/同)
　東林夜懷詩我尋青蓮宇獨往謝城闕(注梵/宫)答從姪
　中孚序云後之髙僧大隠知仙人掌茶發乎中孚禪
　子及青蓮居士李白也
　容齋二筆云杜贈李詩匡山讀書處頭白好歸來説
　者以為即廬山也吳曽能改齋漫録内辨誤一卷引
　杜田杜詩補遺云范傳正李白新墓碑云白本宗室
　子厥先避仇客蜀居蜀之彰明太白生焉彰明綿州
　之屬邑有大小康山白讀書於大康山有讀書堂見
　存其宅在清廣鄉後廢為僧房稱隴西院蓋以太白
　得名院有太白像吳君以是證杜句知康山在蜀非
　廬山也予按當塗所刋李集首載范碑凡千五百餘
　字但云自國朝以來編於屬籍神龍初自碎葉還廣
　漢因僑為郡人初無補遺所紀七十餘言豈非好事
　者偽為此書如開元遺事之類以附㑹杜老之詩耶
　歐陽忞輿地廣記云彰明有李白碑白生於此縣蓋
　亦傳說之誤當以范碑為正
　謝顥廣福觀碑云威烈王以安車迓匡續續僊去惟
　廬存因命其山為靖廬山邦人以先生姓呼匡山又
　曰匡阜
　圖經云廬山五老峯下有李太白書堂太白云予行
　天下所游覽山水甚富俊偉詭特鮮有能過之者真
　天下之壯觀也遂卜築焉它日將歸中原猶戀戀不
　忍去指山而矢之曰期君再㑹不敢寒盟丹崖翠壑
　尚其鑒之
　廬山疏太白書堂在青玉峽西一里所
　登五老峯詩云九江秀色可攬結吾將此地巢雲松
　望瀑布詩且諧宿所好永願辭人間
　贈王判官詩云吾非濟代人且隠屏風疊題云時余
　隠居廬山之屏風疊
　觀此匡山為匡廬無疑可補容齋之說
　　　李白家世
李太白上裴長史書自敘云白家本金陵世為古姓遭
沮渠蒙遜之難奔流寓家少長江漢見鄉人相如大誇
雲夢之事云楚有七澤遂來觀焉又與逸人東巖子隠
於岷山之陽巢居數年不跡城市廣漢太守聞而異之
因舉二人有道並不起按此則唐書謂白為隴西人唐
之宗室謬也唐之先豈有金陵之籍哉少長江漢蜀之
彰明以相如為鄉人隠居在岷山舉有道於廣漢為蜀
人無疑(譚/苑)
　上裴書白家世金陵(云云/)奔流咸秦因官寓家
　按此原有咸秦字今止云奔流寓家蓋遷就已說謂
　非隴西也故知掩耳盜鐘吕氏非為虚說
　又與韓荆州書白隴西布衣流落江漢贈張鎬詩本
　家隴西人作賦凌相如
　范傳正誌白涼武昭王九世孫昭王隴西人(云云/)新
　唐書因之公引誌中語謂附見白集古本此以唐書
　為謬何哉且公以相如為鄉人似也乃云少長江漢
　蜀之彰明江漢盡彰明地耶
　又送從弟耑遊廬山云余小時大人令誦子虚賦私
　心慕之及長南游雲夢酒隠安陸今觀地圖雲夢在
　蜀東偏白果蜀人不得云南游也
　　　東山李白
杜子美詩近來海内為長句汝與東山李白好流俗本
妄改作山東李白按樂史序李白集云白客遊天下以
聲妓自隨效謝安風流自號東山時人遂以東山李白
稱之子美詩句正因其自號而稱之耳流俗不知而妄
改近世作大明一統志遂以李白入山東人物類而引
杜詩為證近於郢書燕說矣噫寡陋一至此哉
　舊唐書元稹杜甫墓誌云時山東人李白亦以竒文
　取稱時人謂之李杜
　南部新書白山東人父為任城尉因家焉少與魯中
　諸生隠徂徠山號竹林六逸天寶初游㑹稽與吳筠
　隠剡中(舊唐/同)筠徵赴闕薦之於朝與筠俱待詔翰林
　俗稱蜀人非也今任城令㕔石記白之詞也見存焉
　按元劉去太白不逺或當不誤
　統志濟南流寓白蜀人唐宗室客游任城不引杜詩
　也燕說寡陋之誚豈又别出閣本耶
　樂史序本集具載併無慕謝安風流自號東山之事
　傳正新碑杜田既欺人於前代樂史集序吾子復作
　偽於今時故知心勞日拙實繁有徒矣
　　　吳元濟將敗之兆(秇林/伐山)
裴度征淮西掘得一碑上有謡云井底一竿竹竹色深
緑緑鷄未肥酒未熟陣車兒郎且須縮有識之者曰鷄
未肥肥去月乃己字酒未熟乃酉字後果以己酉日擒
吳元濟宋人四六有學慙䑕獄智乏鷄碑下句正用此
事䑕獄張湯傳
　晉書云戴逵總角時以鷄卵汁溲白瓦作鄭𤣥碑又
　自為文而自鐫之詞麗器妙
　宣室志云元和十三年裴度擊吳元濟封人濬城濠
　有得一石者上有雕出文字為銘曰(云云/)有一卒辨
　之度擢為禆將
　此止云石不云碑曰銘不曰謡也
　所引二句唐丁用晦芝田録序語也亦非宋人四六
　　　綱目減字(巵/言)
司馬温公資治通鑑云補闕喬知之有婢名碧玉美色
善歌舞知之為之不昏昏與婚古字通用蓋言知之惑
溺此婢不娶正室也綱目去一字而云知之為之昏蓋
誤以婚姻為昏惑之昏也字義不明文理不通綱目似
此類極多蓋朱子門人趙師淵奉師命所編朱子固無
與也師淵史學既非所長而古文又未經心其疎舛固
宜今人以為出於朱子合於春秋殆魏子牟所謂承餘
竅之鄙夫誠可笑也
　綱目云知之有美妾曰碧玉武承嗣奪之知之作緑
　珠怨詩以寄之碧玉赴井死承嗣得之于裙帶大怒
　諷酷吏羅告族誅之
　通鑑云知之為不昏綱目去四句云昏惑之昏誤
　　　李泌
李肇誣李泌定麻姑送酒朱子綱目亦不取麻姑送酒
事李泌匡復之功亦大矣此小過似可恕也况温公通
鑑元以此事入考異傳疑綱目乃升為正文君子與人
為善之意何在乎或門人妄筆非朱子本意
　綱目泌有謀畧而好神仙詭誕故為世所輕與通鑑
　同考異固有之綱目未始升為正文也
　　　大顛
韓文公與大顛書前人論之詳矣蘇東坡則力言其為
偽朱晦菴則力辨以為真未有折其衷者予觀黄東發
之說有云韓與大顛書東坡謂妄撰而晦翁載其全書
以為真愚平生讀其書真見其與韓文同蘇公學佛猶
辨其為偽而先生闢佛反指以為真所不可曉况據韓
文韓公止因祭神至海上曾與大顛語今請之者四書
又亟以道為望安有平日謂道其所道非吾所謂道而
一旦求之亟如此使其既與習熟而少變其說尚近人
情今未之曽見而先欲聞其道尤不可曉也愚按東發
朱子之徒而其說如此天下之公言也又有一證人未
之引李漢編韓文序謂收拾遺文無有失墜總其目七
百篇今内集是也外集皆非公作而此書正在外集其
為妄撰尤灼然矣或曰晦翁必欲以大顛書為韓之真
何也予曰此殆難言也可以意喻昔歐陽公不以始倡
古文許尹師魯評者謂如善奕者常留一著歐公之於
尹師魯留一著也然則朱子之於韓公亦猶歐陽之於
師魯乎不然朱子豈不知大顛書詞非韓公之筆東坡
之言為可信又豈不知外集非韓公文李漢之序可據
耶
朱子語録謂與大顛書乃昌黎平生死案嗚呼晦翁之
言抑何其秋霜烈日耶愚考韓與大顛書刻石於靈山
禪院乃僧徒妄撰假韓公重名以尊其道亦猶懷素假
李白歌稱其草書獨步也懷素草書歌人皆信其非白
作而獨以大顛書為出於韓何哉李白作歌贈懷素不
足以損白之名而韓公以道自任一與顛書則所損多
矣世人多不成人之美雖心知其非乃乗瑕蹈隙而擠
之卓哉李漢之先見乎序公之文無有失墜總其目以
七百正慮後人羼入䦨増以誣韓公也以此證之則死
案猶可翻也嗚呼至公無我之心自聖人以下皆不能
矣古人謂公論百年而定若此者雖千年猶不定也
　韓郁外集疑誤注云潮州靈山寺所刻末云吏部侍
　郎潮州刺史者非也退之自刑部侍郎貶潮晚乃由
　兵部為吏部流俗但稱韓吏部耳又潮本韓集不見
　有此書使靈山舊有此刻集時何不編入可見此書
　之妄也
　陳氏曰晦菴韓文外集皆如舊本獨用方本益大顛
　三書決以為韓筆無疑方氏未足責晦翁識髙一世
　而其所定者乃爾殆不可解
　前人俱已辨明不能盡書姑寘勿論可也
　　　唐詩葳㽔
唐詩春樓不閉葳㽔鎖又望見葳㽔舉翠華葳㽔旗名
鹵簿中有之孫氏瑞應圖云葳㽔瑞草王者禮備至則
生今之字書例解為草木之狀未得其原也
録異記葳㽔鎖金縷屈伸在人　顧况詩春樓不閉葳
㽔鎖緑水迴通宛轉橋(秇/)
　子虚賦錯翡翠之葳㽔註羽飾貌封禪書紛綸葳㽔
　胡廣曰葳㽔委頓也張楫曰亂貌南都賦望翠華兮
　葳㽔建太常兮裶裶注葳㽔翠華貌
　録異記杜光庭所著無葳㽔鎖事
　録異傳云建安中劉照為河間太守婦亡埋棺於府
　園中遭黄巾賊照委郡走後太守至夢見一婦人往
　就之後又遺一雙鎖太守不能名婦曰此葳㽔鎖也
　以金鏤相屈伸在人實寶物吾方當去故以相别慎
　勿告人後二十日照遣兒迎喪守乃悟(云云/)兒見鎖
　悲痛不能自勝
　此詩韓翊作非顧况也
　魏文帝滄海賦振緑葉以葳㽔
　何晏景福殿賦流羽毛之葳㽔
　古樂府烏夜啼云歡下葳㽔籥交儂那得住
　劉孝標與舉法師書葳㽔秋竹照曜春松
　文心雕龍緯候稠疊鈎䜟葳㽔
　鄭禺津陽門詩迎娘歌喉玉􁰈窱蠻兒舞帶金葳㽔
　先引則謂之旗後引則謂之鎖若引此必當謂之籥
　帶與竹矣
　　　石尤風
郎士元留盧秦卿詩云知有前期在難分此夜中無將
故人酒不及石尤風打頭逆風也行舟遇之則不行此
詩意謂行舟遇逆風則住故人置酒而以前期為辭是
故人酒不及石尤風矣語意甚工近日吳中刻唐詩不
解石尤風為何語遂改作古淳風可笑又可恨也
　古樂府宋武帝丁督䕶歌云願作石尤風四面斷行
　旅似非打頭風也
　　　瑟瑟
白樂天琵琶行楓葉荻花秋瑟瑟此句絶妙楓葉紅荻
花白映秋色碧也瑟瑟珍寶名其色碧故以瑟瑟影指
碧字讀者草草不知其解也今以問人輒答曰瑟瑟者
蕭瑟也此解非是何以證之樂天又有暮江曲云一道
殘陽照水中半江瑟瑟半江紅此瑟瑟豈蕭瑟哉正言
殘陽照江半紅半碧耳樂天有靈必驚予為千載知音
矣
　劉楨贈徐幹詩曰亭亭山上松瑟瑟谷中風
　水經云漢水東逕嵐谷北口嶂逺溪深澗峽近吹氣
　瀟瀟以瑟瑟風颼颼而飀飀故川谷擅其目矣此瑟
　瑟豈珍寶也耶
　　　靺鞨
靺鞨國名古肅慎地也其地産寶石大如巨栗中國謂
之靺鞨文與可朱櫻歌云金衣珍禽弄深樾禁籞朱櫻
班若纈上幸離宫促薦新藤籃寶籠貂璫發凝霞作丸
珠尚軟油露成津蜜初割君王午坐鼔猗蘭翡翠一盤
紅靺鞨葛魯卿西江月詞云靺鞨斜紅帶栁琉璃漲緑
平橋人間花月見新妖不數江南蘇小恨寄飛花􁎐􁎐
情隨緑水迢迢鯉魚風送木蘭橈迴棹荒鷄報曉二公
詩詞皆用靺鞨事人罕知者故詳疏之
　唐代宗時楚州尼真如李氏者得天寶曰紅靺鞨大
　如巨栗赤爛若朱櫻見楚州刺史鄭輅記
　唐書外國傳靺鞨附勿吉國下亦不云出寶也
　瀛涯勝覽云靺鞨國西𤓰一枚用二人舉之今紅子
　西𤓰可云靺鞨乎
　　　六赤打葉子
李洞集有贈龍州李郎中先夢六赤後因打葉子因以
詩上其詩云紅蠟香烟撲畫楹梅花落盡庾樓清光輝
圓魄啣山冷彩鏤方牙著腕輕寶帖牽來獅子鎮金盆
引出鳯凰傾徵黄喜兆莊周夢六赤重新擲印成六赤
者古之瓊畟今之骰子也葉子如今之紙牌酒令鄭氏
書目有南唐李後主妃周氏編金葉子格此戲今少傳
　咸定録云唐李郃為賀州刺史與妓人葉茂蓮江行
　因撰骰子選謂之葉子咸通以來天下尚之不知正
　應本朝年祚正體書葉字乃二十世木子自武德至
　天祐恰二十世
　歸田録云葉子格者自唐中世以後有之說者云因
　人有性葉號葉子青者撰此格因以為名此說非也
　唐人藏書皆作卷軸其後有葉子其制似今䇿子凡
　文字有備檢用者卷軸難數卷舒故以葉子寫之如
　吳彩鸞唐韻李郃彩選之類是也骰子格本備檢用
　故亦以葉子寫之因以為名耳唐世士人宴聚盛行
　葉子格五代宋初猶然後漸廢不傳今其格世或有
　之而人無知者昔楊大年好之仲簡大年門下客也
　故亦能之余少時亦有此格後失其本今絶無知者
　房千里骰子選格序云開成三年春予自海上北徙
　舟行次洞庭之陽有風甚急繫船野浦下三日遇二
　三子號進士者以穴骼雙雙為戲更投局上以數多
　少為進身職官之差數豐貴而約賤卒局有為尉掾
　而上者有貴為相臣將臣者有連得美名而後不振
　者有始甚微而歘升于上位者大凡得失不係賢不
　肖但卜其偶不偶耳
　　　王起
隂符經云禽之制在氣王起云𤣥龜食蟒飛䑕斷猿狼
蝨嚙鶴青要食虎皆以小制大言在氣不在形也王起
唐貞觀時人博學有聲太宗嘗撰字試之起曰臣于世
間字所不識者惟八駿圖中數字耳
　雲溪友議云李筌註黄帝隂符經至禽獸之制在氣
　經年懵然不解忽夢烏衣人教之所謂𤣥龜(云云/)以
　小服大皆得烏衣之㫖　又云王僕射起武宗召至
　殿陛曰朕近見二字一□一􁁊莫能詳也特詢于卿
　對曰臣于三教經典竊嘗徧覽向者二字羣書未見
　未審天顔何文而得周穆王傳有□􁁊二字經昔儒
　宗但言古馬名不敢分為飛兎騕褭于今靡有詳之
　者也上笑曰知卿夙學儒宗朝偶為此二字相試非
　于經傳而得之遂賜金綵等
　以李筌為王起武宗為貞觀俱誤
　　　五代史
歐陽氏五代史譽之太過其實至云勝于史記此宋人
自尊其本朝人物之言要其實未也史記自左氏而下
未有其比其所為獨冠諸史非特太史公父子筆力亦
由其書㑹輯左氏國語戰國䇿世本及漢代司馬相如
東方朔輩諸名人文章以為楨幹也五代史所載有是
文章乎况其筆力亦萎靡不振不足為司馬遷家奴而
云勝之非欺天罔人而何
　罔人可爾乃云欺天豈天亦讀書耶
　子瞻問歐陽公曰五代史可傳後也乎公曰脩於此
　竊有善善惡惡之志蘇公曰韓通無傳惡得為善善
　惡惡公黙然(野客叢書/)
　他如介甫嗚呼之誚二等文字之譏在宋固自有後
　言矣獨舉一隅詎為定論耶(嘉祐中進士吳鎮為/五代史纂誤刋行之)
　　　呂蒙正
呂蒙正父龜圖多内寵與其母劉氏不協并蒙正出之
頗淪躓窘乏劉誓不嫁及蒙正登仕乃迎二親同堂異
室奉養之近世傳竒饐𤓰亭亦縁此附㑹也
　邵氏聞見録云呂蒙正微時於洛陽之龍門利涉院
　土室中與温仲舒讀一日行伊水上見賣𤓰者意欲
　得之無錢可買其人偶遺一枚於地公悵然取食之
　後作相買園洛城東南下臨伊水起亭以饐𤓰名焉
　不忘貧賤之意也
　　　鵪鶉獄
范伯禄曰牽牛以蹊田而奪之牛此王安石鵪鶉獄也
謂相牽引以入
　宋史仁宗嘉祐四年王安石知制誥糾察在京刑獄
　有少年得鬭鶉其儕求之不與恃與之昵輒持去少
　年追殺之開封當此人死安石駁之曰不與白持去
　是盜也追而殺之是捕盜也遂劾府司失獄事下審
　刑大理皆以府斷為是詔放安石罪安石不謝御史
　舉奏之帝亦不問
　此事正與蹊田奪牛事類何謂牽引以入耶
　　　雪窖冰天
歎馬角之不生魂消雪窖攀龍髯而莫逮泪雨冰天洪
皓祭徽宗文
　宋史朱弁在金奏送徽宗大行之文也王倫歸自金
　以文為獻帝感泣官其親屬曰洪皓誤
　容齋隨筆有皓在冷山薦徽宗功德疏(云云/)文多不
　載
　　　龍鍾
龍鍾竹名年老曰龍鍾言如竹之枝葉揺曳而不能自
禁持也
　南越志云羅浮山第三十一領半是巨竹皆七八圍
　長一二丈葉若芭蕉謂之龍鍾竹
　魏杜弼為侯景檄梁文委慈母如脫屣棄寵弟如遺
　芥龍鍾稚子痛哭成行
　周王裒與周𢎞正書云援筆攬紙龍鍾横集
　裴度云見我龍鍾故相戲耳微時在天津橋言也(劇/談)
　(録/)元載游秦别妻詩年來誰不厭龍鍾(杜陽/編)
　昌黎詩白首誇龍鍾董彦逺注潦倒意
　胡曽謝賜錢啓自嘆龍鍾誰識牛鐸
　　　大范小范
范仲淹鎮延安夏人相戒曰小范老子胸中有數萬甲
兵不比大范老子也注大范名雍仲淹之父傳之至今
無人知其誤者按范仲淹作范雍墓志云公諱雍字伯
淳蜀人也為龍圖待制振武軍節度使鎮延安卒諡忠
獻又觀富鄭公作范文正公墓志云仲淹父名墉為錢
俶掌書記仲淹二嵗而孤隨妣陳氏再適朱氏則雍豈
仲淹之父乎相傳不考之誤至此世系且不明則史之
善惡是非顛倒多矣
　張唐英范公傳元昊叛公兼領延安軍賊聞之第戒
　曰無以延州為念今小范老子腹中自有數萬兵甲
　不比大范老子可欺戎人呼知州為老子大范謂范
　雍也
　宋史不載此事亦無注續通鑑節要注云小范即仲
　淹大范指雍也本自明白乃以注謂大范名雍仲淹
　之父極詆史家之誤何耶
　仲淹范雍志云雍其先太原人曽祖其後唐初為校
　書郎從孟知祥入蜀為相祖某仕蜀為刑部侍郎入
　宋後𦵏河南遂為河南人(宋史雍家世太原/曽祖仁恕祖從龜)
　又云慶厯六年禮部尚書知河南府兼西京留守司
　范公薨𦵏于洛陽某里附先塋也(云鎮延/安卒誤)
　此不言太原河南止云蜀人豈李白彰明意耶
　富弼仲淹志云淹父墉妣陳氏謝氏
　范年譜公二嵗而孤夫人謝氏再適長山朱氏
　家録云幼隨母適朱氏名說二十三嵗詢知為范氏
　子感泣去之南都謝夫人亟使人追之既及公語之
　故期十年登第來迎親
　褒賢碑云妣謝氏為吳國夫人
　此止云陳不及謝正母何耶
　　　宋統似晉
世云三代而下天下一統者漢唐宋而已余謂漢唐可
稱一統宋僅與晉比耳不得並漢唐也當時有人問邵
堯夫國祚不答架上取晉紀示之徽欽之事正符懷愍是
宋之擬晉邵子固有說矣
　邵康節至京師士人多謁之請問休咎有一人獨問
　國家運數先生甚喜稱嘆再三謂之曰予某日歸子
　可與某處相候至期其人往候先生緘封文字一卷
　授之曰勿即觀俟至家發之視畢焚却一人奉教歸
　而發視則五代史晉出帝紀也(曽三異/因話録)
　徽欽事與石晉出帝正符謂為懷愍邵子意耶
　　　天闚象緯逼
杜工部龍門奉先寺詩天闚象緯逼或作天閱殊為牽
强章表臣詩話據舊本作天闚引史記以管闚天之語
其見卓矣余又按文選潘岳秋興賦闚天文之秘奥注
引陸賈新語楚王作乾谿之臺闚天文杜子美熟精文
選者也其用天闚字正本此况天文即象緯也不但用
其字亦用其義矣子美復生必以余為知言也
　闚天文之秘奥閑居賦語亦非秋興賦也張表臣珊
　瑚鈎詩話云杜游龍門奉先寺云天闗象緯逼雲卧
　衣裳冷予曰星河垂地空翠濕衣非如所引(云云/)也
　西清詩話云杜宿龍門詩天闕字荆公云當作閱然
　韋述東都記龍門號雙闕以與大内對峙若天闕焉
　此宿龍門詩也用闕字何疑
　庚溪詩話云韋述(云云/)後人謂其屬對不切改為天
　闗王介甫改為天閱蔡興宗又謂世傳古本作天闚
　用莊子以管闚天為證皆臆說也且天闕(云云/)冷此
　寺中即事耳以彼天闕之髙則勢逼象緯以我雲卧
　之幽則冷侵衣裳語自渾成
　道山清話云杜詩天闕荆公改為閱黄魯直對衆極
　言其是劉貢父曰直是怕他
　　　文貍
楚辭九歌乗赤豹兮載文貍王逸注云神貍而不言其
狀按山海經亶爰之山有獸焉狀如貍而有髦其名曰
類自為牡牝余在大理嘗見之其狀如貍其文如豹土
人名曰香髦疑即此物也星家衍心星為狐二十八宿
真形圖心星有牡牝兩體其王逸所謂神貍之說乎
　九歌注王逸無神貍字
　前既引類後又引心星為狐一物而能兼三信神貍
　哉
　宋史崔鶠傳云傳曰謂狐為狸非但不知狐又不知
　狸其是之謂乎
　　　孟浪之言
孟字當音夢分韻當與夢同而今乃與漾同韻非也余
前録已引淮南子正月之孟陽氣始動為證以辨其非
近觀莊子孟浪之言古本作􁀱字从亡从皿音莫浪切
則孟與􁀱本二字不可混為一也􁀱浪之􁀱當在漾部
而孟仲之孟自在送韻何疑焉
　莊子齊物云夫子以為孟浪之言而我以為妙道之
　行也注孟如字或武塟反向云孟浪音漫瀾無所取
　舍之謂今云古本作􁀱字豈莊手書耶
　說文􁀱血也從血亡聲左傳士刲羊亦無􁀱也在陽
　韻音荒玉篇韻㑹並無仄音孟出敬韻謂與夢同當
　在送韻與漾韻俱誤
　　　軼與轍同
古字軼與轍同莊子夫子奔軼絶塵而囘瞠乎其後今
謬讀軼作逸遂失其義戰國䇿主者循軼之途注軼轍
同車迹也
　莊子田子方篇云奔逸絶塵無軼字
　國䇿聶政姊嫈曰軼奔育髙成荆注車相過也
　史記其軼乃時時見於他說索隠曰散軼也
　字書曰軼侵也突也跳也安得為轍字乎
　　　貌字音墨
莊子人貌而天史記郭解賛人貌榮名唐楊妃傳命工
貌妃於别殿皆作入聲讀杜詩畫工如山貌不同又曽
貌先帝照夜白又屢貌尋常行路人梅聖俞詩妙娥貌
玉輕邯鄲自注音墨
　田子方篇注云雖貌與人同而獨任自然史游俠傳
　云諺云人貌榮名豈有既乎徐廣云人以顔狀為貌
　者則貌有衰落矣惟用榮名為飾表則稱譽無極也
　二書俱無入音
　　　陽溝
荀子入其央瀆注中瀆也今人家出水溝則如今稱出
水竇曰央溝亦有本也太平御覽引莊子逸篇羊溝之
鷄稱羊溝不知何解俗作陽溝云對隂溝之稱但未見
所出耳
　莊子注羊溝鬭鷄處(中華古今注羊喜觝觸垣/牆為溝以隔之故曰羊溝)
　郭璞爾雅注陽溝巨鶤古之名鷄
　　　須臾
儀禮聘禮速賔辭曰寡君有不腆之酒請吾子與寡君
須臾焉注須臾言不敢久古者樂不踰辰燕不移漏故
少頃之間皆稱須㬰須待也左傳寡君須矣是也臾字
從申從乙乙屈也如今人請客云恭俟屈降之義今之
所云俟屈古之所云須臾也解字必宜如此方暢本原
　本註自明後之(云云/)請自解之
　　　帆颿
曹真有馬號驚帆言馳驟如風帆也俗遂制颿字音義
與帆同然亦贅矣
　颿字見說文馬部徐鉉等曰舟船之颿本用此颿字
　今别作帆此云俗制豈叔重在曹真後耶
　又博雅颿颿走也韓文祥飊送颿更贅哉
　　　卾字从卩
文選笛賦不占成節卾注卾直也从邑者乃地名也非
此所施也據此則節卾連綿字皆从卩而今刻本皆誤
从阝
　今選注無從邑下三句豈所引古本耶
　　　欵冬花
欵冬花即爾雅所稱莬奚顆凍者紫赤華生水中十二
月雪中出花郭縁生述征記云落水至冬凝厲則欵冬
茂悅曽冰之中傅咸欵冬賦序曰余曽逐禽登於此山
於時仲冬冰凌盈谷積雪被崖觀見欵冬曄然始敷佛
經云朱炎鑠石不靡蕭邱之木凝冰慘慄不彫欵冬之
花乃知唐詩僧房逢著欵冬花正十二街頭春雪是也
詩人之興於時物如此
　抱朴子廣譬篇云凝冰慘慄而不能彫欵冬之花朱
　颷鑠石而不能靡蕭邱之木
　此云佛經是何卷中語蓋知辨正耳
　　　盧睪
吳起云夏桀之國盧睪在其北伊洛出其南注云盧睪
地缺慎按北方謂水黒曰盧睪即古臯字盧睪即盧溝
也溝與臯音相近桀都安邑盧溝正在其北盧睪盧龍
皆北方水名又湛盧劍名言湛然如水黒也盧橘亦以
黒色名之可以互證
　史記起傳左河濟右太華伊闕在其南羊腸在其北
　通鑑綱目併因之則國䇿所謂盧睪者或其異名或
　是字訛耳若云盧溝正在安邑北則盧溝在燕安邑
　晉地與太華河濟綿邈無干若謂盧為黒即以盧溝
　當之國䇿補註盧一作廬將復何解耶且以睪為臯
　謂與溝音相近更為牽强
　荀子代睪而食注睪當為澤澤蘭也俗書澤字並水
　傍睪傳寫誤也又云睪芷養鼻韻㑹澤亦作睪說文
　睪伺視也从横目从羍音與逸同
　家語望其廣睪如也注髙也列子睪如音臯荀子臯
　如注當為宰又睪牢天下新序作宰牢
　汲冢古文云太康居斟尋羿亦居之桀又居之括地
　志故鄒城在洛州鞏縣西南五十八里蓋桀所居也
　是桀非都安邑矣安邑平陽晉陽禹所都也
　　　嫦娥
月中嫦娥其說始于淮南及張衡靈憲其實因常儀占
月而誤也古者羲和占日常儀占月皆官名也見于呂
氏春秋春秋左傳有常儀靡即常儀氏之後也後訛為
嫦娥以儀娥音同耳周禮注儀義二字古皆音俄易小
象以失其義叶凶如何也詩以樂且有儀叶在彼中阿
太𤣥以各遵其儀叶不偏不頗史記徐廣注音檥船作
俄漢碑凡蓼莪皆作蓼儀則嫦娥為常儀之誤無疑矣
每以語人或猶未信予曰小說載杭州有杜拾遺廟有
村學究題為杜十姨遂作女像以配劉伶人皆知笑之
不知常儀之為嫦娥即拾遺之為十姨也
　此學齋佔畢緒論耳周禮註以下見洪景伯𨽻什
　席上腐談云温州有土地杜十姨無夫五撮鬚相公
　無婦州人迎杜十姨以配伍撮鬚合為一廟問杜十
　姨為誰曰杜拾遺也五撮鬚為誰曰伍子胥也少陵
　有靈必對子胥笑曰爾尚有相公之稱我乃為十姨
　豈不雌我耶　云杭州劉伶恐别有見
　歸藏云常娥奔月是為月精非始淮南也淮南註云奔
　月或作坌肉藥以為死畜之肉可復生也
　麟按史氏之說得之而未盡山海經云常羲帝俊妻
　生月十有二月中嫦娥其誤當始此山海經之謬則
　本之常儀淮南之謬又本之山海非常儀占月則常
　羲生月之說無由附㑹也非常羲為帝俊妻則嫦娥
　為羿妻無由附㑹也(胡氏/筆叢)常呂作尚
　晦伯謂歸藏有嫦娥之說此不足憑歸藏六朝偽書
　蓋又竊淮南之說因此益見歸藏為偽書也(上/)連山
　歸藏據孔安國語周末已亡用修所引連山藏于蘭
　臺歸藏藏于太卜乃桓君山眯論或東漢人偽作者
　耳用修何遽信之(上/)考隋志有歸藏二卷稱子夏傳
　或以為杜鄴子夏非卜商也按鄴西漢末人與杜欽
　同時俱字子夏君山所謂歸藏必鄴所撰東京收合
　新莽燼餘誤其字為卜商故太卜藏之而桓不考耳
　(上隋志歸藏十三卷晉太/尉參軍薛貞注不云子夏)
　按歸藏之書大明迂怪乃稱羿斃十日姮娥奔月殷
　湯如茲况諸子乎(梁劉勰文/心雕龍)劉非六朝人耶
　一隂符耳用修俄以為六代俄以為唐人又俄以為
　後漢何無定見如此(筆/叢)胡駁楊辨矣乃歸藏既以為
　六朝又以為東漢又以為西漢末將無同於楊耶孔
　安國書序亦無周末已亡之語
　　　丁字有尾
水經注載齊地掘得古塚棺前和有八分書驗文乃太
公三世孫胡公之墓以此知八分書不始於秦矣余又
按莊子云丁子有尾李頤注云丁字書冩皆作右波故
曰有尾此又一證也
　莊子丁子有尾李注云夫萬物無定形形無定稱在
　上為首在下為尾世人謂右行曲波為尾今丁子二
　字雖左行曲波亦是尾也
　莊注若此豈可刪其半以適巳用乎
　　　聾蟲
淮南子云馬聾蟲也而可以通氣志猶待教而成况人
乎注聾蟲喻無知聾蟲之名甚竒
　此容齋四筆說也又說林云狂馬不觸木猘犬不投
　於河雖聾蟲而不自陷又况人乎
　文子云聾蟲雖愚不害其所愛注鱉聾無耳據此二
　說可專以名馬而竒之乎容齋失考於前子復承誤
　於後何耶
　　　真珠船
王應麟嘗言得一異事如獲一真珠船
　王徽之云讀書每得一義如得一真珠船(見陸農/師詩註)
　　　鮑姑艾
世傳鮑姑艾五月五日曽灼龍女鮑姑亦仙女流也宋
人五日帖子中有用此事者(續録/)
　裴鉶傳竒云貞元中有崔煒者中元日在番禺開元
　寺脫一老嫗之難異日嫗以越井崗艾奉之曰可愈
　疣贅兼獲美艷煒後誤墜穴中見大白蛇有疣灸之
　應手墮地遂跨蛇行至一洞府有小青衣云玉京子
　送崔家郎君至矣須臾有四女酌醴侍之及出四女
　云中元日吾輩當送田夫人往也知有鮑姑艾可留
　少許如期果至乃知向入尉佗墓耳遂以為室因問
　鮑姑何人曰鮑靚女葛洪妻也何以呼蛇為玉京子
　曰安期生嘗跨斯龍朝玉京耳
　此云五日灼龍女當别有見
　　　古碑有神物䕶持
唐李邕書雲麾將軍碑已斷裂在蒲城縣正德中劉逺
夫御史謫為蒲城簿訪出以鐵束錮之復為完物饒州
薦福寺碑為雷所驚而碎近日好古者取其碎裂合而
卧樹之猶可摹印簡西嶨為予言親見許予摹寄一本
尚未獲也以二事占之古碑似有神物䕶持
　金石録云雲麾將軍李琇碑李邕撰并行書天寶元
　年正月立蒲城或當有之不敢强所不知其薦福寺
　則余與姚江張汝宗岳所同游者訪碑遺址若罔聞
　知稽之郡志文亦不載而其說若此
　宋王明清玉照新志云雷轟薦福碑事見楚僧惠洪
　冷齋夜話頃嵗婁彦發機自饒州通判歸詢之云薦
　福寺雖號鄱陽巨刹元無此碑乃惠洪偽為是說也
　　　太白清平樂辭(以下詞品/)
李太白應制清平樂辭云禁庭春晝鶯羽披新繡百草
巧求花下鬭只賭珠璣滿斗　日晩却理殘妝御前閒
舞霓裳誰道腰支窈窕折旋消得君王其二云禁幃秋
月夜探金窓罅玉帳鴛鴦噴蘭麝時落銀燈香灺　女
伴莫話孤眠六宫羅綺三千一笑皆生百媚宸遊教在
誰邊此辭見呂鵬遏雲集載四首黄玉林以其二首無
清逸氣韻止選二首慎嘗補作二首
　李濬松窓雜録云開元中禁中初重木芍藥得四本
　移植於沉香亭前㑹花方繁開上乗照夜白太真妃
　以步輦從李龜年前欲歌之上曰賞名花對妃子何
　用舊詞為命龜年宣李白進清平調詞三章白宿酲
　未解因援筆賦云雲想衣裳花想容春風拂曉露華
　濃若非羣玉山頭見㑹向瑶㙜月下逢一枝紅艷露
　凝香雲雨巫山枉斷腸借問漢宫誰得似可憐飛燕
　倚新粧名花傾國兩相歡常得君王帶笑看解釋春
　風無限恨沉香亭北倚闌干龜年遽以詞進上促龜
　年歌之仍自調玉笛倚曲以媚妃自是顧白尤異於
　他學士
　張君房脞說指此三首為清平樂曲尊前集及樂府
　詩集止曰清平調今據所引復有四首不知當是何
　時所進且其詞全不類謫仙語豈呂鵬輩羼入者耶
　　　菩薩鬘
西域諸國婦女編髮垂髻飾以雜華如中國塑佛像瓔
珞之飾曰菩薩鬘曲名取此
　杜陽雜編云大中初女蠻國貢雙龍犀明霞錦其國
　人危髻金冠瓔珞被體故謂之菩薩蠻當時倡優遂
　製菩薩蠻曲文士亦往往聲其詞(南部新/書亦載)
　北夢瑣言云宣宗愛唱菩薩蠻詞令狐相國假温飛
　卿新撰宻進之戒以勿泄而遽言於人由是疎之
　　　如夢令
唐莊宗辭云曽宴桃源深洞一曲舞鸞歌鳯長記别伊
時和淚出門相送如夢如夢殘月落花烟重此莊宗自
度曲也樂府取辭中如夢二字名曲今誤傳為呂洞賓
非也
　古今詞話云後唐莊宗修内苑掘得斷碑中有三十
　二字(云云/)莊宗使樂工入律歌之名曰古記又使翰
　林作數篇翰府名談云李白過潼闗詞
　一名宴桃源東坡云莊宗製名嫌其不馴雅改為如
　夢蓋其中有如夢如夢句也
　　　鬼仙詞
曉星明滅白露㸃秋風落葉故址頽垣冷烟衰草前朝
宫闕　長安道上行客依舊利深名切改變容顔消磨
今古隴頭殘月此五代新說載鬼仙辭也非太白長吉
之流豈能及此
　古今詞話云蜀州王守有門下客遇紅梅花作祟贈
　栁梢青詞云依稀曉星(云云/)若是鬼謡則小說有之
　倘或人作此詞以詭世其人亦必為鬼録矣蓋其意
　皆幽隂中不祥語也
　五代新說唐髙宗咸寧中張詢古所撰載梁陳北齊
　周隋君臣雜事也時白賀尚未生豈謂前生之鬼耶
　蓋止知梁唐晉漢周為五代耳
　　　盧絳
盧絳南唐人夢一婦人歌菩薩蠻云玉京人去秋蕭索
畫簷雀起梧桐落欹枕悄無言月和清夢圓　背燈惟
暗泣甚處砧聲急眉黛小山攢芭蕉生暮寒其應不著
辭頗清潤特録之
　絳事見馬令南唐書本傳末句作獨自倚闌干衣襟
　生暮寒云
　龍衮江南野史云盧絳病困忽夢一白衣婦人教之
　食蔗而愈迨數夕又夢前婦人云妾乃玉真也太尉
　富貴時至可詣都城妾有一詩一緡以助行旅十年
　之後當於孟家陂上奉見歌其詞云清風良月夜深
　時箕箒盧郎恨尚遲他日孟家陂上約再來相見是
　佳期言訖而去絳驚覺果獲其緡由是自負入金陵
　畫䇿詣後主累官柱國唐亡歸宋以龔慎儀事坐誅
　既出乃呼延贊當視行事將至梁門絳遂顧見擁一
　白衣婦人來宛同昔日夢中因嗟曰玉真矣何至於
　此乎贊問其故絳乃白其夢絳復問孟家陂持刃者
　曰斯塲是矣因數指迨今十年歎曰昔日之夢今果
　驗矣死復何恨玉真姓耿氏其夫死與前婦之子通
　當坐法與絳同塲斬焉
　此事與南唐書同但以詞作詩為稍異耳因詳出之
　　　法曲獻仙音
望江南即唐法曲獻仙音也但法曲凡三疊望江南止
兩疊耳白樂天改法曲為憶江南其辭云江南好風景
舊曽諳二疊云江南憶最憶是杭州三疊云江南憶其
次憶吳宫南宋紹興中杭都酒肆中有道人攜烏衣椎
髻女子買斗酒獨飲女子歌以侑之歌辭非人世語或
記之以問一道士道士曰此赤城韓夫人作法駕導引
也烏衣女子蓋龍云其辭曰朝元路朝元路同駕玉華
君千乗載花紅一色人間遙指是祥雲迴望海光新二
疊云東風起東風起海上百花揺十八風鬟雲半動飛
花和雨著輕綃歸路碧迢迢三疊云簾漠漠簾漠漠天
淡一簾秋自洗玉舟著白酒月華微映是空舟歌罷海
西流此辭即法曲之腔文士好竒故神其事以傳耳豈
有天仙而反取開元人間之腔乎
　陳去非云世傳頃年都下肆中有道人攜烏衣椎髻
　女子買㪷酒獨飲女子歌詞凡九闋皆非人世語或
　記之以問一道士道士驚曰此赤城韓夫人所製水
　府蔡真君法駕導引也烏衣女子疑龍云得其三而
　亡其六擬作三闋(云云曽慥樂府雅詞/)
　段安節樂府雜録云望江南者因朱崖李太尉鎮浙
　西日為亡姬謝秋娘所撰本名謝秋娘後進入教坊
　遂改此名一名夢江南曲也
　王灼碧鷄漫志云白樂天作憶江南三首自注云此
　曲一名謝秋娘后人又取樂天首句名江南好
　唐法曲獻仙音在宋已無知者歐陽永叔及沈存中
　等皆止稱遺聲(云云/)詳見碧鷄漫志今輒指為望江
　南恐未然　劉禹錫憶江南止二疊(見樂府/詩集)
　周美成栁耆卿有法曲獻仙音辭俱長調也
　　　朱淑真元夕辭
朱淑真元夕生查子云去年元夜時花市燈如晝月上
栁梢頭人約黄昏後　今年元夜時月與燈依舊不見
去年人淚濕春(羅/)衫袖辭則佳矣豈良人家婦所宜耶
其行可知
　此永叔辭也或云少游指為淑真不重誣人耶
　　　白團扇歌
晉中書令王珉與嫂婢謝芳姿有情愛捉白團扇與之
樂府遂有白團扇歌云白團扇憔悴無復理羞與郎相
見其本詞云犢車薄不乗步行躍玉顔逢儂都共語起
欲著夜半其二云團扇薄不搖窈窕搖蒲葵相憐中道
罷定是阿誰非其三云御路薄不行窈窕穿迴塘團扇
障白日面作芙蓉光其四云白錦薄不著趣行著練衣
異色都言好清白為誰施薄如唐書薄天子不為之薄
芳姿之才如此而屈為人婢信乎佳人薄命矣元闗漢
卿嘗見一從嫁媵婢作一小令云髩鴉臉霞云云(辭欠/雅畧)
(之/)事亦相類而可笑併附于此
　古今樂録云晉中書令王珉捉白團扇與嫂婢謝芳
　姿有愛情好甚篤嫂捶撻婢過苦王東亭聞而止之
　芳姿素善歌嫂令歌一曲當赦之應聲歌曰白團扇
　辛苦五留連是郎眼所見珉聞更問之汝歌何遺芳
　姿即改云白團扇憔悴非昔容羞與郎相見後人因
　而歌之　詞凡六首無名氏(見樂府/詩集)
　文獻通考云婢素好歌而珉好持白扇故云
　髩雅臉霞(云云/)周德清書所見朝天子辭也見楊朝
　英太平樂府
　　　楊栁枝詞　　　　　　　　　周德華(劉采/春女)
清江一曲栁千條二十年前舊板橋曽與情人橋上别
更無消息到今朝(唐絶増/竒神品)
　雲溪友議云裴諴郎中晉國公次子也足情調善談
　諧與舉子温岐為友俱善歌曲迄今飲席多是其詞
　有德華周氏者劉採春女也雖羅嗊之歌不及其母
　而楊栁之辭採春難及湖州崔芻言郎中將至京洛
　豪門女弟子多從之學温裴所稱歌曲請德華一陳
　音韻德華終不取焉二公皆有愧色所唱者七八篇
　皆近名流之詠也劉禹錫尚書一首春江一曲(云云/)
　今直指為德華誤
　　　廣文選
近閱廣文選宋玉微詠賦乃誤王為玉而題云微詠賦
下書宋玉之名不知王微乃南宋人史具有姓名而疎
謬如此殊誤觀者
　微詠賦陳子同俌文選補遺已載之矣
　王微本傳不云有詠賦之作豈當别有見耶
　　　蘘荷子
丘文莊公羣書抄方載中毒用白蘘荷引栁子厚詩(云/)
(云/)且曰子厚在栁州種之其地必有此種仕於兹土者
其物色之蓋亦不知爲何物也余謂丘公之博洽而不
識世之識者亦罕矣按松江志引急就章注曰白蘘荷
即今甘露考之本草其形性正同
　急就章云老菁蘘荷冬日藏顔師古注蘘荷一名蓴
　苴莖葉似薑其根香而脆可以為葅又辟蠱毒
　本草云葉似初生甘蕉根似薑芽性好隂在木下生
　者尤美中蠱者服其汁卧其葉即呼蠱主姓名周禮
　庶氏以嘉草除蠱毒宗懍謂嘉草即此也
　栁種白蘘荷詩庶氏有嘉草攻禬事久冺注引本草
　說文一名葍蒩古今注紫者曰葍蒩白者曰蘘荷解
　毒用白蘘荷陶隠居葍作覆
　史記相如上林賦紫薑蘘荷正義曰柯根旁生笋若
　芙蓉可以為葅又治蠱毒也
　後漢馬融廣成頌芝荋菫荁蘘荷芋渠章懷注曰蘘
　荷苗似薑根花紅紫似芙蓉可食
　潘安仁閒居賦蘘荷宜隂時藿向陽
　干寶搜神記云蔣士先得疾下血言中蠱家人宻以
　蘘荷置其席下忽大笑曰蠱我者張小也乃收小小
　走自此解毒藥多用之
　按諸說明甚且今蘘荷與甘露枝葉迥别乃云考之
　本草其形性正同又古本耶
　文莊抄方余未及見或疑殆意也松志謂俗呼甘露
　子根如蚕蛹莖葉如薄荷(云云/)乃引急就章亦誤
　　　君遷樹
文選蜀都賦平仲君遷皆木名注缺按司馬公名苑云
君遷子如馬妳俗云牛妳柿是也今之造扇用此柿油
可補文選註
　吳都賦平仲君遷松梓古度注劉成云平仲之木實
　白如銀君遷之樹子如瓠形云蜀都注缺誤
　魏王花木志君遷樹細似甘蕉子如馬乳
　交州記君遷子實中有乳汁甜美香好主消渴煩熱
　鎮心久服輕身亦得悅人顔色
　本草君遷生海南樹髙丈餘中有汁如乳汁吳都賦
　平仲君遷
　圖經云有一種小柿謂之軟棗俚俗暴乾貨之謂之
　牛妳柿據此諸說可補選注耶
　　　均即韵
唐書樂志古無韵字均即韵也五帝之學曰成均均亦
音韵書曰命汝典樂敎胄子論語曰成於樂是成均之
說也周人立大學兼五帝及二代之名東學為東序西
學為瞽宗北學為上庠南學為成均宜學言語者處之
成均則均之為韵義益明矣潘安仁笙賦音均不恒曲
無定制注均古韵字鶡冠子五音不同均然其可喜一
也唐書李綱傳引周禮均工樂胥不得列於士伍
　唐書樂志開元用祖孝孫十二和十曰休和皆以其
　月之律均又貞元中韋臯作南詔奉聖樂用黄鍾之
　均又為五均髙宗時呂才上言舜彈五絃之琴歌南
　風之詩今以御雪詩為白雪歌以羣臣所和詩十六
　韻為送聲十六節帝善之都無古無韵字均即韵也
　之說(旋宫以七聲為均均言韻也古/無韻字猶言一韻聲也楊收傳)
　說文均平徧也從土均聲韻和也從音貟單出為聲
　成文為音(音/貟)為韻說文在唐志之後乎
　禮文王世子郊人逺之於成均以及取爵於上尊也
　注董仲舒曰五帝名大學曰成均則虞庠近是也疏
　云以無正文故云近是仲舒去古未逺不能定其名
　今復千載餘矣乃為指其事竒哉
　禮大司樂掌成均之法以治建國之學政而合國之
　子弟有道有德者使教焉以樂德中和祗庸孝友樂
　語興道諷誦言語樂舞雲門大卷咸㲈夏濩武今專
　以學言語者處之得乎
　易氏曰成者成其行之虧均者均其習之偏五帝即
　此以名學成周因之以為教
　書帝曰䕫命汝典樂教胄子直而温寛而栗剛而無
　虐(云云/)豈直教韻乎
　大戴禮保傅篇云帝入東學尚親而貴仁入南學上
　齒而貴信入西學上賢而貴德入北學上貴而尊爵
　注四學者東序瞽宗虞庠及四郊之學也
　易傳太初篇云天子旦入東學晝入南學夕入西學
　暮入北學在中央曰太學天子所自學也
　成公綏嘯賦音均不恒曲無定制善注引鶡冠子(云/)
　(云/)五臣作韻謂笙賦誤
　笙賦基黄鍾以舉韻望儀鳯以擢形(不作/均字)
　周國語伶州鳩曰律所以立均出度也韋昭曰均者
　均鐘木長七尺有弦擊之以均鐘者又云度律均鐘
　百官軌儀注平也夏小正云農率均田疏均田則審
　端徑遂也
　易豐卦雖旬无咎荀本作均周禮均人公旬用三日
　注旬古均字書厥罪惟鈞左傳年鈞以德禮内則旬
　而見注當為均亦可謂為韵字乎
　古字簡少相近者多假借用之如集古金石二録所
　載縣令為苓眉壽為麋職方為識蓼莪為儀鄧艾為
　義之類不能盡書若必欲以均為韵則前之諸字又
　將何解耶
　　　水龍(墐戸録/)
隋梁睿請伐陳文帝答詔曰陳國來朝未盡臣節誠須
有罪必興師旅若命水龍終當相屈昔人謂戰艦曰水
龍
　水龍乃永襲字也兩山墨談既誤於前矣公録於冊
　豈容再誤耶
　隋書云睿上平陳之䇿上善之下詔曰公既上才若
　總戎律一舉大定固在不疑但朕初臨天下政道未
　洽恐先窮武事未盡善昔公孫述隗囂漢之賊也光
　武與其通和稱為皇帝尉佗之於髙祖初猶不臣孫
　皓之答晉文書尚云白或尋款服或即滅亡王者體
　大義存遵養雖陳國來朝未盡藩節如公大畧誠須
　責罪尚欲且緩其誅宜知此意淮海未滅必興師旅
　若命永襲終當相屈想以身許國無足致辭也睿乃
　止焉(北史同/)
　晉書孫皓天紀中童謡曰阿童復阿童銜刀浮渡江
　不畏岸上虎但畏水中龍羊祜聞之曰此必水軍有
　功又王濬小字阿童乃表武帝加龍驤將軍及征吳
　江西衆軍無過者而濬先定秣陵(五行志/及祜傳)
　此雖有水中龍字亦非戰艦也
　　　鱮(異魚圖贊/)
緡調餌芳可獲鱮魚網魚得鱮不如噉茹或名曰鱅其
性慵如(說苑子賤語又古諺云云/)
　説苑政理篇宓子賤將適單父陽晝曰吾少賤無以
　送子有釣道二焉夫投綸錯餌迎而吸之者陽橋也
　其為魚薄而不美若亡若存若食若不食者魴也其
　為魚也博而厚味子賤曰善(云云/)
　選應休璉書陽晝喻於詹何注引說苑橋作鱎俱無
　鱮字亦非子賤語也　餘里語見詩疏埤雅
　　　鯤(上/)
鯤本魚子細如蠶茸莊周寓言鯤化為鵬譬彼詩頌雕
育桃蟲千古言詮誰發其矇注莊子云北溟有魚其名
為鯤鯤之大不知其幾萬里此寓言也按内則卵醤卵
音鯤國語曰無禁鯤鮞皆以鯤為魚子至小之物也莊
子乃以至小為至大便是滑稽之開端後人皆不得其
言詮雖郭象之𤣥奥沉思亦誤况司馬彪輩乎余嘗謂
天地乃一大戲塲堯舜為古今正生桀紂為古今大丑
莊列為古今大淨千載而下不得其解皆矮人觀塲也
　莊注云鵬鯤之實吾所未詳也夫莊子之大意在乎
　逍遥游放無為而自得故極小大之致以明性分之
　適達觀之士宜要其㑹歸而遺其所寄不足事事曲
　與生說自不害其𢎞㫖皆可畧之
　此解明甚公云言詮得非子𤣥誤合者耶
　世說向秀注莊妙析𤣥致秀卒子幼義遂零落然猶
　有别本郭象者為人薄行有儁才見秀義不傳于世
　遂竊以為巳註惟自注秋水至樂二篇
　據此則莊非象注矣竊注見譏於義慶誤註追誚於
　用修子𤣥厄哉
　晏子春秋載橘枳狗門之說史滑稽傳紀叔敖葬馬
　之辭乃云滑稽開端豈周在楚莊齊景前耶
　天地戲塲(云云/)非聖不道姑無論矣但公品詞製曲
　自等周郎者其生丑淨字名義如太和正音等所載
　是如此解耶
　　　太白詩
太白哭宣城紀叟詩紀叟黄泉裏還應釀老春夜臺無
曉日沽酒與何人古本作夜臺無李白絶妙不但齊一
生死又且雄視幽明矣昧者改為夜臺無曉日夜臺自
無曉日且與下句何人字不相應甚矣士俗不可醫也
　詩有本明淺而故欲其髙深此是文人一病如太白
　哭紀叟詩紀叟黄(云云/)何人本自明白沈痛而楊用
　脩云古本(云云/)夫此詩為哭紀叟亦寓調謔意正是
　曠達處黄泉釀酒豈真如地獄六街三市耶白意蓋
　謂紀叟生前善釀即在黄泉還應不忘本業但夜臺
　茫茫無有曉日沽酒與何人耶可謂至痛今云夜臺
　自無曉日此自不嫌于複也予不暇逺引如謝靈運
　谷幽光未顯亦可謂幽谷自無顯光陸士衡明月一
　何朗亦可謂明月本自朗詩家如此類甚多也且夜
　臺無李白以見在之身而言則誠妙若究竟言之李
　白能不入夜臺耶果騎鯨上天耶反與沽酒與何人
　之句不應矣乃笑士俗不可醫予不知其何說也(王/𦙍)
　(昌/)
　李集分註又載題戴老酒店云戴老黄泉下還應醉
　大春夜臺無李白沽酒與何人
　按此具載本集乃云古本何耶
　　　􁬁與涴同
韋莊應天長詞云想得此時情切淚沾紅袖􁬁􁬁字義
與涴同而字則讀如涴字入聲始得其叶然說文玉篇
俱無􁬁字惟元詞中馬驟􁬁人語喧北音作平聲四轉
作入聲正叶
　花間集云淚沾紅袖黦不作􁬁字或所見别本之誤
　耳􁬁字書音流與涴義不相蒙乃苦欲轉作涴讀何
　耶
　　　龍生九子
俗傳龍生九子不成龍各有所好𢎞治中孝廟御書小
帖以問内閣李文正東陽具疏以對據圭峯羅玘蘆泉
劉績之言承上問而不蔽下臣之美賢相之盛節也文
正嘗為(慎/)言今影響記之録于此　一曰贔屭形似龜
好負重今石碑下龜趺是也二曰螭吻形似獸性好望
今屋上獸頭是也三曰蒲牢形似龍而小性好叫吼今
鐘上紐是也四曰狴犴形似虎有威力故立於獄門五
曰饕餮好飲食故立於鼎蓋六曰􁎁􁎂性好水故立於
橋柱七曰睚眦性好殺故立於刀環八曰金猊形似獅
性好烟火故立於香鑪九曰椒圖形似螺蚌性好閉故
立於門鋪首又有金吾形似美人首尾似魚有兩翼其
性通靈不寐故用警巡(巵/言)
　按爾雅九種龍其名曰蒲牢囚牛蚩吻嘲風贔屓霸
　下狴犴狻猊睚眦贔屓好文云云(總龜/對類)
　近峯聞畧云龍生九子見爾雅西涯公紀桂岥遇録
　所解甚悉予又觀他說間有同異殆必有所據也(吳/郡)
　(皇甫/録)
　夫爾雅者興于中古隆于漢氏列在十三經中非僻
　書也其釋獸中止有狻猊郭璞注云即獅子併無别
　項龍子之說且埤雅雅翼並號該綜亦絶無一言及
　之者對類(云云/)得無虚搆偽辭如雲仙散録等書類
　耶
　菽園雜記古諸器物異名屭贔其形似龜(云云/)出山
　海經博物志嘗過倪村民家見其雜録中有此然考
　山海經博物志皆無之山海原缺第十四十五卷聞
　博物志自有全本與今書坊本不同豈記此者嘗得
　見其全書歟(吳郡陸/文量)
　夫山海記于伯益博物志于張華方其未缺之時漢
　晉以來并不見于引證獨倪村民家乃得見其全書
　陸公無乃亦失於折衷乎
　唐趙耕龍公碑云張路斯潁上人隋初明經登第景
　龍中為宣城令夫人闗州石氏生九子自宣城罷歸
　每夕出自戌至丑歸輒體寒而濕石氏異之問其故
　曰我龍也蓼人鄭祥逺亦龍也騎白牛據吾池自謂
　鄭公池吾屢與戰未勝明日取決可令吾子射以助
　我係鬛以青綃者鄭也絳綃者吾也明日九子遂射
　青綃者中之鄭怒東北去投合肥西山以死今龍穴
　山是也公與九子皆化為龍(歐陽修集古/録蘇軾碑隂)
　按龍生九子蓋此事也大臣不學小臣妄對其誤一
　耳公復筆之以誇人豈容再誤乎
　胡侍真珠船云𢎞治間泰陵令中官問龍生九子名
　目於李少師東陽李不能悉詢于吏部劉員外績乃
　得其說於故册面上所録然亦不知所從出因據以
　復余憶十一二時曽見其說於對類總龜中近因厯
　考傳記乃知其說為不經其辨甚詳然亦不及于此
　因附載之
　陳晦伯攷龍生九子事詳矣猶覺一事未及引後漢
　書哀牢夷有婦人名沙壹捕魚水中觸沉木有感産
　子男十人後沉木化為龍出水上曰若為我生子何
　在九子見龍驚走獨小子不能去背龍而坐龍因䑛
　之其母鳥語謂背為九謂坐為隆因名子曰九隆諸
　兄推以為王後牢山下有一夫一婦復生十女九隆
　兄弟皆娶為妻据此亦龍生九子一證也(於碝/注筆)
　按本傳名子為九隆及後長大諸兄以九隆為父所
　舐而黠遂共推以為王夫曰小子曰諸兄則九隆第
　十子也謂背為九則九非數也謂坐為隆則非即龍
　也云未及引為證似猶未審
　　　興渠(禪林/)
阿魏藥也(一/云)興渠方蘆菔根未出土臭氣聞于逺近
　葷而非辛阿魏是也辛而非葷薑芥是也是葷復是
　辛五辛是也梵網經云五辛者一葱二薤三韭四蒜
　五興渠(翻譯/名義)釋慧日云僧徒多迷五辛中興渠或云
　蕓薹胡荽或云阿魏唯淨土集云五辛此土有四闕
　於興渠梵語稍訛正云形具餘國不見迴至于闐方
　得見也根麄如細蔓菁根而白其臭如蒜彼國人種
　取根食也于時冬天到彼不見枝葉薹荽非五辛所
　食無罪日親見為驗(唐髙/僧傳)
　
　
　
　
　正楊卷四
