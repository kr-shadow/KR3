#+TITLE: 神農本草經百种錄-清-徐大椿
#+DATE: 2018-05-12 10:17:55
#+SOURCE: github.com/kanripo/KR3e0098 master 0b5f01bf                
欽定四庫全書　　　　　子部五
　神農本草經百種録　　　醫家類
　　提要
　　　　(臣/)等謹案神農本草經百種録一卷
　　　國朝徐大椿撰大椿字靈胎號洄溪呉江人世
　　　　傳神農本草經三卷載藥三百六十五味分
　　　　上中下三品今單行之本不傳惟見於唐慎
　　　　㣲本草所載其刋本以隂文書者皆其原文
　　　　也大椿以舊註但言其當然不言其所以然
　　　　因于三品之中採掇一百種備列經文而推
　　　　闡主治之義有常用之藥而反不収入者其
　　　　凡例謂辨明藥性使人不致誤用非備品以
　　　　便查閲也凡所箋釋多有精意較李時珍本
　　　　草綱目所載發明諸條頗為簡要然本草雖
　　　　稱神農而所云出産之地乃時有後漢之郡
　　　　縣則後人附益者多如所稱久服輕身延年
　　　　之類率方士之説不足盡信大椿尊崇太過
　　　　亦一一究其所以然殊為附會又大椿所作
　　　　藥性專長論曰藥之治病有可解者有不可
　　　　解者其説最為圓通則是書所論猶屬筌蹄
　　　　之末要於諸家本草中為有啓發之功者矣
　　　　乾隆四十六年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
神農本草經百種録原序
百物與人殊體而人藉以養生却病者何也蓋天地亦
物耳惟其形體至大則不能無生其生人也得其純其
生動物也得其雜其生植物也得其偏顧人之所謂純
者其初生之理然耳及其感風寒暑濕之邪喜怒憂思
之擾而純者遂漓漓則氣傷氣傷則形敗而物之雜者
偏者反能以其所得之性補之救之聖人知其然也思
救人必先知物盖氣不能違理形不能違氣視色别味
察聲辨臭權輕重度長短審形之事也測時令詳嗜好
分盛衰别土宜求氣之術也形氣得而性以得性者物
所生之理也由是而立本草製湯劑以之治人有餘㵼
之不足補之寒者熱之熱者寒之温者清之清者温之
從者反治逆者正治或以類從或以畏忌各矯其弊以
復於平其始則異其終則同夫天地生之聖人保之造
化之能聖人半之天地不能專也漢末張仲景金匱要
畧及傷寒論中諸方大半皆三代以前遺法其用藥之
義與本經脗合無間審病施方應騐如響自唐以後藥
性不明方多自撰如千金方外臺秘要之屬執藥治病
氣性雖不相背而變化已鮮沿及宋元藥品日増性未
研極師心自用謬誤相仍即用本經諸種其精㣲妙義
多所遺漏是以方不成方藥非其藥間有效騐亦偶中
而非可取必良由本經之不講故也余竊悲焉欲詳為
闡述其如耳目所及無多古今名實互異地土殊産氣
味不同且近世醫人所不常用之藥無識别而收採者
更有殊能異性義在隱微一時難以推測若必盡解全
經不免昧心誣聖是以但擇耳目所習見不疑而理有
可測者共得百種為之探本溯源發其所以然之義使
古聖立方治病之心灼然可見而其他則闕焉後之君
子或可因之而悟其全雖荒陋可嗤而敬慎足矜也乾
隆元年歲在柔兆執徐余月上弦松陵徐大椿題於揚
子江舟次
　　凡例
一録此百種原以辨明藥性闡發義藴使讀者深識其
　所以然因此悟彼方藥不致悞用非備品以便查閱
　也覽者勿以不載常用之藥為疑
一諸藥有獨具之性者則用詳解其兼長可互見者俱
　不重出推類自明
一此解亦間有與前人相同者但彼秖釋其所當然而
　未推測其所以然知所當然則用古之方能不失古
　人之意知所以然則方可自製而亦能合古人製方
　之意也故此解皆著其所以然之故而淺近易曉者
　則畧焉
一所解諸藥乃就市中所有審形辨味以合經義至古
　今土産各殊或有尚非正義與尚有遺義者則俟知
　者正之
一諸藥有所出地名雜以後漢時郡縣陶隱居疑為仲
　景元化等所記是本經所載已不皆神農以來所産
　之地矣今之所産又大半非漢時所産之地欲盡考
　其實固無從也故不復列而解之
一本經所載一名甚多因無可解故亦不列
一品第及字樣俱依明重刻宋大觀刋唐慎微本所載
　白字本經考陶隱居本草有朱書墨書之别朱書為
　神農本經墨書為名醫别録開寳間重定印本於本
　經易朱書為白字大觀本遵之雖未必無傳訛而取
　其近古猶勝於近刻也
一詳解止此百種餘亦頗有畧為解者以資人者淺一
　㮣不存
欽定四庫全書
　神農本草經百種録
　　　　　　　　　　　　　呉江徐大椿撰
　　上品
丹砂味甘㣲寒(甘言味寒言性何以不言色與氣蓋入/口則知其味入腹則知其性若色與氣)
(則在下文主治之/中可推而知之也)主身體五藏百病(百病者凡病皆可/用無所禁忌非謂)
(能治天下之病也凡/和平之藥皆如此)養精神(凡精氣所結之物皆足以/養精神人與天地同此精)
(氣以類/相益也)安魂魄(赤入心/重鎮怯)益氣(氣降則藏/藏則益)明目(凡石藥皆/能明目石)
(者金氣所凝目之能鑒物亦金氣所成也又五藏之精/皆上注于目目大小眥屬心丹砂益目中心藏之精)
殺精魅邪惡鬼(大赤為天地純陽之/色故足以辟隂邪)久服通神明不老
能化為汞(石屬金汞亦金之精也凡上品之藥皆得天/地五行之精以成其質人身不外隂陽五行)
(采其精氣以補真元則神靈通而形質固矣但物性皆/偏太過不及翻足為害苟非通乎造化之㣲者未有試)
(而不斃/者也)
　(此因其色與質以知其效者丹砂正赤為純陽之色/心屬火色赤故能入心而統治心經之證其質重故)
　(又有鎮墜氣血之能也○凡藥之用或取其氣或取/其味或取其色或取其形或取其質或取其性情或)
　(取其所生之時或取其所成之地各以其所偏勝而/即資之療疾故能補偏救弊調和藏府深求其理可)
　(自得/之)
雲母味甘平主身皮死肌(雲母色白屬金故為肺經之/藥又肺主皮毛雲母薄叠如)
(皮亦與/肺合也)中風寒熱如在車船上(肺氣震蕩/此能鎮之)除邪氣安五
藏(亦靖鎮/之功)益子精(肺為/腎源)明目(目白屬肺此能益/目中肺藏之精)久服輕
身延年(肺旺則氣旺/故有此效)
　(雲母雖有五色而白其正色也白屬金金生水故雲/母之上常生雲氣雲者地氣上升欲為雨而未成雨)
　(者也肺屬金而在上為人身水/源與雲母相類故為肺經之藥)
石鍾乳味甘温主欬逆上氣(鍾乳石體屬金又其象下/垂而中空故能入肺降逆)
明目(能益目中/肺藏之精)益精(能引肺/氣入腎)安五藏通百節利九竅(降/氣)
(則藏安中/虛則竅通)下乳汁(鍾乳即石汁如乳者所溜而/成與乳為類故能下乳汁也)
　(此以形為治石為土中之金鍾乳石液所凝乃金之/液也故其功專于補肺以其下垂故能下氣以其中)
　(空故能通竅又肺朝百脈肺氣利則無所不利矣○/自唐以前多以鍾乳為服食之藥以其能直達腎經)
　(驟長陽氣合諸補腎之品用于房中之術最效但此/乃深巖幽谷之中水溜凝結而成所謂金中之水其)
　(體至隂而石藥多悍性反屬陽故能補人身隂中之/火隂火一發莫可制伏故久服毒發至不可救惟昇)
　(煉得宜因證施治以交肺/腎子母之藏實有殊能也)
礬石味酸寒(礬石味澀而云酸者蓋五味中無澀澀即/酸之變味澀味收斂亦與酸同如五色中)
(之紫即紅/之變色也)主寒熱(寒熱為肝經之疾/酸能收斂肝氣)洩痢白沃(亦收澀/之功)
隂蝕惡瘡(味烈性寒故能殺濕/熱之蟲除濕熱之毒)目痛(制火/清金)堅骨齒(斂氣/固精)
鍊餌服之輕身不老増年
　(此以味為治礬石之味最烈而/獨成一味故其功皆在于味)
朴消味苦寒(朴消味鹹而云苦者或古時所産之地與/今不同故味異耶抑或以鹹極而生苦也)
主百病除寒熱邪氣(邪氣凝結則生寒熱消味/鹹苦能輭堅而解散之)逐六府
積聚結固留癖(消質重性輕而能透發鬱結置金石器/中尚能滲出故遇積聚等邪無不消解)
(也/)能化七十二種石(此輭堅/之甚者)鍊餌服之輕身神仙(消盡/人身)
(之滓穢以存其/精華故有此效)
　(消者消也朴消乃至隂之精而乗陽以出其本水也/其標火也遇濕則化為水遇火則升為火體最清而)
　(用最變故丹家重之○石屬金消遇火則亦變火蓋/無火之性而得火之精氣者也火鑠金故能化石)
滑石味甘寒主身熱(寒能/除熱)洩澼(滑石能滑利大小腸分/清水榖水榖分則洩澼)
(愈/矣)女子乳難(乳亦水類滑石利水且/能潤竅故有通乳之功)癃閉利小便(滑利/小腸)
蕩胃中積聚寒熱(滑利大腸凡積聚寒熱由/蓄飲垢膩成者皆能除之)益精氣(邪/去)
(則津液/自生)久服輕身耐飢長年(通利之藥皆益胃氣/胃氣利則其效如此)
　(此以質為治凡石性多燥而滑石體最滑潤得石中/隂和之性以成故通利腸胃去積除水解熱降氣石)
　(藥中之最/和平者也)
禹餘糧味甘寒主欬逆(補中降氣/不使上逆)寒熱(除脾胃氣虛及/有濕滯之寒熱)
煩滿(補脾/之功)下赤白(質燥性寒故能/除濕熱之疾)血閉癥瘕(消濕熱所/滯之瘀積)
大熱(熱在陽明者必/甚此能除之)鍊餌服之不飢(其質類穀粉而補/脾土所以謂之糧)
(而能充/飢也)輕身延年(補養後/天之效)
　(禹餘糧色黄質膩味甘乃得土氣之精以生者也故/補益脾胃除熱燥濕之功為多○凡一病各有所因)
　(治病者必審其因而治之所謂求其本也如同一寒/熱也有外感之寒熱有内傷之寒熱有雜病之寒熱)
　(若禹餘糧之所治乃脾胃濕滯之寒熱也後人見本/草有治寒熱之語遂以治凡病之寒熱則非惟不效)
　(而且有害自宋以來徃徃蹈/此病皆本草不講之故耳)
紫石英味甘温主心腹欬逆(甘能和中/重能降氣)邪氣(散風/寒)補不
足(補心血/之不足)女子風寒在子宫絶孕十年無子(子宫屬衝/脈血海風)
(寒入于其中他藥所不能及紫石英色紫入血分體重/能下達故能入于衝脈之底風寒妨孕温能散寒驅風)
(也/)久服温中輕身延年(補血納/氣之功)
　(此以色為治色紫則入心心主血故能補/血其降氣而能入下焦則質重之效也)
青石赤石黄石白石黑石脂等味甘平主黄疸洩痢腸
澼膿血隂蝕(皆濕氣在太隂/陽明之病也)下血赤白(收澀/之功)邪氣(正氣/斂則)
(邪氣/除)癰腫疽痔惡瘡頭瘍疥瘙(此皆濕鬱所生之毒/能除濕則諸病亦退)久
服補髓益氣肥健不飢輕身延年(斂精氣而燥脾/土故有此效)五石
脂各隨五色補五藏(性治畧同而所/補之藏各異)
　(石脂得金土雜氣以成故濕土之質而有燥金之用/脾惡濕燥能補之然其質屬土不至過燥又得秋金)
　(斂藏之性乃治/濕之聖藥也)
扁青味甘平主目痛明目(養肝/之功)折跌癰腫金瘡不瘳(收/澀)
(斂肌/之功)破積聚(消肝/邪也)解毒氣利精神久服輕身不老(精氣/所結)
(之物故能除毒/益精増年也)
　(内經云五藏六府之精皆上注于目故目雖屬肝之/竅而白乃肺之精也五行之中火能舒光照物而不)
　(能鑒物惟金之明乃能鑒物石體屬金故石藥皆能/明目而扁青生于山之有金處蓋金氣精華之所結)
　(也又色青屬肝于目疾尤宜凡草木中得秋金之氣/者亦然○凡物精華所結者皆得天地清粹之氣以)
　(成而穢濁不正之氣不得干之故皆有解毒之功其/非精華所結而亦能解毒者則必物性之相制或以)
　(毒攻/毒也)
菖蒲味辛温主風寒(辛能散風/温能驅寒)濕痺(芳燥能/除濕)欬逆上氣
(開竅/下逆)開心孔(香入/心)補五藏(氣通和/則補益)通九竅明耳目出音
聲(芳香清烈故走達諸竅而/和通之耳目喉嚨皆竅也)久服輕身(氣不阻滯則/身體通利)不
忘不迷惑延年(氣通則津液得布故不但能/開竅順氣且能益精養神也)
　(菖蒲能于水石中横行四達辛烈芳香則其氣之盛/可知故入于人身亦能不為濕滯痰涎所阻凡物之)
　(生于天地間氣性何如則入于人身其奏效亦如之/蓋人者得天地之和氣以生其氣血之性肖乎天地)
　(故以物性之偏者投之而/亦無不應也餘可類推)
菊花味苦平主風頭眩腫痛目欲脫淚出(芳香上達又/得秋金之氣)
(故能平肝風/而益金水)皮膚死肌(清肺/疎風)惡風濕痺(驅風/散濕)久服利血
氣輕身耐老延年(菊花晩開晩落花中之最/壽者也故其益人如此)
　(凡芳香之物皆能治頭目肌表之疾但香則無不辛/燥者惟菊得天地秋金清肅之氣而不甚燥烈故于)
　(頭目風火之/疾尤宜焉)
人參味甘微寒主補五藏安精神定魂魄止驚悸(有形/無形)
(無一之/不補也)除邪氣(正氣充則/邪氣自除)明目(五藏六府之精皆上注/于目此所云明乃補其)
(精之效非若他藥/專有明目之功也)開心益智(人參氣盛而不滯補而兼/通故能入心孔而益神明)
(也/)久服輕身延年(補氣/之功)
　(人參得天地精英純粹之氣以生與人之氣體相似/故于人身無所不補非若他藥有偏長而治病各有)
　(其能也○凡補氣之藥皆屬陽惟人參能補氣而體/質屬隂故無剛燥之病而又能入于隂分最為可貴)
　(然力大而峻用之失宜其害亦甚于他藥也○今醫/家之用參救人者少殺人者多蓋人之死于虚者十)
　(之一二死于病者十之八九人參長于補虚而短于/攻疾醫家不論病之已去未去于病久或體弱或富)
　(貴之人皆必用參一則過為謹慎一則借以塞責而/病家亦以用參為盡慈孝之道不知病未去而用參)
　(則非獨元氣不充而病根遂固諸藥罔效終無愈期/故曰殺人者多也或曰仲景傷寒方中病未去而用)
　(參者不少如小柴胡新加湯之類何也曰此則以補/為瀉之法也古人曲審病情至精至密知病有分有)
　(合合者邪正併居當專于攻散分者邪正相離有虛/有實實處宜瀉虚處宜補一方之中兼用無礙且能)
　(相濟則用人參以建中生津拓出邪氣更為有力若/邪氣尚盛而未分必從專治無用參之法也况用之)
　(亦皆入疎散藥中從無與熟地茰肉等藥同入感證/方中者明乎此而後能不以生人者殺人矣○人參)
　(亦草根耳與人殊體何以能驟益人之精血蓋人參/乃升提元氣之藥元氣下陷不能與精血流貫人參)
　(能提之使起如火藥藏于砲内不能升發則以火發/之若砲中本無火藥雖以砲投火中不能發也此補)
　(之義/也)
甘草味甘平主五藏六府寒熱邪氣(甘能補中氣中氣/旺則藏府之精皆)
(能四布而驅其/不正之氣也)堅筋骨長肌肉倍力(形不足者補之以/味甘草之甘為土)
(之正味而又最/厚故其功如此)金瘡尰(脾主肌肉補脾則/能填滿肌肉也)解毒(甘為味/中之至)
(正味正則氣性/亦正故能除毒)久服輕身延年(補後天/之功)
　(此以味為治也味之甘至甘草而極甘屬土故其效/皆在于脾脾為後天之主五藏六府皆受氣焉脾氣)
　(盛則五藏皆/循環受益也)
乾地黄味甘寒主折跌絶筋傷中逐血痺(行血/之功)填骨髓
(血足能化精而/色黑歸腎也)長肌肉(脾統血血充則/肌肉亦滿矣)作湯除寒熱積
聚(血充足則邪氣散/血流動則凝滯消)除痺(血和利則/經脈暢)生者尤良(血貴流/行不貴)
(滋膩故中古以前/用熟地者甚少)久服輕身不老(補血/之功)
　(地黄色與質皆類血故入人身則專于補血血補則/隂氣得和而無枮燥拘牽之疾矣○古方只有乾地)
　(黄生地黄從無用熟地黄者熟地黄乃唐以後製法/以之加入温補腎經藥中頗為得宜若于湯劑及養)
　(血涼血等方甚屬不合蓋地黄專取其性涼而滑利/流通熟則膩滯不涼全失其本性矣○又仲景傷寒)
　(一百十三方惟復脈用地黄蓋傷寒之病邪從外入/最忌滋滯即使用補必兼疎拓之性者方可入劑否)
　(則邪氣向裏必有遺害今人一見所現之證稍渉虚/象便以六味湯為常用之品殺人如麻可勝長歎)
术味苦温主風寒濕痺死肌(氣厚而兼辛散故能除/邪而利筋脈肌膚也)痙
(平肝/風)疸(去/濕)止汗(固肌/膚)除熱(益脾/隂)消食(健脾/氣)作煎餌久服
輕身延年不飢(脾胃充則體强/健而不易飢也)
　(术者土之精也色黄氣香味苦而帶甘性温皆屬于/土故能補益脾土又其氣甚烈而芳香四達故又能)
　(達于筋脈肌膚而/不專于建中宫也)
菟絲子味辛平主續絶傷(子中有絲不斷/故能補續筋骨)補不足益氣
力肥健(滑潤有脂膏自能生/精益氣而長肌肉也)汁去面䵟(亦滑澤/之功)久服明
目輕身延年(生精則目明/而强且壽也)
　(子中之最有脂膏者莫如菟絲且炒熟則芳香又潤/而不滑故能補益肝脾也○凡藥性有專長此在可)
　(解不可解之間雖聖人亦必試騐而後知之如菟絲/之去面䵟亦其一端也以其辛散耶則辛散之藥甚)
　(多以其滑澤耶則滑澤之物亦甚多何以他藥皆不/能去而獨菟絲能之蓋物之生各得天地一偏之氣)
　(故其性自有相制之理但顯于形質氣味者可以推/測而知其深藏于性中者不可以常理求也故古人)
　(有單方及祕方徃徃以一二種藥治一病而得竒中/及視其方皆不若經方之必有經絡竒偶配合之道)
　(而效反神速者皆得其藥之專能/也藥中如此者極多可以類推)
牛膝味苦酸(此止言味而不言性疑闕/文也後凡不言性者倣此)主寒濕痿痺四
肢拘攣膝痛不可屈伸(皆舒筋行/血之功)逐血氣(破瘀/血也)傷熱火
爛(清血/熱也)墮胎(降血/氣也)久服輕身耐老(血和/之功)
　(此乃以其形而知其性也凡物之根皆横生而牛膝/獨直下其長細而韌酷似人筋所以能舒筋通脈下)
　(血降氣為諸下達藥之先導也筋屬肝肝藏血凡/能舒筋之藥俱能治血故又為通利血脈之品)
茈胡味苦平主心腹去腸胃中結氣(輕揚之體能疎/腸胃之滯氣)飲
食積聚(疎腸胃/之滯物)寒熱邪氣(驅經絡/之外邪)推陳致新(總上三者/言之邪去)
(則正/復也)久服輕身明目益精(諸邪不能容則正/氣流通故有此效)
　(茈胡腸胃之藥也觀經中所言治效皆主腸胃以其/氣味輕清能于頑土中疎理滯氣故其功如此天下)
　(惟木能疎土前人皆指為少陽之藥是知其末而未/知其本也○張仲景小茈胡湯專治少陽以此為主)
　(藥何也按傷寒傳經次第先太陽次陽明次少陽然/則少陽雖在太陽陽明之間而傳經乃居陽明之後)
　(過陽明而後入少陽則少陽反在陽明之内也蓋以/所居之位言則少陽在太陽陽明之間以從入之道)
　(言則少陽在太陽陽明之内故治少陽與太陽絶不/相干而與陽明為近如小茈胡湯之半夏甘草皆陽)
　(明之藥也惟其然故氣味須輕清疎達而後邪能透/土以出知此則仲景用茈胡之義明而茈胡為腸胃)
　(之藥亦/明矣)
麥門冬味甘平主心腹結氣(解枯燥/之結氣)傷中傷飽胃絡脈
絶(補續胃中/之隂氣)羸瘦短氣(補胃則生肌/清火則益氣)久服輕身不老不
飢(後天足則體健/而能耐飢也)
　(麥冬甘平滋潤為純補胃隂之藥後人以為肺藥者/蓋土能生金肺氣全恃胃隂以生胃氣潤肺自資其)
　(益/也)
車前子味甘寒主氣癃止痛利水道小便(專利下/焦氣分)除濕
痺(濕必由膀胱出下/焦利則濕氣除)久服輕身耐老(氣順濕除則/肢體康强也)
　(凡多子之藥皆屬腎故古方用入補腎藥中蓋腎者/人之子宫也車前多子亦腎經之藥然以其質滑而)
　(氣薄不能全補則為腎府膀胱之/藥膀胱乃腎氣輸洩之道路也)
木香味辛主邪氣辟毒疫温鬼(氣極芳烈能除/邪穢不祥也)强志(香/氣)
(通于/心)主淋露(心與小腸為表裏心氣下/交于小腸則便得調矣)久服不夢寤魘
寐(心氣通則/神魂定)
　(木香以氣勝故其功皆在乎氣内經云心主臭凡氣/烈之藥皆入心木香香而不散則氣能下達故又能)
　(通其氣于/小腸也)
薏苡仁味甘㣲寒主筋急拘攣不可屈伸風濕痺(專除/陽明)
(之濕/熱)下氣(直達/下焦)久服輕身益氣(陽明氣利則體/强而氣充也)其根下
三蟲(除陽明濕熱/所生之蟲)
　(薏苡仁甘淡冲和質類米榖又體重力厚故能補益/胃氣舒筋除濕中虚故又能通降濕熱使下行蓋凡)
　(筋急痺痛等疾皆痿證之類内經治痿獨/取陽明薏苡為陽明之藥故能已諸疾也)
澤瀉味甘寒主風寒濕痺(凡挾水氣之/疾皆能除之)乳難(乳亦水類/故能通乳)
(也/)消水(使水歸/于膀胱)養五藏益氣力(水氣除則藏/安而氣生也)肥健(脾惡/濕脾)
(氣燥則肌肉/充而肥健也)久服耳目聰明不飢延年輕身面生光(皆/滌)
(水除濕/之功)能行水上(水氣盡則身輕/而入水不没矣)
　(澤瀉乃通利脾胃之藥以其淡滲能利土中之水水/去則土燥而氣充脾惡濕故也但濕氣必自膀胱而)
　(出澤瀉能下達膀胱/故又為膀胱之藥)
逺志味苦温主欬逆(氣滯/之欬)傷中補不足(心主營營氣順/則中焦自足)
除邪氣利九竅(辛香疎達則能/辟穢通竅也)益智慧耳目聰明不忘
强志(心氣通則精/足神全矣)倍力(心氣盛則脾氣/亦强而力生也)久服輕身不老
(氣和/之效)
　(逺志氣味苦辛而芳香清烈無㣲不達故為心家氣/分之藥心火能生脾土心氣盛則脾氣亦和故又能)
　(益中焦/之氣也)
龍膽味苦澀主骨間寒熱(治肝邪犯/腎之寒熱)驚癎邪氣(肝火犯/心之邪)
續絶傷(斂筋骨/之氣)定五藏(斂藏中/之氣)殺蠱毒(除熱結/之氣)久服益
智不忘(收斂心中/之神氣)輕身耐老(熱邪去而正氣/歸故有此效)
　(藥之味澀者絶少龍膽之功皆在于澀此以味為主/也澀者酸辛之變味兼金木之性者也故能清斂肝)
　(家之邪火人身惟肝火最横能下挾腎中之遊火上/引包絡之相火相持為害肝火清則諸火漸息而百)
　(體清/寜矣)
細辛味辛温主欬逆(散肺經/之風)頭痛腦動(散頭/風)百節拘攣
風濕痺痛死肌(散筋骨肌/肉之風)久服明目利九竅(散諸竅/之風)輕
身長年(風氣除則身/健而壽矣)
　(此以氣為治也凡藥香者皆能疎散風邪細辛氣盛/而味烈其疎散之力更大且風必挾寒以來而又本)
　(熱而標寒細辛性温又能驅逐寒氣故其疎/散上下之風邪能無微不入無處不到也)
石斛(石斛其說不一出廬江六安者色青長二三寸如/釵股世謂之金釵石斛折之有肉而實咀之有膩)
(涎黏齒味甘淡此為最佳如市中長而黄色及枯槁/無味者皆木斛也因近日無不悞用故附記于此)味
甘平主傷中(培脾/土)除痺(治肉/痺)下氣(使中氣/不失守)補五藏虚勞
(後天得養則/五藏皆補也)羸瘦(長肌/肉)强隂(補脾/隂)久服厚腸胃(腸胃為/中藏之)
(府/)輕身延年(補益後/天之效)
　(凡五味各有所屬甘味屬土然土實無味也故洪範/論五行之味潤下作鹹炎上作苦曲直作酸從革作)
　(辛皆即其物言之惟于土則曰稼穡作甘不指土而/指土之所生者可知土本無味也無味即為淡淡者)
　(五味之所從出即土之正味也故味之淡者皆屬土/石斛味甘而實淡得土味之全故其功專補脾胃而)
　(又和平/不偏也)
蓍實味苦平主益氣充肌膚(得天地之和氣以生故亦/能益人之正氣而强健也)
明目聰慧先知(蓍草神物揲之能前知蓋得天地之/靈氣以生故亦能益人之神明也)久
服不飢不老輕身(氣足神全/故有此效)
　(此因其物之所能以益人之能也昔聖人幽贊于神/明而生蓍此草中之神物也服之則補人之神自能)
　(聰慧前知矣肉食/者鄙不益信夫)
黄連味苦寒主熱氣(除熱在/氣分者)目痛眥傷淚出明目(除濕/熱在)
(上之/病)腸澼腹痛下痢(除濕熱在/中之病)婦人隂中腫痛(除濕熱/在下之)
(病/)久服令人不忘(苦入心能/補心也)
　(苦味屬火其性皆熱此固常理黄連至苦而反至寒/則得火之味與水之性者也故能除水火相亂之病)
　(水火相亂者濕熱是也凡藥能去濕者必増熱能除/熱者必不能去濕惟黄連能以苦燥濕以寒除熱一)
　(舉兩得莫神于此○心屬火寒勝火則黄連宜為瀉/心之藥而反能補心何也蓋苦為火之正味乃以味)
　(補之也若心家有邪火則此亦能瀉之而真火反得/寜是瀉之即所以補之也○苦之極者其性反寒即)
　(内經亢害承制之義所謂/火盛之極反兼水化也)
黄芪味甘㣲温主癰疽久敗瘡排膿止痛(除肌肉中/之熱毒)大
風癩疾(去肌肉中/之風毒)五痔鼠瘻(去肌肉中/之濕毒)補虚(補脾胃/之虚)小
兒百病(小兒當補後天後/天者肌肉之本也)
　(黄芪甘淡而温得土之正味正性故其功專補脾胃/味又微辛故能驅脾胃中諸邪其皮最厚故亦能補)
　(皮肉為外科生肌/長肉之聖藥也)
肉蓯蓉(陶隱居云是馬精落地所/生後有此種則蔓延者也)味甘微温主五勞七
傷補中(補諸精/虚之證)除莖中寒熱痛(莖中者精之道路也精/虚則有此痛補精則其)
(病自/己矣)養五藏强隂益精氣多子(五藏各有精精足則隂/足而腎者又藏精之所)
(也精足則/多子矣)婦人癥瘕(精充則邪氣消/且鹹能輭堅也)久服輕身(精足/之功)
　(此以形質為治也蓯蓉象人之隂而滋潤黏膩故能/治前隂諸疾而補精氣如地黄色質象血則補血也)
防風味甘温主大風頭眩痛惡風風邪(風病無/不治也)目盲無
所見(風在上/竅也)風行周身(風在徧/體也)骨節疼痛(風在筋/骨也)煩滿
(風在上/焦也)久服輕身(風氣除則/有此效)
　(凡藥之質輕而氣盛者皆屬風藥以風即天地之氣/也但風之中人各有經絡而藥之受氣于天地亦各)
　(有專能故所治各不同于形質氣味細察而詳分之/必有一定之理也○防風治周身之風乃風藥之統)
　(領/也)
續斷味苦㣲温主傷寒(苦温能/散寒)補不足(補傷損/之不足)金瘡癰
傷折跌續筋骨(肌肉筋骨有/傷皆能治之)婦人乳難(通滯/之功)久服益氣
力(强筋/骨也)
　(此以形為治續斷有肉有筋如人筋在肉中之象而/色帶紫黑為肝腎之色故能補續筋骨又其性直下)
　(故亦能降氣/以達下焦也)
決明子味鹹平主青盲目淫膚赤白膜眼赤痛淚出(凡/目)
(病内外等證/無所不治)久服益精光(不但能治目邪而且能補目/之精也皆鹹降清火之功)
輕身(火清則/體健也)
　(決明生于秋得金氣之正其色極黄得金之色其功/專于明目詳上扁青條内夫金之正色白而非黄但)
　(白為受色之地乃無色之色耳故凡物之屬金者徃/徃借土之色以為色即五金亦以黄金為貴子肖其)
　(母也草木至秋感金氣則黄落故諸花實之/中凡色黄而耐久者皆得金氣為多者也)
丹參味苦㣲寒主心腹邪氣(赤走心故能/逐心腹之邪)腸鳴幽幽如
走水(心與脾不/和則鳴)寒熱積聚破癥除瘕(赤走血凡血病凝/結者無不治之)
止煩滿(心氣/不舒)益氣(益心/氣)
　(此以色為治也赤走心心主血故丹參能走心以/治血分之病又辛散而潤澤故能通利而滌邪也)
五味子味酸温主益氣(氣斂/則益)欬逆上氣(肺主氣肺氣斂/則欬逆除而氣)
(亦降/也)勞傷羸瘦補不足(氣斂藏則病不/侵而身强盛矣)强隂(氣斂則/歸隂)益
男子精(腎主收藏而精者腎之所藏者也故收斂之物/無不益腎五味形又似腎故為補腎之要藥)
　(此以味為治也凡酸味皆斂而五味酸之極則斂之/極極則不止于斂而且能藏矣藏者冬之令屬腎故)
　(五味能/補腎也)
蛇床子味苦平主婦人隂中腫痛男子隂痿濕癢(皆下/體濕)
(毒之/病)除痺氣利關節(除濕痰在/筋骨之證)癲癎(除濕痰在/心之證)惡瘡(亦/濕)
(毒所/生)久服輕身(濕去則/身輕)
　(蛇床生隂濕卑下之地而芬芳燥烈不受隂濕之氣/故入于人身亦能于下焦濕氣所歸之處逐其邪而)
　(補其/正也)
沙參味苦㣲寒主血積(肺氣上/逆之血)驚氣(心火/犯肺)除寒熱(肺家/失調)
(之寒/熱)補中(肺主氣肺氣和則/氣充而三焦實也)益肺氣(色白體輕/故入肺也)久服利
人(肺氣清/和之效)
　(肺主氣故肺家之藥氣勝者為多但氣勝之品必偏/于燥而能滋肺者又膩滯而不清虚惟沙參為肺家)
　(氣分中理血之藥色白體輕疎通而不燥/潤澤而不滯血阻于肺者非此不能清也)
菌桂味辛温主百病(言百病用之得/宜皆有益也)養精神(通達藏府/益在内也)
和顔色(調暢血脈/益在外也)為諸藥先聘通使(辛香四達引/藥以通經絡)久服
輕身不老(血脈通/利之效)面生光華媚好常如童子(血和則/潤澤也)
　(寒氣之鬱結不舒者惟辛温可以散之桂性温補陽/而香氣最烈則不專于補而又能驅逐隂邪凡隂氣)
　(所結能與藥相拒非此不能入也○人身有氣中之/陽有血中之陽氣中之陽走而不守血中之陽守而)
　(不走凡藥之氣勝者徃徃補氣中之陽質勝者徃徃/補血中之陽如附子煖血肉桂煖氣一定之理也然)
　(氣之陽勝則能動血血之陽勝則能益氣又相因之/理也桂氣分藥也而其騐則見于血其義不曉然乎)
松脂味苦温主疽惡瘡頭瘍白禿疥瘙(除濕火所/化之病)風氣
(香散/風)安五藏(補脂/液)除熱(性耐/寒暑)久服輕身不老延年(松多/脂而)
(壽故/也)
　(松之精氣在皮故其脂皆生于皮其質黏膩似濕而/性極燥故凡濕熱之在皮膚者皆能治之○凡癰疽)
　(瘡疥之疾皆皮膚濕火所鬱必腐肉傷皮流膿結痂/而後愈松之皮日易月新脂從皮出全無傷損感其)
　(氣者即成膿脫痂而/愈義取其象之肖也)
槐實味苦寒主五内邪氣熱(清浮遊不/歸根之火)止涎唾(清肺經/濕火)
補絶傷(陽明主機關此/能滋養陽明也)五痔火瘡婦人乳瘕(皆陽明燥/金之痰)
子藏急痛(亦陽明經/脈之病)
　(槐當秋而實得金之令色黄得金之色故其性體清/肅乃手太隂手陽明之要藥也金衰則為火所侮凡)
　(有餘之火不能歸藏其宅必犯肺與大腸得此清肅/之氣以助之則火不能傷而自歸其宅不治火而火)
　(自退此從本之/治醫之良法也)
柏實味甘平主驚悸(清心經/之遊火)安五藏(滋潤/之功)益氣(壯火食/氣火寧)
(則氣/益也)除風濕痺(得秋金之令能/燥濕平肝也)久服令人潤澤美色耳
目聰明(滋潤皮膚/及諸竅)不飢不老輕身延年(柏之性不假灌/溉而能壽也○)
　(柏得天地堅剛之性以生不與物變遷經冬彌翠故/能寧心神斂心氣而不為邪風遊火所侵剋也○人)
　(之生理謂之仁仁藏于心物之生機在于實故實/亦謂之仁凡草木之仁皆能養心氣以類相應也)
茯苓(古注茯苓皆云松脂入地所結無苗葉花實/今之茯苓皆有蔓可種疑古今有異同也)味甘
平主胷脇逆氣憂恚驚邪恐悸心下結痛寒熱煩滿欬
逆(皆脾虚不能化水痰/飲留結諸經之疾)口焦舌乾(胷有飲則水下/聚而津液不升)利小
便(淡滲利/水道)久服安魂養神不飢延年(心脾和/通之效)
　(茯苓生山谷之中得松柏之餘氣其味極淡故為調/補脾隂之藥義見石斛條下○凡人邪氣鬱結津液)
　(不行則為痰為飲痰濃稠為火之所結飲清稀為水/之所停故治痰則鹹以降之治飲則淡以利之若投)
　(以重劑反拒而不相入惟茯苓極輕淡屬土土勝水/能疎之滌之令從膀胱以出病漸去而不覺也觀仲)
　(景豬苓湯五苓散/等方義自見矣)
蘗木味苦寒主五藏腸胃中結熱黄疸腸痔止洩痢女
子漏下赤白隂陽蝕瘡(皆陽明表裏上下/所生濕熱之疾)
　(黄蘗極黄得金之色故能清熱其味極苦苦屬火則/又能燥濕凡燥者未有不熱而寒者未有不濕惟黄)
　(柏于清熱之中而兼燥濕之效蓋黄色屬金陽明/為燥金故其治皆除陽明濕熱之疾氣類相感也)
乾漆味辛温主絶傷補中續筋骨填髓腦(補續筋骨/中之脂膏)安
五藏(實藏中/之脂膏)五緩六急(調和/筋骨)風寒濕痺(漆得寒反堅得/濕反燥故能除)
(寒熱/也)生漆去長蟲(生漆著人肌膚即/腐爛故亦能腐蟲)久服輕身耐老(漆/入)
(地不朽其質耐/久故有此效)
　(此以質為治漆樹脂也凡草木之脂最韌而不朽者/莫如漆人身中非氣非血而能充養筋骨者皆脂膏)
　(也氣血皆有補法而脂膏獨無補法則以樹之脂膏/力最厚者補之而脂膏之中凡風寒濕熱之邪留而)
　(不去者得其氣以相助/亦并能驅而滌之也)
辛夷味辛温主五藏身體寒熱(清氣下/陷之疾)風頭腦痛(升散/風邪)
面䵟(去皮毛/之風滯)久服下氣輕身明目増年耐老(清氣上升/則濁氣下)
(降而百體清/寧可永年矣)
　(辛夷與衆木同植必髙于衆木而後已其性專于向/上故能升達清氣又得春氣之最先故能疎達肝氣)
　(又芳香清烈能驅逐邪風頭目之/病藥不能盡達者此為之引也)
桑上寄生味苦平主腰痛(得桑之氣亦/能助筋骨也)小兒背强(驅脊/間風)
癰腫(和血/脈)安胎(胎亦寄母/腹者也)充肌膚堅髪齒長鬚眉(養皮/毛之)
(血/脈)其實主明目(桑性驅風肝為風藏而開/竅于目風去則目明也)輕身通神(寄/生)
(乃感風露之氣以生故/服之亦有清虚之妙應)
　(寄生乃桑之精氣所結復生小樹于枝間有子之象/焉故能安胎其性與桑相近故亦能驅風養血其生)
　(不著土資天氣而不資地氣故能滋/養血脈于空虚之地而取效更神也)
杜仲味辛平主腰脊痛補中益精氣堅筋骨强志(其質/堅韌)
(者其精氣必足故亦能堅/定人身之筋骨氣血也)除隂下癢濕(補皮/利濕)小便餘瀝
(堅溺管/之氣)久服輕身耐老(强健/肢體)
　(杜仲木之皮木皮之韌且厚者此為最故能補人之/皮又其中有絲連屬不斷有筋之象焉故又能續筋)
　(骨因形以求理/則其效可知矣)
髮髲味苦温主五癃關格不通利小便水道(滑潤疎/通之效)療
小兒癎大人痓仍自還神化(滋養/脈絡)
　(髪為血之餘而經中所治之疾皆主通經利便之功/何也蓋心與小腸為表裏心主血髪為血之餘則不)
　(能入心而能入小腸以小腸為心之出路也且髪亦/毛類肺主皮毛而為水源故能利水非一定之理乎)
　(其治癎痓則瀉心家之痰飲及滋潤血脈之功也○/金匱要畧方治小便閉淋用滑石亂髪知用藥悉遵)
　(本經者惟仲/景一人而已)
龍骨味甘平主心腹鬼疰精物老魅(純陽能/制隂邪)欬逆(斂氣/滌飲)
洩痢膿血女子漏下(收澀/之功)癥瘕堅結(龍性善入能/穿破積滯)小兒
熱氣驚癎(斂火/安神)齒主小兒大人驚癎癲疾狂走(與骨同/義但齒)
(則屬腎屬骨皆主閉藏故/于安神凝志之效尤多)心下結氣不能喘息(收降上/焦遊行)
(之逆/氣)諸痙(心經/痰飲)殺精物(義亦與/骨同)久服輕身通神明延年
(龍能飛騰變化且/多壽故有此效)
　(龍得天地純陽之氣以生藏時多見時少其性至動/而能靜故其骨最黏澀能收斂正氣凡心神耗散腸)
　(胃滑脫之疾皆能巳之○陽之純者乃天地之正氣/故在人身亦但斂正氣而不斂邪氣所以仲景于傷)
　(寒之邪氣未盡者亦用之後之醫者于斯義蓋未之/審也○人身之神屬陽然神非若氣血之有形質可)
　(補瀉也故治神為最難龍者乗天地之元陽出入而/變化不測乃天地之神也以神治神則氣類相感更)
　(佐以寒熱温涼補瀉之法雖無形之病不難治矣○/天地之陽氣有二一為元陽之陽一為隂陽之陽隂)
　(陽之陽分于太極既判之時以日月為升降而水火/則其用也與隂為對待而不併于隂此天地並立之)
　(義也元陽之陽存于太極未判之時以寒暑為起伏/而雷雨則其用也與隂為附麗而不雜于隂此天包)
　(地之義也龍者正天地元陽之氣所生藏于水而不/離乎水者也故春分陽氣上井泉冷龍用事而能飛)
　(秋分陽氣下井泉温龍退蟄而能潛人身五藏屬隂/而腎尤為隂中之至隂凡周身之水皆歸之故人之)
　(元陽藏焉是腎為藏水之藏而亦為藏火之藏也所/以隂分之火動而不藏者亦用龍骨蓋借其氣以藏)
　(之必能自反其宅也非格物/窮理之極者其孰能與于斯)
麝香味辛温主辟惡氣(香氣盛則/穢氣除)殺鬼精物(香能/勝邪)温瘧
(香散/邪風)蠱毒(香能/殺蟲)癎痓(香通/經絡)去三蟲(蟲皆濕穢之所/生故亦能除之)久服
除邪不夢寤魘寐(魘寐由心氣閉塞而成/香氣通達則無此患)
　(此以氣為治麝喜食香草其香氣之精結于臍内為/諸香之冠香者氣之正正氣盛則自能除邪辟穢也)
牛黄味苦平主驚癎(通心/化痰)寒熱熱盛狂痓(清心家/之熱痰)除邪
逐鬼(心氣旺則邪氣/自不能容也)
　(牛之精氣不能運于周身則成黄牛屬土故其色黄/也凡治痰涎皆以補脾為主牛肉本能健脾化痰而)
　(黄之功尤速又黄必結于心下故又能入手/少隂厥隂之分以驅邪滌飲而益其精氣也)
白膠味甘平主傷中勞絶腰痛羸瘦(皆骨節虚/寒之證)補中益
氣(補血則中/氣自足也)婦人血閉無子止痛安胎(補衝脈血/海之功)久服
輕身延年(精足血滿/故有此效)
　(鹿之精氣全在于角角本下連督脈鹿之角于諸獸/為最大則鹿之督脈最盛可知故能補人身之督脈)
　(督脈為周身骨節之主腎主骨故又能補腎角之中/皆貫以血衝為血海故又能補衝脈衝督盛而腎氣)
　(强則諸效/自臻矣)
阿膠味甘平主心腹内崩(血脫/之疾)勞極洒洒如瘧狀(勞倦/則脾)
(傷而血虧此肝脾/之寒熱故如瘧也)腰腹痛四肢酸疼(血枯/之疾)女子下血安
胎(養血則血自/止而胎安)久服輕身益氣(補血則/氣亦充)
　(阿井為濟水之伏流濟之源為沇水自沇水以至于/阿井伏見不常若夏書所謂溢為滎出于陶丘北者)
　(皆伏流從下汎上者也阿井在陶丘北三百里泉雖/流而不上汎尤為伏脈中之靜而沉者過此則其水)
　(皆上汎成川且與他泉水亂而不純矣故阿井之水/較其旁諸水重十之一二不等人之血脈宜伏而不)
　(宜見宜沉而不宜浮以之成膠真止血調經之上藥/也其必以驢皮煎者驢肉能動風肝為風藏而藏血)
　(乃借風藥以引入肝經也又凡皮皆能補脾脾為/後天生血之本而統血故又為補血藥中之聖品)
丹雄雞味甘微温主女人崩中漏下赤白沃(補肺/疎肝)補虚
温中止血(滋養/血脈)頭主殺鬼(雞得清肅之氣而頭/為之㑹故能除鬼邪)東門上
者尤良(東門上者東門上所磔/雞頭取陽方之生氣也)肶胵裹黄皮微寒主洩
利(雞食砂石亦能消化故/治食積不化之洩利)屎白主消渴(雞善食而不善/飲其腸胃不能)
(容水故/主消渴)傷寒寒熱(治傷寒有食/邪之寒熱)
　(凡血肉之物鮮屬金者惟雞于十二支屬酉而身輕/能飛其聲嘹亮于五音屬商乃得金氣之清虚者也)
　(五藏之氣木能疎土金能疎木雞屬金故能疎達/肝氣本血肉之物故又能不尅伐而調養肝血也)
石蜜(石蜜野蜂于崖間石隙中采花所作也疑古時未/有養蜂之法則以崖蜜為上而土木中之蜜不用)
(今人養蜂收蜜其法/最良功同石蜜也)味甘平主心腹邪氣(養胃/和中)諸驚癎
痓(定心/平肝)安五藏諸不足益氣補中(百花之精藏府/經絡皆受益也)止痛
(甘能/緩痛)解毒(香能辟穢/惡之毒)除衆病(諸花之/性俱全)和百藥(諸花之/性俱化)久
服强志輕身不飢不老(精神充/足故也)
　(蜜者采百花之精華而成者也天地春和之氣皆發/于草木草木之和氣皆發于花花之精英釀而為蜜)
　(和合衆性則不偏委去糟粕則不滯甘以養中香以/理氣真養生之上品也但其性極和平于治疾則無)
　(速效耳○凡天地之生氣皆正氣也天地之死氣皆/邪氣也正則和平邪則有毒毒者敗正傷生之謂蜜)
　(本百花之蘂乃生氣之所聚生氣/旺則死氣不能犯此解毒之義也)
桑螵蛸味鹹平主傷中疝瘕(瘀血凝/結中焦)隂痿益精生子(補/益)
(腎/氣)女子血閉(和通/血脈)腰痛(强腎/之經)通五淋利小便水道(通腎/之府)
　(桑螵蛸桑上螳螂所生之子也螳螂于諸蟲中最有/力而其子最繁則其腎之强可知人之有子皆本于)
　(腎以子補腎氣相從也桑性最能續傷和血螵/蛸在桑者亦得桑之性故有養血逐瘀之功)
藕實莖(一氣相通莖與實無異非/若他藥之根實各殊也)味甘平主補中(味甘/淡得)
(中土/之性)養神(氣香而/中虚)益氣力(脾腎旺則/氣血强)除百疾(中和之性/無偏雜之)
(害/也)久服輕身耐老不飢延年(和平/之效)
　(藕者水土之精也故能養脾腎之隂生水底汚泥之/中而無處不香無節不通故又能疎達脾腎之氣而)
　(滋其血脈濕而不滯香/而不燥果中之聖品也)
橘柚味辛温主胸中瘕熱逆氣(開達上/焦之氣)利水穀(通利中/焦之滯)
久服去臭下氣通神(芳香辛烈自能辟/穢邪而通正氣也)
　(橘柚通體皆香而皮辛肉酸乃肝脾通氣之藥也故/凡肝氣不舒尅賊脾土之疾皆能已之○凡辛香之)
　(藥皆上升橘柚實酸酸主斂/故又能降氣不專于散氣也)
大棗味甘平主心腹邪氣安中養脾(建立中氣則/邪氣自除)助十
二經平胃氣(十二經皆受津液于脾胃/脾胃盛則十二經皆充也)通九竅(補而/不滯)補
少氣少津液身中不足(周身氣血/無不補也)大驚(甘能/緩急)四肢重(脾/虚)
(則重旺/則輕也)和百藥(百藥氣味不齊/而甘能調之)久服輕身長年(皆補益/後天之)
(功/)
　(棗味甘而肉厚色赤得火之色土之味故能建立中/焦温養脾胃為後天之本萬物生于土土氣充盈諸)
　(經自皆/受益矣)
葡萄味甘平主筋骨濕痺益氣倍力(强筋/燥濕)强志(肝藏/魂)令
人肥健耐飢忍風寒久服輕身不老延年(皆培補肝/脾之效)可
作酒
　(此以形為治葡萄屈曲蔓延冬卷春舒與筋相似故/能補益筋骨其實甘美得土之正味故又能滋養肌)
　(肉肝主筋脾主肉乃/肝脾交補之藥也)
雞頭實味甘平主濕痺腰脊膝痛(下焦濕/痰之疾)補中除暴疾
(暴疾皆生于中氣不足/中氣足則無此疾矣)益精氣强志(肝腎足則心/氣亦寧也)令耳
目聰明(充益/諸竅)久服輕身不飢耐老神仙(脾腎兼旺則/諸效自臻矣)
　(雞頭生于水中而其實甘淡得土之正味乃脾腎之/藥也脾惡濕而腎惡燥雞頭雖生水中而淡滲甘香)
　(則不傷于濕質黏味澀而又滑澤肥潤則不傷于燥/凡脾腎之藥徃徃相反而此則相成故尤足貴也)
　　中品
石硫黄味酸温主婦人隂蝕(隂濕所生之疾惟/陽燥之物能已之)疽痔惡
血(亦下焦隂分之/濕所生病也)堅筋骨(壯筋骨/之陽氣)除頭禿(殺髮根濕氣/所生之蟲)
能化金銀銅鐵竒物(火剋/金也)
　(硫黄乃石中得火之精者也石屬隂而火屬陽寓至/陽于至隂故能治隂分中寒濕之疾其氣旺而性暴)
　(故又能殺蟲/而化諸金也)
水銀味辛寒主疥瘻痂瘍白禿殺皮膚中蝨(解皮毛中/濕熱之毒)
(蝨亦濕熱/所生也)墮胎(至重能墮胎又胎氣始生肝氣/養之金剋木則傷肝而胎墮也)除熱殺
金銀銅錫毒(得五金之精氣/故能除其毒也)鎔化還復為丹(水銀出于/丹砂中者)
(為多故亦可鍊成丹石金精/得火變化不測鉛汞皆如此)久服神仙不死(以其不朽/而能變化)
(也/)
　(水銀五金之精也得五金之精氣而未成質鍊之亦/能為金銀等物其所治皆皮膚熱毒之疾蓋肺屬金)
　(而主皮毛亦以氣相感也○丹家爐鼎之術以水銀/與鉛為龍虎合鍊成丹服之則能長生久視飛昇羽)
　(化自參同契以後其說紛紛髙明之士為所悞者不/一而足夫水銀乃五金之精而未成金體者也凡金)
　(無不畏火惟水銀則百鍊如故以其未成金質中含/水精故火不得而傷之其能㸃化為黄白者亦因藥)
　(物所鍊變其外貌非能真作金銀也今乃以其質之/不朽欲借其氣以固形體真屬支離蓋人與萬物本)
　(為異體借物之氣以攻六邪理之所有借物之質以/永性命理之所無術士好作聰明談天論易似屬可)
　(聽實則伏羲畫卦列聖繫辭何嘗有長生二字此乃/假託大言以愚小智其人已死詭云尚在試其術者)
　(破家喪身未死則不悟既死則又不知歴世以來昧/者接踵總由畏死貪生之念迫于中而反以自速其)
　(死耳/悲夫)
磁石味辛寒主周痺風濕肢節中痛不可持物洒洒酸
消(味辛則散風石性燥則除濕其治酸痛等疾者/以其能堅筋骨中之正氣則邪氣自不能侵也)除大
熱(寒除/熱)煩滿(重降/逆)及耳聾(腎火炎上則耳聾/此能降火歸腎)
　(凡五行之中各有五行所謂物物一太極也如金一/行也銀色白屬肺金色赤屬心銅色黄屬脾鉛色青)
　(屬肝鐵色黑屬腎石也者金土之雜氣而得金之體/為多何以騐之天文家言星者金之散氣而星隕即)
　(化為石則石之屬金無疑而石之中亦分五金焉磁/石乃石中鐵之精也故與鐵同氣而能相吸鐵屬腎)
　(故磁石亦補腎腎主骨故磁石堅筋壯骨腎屬冬令/主收藏故磁石能收斂正氣以拒邪氣知此理則凡)
　(藥皆可/類推矣)
陽起石味鹹微温主崩中漏下(寒滑/之病)破子藏中血癥瘕
結氣寒熱腹痛無子(凡寒凝血滯之/病皆能除之)隂痿不起補不足
(强腎補/陽益氣)
　(陽起石得火不然得日而飛硫黄得日無焰得火而/發皆為火之精而各不同蓋陽起石禀日之陽氣以)
　(成天上陽火之精也硫黄稟石之陽氣以成地上隂/火之精也所以硫黄能益人身隂火之陽陽起石能)
　(益人身陽火之陽也五/行各有隂陽亦可類推)
乾薑味辛温主胸滿(寒邪之在胸/者則散之)欬逆上氣(辛能潤/肺降逆)温
中止血(血得暖/而歸經)出汗(辛能散逐寒/氣使從汗出)逐風濕痺(治寒邪之/在筋骨者)
腸澼下痢(治寒邪之/在腸胃者)生者尤良(辛散之品尤取其/氣性之清烈也)久服
去臭氣通神明(辛甚氣烈故/能辟穢通陽)
　(凡味厚之藥主守氣厚之藥主散乾薑氣味俱厚故/散而能守夫散不全散守不全守則旋轉于經絡藏)
　(府之間驅寒除濕和血通氣所必/然矣故性雖猛峻而不妨服食也)
苦參味苦寒主心腹結氣(苦入心以散/熱結之氣)癥瘕積聚(苦極/則能)
(洩/)黄疸(寒能除/鬱熱)溺有餘瀝(心通于小腸心火除則/小腸鬱塞之氣通矣)逐水
(小腸通/則水去)除癰腫(諸瘡皆屬心火心火/清則癰腫自去也)補中(内經云脾苦/濕急食苦以)
(燥之即/此義也)明目止淚(寒清肝火/苦除肝濕)
　(此以味為治也苦入心寒除火故苦參專治心經之/火與黄連功用相近但黄連似去心藏之火為多苦)
　(參似去心府小腸之火為多則以黄/連之氣味清而苦參之氣味濁也)
當歸味甘温主欬逆上氣(潤肺/氣)温瘧寒熱洒洒在皮膚
中(皆風寒在/血中之病)婦人漏下絶子(營血不/足之病)諸惡瘡瘍金瘡(營/血)
(火鬱及受/傷之病)煮飲之(煮飲則能四達以行諸經○按血在/經絡之中流行不息故凡用行血補)
(血之藥入湯劑者為多入丸散者絶少故古/人治病不但方不可苟即法亦不可易也)
　(當歸辛香而潤香則走脾潤則補血故能透入中焦/營氣之分而為補營之聖藥○當歸為血家必用之)
　(藥而本經無一字及于補血養血者何也蓋氣無形/可驟生血有形難速長凡通閉順氣和隂清火降逆)
　(生津去風利竅一切滋潤通和之品皆能令隂氣流/通不使亢陽致害即所以生血也當歸辛芳温潤兼)
　(此數長實為養血之要品惟著其血充之效則血之/得所養不待言而可知此等當參全經而悟其理)
麻黄味苦温主中風傷寒頭痛温瘧發表出汗去邪熱
氣(凡風寒之在表者無所不治/以能驅其邪使皆從汗出也)止欬逆上氣(輕揚能/散肺邪)除
寒熱(散營衛/之外邪)破癥堅積聚(散藏府/之内結)
　(麻黄輕揚上達無氣無味乃氣味之最清者故能透/出皮膚毛孔之外又能深入積痰凝血之中凡藥力)
　(所不到之處此能無㣲不至較之氣雄力厚者其力/更大蓋出入于空虚之地則有形之氣血不得而禦)
　(之/也)
芍藥味苦主邪氣腹痛(肝氣乗脾則痛/斂肝氣則痛除)除血痺(肝邪凝/滯之病)
破堅積寒熱疝瘕(肝邪結/聚之疾)止痛(血和則/痛止)利小便(肝氣下/達于宗)
(筋故小/便亦利)益氣(肝氣斂/則受益)
　(芍藥花大而榮得春氣為盛而居百花之殿故能收/拾肝氣使歸根反本不至以有餘肆暴犯肺傷脾乃)
　(養肝之/聖藥也)
𤣥參味苦㣲寒主腹中寒熱積聚(皆火氣凝/結之疾)女子産乳
餘疾(産後血虧衝脈之火易動/清血中之火則諸疾平矣)補腎氣令人目明(除隂/分之)
(火則頭目/清明矣)
　(𤣥參色黑屬腎而性寒故能除腎家浮遊上升之火/但腎火有陽有隂陽火發于氣分火盛則傷氣内經)
　(所謂壯火食氣是也隂火發于血分火盛則傷血内/經所謂諸寒之而熱者取之隂是也産後血脫則隂)
　(衰而火無所制又不可以寒涼折之氣血未寧又不/能納峻補之劑維𤣥參寧火而帶㣲補用之最為的)
　(當/也)
百合味甘平主邪氣腹脹心痛(肺氣不/舒之疾)利大小便(肺為/水源)
補中(甘能/補脾)益氣(肺主氣補肺/則氣益矣)
　(此以形為治也百合色白而多瓣其形似肺始/秋而花又得金氣之全者故為清補肺金之藥)
白芷味辛温主女人漏下赤白血閉隂腫(風在下焦而/兼濕熱之證)
寒熱(風在/營衛)風頭侵目涙出(風在/上竅)長肌膚潤澤可作面脂
(風氣乾燥風去則/肌肉生而潤澤矣)
　(凡驅風之藥未有不枯耗精液者白芷極香能驅風/燥濕其質又極滑潤能和利血脈而不枯耗用之則)
　(有利無害者也蓋古人用藥既知藥性之所長又度/藥性之所短而後相人之氣血病之標本參合研求)
　(以定取舍故能有顯效而無/隱害此學者之所當殫心也)
黄芩味苦平主諸熱黄疸(大腸經中/之鬱熱)腸澼洩痢(大腸府/中之鬱)
(熱/)逐水(水在腸/中者)下血閉(血之在陽明者/使從大便出)惡瘡疽蝕火瘍
(陽明主肌肉凡肌肉/熱毒等病此皆除之)
　(此以形色為治黄芩中空而色黄為大腸之藥故能/除腸胃諸熱病○黄色屬土屬脾大腸屬陽明燥金)
　(而黄芩之黄屬大腸何也蓋胃與大腸為出納水榖/之道皆統于脾又金多借土之色以為色義詳決明)
　(條下相參/益顯也)
狗脊味苦平主腰背强機闗緩急周痺寒濕膝痛(凡邪/氣之)
(在骨節間者/皆能治之)頗利老人(老人精血衰則筋骨空隙中尤/不能舒展故于此藥為尤宜也)
　(此以形為治狗脊徧體生毛而多節頗似狗之脊諸/獸之中惟狗狡㨗而此藥似之故能入筋骨機關之)
　(際去其凝滯寒濕之氣而使之强健利/捷也形同而性亦近物理蓋可推矣)
紫草味苦寒主心腹邪氣(去心腹/熱邪)五疸(濕熱在/血中)補中益
氣(營家之熱清/則中焦和利)利九竅(諸竅不為/邪熱所閉)通水道(心氣通/于小腸)
　(紫草色紫而走心心主血又/其性寒故能治血家之熱)
水萍味辛寒主暴熱(得水之氣/故能除熱)身癢(濕熱在/皮膚)下水氣(萍/入)
(水不濡故/能滌水)勝酒(水氣勝則/酒氣散矣)長鬚髮(益皮毛/之血氣)主消渴(得水/氣之)
(助/)久服輕身(亦如萍/之輕也)
　(水萍生于水中而能出水上且其葉入水不濡是其/性能敵水者也故凡水濕之病皆能治之其根不著)
　(土而上浮水面故/又能益皮毛之疾)
澤蘭味苦㣲温主乳婦内衂(清陽明經絡/濕熱之邪)中風餘疾(氣/温)
(體輕故能/散餘風)大腹水腫身面四肢浮腫骨節中水(統治内/外一切)
(水/病)金瘡癰腫瘡膿(亦皆濕/毒之疾)
　(澤蘭生于水中而芳香透達節實莖虚能于人經絡/受濕之處分疎通利無所隔礙蓋其質隂而氣陽故)
　(能行乎人身之隂/而發之于陽也)
牡丹味辛寒主寒熱中風瘈瘲痙驚癎邪氣(皆肝氣所/發之疾)
除癥堅瘀血留舍腸胃(色赤走血氣/香能消散也)安五藏(五藏皆血/氣所留止)
(血氣和則/無不利矣)療癰瘡(清血家/之毒火)
　(牡丹為花中之王乃木氣之最榮澤者故能疎養肝/氣和通經脈與芍藥功頗近但芍藥㣲主斂而牡丹)
　(㣲主散則以芍藥味勝牡丹/氣勝味屬隂而氣屬陽也)
呉茱茰味辛温主温中下氣(風寒/上逆)止痛(散寒濕/之痛)欬逆寒
熱(寒邪/入肺)除濕血痺(辛能燥濕温/能行血也)逐風邪開腠理(辛香散/風通竅)
　(呉茱茰味極辛辛屬金金平木故為驅逐肝風之要/藥但肝風有二一為挾寒之風一為挾火之風呉茱)
　(茰性温于挾寒之風為/宜此又不可不審也)
梔子味苦寒主五内邪氣(熱邪/之氣)胃中熱氣(黄色入陽明/性寒能清熱)
面赤酒皰皶鼻白癩赤癩瘡瘍(此皆肌肉之病乃/陽明之表證也)
　(梔子正黄亦得金色故為陽明之藥但其氣體輕虚/走上而不走下故不入大腸而入胃胃在上焦故也)
　(胃家之藴熱惟此為能除之又胃主肌肉肌肉有近/筋骨者有近皮毛者梔子形開似肺肺主皮毛故專)
　(治肌肉熱毒之/見于皮毛者也)
鹿茸味甘温主漏下惡血(血中之陽/不能固攝)寒熱(陽/虚)驚癎(心火/虧少)
益氣强志(補血/之功)生齒不老(補腎/之效)角主惡瘡癰腫(拓血中/之毒)
逐邪惡氣(拓隂邪/之氣)留血在隂中(隂絡之凝滯得/熱而運行也)
　(鹿茸之中惟一㸃胚血不數日而即成角此血中有/真陽一㸃通督脈貫腎水乃至靈至旺之物也故入)
　(于人身為峻補陽血之要藥又其物流動生發故又/能逐瘀通血也餘義見白膠條下○鹿茸氣體全而)
　(未發洩故補陽益血之功多鹿角則透發已盡故拓/毒消散之功勝先後遲速之間功效輒異非明乎造)
　(化之機者/不能測也)
犀角(犀有山犀水犀二/種而水犀為妙)味苦寒主百毒蠱疰(殺邪氣/之蟲)邪
鬼(靈氣/辟邪)瘴氣(鬱熱/之毒)殺鉤吻鴆羽蛇毒除邪(一切草木蟲/鳥之毒皆除)
(之/)不迷惑魘寐(解心經熱/邪通心氣)
　(牛屬土而犀則居水水無獸惟犀能伏其中則其得/水土之精可知凡物之毒者投水土則毒自化犀得)
　(水土之精故化毒之功為多而其角中/虚有通靈之象故又能養心除邪也)
伏翼味鹹平主目瞑明目夜視有精光(存養肝經/隂氣之精)久服
令人喜樂媚好無憂(肝氣和/則樂)
　(凡有翼能飛之物夜則目盲伏翼又名天鼠即鼠類/也故日出則目瞑而藏日入則目明而出乃得隂氣)
　(之精者也肝屬厥隂而開竅于目故資其氣以養肝/血而濟目力感應之理也物有殊能必有殊氣皆可)
　(類/推)
蚱蟬(古人用蟬今人用/蛻氣性亦相近)味鹹寒主小兒驚癎夜啼癲病
寒熱(皆小兒風/熱之疾)
　(蚱蟬感涼風清露之氣以生身輕而聲嘹亮得金氣/之發揚者也又脫落皮殻亦屬人身肺經之位故其)
　(性能清火驅風而散肺經之鬱氣若其質輕虚尤與/小兒柔弱之體為宜也○蚱蟬日出有聲日入無聲)
　(止夜啼取/其意也)
白殭蠶味鹹主小兒驚癎夜啼(風痰/之病)去三蟲(風氣所/生之蟲)滅
黑䵟令人面色好(能去皮膚之/風斑令潤澤)男子隂瘍病(下體/風濕)
　(蠶食桑之蟲也桑能治風養血故其性亦相近殭蠶/感風而殭凡風氣之疾皆能治之蓋借其氣以相感)
　(也○殭蠶因風以殭而反能治風者何也蓋邪之中/人也有氣而無形穿經透絡愈久愈深以氣類相反)
　(之藥投之則拒而不入必得與之同類者和入諸藥/使為鄉道則藥力至于病所而邪與藥相從藥性漸)
　(發邪或從毛空出或從二便出不能復留矣此即從/治之法也風寒暑濕莫不皆然此神而明之之道不)
　(專恃正治/奏功也)
　　下品
附子味辛温主風寒欬逆邪氣(寒邪逆/在上焦)温中(除中焦/之寒)金
瘡(血肉得/暖而合)破癥堅積聚血瘕(寒氣凝結血滯于/中得熱乃行也)寒濕踒
躄拘攣膝痛不能行步(此寒邪之在下/焦筋骨間者)
　(凡有毒之藥性寒者少性熱者多寒性和緩熱性峻/速入于血氣之中剛暴駁烈性發不支藏府嬌柔之)
　(物豈能無害故須審愼用之但熱之有毒者速/而易見而寒之有毒者緩而難察尤所當慎也)
半夏味辛平主傷寒寒熱(寒熱之在/肺胃間者)心下堅下氣(辛能/開肺)
(降/逆)喉咽腫痛頭眩(開降上/焦之火)胸脹欬逆腸鳴(氣降則通和/故能愈諸疾)
止汗(澀斂/肺氣)
　(半夏色白而味辛故能為肺經燥濕之藥○肺屬金/喜斂而不喜散蓋斂則肺葉垂而氣順散則肺葉張)
　(而氣逆半夏之辛與薑桂之辛迥别入喉則閉不能/言塗金瘡則血不復出辛中帶澀故能疎而又能斂)
　(也又辛之斂與酸之斂不同酸則一主于斂/辛則斂之中有發散之意尤與肺投合也)
大黄味苦寒主下瘀血血閉(除血中熱/結之滯)寒熱(血中積滯/之寒熱)
破癥瘕積聚(凡腹中邪氣之/積無不除之)留飲宿食蕩滌腸胃推陳
致新(凡腹中飲食之/積無不除之)通利水穀調中化食(助腸胃運/化之力)安
和五藏(邪積既去則/正氣自和)
　(大黄色正黄而氣香得土之正氣正色故專主脾胃/之疾○凡香者無不燥而上升大黄極滋潤達下故)
　(能入腸胃之中攻滌其凝結之邪而/使之下降乃驅逐停滯之良藥也)
葶藶味辛寒主癥瘕積聚結氣(水飲所/結之疾)飲食寒熱破堅
逐邪(亦皆水/氣之疾)通利水道(肺氣降則/水道自通)
　(葶藶滑潤而香專瀉肺氣肺為水源故能瀉肺即能/瀉水凡積聚寒熱從水氣來者此藥主之○大黄之)
　(瀉從中焦始葶藶之瀉從上焦始故傷寒/論中承氣湯用大黄而陷胸湯用葶藶也)
旋復花味鹹温主結氣脇下滿驚悸(除中上二焦/結閉之疾)除水
(鹹能/潤下)去五藏間寒熱(五藏留結不通/所生之寒熱)補中下氣(開氣下/達皆鹹)
(降之/功)
　(此以味為治凡草木之味鹹者絶少鹹皆治下鹹而/能治上焦者尤少惟此味鹹而治上為中上二焦之)
　(藥鹹能輭堅故凡上中二焦凝滯堅結之疾皆能除/之○凡體輕氣芳之藥徃徃能消寒熱蓋寒熱之疾)
　(無不因鬱遏而成内經云火鬱則發/之輕芬之體能發散故寒熱除也)
藜蘆味辛寒主蠱毒(味烈/殺蟲)欬逆洩痢腸澼(除濕熱/之疾)頭瘍
疥瘙惡瘡殺諸蟲毒去死肌(皆殺蟲/之功)
　(凡有毒之藥皆得五行剛暴偏雜之性以成人身氣/血乃天地中和之氣所結故服毒藥者徃徃受傷瘡)
　(疥等疾久而生蟲亦與人身氣血為類故人服之而/有傷氣血者必能殺蟲惟用之得其法乃有利而無)
　(弊否則必至于兩傷不可不慎也○又毒之解毒各/有所宜如燥毒之藥能去濕邪寒毒之藥能去火邪)
　(辨證施治神而明之非僅以/毒攻毒四字可了其義也)
白芨味苦平主癰腫惡瘡敗疽傷隂死肌(解毒/生肌)胃中邪
氣(養胃/驅邪)賊風鬼擊痱緩不收(和筋/逐風)
　(此以質為治白芨氣味冲淡和平而體質滑潤又極/黏膩入于筋骨之中能和柔滋養與正氣相調則㣲)
　(邪自/退也)
貫衆味苦微寒主腹中邪熱氣(寒能/除熱)諸毒(邪熱/之毒)殺三蟲
(濕熱所/生之蟲)
　(貫衆生于山澗之中得天地清隂之氣故能除藴熱/濕穢之疾其體中虚而清芳故能解中焦之毒人身)
　(之蟲皆濕熱所生濕/熱除則諸蟲自消也)
連翹味苦平主寒熱(火氣所鬱/之寒熱)鼠瘻瘰癧癰腫惡瘡癭
瘤結熱(皆肝經熱/結之證)蠱毒(濕熱/之蠱)
　(凡藥之寒熱温涼有歸氣分者有歸血分者大抵氣/勝者治氣味勝者治血連翹之氣芳烈而性清涼故)
　(凡在氣分之鬱熱皆能已之又味兼苦辛應/秋金之令故又能除肝家留滯之邪毒也)
夏枯草味苦辛寒主寒熱瘰癧鼠瘻頭瘡(火氣/所發)破癥散
癭結氣(火氣/所結)脚腫濕痺(濕熱之/在下者)輕身(濕火退則/身健也)
　(此以物稟之氣候為治又一義也凡物皆生于春長/于夏惟此草至夏而枯蓋其性稟純隂得少陽之氣)
　(勃然興發一交盛陽隂氣將盡即成熟枯槁故几盛/陽留結之病用此為治亦即枯滅此天地感應之妙)
　(理也凡藥之以時候榮/枯為治者俱可類推)
水蛭味鹹平主逐惡血瘀血月閉破血瘕積聚(諸敗血/結滯之)
(疾皆能/除之)無子(惡血留于子/宫則難孕)利水道(水蛭生于/水中故也)
　(凡人身瘀血方阻尚有生氣者易治阻之久則無生/氣而難治蓋血既離經與正氣全不相屬投之輕藥)
　(則拒而不納藥過峻又反能傷未敗之血故治之極/難水蛭最喜食人之血而性又遲緩善入遲緩則生)
　(血不傷善入則堅積易破借其力/以攻積久之滯自有利而無害也)
桃核仁味苦甘平主瘀血血閉瘕邪氣(凡血滯之/疾皆除之)殺小
蟲(敗血所/生之蟲)
　(桃得三月春和之氣以生而花色最鮮明似血故凡/血鬱血結之疾不能調和暢達者此能入于其中而)
　(和之散之然其生血之功少而去瘀之功多者何也/蓋桃核本非血類故不能有所補益若瘀瘕皆已敗)
　(之血非生氣不能流通桃之生氣皆在于仁/而味苦又能開洩故能逐舊而不傷新也)
　
　
　
　
　
　神農本草經百種録
