#+TITLE: 意林-唐-馬總
#+DATE: 2016-06-11 12:23:40
#+SOURCE: github.com/kanripo/KR3j0178 master 69ef7c72                
御題意林三絶句
集録裁成庾潁川意林三軸用兹傳漫嫌撮要失備載
嘗鼎一臠知味全
都䕶安南政不頗用儒術致政平和奇書五卷銅柱二
無忝祖為馬伏波
六經萬古示綱常諸子何妨取所長節度豈徒事佔畢
要知制事有良方
欽定四庫全書　　　　　子部十
　意林目録　　　　　　　雜家類五(雜纂之屬/)
　　卷一
　　　鬻子一卷　　　　　太公金匱二卷
　　　太公六韜六卷　　　曽子二卷
　　　晏子八卷　　　　　子思子七卷
　　　孟子十四卷　　　　管子十八卷
　　　道徳經二卷　　　　荀卿子十二卷
　　　魯連子五卷　　　　文子十二卷
　　　鄧析子一卷　　　　范子十二卷
　　　胡非子一卷　　　　墨子十六卷
　　　纒子一卷　　　　　隨巢子一卷
　　　尸子二十卷　　　　韓子二十卷
　　卷二
　　　列子八卷　　　　　莊子十卷
　　　鶡冠子三卷(原缺/)　　王孫子一卷(原缺/)
　　　申子三卷　　　　　慎子十二卷
　　　燕丹子三卷　　　　鬼谷子五卷
　　　尹文子二卷　　　　公孫文子一卷
　　　陸賈新書二卷　　　晁錯新書三卷
　　　賈誼新書八卷　　　吕氏春秋二十六卷
　　　淮南子二十二卷
　　卷三
　　　鹽鐵論十卷　　　　説苑二十卷
　　　新序三十卷(原缺/)　　法言十五卷
　　　太𤣥經十卷　　　　新論十七卷
　　　論衡二十七卷　　　正論五卷
　　　潛夫論十卷
　　卷四
　　　風俗通三十一卷　　商君書四卷
　　　阮子四卷　　　　　正部十卷
　　　士緯十卷　　　　　通語八卷
　　　抱朴子四十卷
　　巻五
　　　周生烈子五卷　　　荀悦申鑒五卷
　　　仲長統昌言十卷　　典論五卷
　　　魏子十卷　　　　　人物志三卷
　　　任子十卷　　　　　篤論四卷
　　　體論四卷　　　　　傅子一百二十卷
　　　　太元經十四卷　　　化清經十卷
　　　鄒子一卷　　　　　成敗志三巻
　　　古今通論三卷　　　中論六卷
　　　唐子十卷　　　　　秦子二卷
　　　梅子一卷　　　　　物理論十六卷
　　　　(臣/)等謹案意林五卷唐馬總撰案梁庾仲容取
　　　　周秦以來諸家雜記凡一百七家摘其要語
　　　　為三十卷名曰子鈔總以其繁畧失中増損
　　　　成書宋髙似孫子畧稱仲容子鈔毎家或取
　　　　數句或一二百言馬總意林一遵庾目多
　　　　者十餘句少者一二言比子鈔更為取之嚴
　　　　録之精今觀所采諸子凡世所不傳者惟賴
　　　　此僅存其概其傳於今者如老莊管列諸家
　　　　亦多與今本不同不特孟子之文如容齋隨
　　　　筆所云也前有戴叔倫栁伯存二序與文獻
　　　　通考所載相同戴序云三軸而栁序云六卷
　　　　今書乃止五卷且子鈔一百七家此所録止
　　　　七十一家又多有録無書洪氏載總所引書
　　　　名尚有蔣子譙子鍾子張儼黙記裴氏新書
　　　　袁準正書袁子正論蘇子張顯析言干子顧
　　　　子諸葛子陳子要言符子諸書又通考稱今
　　　　本相鶴經自意林抄出而永樂大典有風俗
　　　　通姓氏篇亦云出意林今此本並無之合計
　　　　卷帙當已失其半非總之原本矣然殘璋斷
　　　　璧固益可寶貴也總扶風人此本題云字元
　　　　㑹而唐書及通志皆作㑹元未知孰是元和
　　　　中為嶺南都䕶本管經畧使後至户部尚書
　　　　陳振孫書録解題稱總仕至大理評事者偶
　　　　未考耳唐書總本傳云總所著有子鈔葢即
　　　　此書殆因原出仲容故史文偶襲舊名也乾
　　　　隆四十五年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
意林原序
三聖相師大易光著天地之功立矣經傳之功生焉輔
成一徳謂之六學漢收秦業其道方興置講習訓授之
官明君臣父子之體雖禮樂文缺亦足以興忠孝仁義
之大綱至如曽孔荀孟之相述盖數百千家皆發揮隐
㣲羽翼風教祖儒尊道持法正名縱横立權變通其要
崇儉而有别即農而得序傍行而不流小説去泥而篇
簡繁夥罕備於士大夫之家有梁潁川庾仲容略其要
㑹為子書抄三十卷將以廣搜採異而立言之本或不
求全大理評事扶風馬總元㑹家有子史㓜而集録探
其㫖趣意必有歸遂増損庾書詳擇前體裁成三軸目
曰意林上以防守教之失中以補比事之闕下以佐屬
文之緒有疏通廣博潔浄符信之要無僻放拘刻譤蔽
邪盪之患君子曰以少為貴者其是之謂乎余元㑹之
執友故序而記之貞元二年五月二十一日也撫州刺
史戴叔倫撰
子書起於鬻熊六韜盛於春秋六國時莊老道宗起覆
載之功横日月之照髙視六經為天下式故絶於稱言
矣墨翟大賢其㫖精儉教垂後世名亞孔聖至矣管晏
文荀議論閎肆淮南鴻烈詞章華贍皆纚纚數萬言可
謂富矣而部帙繁廣尋覽頗難梁朝庾仲容抄成三帙
汰其沙石簸其粃糠而猶蘭蓀雜於蕭艾璠璵隱於璞
石扶風馬總精好前志務於簡要又因庾仲容之抄略
存為六卷題曰意林聖賢則糟粕靡遺流略則精華盡
在可謂妙矣隋代愽陵李文博攓掇諸子編成理道集
十卷唐永興公虞世南亦採前史著帝王略論五卷天
后朝宰臣朱翼祖則又述十代興亡論一帙洎扶風意
林究子史大略者盖四人意矣予扁舟塗水留滯廬陵
扶風為余語其本尚且日編録所取先務於經濟次存
作者之意罔失篇目如面古人予懿馬氏之作文約趣
深可謂懐䄂百家掌握千卷之子用心也逺乎哉旌其
可羙述於篇首俾傳好事貞元丁夘嵗夏之晦文廢瞍
河東栁伯存重述
欽定四庫全書
　意林卷一
　　　　　　　　　　　　　唐　馬總　撰
　　鬻子一卷
藝文志云名熊著子二十二篇今一卷六篇發政施令
天下福謂之道上下相親謂之和不求而得謂之信除
天下之害謂之仁信而能和者帝王之器聖王在位百
里有一士猶無有也王道衰千里一士則猶比肩也知
善不信謂之狂知惡不改謂之惑　昔文王見鬻子年
九十文王曰嘻老矣鬻子曰若使臣捕虎逐麋臣已老
矣坐䇿國事臣年尚少
　　太公金匱二卷
武王問太公曰殷已亡其三人今可伐乎太公曰臣聞
之知天者不怨天知己者不怨人先謀後事者昌先事
後謀者亡且天與不取反受其咎時至不行反受其殃
非時而生是為妄成故夏條可結冬氷可釋時難得而
易失也　武王平殷還問太公曰今民吏未安賢者未
定如何太公曰無故無新如天如地得殷之財與殷之
民共之則商得其賈農得其田也一目視則不明一耳
聼則不聰一足歩則不行選賢自代上下各得其所
武王問五帝之戒可得聞乎太公曰黄帝云余在民上
揺揺恐夕不至朝故金人三緘其口慎言語也堯居民
上振振如臨深淵舜居民上兢兢如履薄氷禹居民上
慄慄如恐不滿湯居民上翼翼懼不敢息道自㣲而生
禍自㣲而成慎終與始完如金城　行必慮正無懐僥
倖(書/履)忍之須臾乃全汝軀(書/鋒)刀利皚皚無為汝開(書/刀)源
泉滑滑連旱則絶取事有常賦斂有節(書/井)
　　太公六韜六卷
有求賢之名無用賢之實　文王曰君務舉賢不獲其
功何也太公曰舉不容易文王曰舉賢若何太公曰案
賢察名選才考能名實得之也涓涓不塞將成江河兩
葉不去將用斧柯熒熒不救炎炎奈何文王曰國君失
民者何也太公曰不慎所與也君有六守三寳六守者
仁義忠信勇謀三寳者農工商六守長則君安三寳完
則國昌國柄借人則失其威淵乎無端孰知其源天下
非一人天下天下之天下也取天下若逐野鹿而天下
共分其肉　太公云伏羲神農教而不誅黄帝堯舜誅
而不怒　聖人恭天静地和人敬鬼　文王在岐召太
公曰吾地小奈何太公曰天下有粟賢者食之天下有
民賢者牧之屈一人下伸萬人上唯聖人能行之　冠
雖弊加於首履雖新履於地　武王問太公曰士髙下
有差乎太公曰人有九差惡口舌為衆所憎夜卧早起
此妻子之將知人飢渇習人劇易此萬人之將戰戰慄
慄日慎一日此十萬之將知天文悉地理理四海如妻
子此天下之主軍中之事不聞君命　武王問太公曰
吾欲令三軍親其將如父母攻城則争先登野戰則争
先赴聞金聲而怒聞鼓音而喜可乎太公曰作將冬日
不服裘夏日不操扇天雨不張幔過泥塗將先下歩軍
未舉火將不食士非好死而樂傷其將知飢寒勞苦也
用兵之害猶與最大起之若驚用之若狂當之者破近
之者亡使如疾雷不暇掩耳也　貧窮忿怒欲決其志
者名曰必死之士辯言巧辭善毁善譽者名曰間諜飛
言之士
　　曽子二卷
君子愛日以學及時而成難者不避易者不從旦就業
夕自省可謂守業年三十四十無藝則無藝矣至五十
不以善聞則無聞矣鄙夫鄙婦相㑹於牆之隂可謂宻
矣明日或有知之故云執仁與義莫不聞也　蓬生麻
中不扶自直白沙在涅與之皆黒君子之遊苾乎如入
蘭芷之室久而不聞則與之化矣小人之遊戯乎如入
鮑魚之室久亦不聞而亦化矣故君子慎其去就也
與君子遊如日之長加益不自知也與小人遊如履薄
氷㡬何而不行陷乎　天圓地方則是四角不掩也聞
之夫子曰天道曰圓地道曰方
　　晏子八卷
景公作臺臺成復欲作鐘晏子諌曰斂民作鐘民必哀
斂哀以謀樂不祥景公嬖妾死名曰嬰子公守之三
日不食膚著於席而不去晏子曰外有良醫將作鬼神
之事公信之屏而沐浴晏子令棺入殮死者公大怒晏
子曰已死不復生公乃止仲尼聞之曰星之昭昭不如
日月之靉靉　景公時雨雪三日披狐白之裘坐於堂
側謂晏子曰三日雨雪天下何不寒晏子曰夫賢君飽
則知人飢温則知人寒公乃去裘冠足以修敬不務其
飾衣足以掩形不務其羙土事不文木事不鏤足以示
民也　景公曰吾欲霸諸侯若何晏子曰官未具也臣
聞仲尼處陋巷亷隅不正則原憲侍志意不通則仲由
侍徳不辱(案徳不辱今本晏子/作徳不盛行不厚)則顔回侍今君未有能
侍故未具也　君擇臣使之臣雖賤亦擇君事之　一
心可以事百君百心不可以事一君事貴人不能過禮
貴人惡之　晏子治阿三年毁聲於國景公召而問之
對曰嬰舉儉罰偷惰民惡之決獄不畏强貴强貴惡之
是二邪毁於内二䜛去於外臣請改轍更治三年必有
譽也　景公病水數十日夢與二日鬭而不勝使召夢
者占之占者至門晏子使對曰公病隂也與二日鬪日
陽也不勝疾將退也三日而愈公賞占夢者占夢者辭
曰晏子之力也公問晏子晏子曰臣若自對則不信也
　景公病疽在背欲見不得問國子國子曰熱如火色
如日大如未熟李也公問晏子晏子曰色如蒼玉大如
璧公曰不見君子不知野人之拙也　晏子使楚楚王
令左右縛一人作盗者過王問何處人也對曰齊人也
王視晏子齊國善盗乎晏子曰橘生江南江北則作枳
地土使然也今民生長於齊不盗入楚則盗臣不知也
楚王自取弊耳　晏子使楚楚王以晏子短作小門於
大門之側晏子曰往詣狗國從狗門入今來使入楚不
可從狗門入也遂大門入　楚王問齊之臨淄都無人
耶對曰臨淄三百閭張袂成帷揮汗成雨比肩繼踵何
容無人也　曽子將行晏子送之曰贈人以財不若以言
(案今本晏子作贈/人以軒不若以言)　和氏之璧井里璞耳良工修之則
成國寳習俗移性可不慎乎晏子歿後十有七年景公
封諸侯大夫皆稱善公曰自晏子歿後不復聞不善之
事弦章對曰君好之則臣服之君嗜之則臣食之尺蠖
食黄則黄食蒼則蒼是也公曰善吾不食諂人之言也
以魚五十車賜弦章固不受是弦章有晏子之遺行也
　　子思子七卷
慈父能食子不能使知味聖人能悦人不能使人必悦
　國有道以義率身無道以身率義荀息是也　言而
信信在言前令而化化在令外聖人在上而遷其化
終年為車無一人之輪則不可馳　百心不可得一人
一心可得百人　君本也臣枝葉也本羙則葉茂本枯
則葉凋　君子不以所能者病人不以人之不能者愧
人　小人溺於水君子溺於口也　繁於樂者重於憂
厚於義者薄於行見長不能屈其色見貴不能盡其辭
雖有風雨吾不入其門也　君子以心導耳目小人以
耳目導心
　　孟子十四卷
蜀郡趙臺卿作章句章句曰指事　孟子謂惠王曰虐
政殺人何異刃耶庖有肥肉廐有肥馬民有飢色野有
餓莩此謂率獸食人且人惡之況虐政乎　敬老愛㓜
推心於民天下運掌中也故推恩足以保四海不推恩
不足以保妻子　雖有智慧不如乘勢雖有鎡基不如
待時　孟子云齊人譏管晏飢者易為食渇者易為飲
若久塗炭則易政如渇不擇飲也　宋人有閔其苖不
長揠㧞之使其長其子趨而視之苗則槁矣非但無益
乃有害也　見孺子入井非孺子之父母亦有惻隐之
心無惻隐之心非人也無羞惡之心亦非人也無辭讓
之心亦非人也無是非之心亦非人也　孟子云子路
人告之有過則喜禹聞善言則拜　用夏變夷不聞用
夷變夏　枉己者未能直人當以直矯枉若自曲何以
正人　景春曰公孫衍張儀豈不誠大丈夫一怒而諸
侯懼安居而天下息孟子曰是焉得為大丈夫乎富貴
不能淫貧賤不能移威武不能屈此之謂大丈夫　天
子不仁不保四海諸侯不仁不保社稷士庻人不仁不保四
體今惡死亡而樂不仁猶惡醉而强酒　民之歸仁猶
水就下　存乎人莫良於眸子眸子不能掩其惡胷中
正則眸子瞭焉胷中不正則眸子眊焉　淳于髠曰男
女不親授受若嫂溺援之手乎孟子曰若不援是豺狼
也天下溺則援之以道嫂溺必援以手　子産以其乘
輿濟人於溱洧孟子聞之曰不知政也(不如以時/修橋梁)　齊
人有一妻一妾其夫出行則饜飽而反欺其妻云與富
貴人共飲食耳妻後伺之見乞人祭餘食之妻乃告妾
相與泣於中庭其夫自外來未知猶驕其妻妾由君子
枉道得富貴而驕人也(良人即/夫也)　伊尹不以一芥與人
亦不取一芥於人非其道　在野曰草莽之臣在國曰
市井之臣　性猶湍水決東則東決西則西　白羽白
性輕白雪白性消白玉白性貞雖俱白其性不同也
冬日飲湯夏日飲水(欲問寒暑/者中心也)　仁義忠信樂善不倦
天爵也公卿大夫人爵也古之人修天爵而人爵從之
今之人修天爵以要人爵得人爵棄天爵終亦亡矣
孟子曰仁之勝不仁也猶水勝火今之為仁者猶一杯
水救一車薪之火也不熄則謂水不勝火此又與於不
仁之甚者也亦終必亡而已矣　君子有三樂父母具
存一樂仰不愧天俯不怍人二樂得天下英才而教育
三樂　雞鳴而起孜孜為善者舜之徒也雞鳴而起孜
孜為利者跖之徒也　九仭無泉猶棄井也　古人之
闗禦暴今人之闗為暴(今之闗出/入征税)　惡似而非者惡莠
亂苗惡佞亂義惡利口亂信惡鄭聲亂雅樂惡紫亂朱
惡郷原亂徳　堯至湯湯至文王文王至孔子孔子至
孟子各五百餘嵗
　　管子十八卷
倉庫實知禮節國多財逺者來夜食足知榮辱野無積
草府不積貨市不成肆朝不合衆治之至也　觀其交
游則賢不肖可察　一年之計莫若樹榖十年之計莫
若樹木終身之計莫若樹人　爵禄滿則忠衰室富足
則行衰釜鼔滿則人槩之人滿則天槩之故先王不滿
也　凡赦者小利而大害故久而不勝其禍無赦小害
而大利久而不勝其福惠者民之仇讎法令民之父母
惠者多赦先易後難法者無赦先難後易　堂上逺於
百里有事十日而君不知堂下逺於千里有事一月不
知門庭逺於萬里有事朞年不聞　桓公謂管仲曰寡
人有大邪三不幸好畋晦夜從禽不反一不幸好酒日
夜相繼寡人汙行二不幸好色姑姊妹有未嫁者三不
幸管仲曰惡則惡矣非其急也人君唯不愛與不敏不
可耳不愛則亡衆不敏則不及事　齊水躁而復故民
貪而勇楚水溺而清其民輕果好賦越水濁而重其民
疾妬秦水汩而滯其民貪戾晉水滯而雜其民好詐宋
水勁而清其民簡易　有法度之制者不可巧以詐偽
有權衡之稱者不可欺以輕重先王治國威不兩措政
不二門有尋尺之數者不可差以短長也　桓公問廐
吏何事最難吏未答管仲曰臣嘗作圉人唯賦馬棧最
難先搏曲木則直無所施先搏直木則曲無所施　冬
日不盥非愛水也夏日不煬非愛火也為不適於身明
王不治宫室非愛小也為本矣楚王好小羙人省食
吳王好劎國士輕死故主好宫室則工匠巧主好文彩
則工女靡　利之所在雖千仞之山無所不上深泉之
下無所不入商人通賈倍道兼行夜以繼日千里不逺
利在前也漁人入海海水百仞衝波逆流日夜不出利
在水也　蛟龍得水而神立人主得民而威成海不辭
水故能成大山不辭土故能成髙主不厭人故能成衆
士不厭學故能成聖烏合之衆初雖有懽後必相吐雖
善不親也　殺生之柄不制於主而在羣下也　五榖
民之司命黄金刀幣民之通施　農有常業女有常事
一農不耕民有飢者一女不織民有寒者　桓公謂管
仲曰吾欲伐楚楚强不可下如何曰王但鑄錢於莊山
徃楚貴市生鹿楚王聞之喜必廢農而獵鹿公藏粟五
倍楚足錢而無粟公閉關楚降者十分有四　地大而
不耕非其地卿貴而不仁非其卿民衆而不親非其民
無翼而飛者聲也無根而固者慎也公但謹聲耳
　　道徳經二卷
生而不有為而不恃(元炁生萬物不有/道所施不求其報)挫其鋭解其紛
(鋭進也人欲鋭慎進取功名當挫止之法道/不自見也紛結恨也當念道无上解釋也)和其光(雖/有)
(獨見之明當如暗/昧不曜亂人也)同其塵(當與衆同垢/塵不自别殊)多言數窮(口開/舌舉)
(必有/禍患)不如守中(不如守徳於中育養/精神愛氣希言也)聖人後其身而身
先(先人後已天下/之先以官長也)外其身而身存(薄已而厚人人愛之/如父母神明祐之如)
(赤子故身/長存也)金玉滿堂莫之能守(嗜欲傷神/財多累身)富貴而驕自
遺其咎(夫富當賑貧貴當憐賤/反驕恣必被禍患也)絶仁棄義民復孝慈(徳/化)
(淳/也)絶巧棄利盜賊無有(上化公正/下無私邪)曲則全(曲則從衆不/自專則全也)
枉則直(枉屈巳而伸人/久久自得直)少則得(天道祐謙自/受則得多)多則惑(財/多)
(者惑於守身學/多者惑於所聞)善行無轍跡(善行道者求之身不下/堂不出門故無轍跡)善
言者無瑕謫(擇言而出之/故無瑕謫)知足者富(知足則長保/禄位故富也)死而
不亡者壽(目不妄視耳不妄聴口不妄言/則無怨於天下故能長壽也)將欲噏之必
固張之(先開張之欲/令極其奢滛)將欲弱之必固强之(先强大之/欲使遇害)將
欲廢之必固興之(先興之/使驕危)將欲奪之必固與之(先與之/者欲極)
(其貪/心也)是謂㣲明(此四事道明/㣲其效明也)人之不善何棄之有(當以/道伏)
(之葢三皇之前無/棄民徳化厚也)故立天子置三公(欲化不/善人也)報怨以徳
(修道行善絶/禍於未生也)圖難於易(圖難事先於/其時求成也)失道而後徳(道衰/徳生)
失徳而後仁(徳衰而/仁愛見)失義而後禮(義衰即施禮/聘行玉帛也)夫禮者
忠信之薄(禮廢本治末忠/信日以消薄)而亂之首(禮賤質貴文故正/日以消邪亂日以)
(生/)貴必以賤為本(言欲尊貴當以賤薄為本禹稷躬/耕舜陶河濵周公下白屋是也)髙
必以下為基(言欲髙立先以下為基如築墻造功/因卑成立下不堅固髙必傾危也)上士
聞道勤而行之中士聞道若存若亡下士聞道大笑之
不笑不足以為道(不為下士笑/不足名曰道)明道若昧(明道之人若/暗昧無所見)
(也/)進道若退(進取道者/若退不及)夷道若類(夷平也大道之人不/自别殊若多比類)
上徳若谷(若深谷不/耻垢辱也)廣徳若不足(徳行廣大之人/若愚頑不足也)大方
無隅(大方正之人無/委曲亷隅也)大器晚成(成器之人如瑚/璉不可卒成)大音希
聲(如雷電待時而動/喻常愛氣希言也)大象無形(大法象道之人/質朴無形容也)物或損
之而益(取之不得/推讓必逺)益之而損(大増者崩貪/禄致患也)名與身孰親
(名遂則/身退也)身與貨孰多(財多則/害身也)得與亡孰病(好得貨利/則病於行)甚
愛必大費(甚愛色費精神甚愛財遇患害所/愛者少所費者多故言必大費也)多藏必厚
亡(生多藏於府庫死多藏於丘墓生/有攻劫之憂死有掘塜探柩之患)大成若鈌(鈌者滅/名藏譽)
(如不/備)大巧若拙(不見/其然)大辯若訥(無知疑/口無辯)不出户以知天
下(以己身知人身/以己家知人家)不窺牖以見天道(天道與/人道同)其出彌逺
其知彌少(謂去其家觀人家去其身觀人/身其視雖逺而所見至少也)為學日益(謂/教)
(禮樂之學為情/欲文飾日以多)為道日損(謂自然之道情/欲文飾日以消)損之又損之
以至於無為無為而無不為(情欲斷絶徳與道合則/無所不施無所不為)善
者吾善之不善者吾亦善之(不善則教/道使就善)信者吾信之不
信者吾亦信之(亦以/教道)善攝生者陸行不遇兕虎(自然合/逺避)
入軍不被甲兵(不好/戰殺)塞其兊(兊目也/不妄視)閉其門(門口也/不妄言)終
身不勤(終身不/勤苦也)開其兊(視情/欲)濟其事(濟益情/欲之事)終身不救
(禍亂/成也)大道甚夷而民好俓(俓邪不/平正也)善建者不拔(善以道/建身建)
(國者不可得/引而拔之)知者不言(貴其/行也)言者不知(駟不及舌多/言多患也)其
政悶悶(音門政教寛大悶/悶昧昧似不明)其民淳淳(淳淳/親厚)其政察察(政/急)
(疾言決於口/聼決於身)其民缺缺(政教急民不聊生政/教缺日以疎薄也)直而不肆
(肆申也聖人雖直/曲已從人不自申)光而不耀(雖有獨見之明/如暗昧不炫耀)深根固蔕
長生久視之道(人以氣作根以精作蔕如樹根不深則/拔蔕不堅則落言能深藏氣固守精無)
(所泄漏乃長/生久視之道)以道莅天下者其鬼不神(鬼不敢干/犯其精神)非其
鬼不神其神不傷人(聖人在位不傷害/人故鬼不干人)夫兩不相傷故
徳交歸焉(人能治於陽全其性命鬼得治/於隂保其精神故徳交歸也)夫輕諾必寡
信多易必多難(不慎/患也)其安易持(治國治身安靜/者易守持也)其未兆
易謀為之於未有治之於未亂以智慧治國國之賊(使/智)
(慧之人治國必背道徳/妄作威福乃是國之賊)不以智慧治國國之福(民守正/直不作)
(邪飾上下相/親君臣同力)善為士者不武(貴道徳不/好武力也)善戰者不怒(善/以)
(道戰者禁邪於心胷絶/禍於未萌無所怨怒)代大匠斵者希有不傷其手矣
(人君行刑罰猶拙人代大匠斵則方圓不得其理還/自傷代天殺者失紀綱不得其紀綱還受其殃也)天
之道損有餘而補不足(天道益謙常/以中和是上)人之道則不然損
不足以奉有餘(世俗之人損貧以奉/富奪弱以益强也)隣國相望難犬之
聲相聞民至老死不相徃來(無情/欲也)知者不博博者不知
(知道守一則不必博多/見聞失要真故不知)
　　荀卿子十二卷(三十/二篇)
青出於藍而青於藍氷生於水而寒於水君子居必擇
郷遊必擇士防邪僻也　肉腐出蟲木枯生蠧驕慢在
身灾禍作矣　君子之學入乎耳著乎心布乎四支動
静皆可法則小人之學入乎耳出乎口口耳之間才四
寸耳何足以羙七尺之軀夫驥一日千里駑馬十駕則
亦及之窮無窮極無極也跬歩不休跛鼈千里累土不
輟丘山崇成　三不祥㓜而不肯事長賤不肯事貴不
肖不肯事賢是也　天不言人推其意地不言人歸其
厚四時不言百姓期焉　與人善言煖若錦帛與人惡
言深於矛㦸　枉而求直影猶不能察明而務見幽也
　伯樂不可欺以馬君子不可欺以人　川泉深而魚
鼈歸之山林茂而禽獸歸之刑政平而百姓歸之禮義
備而君子歸之　天行有常不為堯存不為桀亡　淺
不足與測深愚不足與謀智埳井之蛙不可與語東海
之樂　聖人無兩心天下無二道　鳥獸失亡其匹越
月逾時必反過故郷徘徊鳴號躑躅踟蹰然後而去何
況人乎　嵗不寒無以知松柏事不難無以知君子妻
子具而愛衰於親爵禄盈而忠衰於君唯舜及賢者不
然　荀卿子名況齊宣王時人春申君再請作蘭陵令
因家焉為李斯師後卒於蘭陵
　　魯連子五卷
白刃交前不救流矢急不暇緩也　財者君之所輕死
者士之所重君不能以所輕與士欲得士之所重不亦
難乎　百足之蟲斷而不蹶持之者衆也　人心難知
於天天有春夏秋冬以作時人皆深情厚貌以相欺
不知宜與不宜將以錦純薦不知時與不時猶冬耕也
不知行與不行猶以方作輪也
　　文子十二卷(周平王時/人師老君)
先唱者窮之路後動者達之源齒堅於舌而齒先弊剛
强者死之徒柔弱者生之榦立井而飲耕田而食不布
施以求徳不髙下以相傾此古人之徳也　河不滿溢
海不湧波景雲見而黄龍下祥風至醴泉出此聖人順
天道也晝㝠夜光山崩川涸冬雷夏霜此國之將亡也
　水濁則魚噞政苛則民亂上多欲下多詐　冬日之
隂萬物歸之而莫使　臯陶喑而大理天下無虐刑何
貴言乎　君子猶射差此毫末於彼尋丈　神者智之
淵神清則智明智者心之府智公則心平精神難清而
易濁猶盆水也清之終日乃能見眉睫不過一撓即不
能見方圓也量腹而食度形而衣節乎己者貪心不生
　山生金反自刻木生蠧還自蝕人生事還自賊使信
士分財不如探籌使亷士守財不如閉户全封有心於
平不如無心之不平　善游者必溺善騎者必墜　上
學以神聼之學在骨髓矣中學以心聼之學在肌肉矣
下學以耳聼之學在皮膚矣鐸以聲自毁膏以明自
煎　一淵無兩蛟有必争得鳥者羅之一目一目之羅
不可得鳥　欲致魚者先通於谷欲來鳥者先樹於木
水積魚聚木茂鳥集　目見百歩之外不能自見其眥
　水之勢勝火一勺不能救一車之薪金之勢勝木一
刃不能殘一林土之勢勝水一塊不能塞一河　飢馬
在廐寂然無聲投芻其傍争心乃生　農夫勞而君子
食之愚者言而智士擇之日月欲明浮雲翳之河水欲
清沙土穢之叢蘭欲茂秋風敗之人性欲平嗜慾害之
　濟溺者以金石不如尺索　花太早者不須霜而自
落　入水憎濡懐臭求芳不可得也　乳犬噬虎伏雞
搏狸　冶不能銷木匠不能斵氷　金石有聲不扣不
鳴簫管有音不吹不聲　事者難成而易敗名者難立
而易廢　徃古來今謂之宙四方上下謂之宇　孔子
無黔突墨子無煖席非其貪禄慕位欲為天下除害耳
　獸窮則觸鳥窮則啄人窮則詐　人主之有民猶城
之有基木之有根根深則本固基厚則土安　屈寸而
伸尺小枉而大直聖人為之今人貴不許其大功而求
其小善失賢也　貴則觀其所舉富則觀其所欲貧則
觀其所愛霸王之道扶義而動尊其秀士顯其賢良百
姓開户而待之漬米而儲之不義之兵至於伏尸流血
而不服也　冬日之扇夏日之裘無用於己則生塵垢
　　鄧析子一卷(二/篇)
劉向云非子産殺鄧析推春秋騐之　修名責實君之
事也奉法宣令臣之職也　君有三累親所信以名取
士近故疎親臣有四責受重賞而無功臣居大位而不
治為理官而不平在軍陣而奔北　勢者君之輿威者
君之䇿臣者君之馬民者君之輪勢固則輿安威定則
䇿勁臣順則馬馴民和則輪利治國者失此必有覆輿
奔馬折䇿敗輪輪敗䇿折馬奔輿覆則載者亦傾矣
慮不先定不可以應卒兵不預整不可以當敵廟筭千
里帷幄之竒百戰百勝黄帝之師凶饑之嵗父死於室
子死於户而不相怨者無所顧也同船渉海中流遇風
救患若一所憂同也張羅之畋唱和不差者其利同也
故體病者口不能不唾心悦者顔不能不笑　自見則
明借人見則暗自聞則聰借人聞則聾一言而非駟馬
不能追一言而急駟馬不能及　明君之治民若御奔
而無轡負而履氷喜而便賞不必當功怒而便誅不
必值罪　忠怠於宦成孝衰於妻子
　　范子十二卷(並是隂陽/歴數也)
計然者蔡丘濮上人姓辛名文子其先晉國公子也為
人有内無外形狀似不及人少而明學隂陽見㣲而知
著其行浩浩其志汎汎不肯自顯諸侯隂所利者七國
天下莫知故稱曰計然時遨遊海澤號曰漁父范蠡請
見越王計然曰越王為人鳥啄不可同利也　掩目别
白黒雖時時一中猶不知天道論隂陽有時誤中耳
范子問何用九宫計然曰隂陽之道非獨於一物也
聖人之變如水隨形形平則平形險則險
　　胡非子一卷
負長劒赴榛薄析兕豹搏熊羆此徒獵之勇也負長劒
赴深泉斬蛟龍搏黿鼉此漁人之勇也登髙陟危鵠立
四望顔色不變此陶缶之勇也剽必刺視必殺此五刑
之勇也齊桓公以魯為南境魯公憂之三日不食曹沬
請擊頸以血濺桓公公懼不知所措管仲乃勸與之盟
曹沬匹夫之士布衣柔履之人一怒却萬乘之師存千
乘之國此君子之勇也
　　墨子十六卷
君子自難而易衆人自易而難　靈龜先灼神蛇先暴
　君子雖有學行為本焉戰雖有陣勇為本焉䘮雖有
禮哀為本焉　墨子見染絲而歎曰染於蒼則蒼染於
黄則黄非獨染絲然人固亦有染舜染許由桀染子辛
紂染崇侯也　聖人為舟車完固輕則可以任重致逺
　子自愛不愛父欲虧父而自利弟自愛不愛兄欲虧
兄而自利非兼愛也盜愛其室不愛異室故竊異室以
利其室亦非兼愛　節葬之法三領之衣足以朽肉三
寸之棺足以朽骸深則通於泉　諸侯不得恣己為政
有三公政之三公不得恣己為政有天子政之天子不
得恣己為政有天下政之　斷指以存脛以免於身者
利　君子如鐘扣則鳴不扣則不鳴羙女處不出則争
求之行而自衒人莫之娶　墨子勸弟子學曰汝速學
君當仕汝弟子學朞年就墨子墨子曰汝聞魯人乎有
昆弟五人父死其長子嗜酒不肯預𦵏其四弟曰兄若
送𦵏我當為兄沽酒𦵏訖就四弟求酒四弟曰子𦵏父
豈獨吾父也吾恐人笑欺以酒耳今不學人自笑子故
勸子也遂不復求仕　墨子謂門人曰汝何不學對曰
吾族無學者墨子曰不然豈謂欲好羙而曰吾族無此
辭不欲邪欲富貴而曰吾族無此辭不用邪强自力矣
甘瓜苦蔕天下物無全羙　古之學者得一善言附於
其身今之學者得一善言務以説人言過而行不及
君子服羙則益敬小人服羙則益驕
　　纒子一卷
纒子修墨氏之業以教於世儒有董無心者其言修而
謬其行篤而庸言謬則難通行庸則無主欲事纒子纒
子曰文言華世不中利民傾危繳繞之辭者並不為墨
子所修勸善兼愛則墨子重之　董子曰子信鬼神何
異以踵解結終無益也纒子不能應
　　隨巢子一卷
執無鬼者曰越蘭問隨巢子曰鬼神之智何如聖人曰
聖也越蘭曰治亂由人何謂鬼神邪隨巢子曰聖人生
於天下未有所資鬼神為四時八節以紀育人乘雲雨
潤澤以繁長之皆鬼神所能也豈不謂賢於聖人　有
疎而無絶有後而無遺大聖之行兼愛萬民踈而不絶
賢者欣之不肖者則憐之賢而不欣是賤徳也不肖不
憐是忍人也
　　尸子二十卷
鹿馳走無顧六馬不能望其塵所以及者顧也　水積
則生吞舟之魚土積則生豫章之木學積亦有生焉
農夫比粟商賈比財烈士比義卑墻來盜榮辱由中出
敬侮由外生　樹葱韮者擇之則蕃仁義亦不可不擇
也　唯善無基義乃繁滋敬灾與凶禍乃不重　雞司
夜狸執䑕日燭人此皆不全自全　日在井中不能燭
十歩目在足下不可以視逺雖明何益　堯瘦舜黒皆
為民也　陳繩則木之枉者有罪措準則地之廢險者
有罪審名分則羣臣不審者有罪　農夫之耨去害苗
者賢者之治去害義者虎豹之駒未成文而有食牛
之炁鴻鵠之􁈸羽翼未合而有四海之心　見人有善
如己有善見人有過如己有過此虞氏盛徳也　買馬
不論足力而以白黒為儀必無走馬矣買玉不論羙惡
必無良寳矣舉士不論賢良則無士矣　孔子云誦詩
讀書與古人居讀詩誦書與古人謀　玉者色不如雪
澤不如雨潤不如膏光不如燭取玉甚難越三江五湖
至崑崙之山千人徃百人反百人徃十人至中國覆十
萬之師解三千之圍　車輕道近鞭䇿不用鞭䇿所用
道逺任重　見驥一毛不知其狀見畫一色不知其羙
　屠者割肉則知牛長少弓人𠢐筋則知牛長少雕人
裁骨則知牛長少各有辨焉　草木無大小必待春而
後生人待義而後成
　　韓子二十卷
劉向云秦始皇重韓非書曰寡人得與此人遊死不恨
矣李斯姚賈害之與藥令自殺始皇悔遣救之不及
無與禍隣禍乃不存　臣所以難言者滑澤洋洋見者
以謂華而不實敦厚祗恭見者以謂虚而無用省而不
飾見者以謂訥而不辯激意親近探知人情見者以謂
譛而不讓宏大廣博深而不測見者以謂夸而無用臣
所以為難言而患重也　二柄刑罰也虎所以能伏犬
者爪牙也若虎釋其爪牙則反伏於犬也　故田常請
爵禄大㪷斛施百姓比齊簡公失徳而田常得之　韓
昭侯醉甚而卧典冠見君寒加衣其上昭侯覺乃罪典
衣殺典冠以典衣失事以典冠侵官侵官甚於寒也故
明王畜臣不得越官而有功不得陳言而無當越官則
死不當則罪　香羙病形皓齒損精去甚去㤗身乃無
害使雞司夜令狸執䑕物有所宜才有所施各處其宜
故上下無為上失膚寸下失尋常君不可不慎託宴處
之娛乘醉飽之時求其所欲則必聼也　隣國有聖人
敵國之憂　彌子瑕有寵於衛君竊駕君車君聞之曰
子瑕母病而矯駕孝子也與君遊果園食桃不盡以半
啖君君曰愛我也及其色衰得罪於君君曰是矯駕吾
車者啖我餘桃者以前所賢而後獲罪愛憎變也　愛
人不得獨利待譽而後利之憎人不得獨害待非而後
害之輿人欲人富貴棺人欲人死䘮人不貴則輿不用
人不死則棺不價非有仁賊利在其中相愛者則比周
而相譽相憎者則比黨而相誹誹譽交争則生惑矣
家有常業雖饑不餓國有常業雖危不亡若捨法從私
意則臣下飾其智能飾其智能則法禁不立矣　君以
計畜臣臣以計事君害身而利國臣不為也害國而利
身君不為也　譬之如水溺者飲之則死渇者飲之則
生　桓公伐孤竹失道管仲曰老馬之智可用遂縱馬
從而得歸　桓公伐孤竹行出山中無水隰朋曰蟻冬
居山之陽夏居山之隂蟻壤寸而有水使掘之果得水
焉　以人言善我者必以人言罪我也　置猿於檻則
與㹠同勢不能呈能也　刻削之道鼻莫如大目莫如
小鼻大可小小不可大目小可大大不可小舉事亦然
　古人目短於自見故以鏡觀面身短於自知故以道
正已失鏡無以正鬚眉失道無以知迷惑耳　西門豹
性急佩韋以自緩董安于性緩佩弦以自急　斷手續
之以玉故世有易身之患　舜為匹夫不能正三家有
才而無勢雖賢不能制也故立木於髙山之上下臨千
仞之溪材非長也其位髙也　不蔽人之美不言人之
惡　韓昭侯掘𤓰而佯亡求之甚急左右而取備之昭
侯以此察左右之虚實　衛嗣君使人過闗市闗吏乃
呵之因以金與闗吏闗吏乃捨嗣君謂闗吏曰汝何得
受客金以明察之　僖侯時宰人上食羮中有生肝乃
問之宰人曰當是人置之欲去宰自處也後僖侯將浴
湯中有礫僖侯曰有人欲代湯者文公宰上食䏑而有
髮繞之文公召宰人曰汝使吾哽乎宰人頓首曰臣有
三罪刀利如干將切肉而髮不斷臣一罪也援錐貫臠
而不見髮臣二罪也熾洪炮肉盡赤而髮尚繞臣罪三
也有人欲代臣也　齊景公惡仲尼為魯政黎且曰去
仲尼如吹毛耳乃使黎且以女樂六遺魯哀公哀公樂
之果怠於政仲尼諌不納去而之齊　鄭人相與争年
一人云吾與堯同年一人云吾與黄帝兄弟同年争此
不決以後罷為勝　客有為齊王畫者王問何者最難
對曰畫狗馬為最難鬼魅最易狗馬人共知鬼魅無形
像也　冠雖穿決必戴於上履雖五彩必踐之地　齊
宣王問匡倩曰儒者鼓瑟乎對曰不也瑟者小弦大聲
大弦小聲大細易位貴賤易序故儒者不為　以骨去
蟻蟻愈多　桓公問管仲曰官少而索多如何管仲曰
君勿聼人人有請因能而授禄録功而與官　宋人有
酤酒者斗槩甚平遇客甚謹醖酒甚美懸幟甚髙而酒
不售遂致於酸問閭長倩倩曰汝狗惡也孺子懐錢挈
壺往酤取有狗齧之猶大臣齧有道之士也故桓公問
管仲治國何患患社䑕焚則木焚也　税勿輕勿重重
則利入於上輕則利歸於民也　晉文公與楚戰問舅
犯曰楚衆我寡奈何對曰君其詐之又問雍季曰以詐
御民一時之利也與楚戰大勝而歸行賞先雍季而後
舅犯曰舅犯之言權也雍季之言萬世之利也　齊桓
公飲酒醉遺其冠耻之三日不朝管仲曰此有國之耻
公何不雪之以政因發倉賜貧窮三日而民歌之曰公
何不更遺其冠也　古諺曰政若沐雖有棄髮之費而
有長髮之利也　饑嵗之春從弟不讓穰嵗之秋踈客
必食非踈骨肉多少之心異也　墨子死後有相里氏
之墨相芬氏之墨鄧陵氏之墨孔墨之後儒分為八墨
離為三也　待自直之箭則百世無矢矣待自圓之木
則千嵗無輪矣　法度賞罰國之脂澤粉黛也　三寸
之管無當不可滿也
　
　
　
　
　
　
　
　
　
　
　
　
　
　
　
　意林卷一
欽定四庫全書
　意林卷二
　　　　　　　　　　　　　唐　馬總　撰
　　列子八卷
天有所短地有所長聖有所否物有所通思士不妻而
感思女不夫而孕鬼者歸也歸其真宅真宅太虚也
貧者士之常死者民之終　醉者墜車雖疾不死死生
驚懼不入其胷中禽獸之智亦有與人同者牝牡相偶
母子相親避平依險違寒就温居則有羣行則有列飲
則有攜食則鳴侣　宋人養猿號曰狙公欲與狙芧先
誑之曰朝三而暮四衆狙皆怒又許朝四而暮三而衆
狙皆喜聖人以智籠羣愚亦猶狙公以智籠羣狙矣
覺有八徵夢有六候隂氣壯則夢渉水而恐懼陽氣壯
則夢渉火而燔焫飽夢與饑夢取藉帶而寢則夢蛇鳥
衘髪則夢飛天將隂則夢火身將疾則夢食飲酒者憂
歌舞者哭晝想夜夢神形所遇　陳大夫云吾國有亢
倉子能以耳視而目聼魯侯聞之大驚以上卿禮致之
亢倉子曰臣體合於神心合於無　顔回能仁而不能
反賜能辯而不能訥由能勇而不能怯師能莊而不能
同兼四子之有以易仲尼仲尼不許也　目將眇者先
睹秋毫鼻將窒者先覺燋朽故物不至則不反冥靈以
五百嵗為春五百嵗為秋荆南上古有大椿以八千嵗
為春八千嵗為秋菌芝生於朝死於晦蠓蚋因雨而生
見陽而死越東有輙沐國生長子則食之謂之宜弟其
大父死則負其大母棄之謂鬼餘　孔子東遊見兩小
兒辯鬪問其故一兒曰我以日始出去人近日中時去
人逺一兒云日初出逺日中時近一兒曰日初出大如
車輪及日中纔如盤盂豈不為近則大逺則小者乎一
兒曰日初出蒼蒼涼涼至日中有若探湯豈不為近而
熱逺而涼者乎孔子不能决小兒曰丘誰謂汝多智乎
　楊朱曰人得百年之夀者千中無一疾病哀苦居其
半矣慎耳目之觀聼䂓死後之餘榮失當年之樂不肆
意於一時何異乎縲梏也勤能使逸寒能使温　晏子
曰吾一死之後豈闗我耶焚之亦可沉之亦可瘞之亦
可露之亦可棄之溝壑亦可納諸石槨亦可唯所遇耳
　人不婚宦情欲失半人不衣食君臣道息　楊朱曰
生民之不得休息為四事故一為夀二為名三為位四
為貨有此四者畏鬼畏人畏威畏刑此之謂遁人也
出不由門行不從徑也以是求利不亦難乎　晋文公
欲伐衞公子鋤笑之問其故對曰臣笑隣之人有送妻
歸家者道見桑婦悦而與之言顧視其妻已有人招之
公乃引師還未至而有伐其北鄙者　孔子之勁能舉
國門之闗而不肯以力聞　狐丘大夫謂孫叔敖曰人
有三怨子知之乎爵髙者人妬之官大者主惡之禄厚
者人怨之孫叔敖曰吾爵益髙吾志益下吾官益大吾
心益小吾禄益厚吾施益溥可以免乎　楊子隣人亡
一羊相率追之岐路之中復有岐矣曰大道以多岐亡
羊學者以多方䘮生本一末異也　人有亡鈇者意隣
子盗之視隣子行歩顔色皆將竊也俄而相其谷得鈇
見隣子無似竊鈇者　齊人有欲得金者清旦徃市適
見貨金者因攫奪而去吏捕問之對曰取金之時不見
人但見金也
　　莊子十卷
水之積也不厚則其負大舟也無力　至人無已神人
無功聖人無名　日月出矣而爝火不息其於光也不
亦難乎時雨降矣而猶浸灌其於澤也不亦勞乎　鷦
鷯巢於深林不過一枝偃鼠飲河不過滿腹瞽者無以
與乎文章之觀聾者無以與乎鐘鼓之聲豈唯形骸有
聾盲哉夫智亦有之(不知至言之極妙以為/狂而不信此智之聾盲)形固可使
如槁木心固可使如死灰(取其寂寞/無形耳)　大智閑閑小智
間間其寐也魂交其覺也形開道惡乎隱而有真偽言
惡乎隱而有是非(此自是而非彼彼亦自是而非/此與彼各有一非於體中也)　可
乎可(可於己者/即謂之可)不可乎不可(不可於己者/即謂之不可)六合之外聖
人存而不論六合之内聖人論而不議春秋經世先王
之志聖人議而不辯不就利不違害　夢飲酒者旦而
哭泣夢哭泣者旦而畋獵(此寤寐之/事變也)方其夢也不知其
夢(由此觀之當死之時不/知其死而自適其志)夢之中又占其夢焉(則無以/異於寤)
(也/)覺而後知其夢(當所遇無不足也何/為方生而憂死哉)昔者莊周夢為
蝴蝶栩栩然蝴蝶也自喻適志與不知周也俄然覺則
蘧蘧然周也不知周之夢為蝴蝶與蝴蝶之夢為莊周
與　吾生也有涯而智也無涯以有涯随無涯殆已(以/有)
(限之性尋無極之/智安得不困哉)遁天倍情忘其所受(天性所受各有/本分不可逃亦)
(不可/加也)　適來夫子時也(時自/生也)適去夫子順也(理當/死也)安時
而處順哀樂不能入(哀樂生於得失也若任其/所受哀樂無所措其間也)　顔回
曰回之家貧唯不飲酒不茹葷者數月矣若此則可以
為心齋乎曰是祭祀之齋非心齋也回曰敢問心齋仲
尼曰若一志無聼之以耳而聼之以心無聼之以心而
聼之以炁聼止於耳心止於符炁也者虚而待物也唯
道集虚虚者心齋也(虚其心則其/道集於懐也)　天下有大戒二其
一命也其一義也子之愛親命也不可觧於心臣之事
君義也無適而非君也無所逃於天地之間　顔闔將
傅衛靈公太子而問蘧伯玉曰與之無方則危吾國與
之有方則危吾身如何(小人之性引之軌制則/憎已縱其無度則亂邦)伯玉曰
善哉問乎正汝身哉形莫若就心莫若和(形不乖逆/和而不同)就
不欲入(就者形順入/者遂與同也)和不欲出(和者義濟出/者自顯伐也)　山木自
㓂也膏火自煎也桂可食故伐之漆可用故割之人皆
知有用之用而莫知無用之用(有用則與彼為功/無用則自全其生)　人
不忘其所忘而忘其所不忘此謂誠忘(生則愛之死則/棄之故徳者世)
(之所不忘也利者理之所不存也故忘/形者非忘也不忘形而忘徳乃誠忘也)　古之真人其
寢不夢(無意/想也)其覺無憂(當所遇/而安)不知悦生不知惡死(與/化)
(為/體)其心志(所居而/安曰志)其容寂(雖行而無/傷於静)凄然似秋暖然似
春(殺物非為義也/生物非為仁也)　役人之役適人之適(捨己效人/殉彼傷義)
泉涸魚相與處於陸相呴以濕相濡以沫不如相忘於
江湖(與其不足而相愛/豈若有餘而相忘)與其譽堯而非桀不如两忘而
化其道(忘善惡遺死生與化一/者安知堯桀所在耶)夫大塊載我以形勞我
以生佚我以老息我以死　得者時也失者順也(所遇/之時)
(世謂之得時不暫停順徃而去世/謂之失安時處順哀樂不能入也)父母於子東西南北
唯命之從隂陽於人不啻為父母也(自古或有能違父/母之命未有能違)
(隂陽之變而拒/晝夜之節也)　魚相忘於江湖人相忘於道術(各自/足而)
(相忘天下莫不皆能/至人常足故常也)　長於上古而不為老(日新/也)　隳
支體黜聰明離形去智同於大通此謂之坐忘至人之
用心若鏡不將不迎應而不藏故能勝物而無傷(物來/則鑒)
(鑒不以心故雖天/下來照而無勞心)　鳬脛雖短續之則憂鶴脛雖長斷
之則悲自三代以下天下莫不以物易其性矣小人則
以身殉利士則以身殉名大夫則以身殉家聖人則以
身殉天下此數者亊業不同殉身一也臧與榖二人相
與牧羊而俱亡羊問臧奚事則挾策讀書問榖奚亊則
博塞以遊二人者亊不同亡羊均也伯夷死名於首陽
之下盗跖死利於東陵之上二人死雖不同其於殘生
傷性一也何必伯夷之是而盗跖之非則天下盡殉也
彼其所殉仁義也則俗謂之君子其所殉貨財也則俗
謂之小人其所殉一也至於殘生損性又惡取君子小
人於其間哉夫不自見而見彼不自得而得彼是得人
之得而不自得其得也適人之適而不自適其適也雖
盗跖伯夷是同為淫僻　純朴不殘孰為犧罇白玉不
毁孰取珪璋道徳不廢安為仁義性情不離安用禮樂
　夫殘朴以成器工匠之罪也毁道徳以成仁義聖人
之過也　跖之徒問於跖曰盗亦有道乎跖曰夫妄意
室中之藏聖也入先勇也出後義也知可否智也分均
仁也五者不備而能成盗者天下未之有也(五者所以/禁盗不為)
(盗資也由是觀之善人不/人之道不行天下善人少)　(聖人之道不立跖不得聖/不善人多則聖人之利天)
(下者少而害/天下者多)絶聖棄智大盗乃止摘玉毁珠小盗不起
焚符破璽而民樸鄙剖斗折衡而民不争　喜怒相疑
愚智相欺善否相非誕信相譏而天下衰矣　至道之
精杳杳冥冥至道之極昏昏黙黙　慎汝内(全真/也)閉汝
外(守其/分也)多智為敗(智無涯/故敗也)　世俗之人皆喜人之同乎
已而惡人之異於己也大人之教若形之於影聲之於
響有問而應之盡其所懐　子貢教漢隂為圃者作桔
橰圃者忿然作色而笑曰夫有機械者必有機事有機
事者必有機心機心存乎胷中則純白不備純白不備
則神生不定神生不定則道不載吾非不知羞而不為
事求可功求成用力少見功多者聖人之道也　三人
行而一人惑所適者猶可致也惑者少也二人惑則勞
而不至惑者多也　視而可見者形與色聼而可聞者
名與聲悲夫世人以形色名聲為足以得彼之情夫形
色名聲果不足以得彼之情也　夫播糠眯目則天地
四方易位矣蚊虻噆膚則通夕不寢(外物加之雖小/而傷性已大也)鵠
不日浴而白烏不日黔而黒(自然已/各足矣)平易恬憺則憂患
不能入邪氣不能襲故其徳全而神不虧矣　不為福
先不為禍始感而後應(無所/唱也)廹而後動(㑹至/乃動)不得已而
後起故無天灾無物累無人非無鬼責其生若浮其死
若休　喜怒者道之過好惡者徳之失一而不變静之
至也(静而一者/不可變也)不與物交淡之至也(物自來耳無/交物之情)形勞
而不休則弊精用而不已則勞　野語有之曰衆人重
利亷士重名賢士尚志聖人貴精附之以文益之以博
文滅質博溺心　古之所謂得志者非軒冕之謂也今
之所謂得志者軒冕之謂也軒冕之在身非性命也物
之儻來寄也寄之其來不可禦其去不可止故不為軒
冕肆志不為窮約趨俗　井蛙不可以語於海者拘於
墟也夏蟲不可以語於氷者篤於時也曲士不可以語
於道者束於教也自細視大者不盡自大視細者不明
騏驥驊騮一日而馳千里捕䑕不如狸狌言殊伎也鴟
鴞夜撮蚤察毫末晝出瞑目而不見丘山言殊性也
道無終始物有死生　莊子釣於濮水楚王使大夫二
人徃先焉曰願以境内累矣莊子持竿不顧曰吾聞楚
有神龜死已三千嵗矣王巾笥而藏之廟堂之上此龜
者寧其死為留骨而貴乎寧其生而曳尾塗中乎　惠
子曰子非魚安知魚之樂耶莊子曰子非我安知我不
知魚之樂耶惠子曰我非子固不知子矣子固非魚也
子之不知魚之樂全矣　奚為奚據奚避奚處奚就奚
去奚樂奚惡(擇此八者莫足以活身唯/無擇而任其所遇乃舍也)　髑髅曰死無
君於上無臣於下亦無時之事從然以天地為春秋雖
南面王樂不能過也莊子不信曰吾使司命復生汝骨
肉肌膚反汝父母妻子閭里知識子欲之乎髑髏曰吾
安能棄南面王樂而復為人間之勞乎　夫畏途者十
殺一人則父子兄弟相戒以盛卒徒而後出焉不亦智
乎故人之所畏者祍席之上飲食之間而不知戒者過
也(十殺一人人大畏之至於色欲/之害而莫肯畏之斯愚民也)　莊子行於山中見
大木枝葉茂盛伐木者止其旁而不取問其故曰無所
可用莊子曰此木以不材得終其天年出山舍故人之
家故人命豎子殺鴈豎子曰其一能鳴其一不能鳴請
奚殺主人曰殺不鳴者明日弟子問莊子曰山中之木
以不材得終主人之鴈以不材死先生將何處焉莊子
曰周將處夫材與不材之間似之而非也故未免乎異
直木先伐甘泉先竭　鳥莫知於鷾鴯其畏人也襲諸
人間(未有自䟽外於人而人存之者畏/人而入於人間此鳥所以稱智也)　舜讓天下於
子州攴伯子州支伯曰余適有幽憂之病方且治之未暇
治天下也春耕種足以勞動秋收斂足以休息能尊生者
雖富貴不以養傷身雖貧賤不以利累形(案此下舊訛/作王孫子)帝王
之功聖人之餘亊也非所以完身養生也今世俗之君子
多危身棄生以殉物豈不悲哉有人於此以隨侯之珠彈
千仭之雀世必笑之是何也其以所用者重所要者輕也
夫生者豈特隨侯珠之重哉　列禦冦不受鄭子陽遺粟
曰君非自知我也以人之言而遺我粟至其罪我也又恐
以人之言吾所以不受也　子貢問原憲先生何病也原憲
應之曰吾聞無財之謂貧學而不能行之謂病今憲貧也非
病也子貢退有愧色　知足者不以利自累審自得者失之
而不懼行修於内者無位而不怍　窮於道之謂窮抱仁義
之道而遭亂世之患何窮之有智者謀之武者遂之仁者居
之古之道也　廢上非義也殺民非仁也人比其難我享其
利非亷也　搖脣鼓舌擅生是非　好面譽人者亦好背而
毁之也　湯放其主武王殺紂自是之後以強凌弱以衆暴
寡湯武以來皆亂人之徒也　人之情目欲視色耳欲
聴聲口欲察味志氣欲盈人上夀百嵗中夀八十下夀
六十除病瘦死
　　鶡冠子三卷(原缺/)
　　王孫子一卷(原缺/)
　　申子三卷
劉向云申子名不害河東人鄭時賤臣學術以干韓昭
侯秦兵不敢至學本黄老急刻無恩非霸王之事　三
寸之篋運而天下定六寸之基正而天下治　妒妻不
難破家亂臣不難破國一妻擅夫衆妻皆亂一臣専君
羣臣皆蔽　智均不相使力均不相勝　鼓不豫五音
而為五音主　百世有聖人猶隨踵千里有賢者是比
肩
　　慎子十二卷(名到學本黄/老滕輔注)
小人食於力君子食於道　詩往志也書往誥也春秋
往事也　愛赤子不慢其保絶險者不慢其御　措鈞
石使禹察之不能識也懸於權衡則釐髪識矣　兩貴
不相事兩賤不相使　家富則疎族聚家貧則兄弟離
非不相愛利不足相容也　不聰不明不能王不瞽不
聾不能公海與山争水海必得之　有權衡者不可欺
以輕重有尺寸者不可差以長短有法度者不可巧以
詐偽　一兎走百人追積兎於市過而不顧非不欲兎
分定不可争也　孝子不生慈父之家忠臣不生聖君
之下(六親不和有孝慈/國家昏亂有忠臣)　匠人成棺不憎人死利之所
在忘其醜　廊廟之材非一木之枝狐白之裘非一狐
之腋藏甲之國必有兵遁(有意者必/先作具)　市人可驅而戰
安國之兵不由忿起
　　燕丹子三卷
丹者燕王喜之子身質於秦始皇之世　丈夫恥於受
辱貞女羞於節虧　血勇怒而面赤脉勇怒而面青骨
勇怒而面白田光云光知荆軻者神勇也怒而不變髙
行厲天美聲盈耳荆軻之燕謂太子曰光揚太子髙行
厲天羙聲盈耳軻出衞都望無路歴險不以勤望逺不
以遐今太子禮之以舊故之恩接之以新人之敬所以
不復讓者信知已故也　風蕭蕭兮易水寒壯士一去
兮不復還軻曰太子若以燕當秦猶以羊捕狼軻乃請
樊於期曰將軍得罪於秦父母妻子皆見焚軻為將軍
痛之今願得將軍之首與燕督亢地圖進之秦王必喜
喜必見軻軻因左手把其䄂右手揕(丁鴆/切)其胷数以負
燕之罪責以將軍之讐於期執刀自刎頭墜背後兩目
不瞑太子聞之伏尸而哭函盛於期首與燕督亢地圖
以獻秦武陽為副軻不擇日而發太子賓客皆素衣冠
送之易水之上軻起為夀歌髙漸離擊筑宋臆和之為
壮聲則髮怒衝冠作哀歌則士皆流涕二人皆升車終
已不顧也荆軻至咸陽秦王大喜陛㦸見荆軻軻捧樊
於期首柙并地圖以次進羣臣皆呼萬嵗秦武陽大恐
荆軻顧笑武陽前謝曰北蕃蠻夷之鄙人未見天子願
陛下少假借之使得畢事於前秦王曰軻起督亢圖進
之荆軻發圖圖窮而匕首見因左手把秦王䄂右手揕
其胷数之曰從我計則生不從則死秦王曰乞聼琴聲
而死召姬人鼓琴琴聲曰羅縠單衣可掣而絶八尺屏
風可超而越轆轤之劒可負而㧞軻不觧音秦王從琴
聲負劔㧞之秦王斷軻兩手軻因倚柱而笑箕踞而罵
曰吾為豎子所欺事不濟也
　　鬼谷子五卷(樂氏注/名臺)
總按其書云周時有豪士隱者居鬼谷自號鬼谷先生
無鄉里族姓名(此蘓秦作書記之也鬼之言逺/猶司馬相如假無是公云爾)　自古
及今其道一也變化無窮各有所歸或隂或陽或柔或
剛或開或閉或弛或張是以聖人守司其門戸審察其
先後口者心之門户智謀皆從之出　或遥聞而相思
或前進而不御　世無常責事無常師　抱薪赴火燥
者先燃平地注水濕者先濡此類相應也　智者不用
其所短而用愚人之所長也不用其所拙而用愚人之
所工也　牆壊於有隙木毁於有節人動我静人言我
聼能固能去在我而問知性則寡累知命則不憂憂累
去則心平心平而仁義著矣以徳養民猶草木之得時
以仁化人猶天生草木以雨潤澤之
　　尹文子二卷(劉歆注/尹文子)
序云文子出於周之尹齊宣王時居稷下余黄初末始
到京師繆熈伯以此書見示聊定之　名有三科一曰
命物之名方圓白黒是也二曰毁譽之名善惡貴賤是
也三曰况謂之名賢愚愛憎是也　法有四呈一曰不
變之法君臣上下是也二曰齊等之法能鄙同異是也
三曰理衆之法慶賞刑罰是也四曰平准之法律度權
量是也　有理而無益於治者君子不言有能而無益
於事者君子不為倕不貴獨工貴與衆共巧今世之人
行欲獨賢事欲獨能辯欲出羣勇欲絶衆田駢曰天下
之士莫不處其門庭臣其妻子必遊宦諸侯之朝名利
引之也　彭䝉曰雉兎在野衆皆逐之分未定也鷄豕
滿市莫有志者分定故也　兩智不能相使兩貴不能
相臨兩辯不能相屈力均勢敵故也　專用聰明則功
不成專用晦昧則事必悖一明一晦衆之所載　禄薄
者不可與經亂賞輕者不可與入難處上者不可不慎
　尹文子見宣王宣王不言而歎尹文子曰何歎王曰
吾歎國中寡賢尹文子曰國中悉賢誰處王下誰為王
使　人有字長子曰盗少子曰敺盗出行其父在後追
而呼之曰盗盗吏聞因而縛之其父呼敺喻吏遽而聲
不轉但言敺敺吏因而敺之幾至於死
　　公孫文子一卷
心者衆智之要物皆求於心　修心而不知命猶無室
而歸　君子行善必有報小人行不善必有報　樂者
先王所以飾喜也軍旅者先王所以飾怒也　舟從流
於河而無維檝求安不可得也　人有三百六十節當
天之數形體有骨肉如地之厚有孔竅血脉如川谷也
多食甘者有益於肉而骨不利多食苦者有益於骨而
筋不利多食辛者有益於筋而氣不利
　　陸賈新書二卷(太中大夫/陸賈也)
陽出雷電隂成雪霜善言古者合之於今能述逺者考
之於近道為智者設馬為御者良賢為聖者用辯為智
者通　秦以刑罰為巢故有覆巢破卵之患　文公種
米曽子牧羊智者所短不如愚者所長　近河之地濕
近山之木長山出雲而丘阜生氣四瀆東流而百川無
西　衆口毁譽浮石沈木羣邪相抑以直為曲　犬不
夜吠鷄不夜鳴家若無聲官府若無事亭落若無人閭
里不訟耆老不愁君子之治也玉斗酌酒金椀刻鏤所
以夸小人非厚己也
　　晁錯新書三卷
髙皇帝不用同姓為親故能以誅暴亂令之所加莫不
從兵之所誅莫不服　呂后專制社稷不傾若髪漢書
云如帶公羊云如綫　善為政者士實於朝野牛馬實
於陸鳥獸實於林上及飛鳥下及蟲魚載之如地包之
如海陛下之地東西盡冠盖之民南北極寒暑之和匈
奴不得當一縣　號令不時命曰傷天焚林斬木不時
命曰傷地㫁獄立刑不當命曰傷人
　　賈誼新書八卷
寒者利裋褐飢者甘糟糠秦二世立天下莫不引領而
觀其政是故勞民易為政也　主之與臣若日與星貴
之與賤若白與黒如身使臂臂之使指天子如堂羣臣
如堦衆庶如地若經制不定猶渡江無維檝也中流遇
風波船必覆矣　採銅者棄其田疇家鑄者損其農事
　建武函谷臨晋三闗以備山東諸侯也不如定地勢
使無可備天下一通也　與正人居不能無正人也猶
生長於楚不能無楚語　志有四興朝廷之志清以嚴
祭祀之志思以和軍旅之志精以厲䘮紀之志憂以愁
　言有四術敬以正朝廷之言和以序祭祀之言併聲
氣軍旅之言悲不足䘮紀之言　翟王使使至楚楚王
誇使者以章華之臺臺甚髙三休乃至楚王曰翟國亦
有此臺乎對曰翟王茅茨不剪綵椽不刻猶以為作之
者勞居之者佚楚王大怍
　　吕氏春秋二十六卷
靡曼皓齒鄭衛之音伐命之斧肥肉厚酒爛腸之食
雷則掩耳電則掩目耳聞所惡不如不聞目見所惡不
如無見强令之笑則不樂强令之哭則不悲(不由中/心也)
流水不腐户樞不蠧動也形氣亦然水泉東流日夜不
休上不竭下不滿　耳有所聞不學而不如聾目有所
見不學而不如盲　戎人生乎楚楚人生乎戎則楚人
戎言戎人楚言亡國之主則可化成賢主也　櫻桃之
為鳥所含故曰含桃(按此羞以含桃下髙誘/注文非吕氏正文也)　勇㓙徳
兵㓙器　今有利劍刺則不及與惡劍無異也　水出
於山而歸於海惡山而欲海髙下使然也　人謂兔絲
無根其根不連屬耳茯苓是也磁石召針皆相引猶聖
人南面而立則天下莫不延頸　周文王使人相地得
枯骨令吏衣冠葬之天下聞之曰文王賢矣澤及於枯
骨　齊人好勇者其一人居東郭一人居西郭幸而相
遇飲酒曰酒須肉乎各抽刀自割相啖遂至於死　石
可破不可奪堅丹可磨不可奪赤性受於天也　魯有
醜者其父出見羙者商咄反而告其隣曰商咄不如吾
子也是至羙不如至惡愛子不知其醜也　人有臭者
其親戚兄弟妻妾知識無能與居者自屏乎海海上有
人悦其臭者晝夜随之不離也　趙襄子攻翟勝方飲
而有憂色曰江河之大不過三日一朝而下翟勝兩城
亡將及我矣孔子聞之曰憂所以昌喜所以亡　管仲
為魯所縛檻車載之使役人送于齊皆謳歌而引車管
仲恐魯悔而止之又欲速至齊國謂役人曰我為汝唱
汝和我也役人不倦取道甚速管仲可謂能因矣(因役/人用)
(勢欲走乃為歌/唱勸令走也)　有道之士貴以近知逺以今知古以
所見知所不見故審堂下之隂而知日月之行見瓶水
之氷知天下之寒嘗一臠之肉知一鑊之味　有人方
且過江引嬰兒欲投於水人問其故對曰其父善游其
父雖善游其子未必能邪楚國之政有似如此　不如
吾者吾不與處與我齊者吾不與處無益我也　周旦
云君子屈於不知已而伸於知已　穴深一尋則人臂
不及智亦有不至者　樂羊伐中山歸有責功之色魏
文侯以謗書兩篋示之樂羊北面再拜曰一寸之書亦
止何須兩篋　人驥俱走則人不勝驥居於車上則驥
不勝人猶人主争官事與驥俱走無異也　目之見也
藉於照心之智也藉於理　無骨之蟲不可令知氷(春/生)
(秋死不/知冬氷)十里之間耳不能聞帷牆之外目不能見三畆
之間心不能知而欲東至開悟南撫多鷃西服夀靡北
懐弭耳何以得哉(四極之/國名)　管夷吾百里奚覇王之船
驥絶江者託於船致逺者託於驥楚王問詹何治國之
道對曰何聞治身不聞治國國之本在身也(詹何/隐者)　管
仲曰君子有三色懽然喜樂者鐘鼓之色愀然清净者
縗絰之色沸然充盈者兵革之色　洧水大有富人溺
者有人得富者尸請贖而求金甚多富人黨以告鄧㭊
㭊曰但安之必無買此者得尸者患其不贖又告鄧㭊
㭊曰但安之必無人更賣又必無不贖　言不欺心言
所以喻心言於相離則不祥也以繩墨取木則宫室不
成(材難/得也)　引其紀萬目起引其綱萬目張治民如此也
決積水於千仭之溪誰能當者　戎夷去齊往魯天大
寒與弟子一人宿於郭外寒轉甚謂其弟子曰可以衣
活我我國士也天下所惜子不肖不足惜也弟子曰不
肖人安能與國士衣乎戎夷歎息乃觧衣與弟子戎夷
至夜半而死弟子乃活　晏子遭崔杼之患援綏而乘
其僕將馳晏子曰安之疾不必生徐不必死鹿生於山
命懸於厨今晏命有所懸矣　以龍致雨以形逐影類
同則相召氣同則相合聲比則相應故鼓宫商應　王
徳不通民欲不逹此國之鬱也樹欝則蠧水欝則汙國
欝則萬灾聚矣　天為髙矣日月星辰雲氣雨露未嘗
休也地為大矣水泉草木毛羽未嘗息也　冠所以飾
頭衣所以飾身今人㫁首以易冠殺身以易衣則不知
所為矣世之趨利似此亦不知所為也　黄帝之貴亦
死堯舜之賢亦死孟賁之勇亦死　相玉者患石似玉
相劍者患劍似呉干將賢主患辯者似通人亡國之主
似智亡國之臣似忠　子夏過衞有讀史記者曰晋師
三豕渡河子夏曰非也是己亥　得十良馬不如得一
伯樂得十良劍不如得一歐冶得地千里不如得一賢
人　夏不衣裘非不愛裘也煖有餘冬不用翣非不愛
翣也清有餘火燭一隅則半室無光骨節早成身心不
長(吕不韋始皇時相國乃集儒士為十二紀八覽六論/曝於咸陽市有能増損一字與千金無敢易者十二)
(紀之禮/此不抄)
　　淮南子二十二卷
以湯沃沸亂乃愈甚猶鞭噬狗捶踶馬而欲教之雖伊
尹造父不能化任數者勞而無功　色者白立而五色
成道者一立而萬物成聾者學歌無以自樂夫内心不
開而强如聾者校歌出於口越而散矣　氷迎春則釋
為水水向冬則凝為氷　以道為竿以徳為綸禮樂為
鈎仁義為餌投之江浮之海萬物皆得　歴陽之都一
夕成湖(歴陽淮南縣也有一人告歴陽母曰見城門有/血則急去無顧比後門吏告汚血於門限母便)
(上北山縣果䧟水/中母遂化作石也)　越舼蜀艇不能無水而浮烏號弓
溪子弩不能無絃而射　人主誅暴則多飄風法苛則
多蟲螟殺不辜則多赤地令不時則多淫雨　南方有
不死之草北方有不釋之氷　食水者善浮而耐寒魚
屬也食土者無心而惠蚯蚓是也食木者多力而愚麋
鹿是也食桑者有絲而蛾蠶屬也食肉者勇敢而悍
虎豹是也食氣者神明而夀龜蛇之類王喬赤松是也
食榖者智慧而夭人是也　晝生者類父莫生者似母
　勇士一人為三軍雄　聖人若鏡不將不迎應而不
藏　乞火不若取燧寄汲不如鑿井譬羿請不死之藥
於西王母姮娥竊而食之不知不死之藥所由生也
生有七尺之形死為一棺之土安知喜憎利害耶天地
雖大可以短長知之星月之行可以律歴知之　倉頡
作字天雨粟鬼夜哭(倉頡黄帝史臣也造文/字則詐偽生故鬼哭也)　今執政
者薄徳増刑有似執弹而欲来鳥椑棁而欲狎犬(椑棁/挾杖)
(也/)假輿馬者足不勞而致千里乗舟檝者不假游而絶
江海譬智不任己才力木擊折軸水戾破舟不怨木石
而罪巧拙何也智有不周　債少者易償職寡者易守
　風疾而波興木茂而鳥集相生之勢　文王智而好
問故聖武王勇而好問故勝　力勝其任則舉之者不
重智能其事則為之者不難　天下之物莫㓙於溪毒
良醫藏之有所用也草莾猶不可棄况復人乎(溪毒附/子也)
　十圍之木能持千鈞之屋五寸之楗能制門闔非材
有巨細所居要耳使孔墨為天下天下盡儒墨得其要
也　聖人之道若中衢置罇過者斟酌雖多少不同而
各得其宜也(衢六通/罇酒罇)　三月嬰兒未知利害而慈母愛
焉情也　慈父愛子聖王養民若火自熱若氷自寒性
使然也及其用力頼其功如失火舟中矣(同心救/火也)　車
無三寸轄則不可馳戸無五寸楗則不可閉故君子所
須要也　治國者若張琴瑟大絃絙小絃絶　治國者
若設網引其綱萬目張　多欲虧義多憂害智多懼妨
勇　虎豹以文彩射猨狖以㨗來刺故子路以勇死武
仲以智困吹灰而欲無眯渉水而欲無濡不可得也
廣厦宏屋連闥通房人所安也鳥入之而憂深林藂薄
人入而畏鳥入之則安深溪峭岸峻木尋枝猨狖所樂
人則慄也　翻基丸於地圓者走澤方者處髙　戴哀
者聞歌而泣戴樂者見哭而笑强哭者雖戚不哀强歡
者雖笑不樂　芻狗土龍始成則衣以綺繡及其用畢
則棄之土壤(芻狗亊以謝過/土龍亊以請雨)禀道通物名異得道一也
猶屠牛而烹其肉或廿劑萬方本一牛也　伐豫章或
為棺槨或為梁柱亦一木也　蕭條者形之君寂寞者
音之主　客有見子賤賤曰客獨有三過望我而笑是
慢也交淺而言深是患也語不稱名是反也客一體耳
或為君子或為小人此視之異也　待腰褭飛兎而駕
之則世莫有乗者待毛嬙西施而配之則終身無家矣
待古英俊而用之則無人矣驥千里一日而通駕駑馬
十駕旬日亦至猶人才不足專恃　鳥窮則啄獸窮則
觸人窮則詐峻刑嚴法不可以禁姦　道徳之論譬如
日月江南河北不能易其指馳騖千里不能改其處
趣舍禮俗猶宅之居也東家謂之西西家謂之東扣門
求火無不與者饒足也故林中不貨薪湖上不鬻魚者
有餘也　不乗人不利不廹人之險　叔向云墨者曰
鳩欲見秦惠王三年不得見一至楚楚王悦之物固有
近之而逺逺之而近故大丈夫行不可掩　未得獸者
唯恐創少已得唯恐創多　古人婚禮不稱主人必稱
父母兄弟舜不告瞽叟而娶非禮文王立伯邑考非制
禮三十而家文王十六而生非法　治國有常利民為
本政教有經令行為上茍利其心不必法古茍周於事
不必循常法度制令各因其宜變古未可非循俗不足
多百川異源皆歸於海百家異業皆務於治　盲者行
於道人謂左則左謂右則右遇君子則得其平易遇小
人則䧟於溝壑　東面而望不見西牆南向而視不覩
北方唯無向者無所不通　父溺則攬父髪而拯之非
敢驕侮以救死也　至賞不費至刑不濫　乘船遇風
波至而恐死自投於水中非不貴生畏死惑於畏死而
反忘生也人之嗜慾者亦復如此　溜水足以溢壺榼
江河不能滿漏巵　醉者赴淮以為尋常之溝俛入城
門以為七尺之閨酒濁其神也馬免人於難者死葬之
以蓋䝉之以衾牛有徳於人葬之以大車　用兵之道
示之以柔乗之以剛示之以弱乗之以强若欲西者示
之以東使知吾所出而不知吾所入若鬼無跡若水無
創若電之激不可備也髙城深池矢石如雨廣澤平原
白刄交接士卒争先者為其賞信罰明也暑不張蓋寒
不披裘古之善將也軍通井而後飲軍食而後食所以
同饑渇也矢石所及之處所以同安危也天下莫相憎
於膠漆膠漆相賊(膠漆相抱不/得還其本也)天下莫相愛於氷炭氷
炭相思(氷得炭則觧故/得歸其本也)　蘭生幽谷不為莫服而不芳
舟在江河不為莫乗而不浮　人有嫁其女而教之曰
慎無為善女問其故曰善尚不為况不善乎　拘囹圄
者患日長當死市者患日短　嫁女於消渇者夫死則
言女妨　狐白之裘天子披之在狐計者不如走澤
先鍼而後縷可以成帷先縷而後鍼不可以成衣因媒
而嫁不因媒而成顧人而交不因人而親披羊裘而賃
顧其事過也衣貉裘而負籠甚可恠也　君子不容非
類日月不應非氣　非禮而禮譬躶而追狂人盗而與
乞者竊簡寫法律蹲踞誦論詩書　馬似鹿者千金天
下無千金之鹿　畫孟賁之目大而不可不畏畫西施
之面羙而不可不悦　同汚無異泥　衆曲不容直衆
枉不容正故人衆則食狼狼衆則食人　郢人買屋棟
與之車轂大雖可而長不足　孕婦見兎則子缺脣
文公棄祍席咎犯辭歸(晋文公棄席之黒者捐/故舊也故咎犯辭去)知天將
赦而多殺人或知天赦多活人人望欲同刑罰異也
侏儒問天髙於長人長人曰吾不知也曰爾去天近於
我也問事當問近者　自賣其母而請買者曰此母老
矣望善飴之此大不義而欲為小義　狂人傷人莫之
怨嬰疾無心也　佳人不同體羙人不同面而皆悦於
目梨橘棗栗不同味皆調於口　一棊不足以見智一
絃不足以見悲遺腹不思父無愛心也　湯沐具而蟻
蝨相弔大厦成而鷰雀相賀　釣者静之網者動之罩
者抑之罾者舉之為道異得魚一　田中之水流入海
附耳之語聞千里　中夏用䈉至冬不去舉衣過水至
陸不下此不知變也　靨䩉在頰則好在顔則醜繡為
被則冝為冠則穢　山雲蒸柱礎潤茯苓抽兎絲死
兎絲無根而生蛇無足而行魚無耳而聼蝉無口而鳴
鶴千嵗亦極其樂蜉蝣朝生暮死亦盡其樂　明珠蚌
之病也我之利也　百星之明不如一月之光十牖之
開不如一戸之明　披簑救火鑿瀆止水乃益多也
鴻鵠在卵也一指蔑之則破及其羽翅成也背負青天
膺磨赤霄哺且予不能得也　㦸以攻城鏡以照形宫
人得㦸則以刈葵盲人得鏡則以盖巵　堯八眉(眉理/八字)
(也/)　人有烹狙召隣隣者以為狗羮食甚羙後聞其狙
據地吐之未始知味也　邯鄲有吹者託名李竒人争
學之後知其非皆棄其曲未始知音者李奇趙之善音
者　原蠶一嵗再熟非不利也王法禁之為其殘葉離
稻熟農夫耨之不以小利傷大穫也(稻米落地而/生曰離稻)　屠
者食藿羮為車者多歩行陶人用缺盆匠人居狹廬舟
覆乃見善游馬奔乃見良馭　林木茂而斧斤入質的
張而弓矢集
　
　
　
　
　
　
　
　
　意林卷二
欽定四庫全書
　意林卷三
　　　　　　　　　　　　　唐　馬總　撰
　　鹽鐵論十卷(桓寛/)
並是文學與大夫相難　善剋者不戰善戰者不師善
師者不陣　工不出則物用乏商不出則寶貨絶　川
原不能實漏巵山海不能贍溢欲　宅近市則家富富
在術數不在力耕　善歌者使人續其聲善作者使人
治其功　孔子能方不能圓故飢於黎丘　茂林之下
無豐草大塊之間無羙苗　行逺者假於車濟海者因
於舟成名者因於資歐冶能因國君銅鐵作金鑪大鐘
而不能自作壺鼎盤盂　香餌非不羙龜龍聞而深藏
鸞鳳見而髙逝玉屑滿篋不成其寳仲尼之門七十子
去父母捐家負荷而随孔子不耕而學其亂愈滋猶玉
屑滿篋也若能安國利人寜須文辭者哉　有粟而不
能食無益於饑觀賢而不能用無益於利　歌者不期
於利聲而貴於中節論者不期於麗辭而務在事實
公卿者四海之儀表神化之丹青上有輔明主之任下
有随聖化之治　諸生抱枯竹守空言不知趨舍之宜
時世之變林中多疾風富貴多謏言　古者君子思徳
小人思利今人堅額健舌代以致業　九層之臺傾公
輸子不能正大朝一邪伊望不能復吏道雜而不選
富貴以財買官垂青綬擐銀龜擅殺生之柄專萬民之
命乗肩驅良列騎成行者不知負擔歩行之勞中國與
邉境猶支體與腹心肌膚寒於外腹心疾於内以仁義
阻之道德塞之賢人守之則莫能入也秦法繁於秋荼
網宻於凝脂然而上下相遁姦偽並生廐焚孔子問人
不問馬賤畜貴人也秦法盗馬者死盗牛者刑苛也
　　説苑二十卷(劉向/)
東風則靡而西西風則靡而東上之化下如風靡草
禹見罪人下車而泣左右曰此人不恭故得罪君王何
痛之禹曰堯民以堯為心今百姓各以其心為心故痛
之　齊景公出獵上山見虎下山見蛇問晏子曰此不
祥耶晏子曰有賢而不知知而不用用而不任此不祥
也山是虎之室澤是蛇之穴何不祥也　晏子侍景公
公朝寒請進煖食於寡人對曰嬰非厨養之臣社稷之
臣　晋平公問師曠曰吾年七十欲學恐晚如何師曠
曰日暮豈不炳燭耶臣聞少而學者如日之出陽壯而
學者如日中之光老而學者如炳燭之明豈不愈於暗
乎公曰善哉　曽子衣弊而耕魯君使人致其邑不受
曰吾聞受人者畏人與人者驕人安知君能不驕我我
能不畏乎遂不受　夫仕者身歸於君禄歸於親忠臣
不仕二君貞女不更二夫　居無垣牆人莫之毁傷行
無防衛人莫之暴害此君子之行也　楚莊王賜羣臣
酒燭滅有引羙人衣者羙人援絶其纓告王王曰賜人
酒醉乃顯婦人之莭吾不取也乃命左右勿上火凡與
寡人飲者不絶纓者不盡歡也羣臣遍絶纓而後舉火
後與晋戰引羙人衣者五合以報莊王　陽虎得罪於
衛北見趙簡子曰自今以後不復樹人矣堂下之人臣
所樹者過半今反危臣矣簡子曰樹桃李者夏得休息
樹蒺藜者秋得其刺今子所樹蒺蔾也自今以後擇人
而樹之　夫政者無迎而拒無望而許臨財莫如亷臨
富莫如平亷平之守莫能攻　國不務大務得民心佐
不務多務得賢俊　齊宣王謂淳于髠曰先生云寡人
何好對曰古者所好者四而王所好者三古者好馬王
亦好馬古者好玉王亦好玉古者好色王亦好色古者
好士王不好士王曰國無士耳若有寡人亦好之對曰
驊騮騏驥本無王求之豹象之胎本無王求之毛嬙西
施本無王求之而不求士何也　楊回見趙簡子曰臣
居鄉三逐亊君五去聞君好士故來左右曰居鄉三逐
是不容於衆也亊君五去是不忠於上也簡子曰羙女
者醜婦之仇也盛徳君子者亂世所疎也正直之行邪
枉所憎也遂用之作相　衣成則缺祍宫成則缺隅示
不成也鬼神害滿也　周公誡伯禽示無以魯驕人
國有五寒凍不預焉一曰政二曰厲三曰謀泄四曰不
敬士而國敗五曰不能治内而務外　官不與勢期而
勢自至勢不與富期而富自至富不與貴期而貴自至
貴不與驕期而驕自至驕不與罪期而罪自至　魯有
恭士行年七十其恭益甚魯君問曰長年恭可以釋也
對曰君子恭以成名小人恭以除刑一言不安尚有蹉
跌一飯雖羙尚有哽咽鴻飛于天矰者得之虎豹雖猛
人食其肉譽人者少惡人者多得不恭乎　嵗饑民疾
疫不足患也大臣禄重而不極諫近臣畏罪而不敢言
此大患也　趙襄子謂子路曰吾嘗問孔子曰先生事
七十君豈無明君耶孔子不對何謂賢也子路曰建天
下之鳴鐘撞之以梃豈能發其聲乎善夜居者不能早
起盛於彼者衰於此長於左者短於右　一貴一賤交
情乃見一死一生乃知交情　口者兵也出言不當反
自傷　丹所藏者赤漆所藏者黒君子慎所藏也　飛
鳥愛羽虎豹愛爪所以輔身也　積恩曰愛積愛曰仁
積仁曰靈臺靈臺者積仁也神靈者天之本　晏子為
上卿妾不衣帛馬不食粟何以華國對曰徳以華國不
聞以妾與馬　趙簡子乗弊車痩馬衣羖羊之裘其宰
曰車新則安馬肥則疾狐裘則温君宜改也簡子曰君
子服善則益恭小人服善則益踞　子貢謂子石曰何
不學詩子石曰父母求吾孝兄弟求吾悌朋友求吾信
何暇學哉子貢曰損吾詩學子詩　河平四年都水使
者諫議大夫劉向上言曲彌髙者和彌寡水所以載舟
亦能以覆舟　楚丘先生年七十披裘見孟嘗君君曰
先生老矣何以教寡人先生曰欲使追車趂馬逐鹿搏
虎吾即死矣何暇老耶若使决嫌疑定猶預吾即少也
何老之有孟嘗乃有愧色　魏王欲築中天之臺曰敢
有諫者死許綰負蔂操畚入曰聞王欲為中天之臺願
効力焉臣聞天去地一萬五千里今王因而半之應髙
七千五百里基廣八千里盡王之地不足以成臺址王
宜起兵伐諸侯盡有其地猶不足也又伐西夷乃足之
矣須且材木人徒稱此乃可作也魏王黙然後乃罷築
有遺鄭相魚不受人曰子嗜魚何故不受對曰惟嗜魚故
不受受魚失禄無以食魚不受魚得禄終身食魚　以老
者智少者决必能治阿子竒年十六齊君使治阿既而君
悔之遣使追追者反曰子竒必能治阿共載皆白首也子
竒至阿鑄庫兵以作耕器魏聞童子治邑庫無兵倉無粟
乃起兵擊之阿人父率子兄率弟以私兵戰遂敗魏師
　　新序三十卷(原缺/)
　　法言十五卷(揚雄撰李/軌𢎞範注)
務學不如務求師師者人之模範睎顔之人亦顔之徒
睎驥之馬亦驥之乗　詩人之賦麗以則辭人之賦麗
以婬若孔氏之門而用賦則賈誼升堂相如入室矣
四重何謂四重言重則有法行重則有徳貎重則有威
好重則有觀　四輕何謂四輕言輕則招憂行輕則招
辜貎輕則招辱好輕則招婬　刀不利筆不銛宜加砥
削　天可度則覆物淺矣地可測則載物薄矣　説天
者莫辯乎易説地者莫辯乎書説禮者莫辯乎詩説理
者莫辯乎春秋　孔子東國之逐臣夷齊西山之餓夫
不屈其志不辱其身不夷不惠可否之間　仲尼之道
猶四瀆經營中國終入大海
　　太𤣥經十卷(揚雄撰/虞翻注)
鷹萃于林獺入于泉　鳴鳩在林笑彼衆禽　淮南王
安多華少實　齊桓晋文之覇如日繼月　孔子文足
老君𤣥足　山川藪澤萬物歸焉　君子得位則昌失
位則良小人得位則横失位則䘮
　　新論十七卷(桓譚/)
三皇以道治五帝以德化三王由仁義五覇用權智無
制令刑罰謂之皇有制令無刑罰謂之帝賞善誅惡諸
侯朝事謂之王興兵衆約盟誓謂之伯王者往也言其
惠澤優游天下歸往也王道純粹其徳如彼覇道駁雜
其功如此俱有天下而君萬民垂統子孫其實一也
圖王不成亦可以伯　治國者輔佐之本其任用咸得
大才大才乃主之股肱羽翮也　明鏡龜䇿也章程斛
斗也銓衡丈尺也　前世俊士立功垂名圖畫於殿閣
宫省此乃國之大寳亦無價矣雖積和璧累夏璜囊隋
侯篋夜光未足喻也伊吕良平何世無之但人君不知
羣臣勿用也　賢有五品謹勑於家事悌順於倫黨鄉
里之士也作健曉惠文史無害縣廷之士也信誠篤行
亷平公理下務上者州郡之士也通經術名行髙能達
於從政寛和有固守者公輔之士也才髙卓絶疎殊於
衆多籌大畧能圖世建功者天下之士也　賈誼不左
遷失志則文彩不發淮南不貴盛富饒則不能廣聘駿
士使著文作書太史公不典掌書記則不能條悉古今
揚雄不貧則不能作𤣥言殷之三仁皆暗於前而章於
後何益於事何補於君　世有圍碁或言兵法之類上
者張置疎逺多得道路而勝中者務相遮絶争便求利
下者守邉隅趨作罣目生於小地猶薛公之言黥布反
也上計取吳楚廣地道中計塞城皋遮要争利下計據
長江以臨越守邉隅趨作罣目者也更始將相不防衛
罣中死碁中生也　文王葬枯骨無益衆庶衆庶悦之
恩義動人也王翁觀人五藏無損生人生人惡之殘酷
也　東方朔短辭薄語以為信驗人皆謂朔大智後賢
莫之及譚曰人有以狐為狸以瑟為箜篌此非徒不知
瑟狐又不知狸與箜篌乃非但言朔亦不知後賢也
夫以人言善我亦必以人言惡我王翁使都尉孟孫往
泰山告祠道過徐州徐州牧宋仲翁道余才智陳平留
侯之比也孟孫還喜謂余曰仲翁盛稱子徳子乃此耶
余應曰與僕逰四五嵗不吾見稱今聞仲翁一言而竒
怪之若有人毁余子亦信之吾畏子也余前作王翁掌
教大夫有男子殺母有詔燔燒其子屍余謂此事不宜
宣布余封事云宣帝時公卿大夫朝㑹丞相語次云梟
生子子長食其母乃能飛時有賢者應曰但聞烏子反
哺其母丞相大慙自悔也人皆少丞相多彼賢人賢人
之言益於化也鳥獸尚與之諱况於人乎不宜發揚也
　龍無尺木無以昇天聖人無尺土無以王天下　䜟
出河圖洛書但有兆朕而不可知後人妄復加増依託
稱是孔丘誤之甚也　張子侯曰揚子雲西道孔子也
乃貧如此吾應曰子雲亦東道孔子也昔仲尼豈獨是
魯孔子亦齊楚聖人也　畫水鏤氷與時消釋　孔子
以四科教士隨其所喜譬如市肆多列雜物欲置之者
並至聞東里語云人聞長安樂則出門西向而笑肉味
羙對屠門而嚼此猶時人雖不别聖亦復欣慕　顔淵
所以命短慕孔子殤其年也如庸馬與良駿相追衘尾
至暮良馬鳴食如故庸馬垂頭不食何異顔孔優劣
余少時見揚子雲麗文欲繼之嘗作小賦用思大劇立
致疾病子雲亦言成帝詔作甘泉賦卒暴遂倦卧五藏
出地以手收内之及覺氣病一年由此言之盡思慮傷
精神也　莊周病劇弟子對泣之應曰我今死則誰先
更百年生則誰後必不得免何貪於須臾　子貢問蘧
伯玉曰子何以治國答曰弗治治之　古孝經一卷二
十章一千八百七十二字今異者四百餘字　左氏云
經與傳猶衣表裏相待而成　堯能則天者貴其能臣
舜禹二聖　劉子政子駿駿兄弟子伯玉俱是通人尤
重左氏教授子孫下至婦女無不讀誦此亦蔽也　舉
網以綱千目皆張振裘持領萬毛自整治大國者亦當
如此　以賢伐賢謂之煩以不肖謂之亂　王平仲云
周譜言定王五年河徙故道今所行處非禹所穿　揚
子雲工於賦王君大習兵器余欲從二子學子雲曰能
讀千賦則善賦君大曰能觀千劔則曉劔喭曰伏習象
神巧者不過習者之門　五福夀富貴安樂子孫衆多
　百足之蟲共舉一身安得不濟　曲陽侯迎方士西
門君惠從其學却老之術君惠曰龜稱三千嵗鶴言千
嵗以人之材何乃不及蟲鳥耶余應曰誰當久與龜鶴
同居而知其年嵗耳　聖人何不學仙而令死耶聖人
皆形觧仙去言死者示民有終也　昔神農伏羲王天
下梧桐作琴三尺六寸有六分象朞之數厚寸有八象
三六數廣六寸象六律上圓而斂法天下方而平法地
上廣下狹法尊卑之禮琴者禁也古者聖賢玩琴以養
心窮則獨善其身而不失其操故謂之操達則兼善天
下無不通暢故謂之暢堯暢經逸不存舜操其聲清以
微微子操其聲清以淳箕子操其聲淳以激
　　論衡二十七卷(王充/)
操行有常賢仕宦無常遇賢不賢才也遇不遇時也才
髙行潔不可保以必貴能薄操濁不可保以必賤或同
操而異主伊尹箕子是也二人俱命世之臣伊尹遇成
湯作相箕子遇商紂作奴故知遇與不遇也　清受塵
白受垢青蠅所汙常在練素　邑犬羣吠吠所怪也
絃者思折伯牙之指御者願斷王良之手惡彼勝已也
玉變作石石化作礫毁謗使然也採玉者破石取玉選
士者棄惡取善命不勉也智者歸之於天　取富貴若
鑿溝伐薪鑿不休則溝深斧不止則薪多亦有溝未成
而遇湛薪未多而逢火樂貧勝祸勉已勤事以致富砥
才明操以取貴農夫力耕得榖多商賈逺行得利深命
富之人筋力自强命貴之人才智自髙若千里馬氣力
自勁頭目蹄足自相副　魯城門朽頓欲頽孔子疾行
而過之左右曰如此久矣孔子曰吾惡其久也脱遇壊
則不幸　蟲墮一器酒棄不飲䑕殘一筐飯損不食
墨家云人死無命儒家云人死有命歴陽之郡一宿化
成湖白起坑趙卒四十萬衆此並有命耶言命者曰命
當溺死故相聚於歴陽命當壓死故相聚於平原沛公
初起相攻人入豐沛之市云多封侯人也人命繋於國
物命繋於人　齊人舒緩秦人慢易楚人促急燕人戅
敢四國之民更相出入　張次公娶隣巫女卜工曰女
相當貴公後位至丞相乃是次公亦貴遂與女相合也
　世謂宅有吉㓙徙有嵗月余謂天道難知假令有觸
犯者命吉㓙之人也按相黥布當先刑而後王衛青當
封亞夫而餓死鄧通當貧餓此骨節皮膚各異也　文
王在母腹中便有四乳非長大修道徳乃生也后稷作
兒以種樹而戲孔子能行以爼豆而弄石生而堅蘭生
而香生禀善氣長大乃成就也　蚊蝱不如牛馬之力
牛馬困於蚊蝱有勢也十圍之牛為牧豎所驅数仭之
象為越僮所鈎無便也　孔子吹律自知殷後項羽重
瞳虞舜苗裔聖人自有種族堯與髙祖安得是龍子也
　宋景公有三善言獲二十一年燕丹執于秦天雨粟
馬生角杞梁妻哭城崩湯旱剪髪作牲致雨南陽卓公
作緱氏令蝗蟲不入境孫叔敖埋兩頭蛇有隂徳已上
並云虗也龍若遁逃在樹中為天所敗則非神也若必
有神則不應有龍肝豹胎故立知水火相薄作雷龍聞
雷聲即起武王伐紂兵不血刄虗言也晨舉脂燭血流
漂杵何謂不血刄耶漢誅王莾軍至漸臺血流沒趾用
天下兵未有不血刄也　紂糟丘酒池牛飲者三千人
長夜之飲亡其甲子車行酒騎行䏑百二十日作一月
按紂或是覆酒滂沲於地因名作池醸酒積糟因名作
丘以酒作池以車行酒以肉懸林因謂騎行炙男女祼
而逐林中奔走侍者惡之故言三千人實非也　町町
若荆軻之閭言秦王誅軻九族夷其一里一里皆滅故
曰町町按秦雖無道不應盡誅軻里也始皇幸梁山宫
見李斯車騎盛出怪之左右私告李斯斯損車騎始皇
不知左右誰告止殺在傍荆軻之里必不盡誅之　魯
班刻木鳶飛三日不下為母作木車木人御之機闗之
發去而不還此恐不實　孔子遊説七十餘國按孔子
自衛反魯在陳絶糧削跡於衛伐樹於宋不過十國
子羔泣血三年未嘗見齒言其不笑語豈得不見齒耶
禽息碎首薦百里奚於秦繆公恐是叩頭流血謂之碎
首　祖伊諌紂云天下之人無不欲王亡者此増益也
恐紂不懼耳若天下皆願紂亡即當時瓦觧不應與周
戰血流漂杵也　子謂子貢曰汝與囬也孰愈子貢曰
回也聞一以知十按孔子知顔淵愈子貢則不須問問
則子貢何敢言勝孔子意者恐子貢凌顔淵故此問以
抑之　鯉也死有棺而無槨其時作大夫乗三馬何不
截而貨之作槨也作士之時乘二馬截一以賻舊館舊
館不賻未亂制葬子無槨實非法何重舊人之恩乃輕
父子之禮不貨車以葬子豈不以貪官仕乎　伯夷叔
齊為庶兄奪國餓死首陽山非讓國與庶兄也豈得稱
賢人乎共工與顓頊争天下不勝怒而觸不周山天柱
折地維絶女媧鍊五色石以補蒼天㫁鼇足以立四極
按共工有力折山戰何不勝女禍能以石補天天審是
玉石耶天本以山作柱鼇足何能柱之鼇必長大則女
媧不能殺之必被其所殺何能補天天門在北地戸在
東方地最下者揚兖二州洪水之時二土最被水害天
有日月星辰謂之文地有山川陵谷謂之理地理上向
天文下向天地合氣而萬物生焉天地夫婦也天南方
髙北方下日出髙故見日入下故不見天之形若倚盖
盖倚地則不能運懸之樹然後能運日不入地譬人把
火夜行平地去人十里則不見非滅也日亦如此雲霧
雨雪皆由地發不自天降夏則作霧冬則作霜温則作
雨寒則作雪　才能之士随世驅馳節操之人守隘迸
竄驅馳日以巧迸竄日以拙非才智不及狎習異也齊
郡世刺繡恒女無不能者襄邑能織錦恒女無不巧者
目見而手狎也　朝廷之人㓜稱幹吏者以朝廷作田
畆以刀筆作耒耜以文書作農桑猶家人子弟生長狎
習具知曲折愈於賓客雖孔墨之才不能分别　手中
無錢而欲市貨貨主死不與之胷中無學而欲求仕猶
無錢市貨不可得也　知古不知今謂之陸沈知今不
知古謂之盲瞽見驥足不異衆馬之蹄躡平陸而馳千
里方可知也　有人於此其智如源其徳如山力不能
自舉須人舉之人莫之舉竄於閭巷無由逹矣器空無
食飢者不顧胷虗無懐朝廷不御　蘭臺之史班固賈
逵揚雄傅毅之徒名芳文羙無大用也夫能説一經者
儒生博覽古今者通人採掇書傳能奏記者文人能精
思著文結連篇章者鴻儒若劉子政父子揚子雲桓君
山之徒猶文武周公並出一時班叔皮續太史公書百
篇已上紀事詳悉讀者以謂甲子以太史公作乙子孟
堅文比叔皮非徒五百里也　龜三百嵗大如錢蓍七
十嵗生一莖此神物故生遲生亦長久賢儒在世猶靈
蓍神龜也楓桐之樹生而速長故其皮肥不能堅檀欒
後榮强勁可作車軸　湍瀬廻沙轉石而大石不動者
是石重而沙輕大儒俗吏同在世有如此也　上天之
心在聖人之胷其譴告在聖人之口世無聖人安能知
天　人在天地之間如蚤蝨在衣裳之内若蟻螻於巢
穴之中　正朝占四方風從南来旱從北来湛從東来
疫從西来兵　秦將滅都門崩霍光將敗茅牆亦壊杞
梁之妻崩城何也　亡獵犬於山林大呼犬名則號呼
而應人犬異類而相應者識其主也　東風至酒湛溢
按酒味從酸東方木其味酸故酒湛溢　將有赦獄鑰
動感應也　蠶合絲而商絃易新榖登而舊榖缺人子
生而父母氣衰　亂龍者亂有終也劉子政董仲舒説
龍不盡論衡終之故曰亂龍　釣者刻木作魚丹漆其
身迎水浮之起水動作魚謂之真並來㑹聚土龍之事
何得不能致雨　少政卯在魯與孔子並孔子之門三
盈三虚唯顔淵不去知孔子聖也　屈軼生於庭見侫
人則指必若如此舜何用令臯陶陳知人之術　堯湯
水旱豈二聖政所致也天理歴數自然耳猶慈父治家
亦不能使子孫皆孝也　瑯琊子明兄曽為饑人欲食
弟自縛叩頭代兄饑人善其義皆舎之後兄卒養其孤
遇嵗㓙饑殺巳子活兄之子臨淮許君升亦餓殺已子
全兄之孤　人貴鵠賤鷄者謂鵠逺而鷄近也畫工好
畫上古之人不畫秦漢之士者重古也揚雄作太𤣥法
言張伯松不肯一觀與其人並肩故賤其言也若揚子
雲生周金匱矣　武王伐紂太公隂謀食小兒以丹令
身赤長教言殷亡殷亡殷人見兒身赤謂是天神又言
殷亡謂其必亡周人諱其事　古之帝王建鴻徳者須
鴻筆之臣褒頌紀徳也龍無雲雨不能參天鴻筆之人
國之雲雨文章載人之行傳人之羙豈徒調弄筆墨空
馭英麗哉　人生者精氣也能作精氣者血脉也人死
血脉竭精氣亡骨肉化灰土何能作鬼耶若言死者無
知聖人恐開不孝之門故不言死者無知其實無知也
　諱舉五月子言不利父母按田文不害田嬰　礪刄
井上恐墜井中又刀邊井刑字礪刀井上恐被刑人意
也　無偃寢象尸也　無似著相受不固也　子日沐
令人愛卯日沐令人白頭愛憎白黑不由沐耳使嫫母
子日沐人能愛乎使十五童子卯日沐能令白髪乎
子路見孔子豬肩牛膊可以得兆何必蓍龜孔子曰蓍
者耆也龜者舊也狐疑之事當問耆舊蓍龜者未可神
也取其名耳武王伐紂卜筮大㓙太公推蓍蹈龜曰枯
骨死草何能知吉㓙乎　商家門不宜向南徵家門不
宜向北堂盡南向何不擇也　聖人前知千嵗後知萬
世孔子將死遺書曰有一男子自云秦皇上我之牀顛
倒我衣裳至沙丘而亡後秦皇果至沙丘而亡孔子又
云董仲舒亂我書後仲舒論春秋傳記又云亡秦者胡
後胡亥亡秦此孔子後知萬世也吹律自知殷後此孔
子前知千嵗也　唐者蕩蕩也民無得而名焉虞者樂
也夏者大也殷中也周至也志有所存顧不見泰山知
屋漏者在宇下知政安者在草野知經誤者在諸子
論衡者銓輕重立真偽非茍論文飾奇麗所以𢎞世俗
也　王充㑹稽上虞人字仲任王充書形露易觀文語
不與俗通石多玉寡寡者為珍龍少魚衆少者為神人
有難充書繁重如此充答云文衆勝寡財富愈貧世無
一引吾有百篇人無一字吾有萬言孰者可貴充章和
二年徙家避難歴年寢廢年漸七十時可懸輿髪白齒
落儔倫彌素貧無供養志不虞快乃作養性書六十篇
　　正論五卷(崔元/始)
見信之臣括囊守禄疎逺之臣言以賤廢是以王綱縱
弛於上智士伊欝於下夫君政陵遲如乗弊車若能求
巧工使葺理之折則接之緩則揳之可復新矣　世主
莫不願得尼軻以輔佐及得之未必珍也　夫貞一之
士不曲道以媚時不詭行以邀名恥鄉原之譽絶比周
之黨必待題其靣曰魯仲尼鄒孟軻不可得也命世之
士常抑於當時無不見思於後日以徃揆來亦何容易
　圗王不成弊猶足覇圖覇不成弊將如何農桑勤而
利薄工商逸而利厚故農夫輟耒而彫鏤女工投杼而
刺繡　上行下效然謂之教陳兵䇿於安平之世譬令
未病者服藥　昔人有慕讓財之名推田業與弟俄而
貧乏反以威力就弟强貸此不當也　舉彌天之網以
羅海内之士同類翕集而蛾附計士頻踧而脅從黨成
於下君孤於上　馬不素養難以追逺士不素簡難以
趨急　葉公之好攘羊雖可發姦君子不貴也　國不
信道工不信度亡可待也　無賞罰之君而欲世治猶
不著梳􁆽而求髪治不可得也　術家曰冬榮者春必
殺里語曰州郡記如霹靂得詔書但掛壁　洗濯民心
湔浣浮俗
　　潜夫論十卷(王符字/節信)
仁義不能月昇財帛而欲日増余所惡也一犬吠形百
犬吠聲世之疾此固已矣　嬰兒有常病貴臣有常禍
父母有常失人君有常過嬰兒病飽貴臣傷寵父母失
於媚子人君過於驕臣　十歩之間必有茂草十室之
邑必有俊士攻玉以石治金以鹽濯錦以魚濯布以灰
夫物固有醜治好也君之明者兼聼所暗者信南面之
大務莫急於知賢知賢之近塗莫若於考功　諺曰曲
木惡直䋲重罰惡明政　欲知人將病不嗜食欲知國
將亡不嗜賢也病非無嘉饌病不能食至於死國非無
賢人君不能用故速亡理世不得真賢猶治病不得真
藥治病當得真人参反得蘿菔服之増劇非藥無效也
　先世欲赦先遣馬分行市里聼乎路隅咸云當赦是
謂天赦遂乃施行　孝明帝嘗問曰今旦何故無上書
者左右曰為反支日也帝曰民庶逺來詣闕不可奪其
日使受章者無避反支此明王為民愛日也聖王之政
普覆兼愛不私近宻不忽疎逺吉㓙福禍與民同之排
簾障風探沙擁河無益於事徙自弊耳猶不命大將掃
除醜虜而州縣興兵不息也　扁鵲治病審閉結而通
欝滯虚者補之實者㵼之猶邉境犬羊不可久荒以開
敵心　一宅同姓相代或吉或㓙一官同姓相代或遷
或免成康居之而興幽厲居之而衰吉㓙興衰在人不
由宅矣師曠曰赤色不夀姓大者易滅姓或有因官因
號因居因地者司馬司徒中行下軍因官也東門西都
南宫北郭因居也三烏五鹿青牛白馬因地也　季勝
造父以善御事周穆王逰西海忘歸徐偃作亂造父王
御者日行千里以征之王封造父於趙因以得氏　昆
弟世疎朋友世親此人情也富貴人争附之貧賤人争
去之與富貴交者上有稱舉之用下有貨財之益與貧
賤交者大有賑貨之費小有假借之損　夫官人有跖
之惡結駟而過士以謂榮况實有益乎處子有顔閔之
賢被褐造門人以謂辱况實有損乎故富貴易為客貧
賤難得適好服謂之奢僣惡衣謂之困阨徐行謂之飢
餧疾行謂之逃責不候謂之倨傲数来謂之求食空造
以謂無意奉贄以謂欲貸恭謙以謂不肖抗陽以謂不
徳此處子貧賤之苦酷也凡今之人言方行圓口正心
邪君上治世先其本後其末慎其心治其行則姦慝不
生　古訓著三皇五帝多以伏羲神農二皇其一或云
燧人或云女媧我又聞古有天皇地皇人皇未可知也
　
　
　
　
　
　
　
　
　
　意林卷三
欽定四庫全書
　意林卷四
　　　　　　　　　　　　　唐　馬總　撰
　　風俗通三十一卷(應劭/)
序云風者天氣有寒煖地形有險易水泉有羙惡草木
有剛柔俗者含血之類象之而生百里不同風千里不
同俗周秦常以八月遣輶軒使者採異代芳言藏之祕
府及嬴氏之亡遺棄殆盡蜀人嚴君平有千餘言林閭
翁孺才者有梗槩與揚雄注云續二十七年凡九千字
　張竦云懸諸日月不刋之書余雖不才敢比隆於斯
人神農者神信也農濃也其徳濃厚若神五帝黄帝顓
頊帝嚳堯舜也黄光也顓專也頊信也嚳考也堯髙也
舜推也修也言推徳行修堯之緒三王禮號諡云夏禹
殷湯周武王禹輔也湯昌也王往也言天下所歸往五
伯春秋云齊桓晉文秦繆宋襄楚莊伯者白也長也言
其咸建五長功實明白覇者把也言其把持天下之政
　按秦昭王太后始臨朝也牧守長不宜數易按尚書
有考績孔子曰如有用我者期月而已三年有成鄭子
産從政三年民乃歌之賢聖尚須漸進況中才乎數易
豈不紛錯道路也　古制本無奴婢奴婢皆是犯事者
奴者劣婢者卑陋　里語云取官漫漫怨死者半昔在
清平之世使明恕君子哀矜折獄尚有怨言況在今時
耶(應劭三國時/人此當時語)　光武車駕徙都洛陽載素簡紙經凡
二千兩董卓盪覆王室天子西移中外倉卒所載書七
十車於道遇雨分半投棄卓又燒焫觀閣經籍盡作灰
燼所有餘者或作囊帳先王之道㡬烟滅矣　俗説有
功得賜金者皆黄金也按孫子兵書日費千金千金百
萬錢也陳平間楚千金贈二䟽金五十斤並黄金也或
云一金亦是一萬錢也　不養併生三子俗說似六畜
妨父母按春秋國語越王時民生二子與之餼生三子
與之乳母遂滅强吳何害之有　不舉父同月子俗云
妨父按左傳魯桓公子與父同月因名子同生漢明帝
亦與光武同月生　不宜歸生俗云令人衰按人婦好
以女易他男故不許歸　封泰山俗説岱宗上有金篋
玉䇿能知人年壽修短武帝探得十八因倒讀之曰八
十按岱宗封者立石髙一丈二尺刻之曰事天以禮立
身以義事父以孝成名以仁四方之内莫不師服刻石
紀號著功績也其時武帝巳年三十七因何更得十八
若言倒讀神無福矣余承乏東嶽忝素六載數經祈祀
咨問長老更上泰山者云無金篋玉牒探壽之事　東
方朔是太白精黄帝時作風后堯時作務成子後又生
於越在越作范蠡在齊作鴟夷子言其變化無常也按
朔滑稽之雄俗人因以怪語附之安得神耶　彭城相
袁元服父伯楚作光禄卿於服中生子自謂年長不孝
莫大於無後故收舉之君子不隐其過因以服作字按
元服名賀母汝南人祖名京作侍中安帝時生元服百
官來賀垂老而孫兒生喜其嘉㑹因名作賀字元服服
父伯楚厯典三郡早䘮妻不肯娶臨終勑子便留𦵏無
取汝母䘮柩若亡者有知徃來不難若無知只為煩耳
清髙若此豈有服中生子而名作賀　汝南王叔漢父
子方出遊二十餘年不還叔漢作尚書郎有人告子方
死於汝南即遣兄伯三往迎䘮叔漢即發哀詔書賻錢
二十萬既而子方從蒼梧還叔漢詣闕乞納賻錢受虚
妄罪靈帝詔將相大夫㑹議之博士任敏議云凡人中
壽七十視父同儕亡可製服也子方在逺人指其處不
可驗也罪不可加焉詔書還錢復本官　汝南張妙㑹
杜士士家娶婦酒後相戲張妙縛杜士捶二十又懸足
指士遂致死鮑昱決事云酒後相戯原其本心無賊害
之意宜減死也　汝南周翁仲婦産一女㑹屠者妻産
一男翁仲妻宻以錢易屠者之男後翁仲作北海相使
見鬼主簿周光與兒同祭先塋主簿回謂翁仲曰祭所
但見屠兒弊衣繿縷持刃割肉别有人帶青綬仿偟東
廂不進何也翁仲乃持劔問妻妻具陳其事翁仲曰凡
有子者欲承先祖先祖不享何用遂以車馬送還屠家
乃迎其女女已嫁賣餅人取歸適安平李文思文思官
至南陽太守神不歆非類明矣豈得養他人子乎　陳
留有富翁年九十無男娶田舍女一宿身死後産一男
至長女曰我父娶一宿身亡此子非父之子遂争財數
年不決丞相丙吉決云老翁兒無影不耐寒其時八月
中取同嵗小兒俱觧衣試之老翁兒獨呼寒日中行果
然無影遂以財與之　潁川有兄弟同居兩婦俱懐姙
長婦數月胎傷不言知産期至俱卧産房候弟婦産得
一男夜盜之因争三年不決丞相黄霸殿前令以兒去
兩母各十歩叱兩婦令争取之長婦把持甚急兒大啼
弟婦恐傷放之長婦色喜弟婦愴然霸曰此弟婦子也
即劾長婦果然伏罪　臨淮有一人持一疋縑到市賣
之遇雨披之後有一人求庇廕一頭之地雨霽共争之
丞相薛宣決曰縑直數百何用紛紛遂中斷各與半續
察之縑主稱寃不已後人有喜色宣知其情考而伏之
　周公樂曰勺勺者斟酌先祖之道武王樂曰武武功
定天下也舜樂曰韶韶者紹堯也堯樂曰大章章者彰
也帝嚳樂曰五英英者華也劉向云商章也物成就可
章度也角觸也物觸地載芒角而生也宫者中也徴者
祉也物盛大而繁祉羽者宇也物聚藏宇覆之聞宫聲
使人温潤而廣大聞商聲使人方正而好義聞角聲使
人齊整而好禮聞徴聲使人隐惻而博愛聞羽聲使人
善養而好問　琵琶近世樂家所作不知誰也以手琵
琶因以得名長三尺五寸法天地人與五行也四絃象
四時　易云利見大人大人與聖人其義一也　論語
云君子上達臧孫紇曰後有達者將在孔丘乎儒者區
也别古今賢愚章帝時以賈逵曰通儒時人語曰問事
不休賈長頭禮云羣居五人長者必異席今呼權貴作
長者非也　管子云先生施教弟子則之非知古之道
是師者之稱諸生弟子學者非一故曰諸先生者當如
醒學者譬如醉言生俱醉獨有醒者　祭酒禮云飲酒
必祭尊其先也孫卿在齊最是師老故三稱祭酒　士
詩云殷士膚敏髦士俊秀雅士博達列士有不易之分
處士隐居放言易云師貞丈人吉非徒尊老須徳行先
人也傳云杖徳莫如信者其恩徳可信杖也　禮云十
尺曰丈成人之長也夫者膚也言其智膚敏𢎞教也故
曰丈夫　論語云匹夫匹婦傳云一晝一夜成一日一
男一女成一室按古人男女作衣用二疋今人單衣故
言疋　夫人當龍變起不繋郷里若止繫風俗見善不
徙故謂之俗人　禮言簡不肖按生子鄙陋不似父母
曰不肖今人謙辭亦曰不肖　方言人不事事而放蕩
謂之無賴不可恃賴也猶髙祖謂太上皇云大人以臣
無賴也　司徒中山祝恬字伯休公車徴在道得温疾
過友人謝著著拒不受至汲郡止客舍舍六七日諸生
見恬轉劇欲告汲令恬曰友人尚不相容汲令不相識
告之何益死生命也不須醫藥諸生潜告汲令令即汝
南應融聞之大驚至疾所泣曰伯休不世英才當作國
家幹輔何乃黙止客舍不遣人知融遂躬御而歸親自
侍疾疾漸損融謂伯休曰吉凶不諱憂怖交心已備凶
具對之悲喜伯休停傳舍數十日遂去拜侍中尚書令
又拜司𨽻薦融自代厯典五郡謝著不為公府所取
上古之時草居霜宿冬則山南夏則山北　彭城孝亷
張子矯議云若君臣不得相襲作名周穆王諱滿至定
王時有王孫滿厲王諱胡莊王之子名胡　俗云五月
到官至免不遷今年有茂才除蕭令五月到官破日日
入舍視事五月四府所表遷武陵令余為營陵令正觸
太嵗主簿令余東北上余不從在事五月遷太山守
楚辭云風伯飛亷也按周禮祀風師箕星也主簸揚能
致風氣戊戌之神作風伯故丙戌日祀於西北　按周
禮雨師畢星也土中之衆莫若水故雨稱師丑之神作
雨師故己丑日祀之　桓帝元嘉中京婦女作愁眉啼
粧墜馬髻折腰歩齲齒笑愁眉者細而折啼粧者薄拭
眼下似啼痕墜馬髻側在一邉折腰歩足不在體齲齒
笑若齒痛此事並出梁冀傳曰趙王好大眉人間皆半
額齊王好廣領國人皆沒項楚王好細腰後宫有餓死
者京師有胡服胡帳胡牀胡箜篌胡笛胡舞按董卓時
兵填塞是也　靈帝宫中逰西園駕四白馳躬自操轡
公卿倣效價與馬齊　桓帝世謡言直如絃死道邉曲
如鈎反封侯梁冀欲樹㓜主李固欲立清河王梁冀遂
奏李固死於獄中曝屍路邉如鈎梁冀如絃李固　千
里草何青青十日卜不得一日生此董卓字也青青暴
盛貌　秦漢以來尊者號作宫室已前貴賤無别　按
世本鮌作城郭城盛也郭大也　按天子有外屏令臣
下屏氣息　菀菀藴也薪蒸之所藴積　孫子云金城
湯池而無粟者太公墨翟不能守之郡者羣也左傳云
上大夫受縣下大夫受郡至始皇方以郡監縣縣平也
　傳舍按使者傳言乃得舍於傳也　南北曰阡東西
曰陌按易傳上古有恙由善與人作患(故人平居/曰無恙)　城
門失火禍及池魚俗説池與魚人姓字居近城門也按
城門失火取池水故魚皆死　獄自三王制肉刑始有
獄夏曰下臺周曰囹圄令人思諐改惡獄字二犬守言
無情狀犬亦得之囚罪人置諸圓土故囚字從口中人
罪字本從自辛苦憂之秦皇謂辠字似皇故改作罪
㑹稽多滛祀家貧不得牛祀者死作牛鳴太守第五倫
嚴科絶之　桂陽太守李叔堅少時作州從事家有狗
作人立叔堅曰此狗喻人人行何害叔堅作縣令解冠
榻上狗戴之而走叔堅曰此狗誤觸冠纓冠纓挂其耳
矣犬復與人竈前畜火隣里告之叔堅曰狗能畜火幸
不煩人犬遂暴死叔堅至大位
　　商君書四卷
夫有髙人之行見非於世有獨知之明見怨於人螟螣
春生秋死一出而民數年乏食今一人耕百人食有甚
於螟螣矣　農者少而遊食衆逰食者衆則農怠農怠
則治荒以强去弱者弱以弱去强者强　上世之士衣
不暖膚食不滿腹苦其心意勞其四支　古者民叢生
而羣處亂乃立君　蠧衆則木折隙大則墻壊不勝而
生不敗而亡自古及今未嘗有也　使見戰者如餓狼
之見肉則可用矣　聖人制民也如髙下制水如燥濕
制火
　　阮子四卷
漁人張網於淵以制吞舟之魚明主張法於天下以制
强梁之人立法以隄民百姓不能干立防以隄水江河
不能犯防而可犯則江河成灾法而可干則百姓成害
　不樹者死無棺不蠶者身無帛不績者凶無縗君子
暇豫則思義小人暇豫則思邪　髙鳥相木而集智士
擇土而翔　一盜不誅害在穿窬修譽不誅害在詞主
　　正部十卷
凡人矇矇㝠㝠學以啟志行以處身進於道則成君子
非於禮則曰小人君子之舉履徳而榮光小人之動陷
惡而傷刑　皎皎練練得藍則青得丹則赤得蘗則黄
得湼則黒　玉不琢則南山之圓石穿窬之徒不避腰
領奔北之士不憚斧鉞　漢家窮天涯究地圻左湯谷
右虞淵前炎楚後塞門祁連以北黄山以南碣石以東
合黎以西莫不襁負來貢　仲尼叙書上謂天談下謂
民語兼該男女究其表裏　淮南浮偽而多恢太𤣥幽
虚而少效法言雜錯而無主新書繁文而鮮用　玉符
云赤如鷄冠黄如蒸栗白如脂肪黒如淳漆此玉之符
也言成雅訓辭作典謨此人之符也　山神曰螭物精
曰魅土精曰羵羊水精曰罔象木精曰畢方火精曰遊
光金精曰清明天下有道則衆精潜藏　天以仙人曰
子衆人曰芻狗愛其子私其壽賤芻狗聽其夭若不學
譬如無目而視無脛而走無翅而飛無口而語不可得
也　桀紂雖有天子之位而無一人之譽猶朽株枯樹
逢風則仆　明刑審法憐民惠下生者不怨死者不恨
諺曰政如氷霜姦宄消亡威如雷霆冦賊不生
　　士緯十卷(姚信/)
孔文舉金性太多木性不足背隂向陽雄倬孤立　絲俱
生於蠶銅等出於石作繒則賤作錦則貴鑄鈴則小鑄
鐘則大　經漸車之水厯繞輪之沙趾跡髙下不可論
凡水温則成湯寒則成氷氷湯異氣而水性猶同蠶能
投練匪湯不綿人性推移葢此比也琴瑟張而鄭衛作
五色成而綺縠生　孟軻驅世事於仁義之域行者歩
中正之塗若使南海無採珠之氏崑山無破玉之工則
明珠不御於椒室羙玉不佩於桂宫
　　通語八卷
輪者車之跡檝者舟之羽身之須道如此二物毁彼者
雷同而鳴噪稱此者火燎而波駭或問陳蕃忠乎答云
單車作討賊之斧直階非亂世之資知其忠不知其智
也　才貴精學貴講質勝文石建文勝質蔡邕文質彬
彬徐幹庶㡬也
　　抱朴子四十卷(外篇二十卷内篇二/十卷葛洪字稚川)
清醪芳醴亂性者也紅華素質伐命者也　班狄不能
削石作芒針歐冶不能鑄鉛錫作干將　漢中起居注
云李少君欲去武帝夢與同登嵩山半道有使者乘龍
持節從雲中來云太一請少君帝曰少君將舍我去矣
數日而少君死乆之發㸔唯衣冠在焉　以蟻鼻之缺
捐無價之淳鈎分寸之瑕棄盈尺之夜光朱公所以鬱
邑薛燭所以永歎猶人不學仙也道術乃令變形易貎
吞刀吐火坐在立亡興雲起霧召致蛇蟲聚合魚鼈入
淵不溺蹴刃不傷　陳仲弓異聞記云同郡人張廣遭
亂有女四嵗不能行棄冡中以數月糧與之後三年乃
還欲收𦵏之女猶坐冡中問其故女曰糧盡以後見冡
角有一物申頸吞氣乃效之轉不復飢尋㸔乃大龜也
將女還食食飲初小腹痛乆乃習之　湯師蜘蛛而結網
金天據九扈以正時唐堯見蓂莢而知月　道能登虚
躡影飲玉醴食翠芝　彭祖云天上多尊官新仙者位
卑奉事非一也　農夫得彤弓以驅烏南城得衮衣以
負薪猶世人得仙丹而不貴也　元君老君師也　世
人唯競飛蒼走黄依榮逐利　上士得道成天官中士
得道棲集崑崙下士得道長生世間　朱草莖如珊瑚
刻之汁流如血以玉投汁中丸之如泥乆即成水以金
投之曰金漿以玉投之曰玉醴服之長生　石先生丹
法取烏未生毛者以真丹和牛肉飴之長毛羽赤色煞
隂乾服之壽五百嵗　素顔紅膚惑其目清商流徴亂
其聼此真理之徳也　龍淵以靡豁常新斧斤以日用
速弊　寸蛕泛濫跡水之中則謂天下無四海之廣芒
蝎宛轉果核之内則謂天下無八極之大漏脯救飢􁀙
酒止渇非不暫飽死亦及之　貴明珠而賤淵潭愛和
璧而惡荆山不知淵潭是明珠所出荆山是和璧所生
　方今士有待次之滯官無暫曠之職景風起則裘鑪
息世道夷則竒士退　肉芝是萬嵗蟾蜍頭上有丹書
八字五月五日中時取之以足畫地則水流帶之左手
則辟兵　行山中見小兒乘車馬長七八寸者肉芝也
服之得仙　千嵗蝙蝠白如雪住則倒懸腦重故也
千嵗燕窠門向北　雲英雲珠雲液雲母雲沙服之用
玉水　成帝獵於終南山見一人無衣身生黒毛合圍
取之絶坑踰岸有如飛鳥及得是婦人自云秦時宫人
闗東賊至秦王出降驚走入山垂當飢死有老翁令食
松實遂不復飢乃是秦王子嬰宫人至成帝二百許嵗
人將還以榖食之毛稍脱落轉老而死　欲長生服山
精山精术也　陵陽子仲服逺志二十年有子三十七
人讀書不忘　得聖人是黄老世聖是周孔二人　善
圍碁者謂之碁聖故嚴子卿馬綏明有碁聖人之名
彭祖自嚳佐堯厯夏至殷殷王遣宫女受房中之術有
驗乃欲殺之以絶其法彭祖知之乃逃七十年有人見
于流沙　欲得長生腹中清欲得不死腹無屎　里語
云人在世間日失一日如牽牛羊詣屠所每進一歩去
死轉近　老君姓李名耼字伯陽長九尺黄色鳥喙隆
鼻眉五寸住金樓玉堂　雞舌香黄連乳汁治目中百
病　諺曰無肥仙人富道士雖能作金銀皆自貧　諺
曰書三寫魚成魯帝成虎亦如神符今用少驗　白石
似玊姦佞似賢鸞不掛網麟不墮穽　寸膠不能治黄
河之濁尺水不能却蕭丘之熱穿舟以息漏猛爨以止
沸不可得也　若使素士行耕以餬口夜薪火以修業
則游夏不足多矣　大厦既燒取水於滄海洪潦凌空
伐舟於長川則不及矣　臣猶手足履氷執熱不得辭
焉　髙巖將隕非細縷所綴龍門沸騰非掬壤所遏劒
㦸不長於縫緝可以剸割牛馬錐鑚不可剸割牛馬而
長於縫緝材有大小不可棄也六軍如林未必皆勇
仁者政之脂粉刑者世之轡䇿當殺不殺大賊乃發
鑚端之火口水可滅鵠卵未乳指掌可糜及其乘衝颷
燎巨野奮六翮凌朝霞雖智勇不能制也委轡筴而乘
奔馬於險途捨柂櫓而泛輕舟於江海豈不險哉金舟
不能凌陽侯之波玉馬不任騁千里之跡　或輸自售
之寳或賣要人之書或父兄貴顯望門而辟命或低頭
屈膝積習而見收　語曰舉秀才不知書察孝亷父别
居寒素清白濁如泥髙第良將怯如黾諺曰古人欲達
勤讀書經今世圖官免治生　余謂朋友之交不宜浮
雜面而不心揚雄所譏明鏡舉則傾冠見羲和照則曲
影覺周勃社稷之臣不能答錢榖之數　識珎者必拾
濁水之明珠賞氣者必將穢藪之芳蕙自非懸鑑誰能
披泥抽淪玉澄川掇沈珠智大者盤桓以山峙器小者
蓬飛而萍浮直繩枉木之所憎清公姦慝之所讐　文
王之接吕望桑隂未移而知其可師矣𤣥徳之見孔明
晷景未改而腹心以委矣貎望豐偉者不必賢形氣尫
𦍕者不必愚　伯喈識絶音之器於烟燼之餘平子别
逸響之竹於未用之前威儀如龍虎盤旋成規矩酒後
體輕耳熱冠脱帶解遲重者蓬轉而波偃整肅者鹿勇
而魚躍口訥者皆揺掌以譜聲不競者皆禆膽而髙發
以九折同蟻封以吕梁同牛跡禁之彌極不可向也君
若畏酒如畏疾憎醉如憎大病則無荒沈之咎矣民有
穴地而釀酒囊懐酒者法輕利重安能令絶乎管輅頓
仰三斗而清辯綺粲揚雄酒不離口而太𤣥乃就慕惡
者如宵蟲之赴明燭學惡者如輕埃之應飈風　有斧
無柯無如之何　以傾倚屈申者妍媚以風格端嚴者
田舍豈不惑也　窮巷諸生吟誦而向枯簡匍匐而守
黄卷低眉屈膝趨事豪貴毛成翼長蟬脱泉壤自乃軒
昻此鄙俗之徒也　昔西施以心痛卧於道側蘭麝芬
芳人皆羙之隣女慕焉人皆憎之猶世人效戴叔鸞阮
嗣宗也逢世所貴則蹇驢蒙龍駿之價　狐白不可以
當暑龍艘不可以乘陸　夫良將剛則法天可望而不
可干柔則象淵可觀而不可入去如收電可見而不可
追住如丘山可觀而不可動　春以長矛在前夏以大
㦸在前秋以弓弩在前冬以刀盾在前此行軍四時應
天法也　太公云從孤擊虚萬人無餘一女子當百丈
夫　風鳴葉者賊在十里鳴條者百里揺枝者四百里
金器自鳴及焦器鳴者軍疲也氣如驚鹿敗軍氣也
雨露霑衣裳者謂潤兵不霑衣裳者謂泣軍軍兵太一
玉帳之中不可攻也　兵地生蟹者宜速移　余嘗問
嵇生曰左太冲張茂先可謂通人乎君道答曰通人者
聖人之次也其間無所復容余問班班云吕氏望雲而
知髙祖所在天豈獨開吕氏之目而掩衆人之目耶
閹官無情不得謂貞倡獨不飲不可謂亷　文王食子
羮佯不知非甘也　董仲舒學見深而天才鈍以蜉蜂
是神龍者非但不識神龍亦不識蜉蜂　王仲任撫班
固背曰此兒必為天下知名　五嶺無冬殞之木南海
晉安有九熟之稻　老君玉䇿云松脂入地千年作茯
苓千年作琥珀琥珀千年作石膽石膽千年作威喜
炙鼔使鳴絞絃令悲實鼔使速穿絃早絶磨刀殺馬立
可驗也　蜉蜂窠作蠟水沫作浮石　落星堈謂吳時
星落　汲冡書云黄帝仙去其臣有夫徹者削木作黄
帝之像帥諸侯奉之　食鵠胎令人能夜書　河伯華
隂人以八月上庚日渡河溺死天帝署作河伯　鵞鬼
吳景帝有疾召巫覡帝試之乃殺鵞埋於苑中架小屋
施牀帳以婦人履著其前巫云但見一白鵞不見婦人
也帝乃重之　獼猴鬼余友人膠永叔嘗養一大獼猴
以鐡鎖鎖之於牀間犬齧殺經百日許鬼見者云承塵
上有獼猴被瘡流血　余從祖得道能分形坐上有一
葛公與客談話又一葛公迎來送去　余見二陸之文
百卷許似未盡也方知他人若江漢與潢汙也嵇生云
每讀二陸之文未嘗不廢卷而歎恐其卷盡也陸子十
篇誠謂快書其辭富者雖精思不可損也其理約者雖
鴻筆不可益也觀此二人豈徒儒雅之士文章之人也
　抱朴子曰秦時不覺無鼻之醜陽翟憎無癭之人
陸君深識文章放蕩不作虚誕之言非不能也陸君之
文猶𤣥圃玉無非夜光却後數百年若有幹跡如二陸
猶比肩也不謂疎矣　孔鄭之門耳聼口受者皆已滅
絶唯託竹素者可謂世寳覊鞍仁義纓鎖禮樂　余友
人𤣥伯先生以儒墨作城池以機神作干戈　上世之
人氷結而不寒資糧絶而不飢　獺多則魚擾鷹衆則
鳥亂　盈丈之尾必非咫尺之軀尋仭之牙必非膚寸
之口禰衡常云孔融荀彧强可與語餘人酒甕飯囊
洪字稚川丹陽句容人其先葛天氏洪累遭火典籍盡
乃負笈徒歩借書抄寫賣薪買紙然火披覽所寫皆反
覆有字人少能讀之性質容易冠纓垢弊或廣衣大帶
或促身修袖或長裙曵地或短不蔽膝時人咸稱抱朴
之士因以著書名焉洪貧無僕童籬落不修常披榛出
門排草入室洪性不干犯官長不煩擾親族　嵇君道
作廣州刺史表洪參軍乃非所樂利得避身於南地也
　洪不圍碁摴蒱見人博奕了不觀之　洪年十五大
作詩賦自謂可行於代至弱冠尋覽殊不稱意一時毁
之
　
　
　
　
　
　意林卷四
欽定四庫全書
　意林卷五
　　　　　　　　　　　　　唐　馬總　撰
　　周生烈子五卷
序云六蔽鄙夫燉煌周生烈字文逸張角敗後天下潰
亂哀苦之間故著此書以堯舜作幹植仲尼作師誡
御馬失節其車是碎御天下失節四海失墜桀紂是湯
武之梯秦項是大漢之階四逆不興則四順不昇　賢
哲不可以色貎誘之猶張羅恤鳯施穽誘麟伯樂相馬
取之於痩聖人相士取之於踈　聽訟不如使勿訟善
斷不如使勿亂　理天綱仗八柄運元象撮衆有者天
子也撫人物參天意者三公也執名節事修理者士也
　臨死修善於計已晚事迫乃歸於救已㣲有階者易
成基無因者難成時　鳩傅隼翼羔披豹皮類似質違
表是裏非　人者天之舌物者神之口天髙地厚報應
故晚辭者主之弓弩教者君之機關　矜賞若春重罰
若秋行禮若火流教若水讓一得百争十失九
　　荀悦申鑒五卷
序云夫道本仁義五經以經之羣籍以緯之前鑒既明
今又申之故曰申鑒　君臣親而有禮百官和而不同
此治國之風也禮俗不一庶人作議此衰國之風也君
臣争盟大夫争名此乖國之風也上多欲下多端法不
定政多門此亂國之風也以割下作能附上作忠此叛
國之風也小臣争寵大臣争權此害國之風也上不訪
下不諫婦言用内政行此亡國之風也　善禁者先禁
身而後人不善禁者先禁人而後身　三曰致武事四
曰禁數赦　秦之滅學也書朽於屋壁義絶於朝野
學聖不至聖可以盡生學壽不至壽可以盡命　君子
有三鑒鑒乎前鑒乎人鑒乎鏡　下不鉗口上不塞耳
則有所聞矣　思唐虞於上世瞻仲尼於中古乃知小
道者足羞也思伯夷於首陽想四皓於商山乃知穢妄
者足恥也存張騫於西極念蘇武於朔方乃知懐安者
足鄙也
　　仲長統昌言十卷
教化以禮義為宗禮義以典籍為本常道行於百世權
宜用於一時髙辛巳往則聞其人不見其書唐虞夏殷
則見其書不詳其事周氏已來載籍具矣　後嗣愚王
見天下莫與之違奔其私情騁其邪欲君臣宣滛上下
同惡目極角觝之觀耳窮鄭衛之聲入則騁於婦人而
不反出則馳於田弋而不還信任親愛寵貴后妃命移
運去不自知也　建旗伐鼔髙烽明候守邉之猛將非
中國之良吏和鑾法駕清道而行便辟揖讓諸夏之威
儀非夷狄之有也　董賢之於哀帝無骨肉絲髮之親
又不能傳其氣類定其繼嗣以丈夫宴接之歡自成膠
漆也　景帝顯位刺史者皆是宦臣子弟猶如豺狼守
肉鬼魅侍疾曰在天之内在人之外　人愛我我愛之
人憎我我憎之　天下士有三俗選士而論族姓閥閲
一俗交游趨富貴之門二俗畏服不接於貴尊三俗天
下之士有三可賤慕名而不知實一可賤不敢正是非
於富貴二可賤向盛背衰三可賤　天下學士有三姦
焉實不知詳不言一也竊他人之記以成已説二也受
無名者移知者三也　知言而不能行謂之疾此疾雖
有天醫莫能治也同於我者何必可愛異於我者何必
可憎知足以立難成之事能足以圖難致之功附者不
黨踈者不遺　婦人有朝哭良人暮適他土渉厯百庭
顔色不愧今公侯之宫羙女數百卿士之家侍妾數十
晝則以醇酒淋其骨髓夜則以房室輸其血氣　人之
性有山峙淵渟者患在不通嚴剛貶絶者患在傷士廣
大闊蕩者患在無檢和順恭慎者患在少斷端慤清潔
者患在拘狹辯通有辭者患在多言安舒沈重者患在
後時好古守經者患在不變勇毅果敢者患在險害
䟽濯胷臆澡雪腹心使之芬香皓潔白不可汚也道徳
仁義天性也織之以成其物鍊之以致其精瑩之以發
其光幽暗則巧人之所短㑹同則述人之所長負我者
我又加厚焉疑我者我又加信焉難必相恤利必相反
　事君不為君所知忠未至也與人交不為人所信義
未至也　父母不好學業惡子孫學之可違而學也父
母不好士惡子孫友之可違而交也　英辭雨集妙句
雲來愛惡相攻理之自然也快惬如志人之所欲也
嗽舌下泉咽之名曰胎食得道者生六翮於臂長毛羽
於腹飛無階之蒼天度無窮之世俗　北方寒而人壽
南方暑而人夭如蠶寒而飢則引日多温而飽則引日
少　湯契後秦益後益即臯陶子也
　　典論五卷(魏文/帝)
堯崩舜避堯子於南河之南舜崩禹避舜子於陽城禹
崩益避禹子於箕山之隂事見史記　如彼登山乃勤
以求髙如彼浮川乃勤以求逺惟心弗勤時亦靡剋
應瑒云人生固有人心答云在親曰孝施物曰仁仁者
有事之實名非無事之虚稱善者道之母羣行之主
序云侫邪穢政愛惡敗俗國有此二事欲不危巳不可
得也　桓靈之際閹寺專命於上布衣横議於下干禄
者殚貨以奉貴要名者傾身以事勢位成乎私門名定
乎横巷由是户異議人殊論論無常檢事無定價長愛
惡興朋黨　夷吾侈而鮑叔亷此其志不同也張竦潔
而陳遵汚此其行不齊也　主與民有三求求其為己
勞求其為己死求其為己生　法者主之柄吏者民之
命法欲簡而明吏欲公而平　詩刺豔妻書誡晨婦司
𨽻馮方女有國色避亂揚州袁術登城見而悦之遂取
焉甚寵之諸婦教之曰將軍貴人重其志節宜數涕泣
示憂愁也若如此加重馮氏後每見術垂泣術果以謂
有心益寵之諸婦乃共絞殺懸之於厠言其哀怨自殺
術以其不得志而死厚加殯殮袁紹妻劉氏甚妬忌紹
死未殯劉氏殺其妾五人恐死者有知復能寵之乃髠
頭黒面以毁其容　上洛都尉王琰以功受封其妻泣
於内恐琰富貴更取妻妾　荆州牧劉表跨有南土子
弟驕貴以酒器名三爵上者曰伯雅受七勝中雅受六
勝季雅受五勝又設大鍼於杖端有醉者輙以劖刺之
驗其醒醉然人形性同於庶類勞則早斃逸則晚死
余喜彈碁略盡其巧少嘗作賦昔京師有東方世安張
公子嘗恨不得與彼數子對之　太子篇序云余蒙隆
寵忝當上嗣憂惶踧踖上䟽自陳欲繁辭博稱則父子
之間不文也欲略言直説則喜懼之心不達也里語曰
汝無自譽觀汝作家書言其難也
　　魏子十卷
源静則流清本正則末茂内修則外理形端則影直天
生君子所以治小人天生小人所以奉君子無君子則
無以畜小人無小人則無以養君子　録人一善則無
棄人採材一用則無棄材　人皆易華嶽以謂卑小故
登之而摧傷難天以謂髙大故不昇而無殃　鼎以希
出而世重之釜鐺常用而世輕之　古有弟子病師數
往㸔之師至弟子輙起因勞而致死師非不仁弟子非
無禮傷於數也　薄氷當白日聚毛遇猛火雖欲逺害
其勢不可　蓼蟲在蓼則生在芥則死非蓼仁而芥賊
失於本不可也　諺曰已是而彼非不當與非争彼是
而已非不當與是争　君子表不隐裏明暗同度　苦
窮富貴之梯階　仲尼無契劵於天下而徳著古今善
惡明也鏡照醜好而人不怨法明善惡而人不恨
　　人物志三卷(劉邵/)
草之精秀者英獸之將羣者雄張良是英韓信是雄
　　任子十卷(名奕/)
學所以治已教所以治人　喜能歌舞怒能戰闘　一
人之智不如衆人之愚一目之察不如衆目之明　生
於治長於治知世之所以治者君子也生於亂長於亂
知世之所以亂者君子也若不知治亂之所因者凡民
也　道徳之懐民猶春陽之柔物履深氷而不寒結木
條而不折　天之圓也不中䂓地之方也不中矩　山
必有阜河必有曲江漢東流必有廻復　直木無隂直
士無徒是以賢人直士常不容於世　登泰山見天下
之大不察細者視逺故也處髙位知人主之貴不䘏卑
賤者意滿故也　治已審則可以治人治人審則可以
治天下累世一聖是繼踵千里一賢是比肩　水可乾
而不可奪濕火可滅而不可奪熱金可柔而不可奪重
石可破而不可奪堅　諺云富不學奢而奢貧不學儉
而儉人情皆能唯聖人能節之　木氣人勇金氣人剛
火氣人强而燥土氣人智而寛水氣人急而賊　神龍
不處網罟之水鳯凰不翔罻羅之郷賢人不入危國智
者不輔亂君　蕭何守文法曹參務無苛相繼作相天
下獲安　武帝輕人命重武功餙宫室厚賦斂土地益
廣徳恵彌狹　桓譚云王者易輔伯者難佐
　　篤論四卷(杜恕/)
水性勝火分之以釡甑則火强而水弱人性勝志分之
以利欲則志强而性弱　考實性行莫過於郷閭校才
選能莫善於對䇿　杜氏始出帝堯在周為唐杜氏漢
世有杜周杜欽杜篤　畿字伯侯魏書有傳畿長子理
字務仲少而機察故名曰理少子恕字務伯　陛下謂
以今世無良才朝廷乏賢佐豈可追望前世之稷契坐
待後來之俊乂可能治乎　恕在河東坐卧恒避父住
處恕子預字元凱晉書有傳
　　體論四卷(杜恕/)
不動如山難知如隂人有厚徳無問小節人有大舉無
訾小故隋侯之珠不能無纇　夫人臣猶如土也萬物
載焉而不辭其重水瀆汚焉而不辭其下草木植焉而
不有其功夫行者榮辱之皂白　君子居必選郷遊必
擇士至人之治也處國於不傾之地積政於萬全之郷
載徳於不止之輿行令於無竭之倉使民於不争之塗
開法於必得之方庶民水也君子舟也水所以載舟亦
所以覆舟　恕性踈惰但飽食而已家有書傳頗嘗涉
厯父憂行䘮在禮多愆孝聲不聞後除中郎又作黄門
郎同朝友人問余志余答曰見大臣論議或黨甲苦乙
所親或黨乙謗甲所親余處甲乙之間幸無毁譽耳
　　傅子一百二十卷
木大者發越小者敷揚土是人之母也故人有戀土之
心買隣人價貴宅宅可買隣不可得也　冠堯之冠行
桀之行亦桀也服桀之服行堯之行亦堯也處市井之
肆服君子之服在小人之中行賢哲之事猶夜行珮珠
玉也亦灼然矣　蜘蛛作羅蜂之作窠其巧亦妙矣況
復人乎　黄金累千不如一賢人而無亷猶衣服之無
殺食味之酸鹹　郭林宗謂仇智季曰子嘗有過否智
季曰暮飯牛牛不食搏牛一下　語曰士非璧也談者
謂價耳談者之口猶愛憎之心　智慧多則引血氣如
燈火之於脂膏炷大而明明則膏消炷小而暗暗則膏
息息則能長乆也　雄聲而雌視者虚偽人也氣急而
聲重者敦實人也　蒙恬築長城人不堪苦白骨山積
乃有歌曰生男慎勿舉生女哺用餔不見長城下白骨
相撑拄　作黄金者是方士取草屑合金燒之故草屑
燃金落下
　　太元經十四卷(梁國楊泉/字徳淵)
怒如烈冬喜如温春　鸞鶵鳯子養甡髙峙隐耀深林
不食滓穢　内清外濁弊衣裹玉　十里九坎牛馬低
昻　天氣左轉星辰右行隂陽運度報返相迎　强梁
者亡掘强者折大健者䟦大利者缺激氣成風湧氣成
雨濁霧成雪清露成霜
　　化清經十卷
濁者不信淵生之清而甘濯之濁矣　動則虎發静如
鱗潜若彼赫赫若此洋洋　將飛者翼伏將奮者足跼
將噬者爪縮將言者口黙將文者且樸
　　鄒子一卷
欲知其人視其朋友蒺藜在田良苗無所措其根佞邪
在朝忠直無所容其身　寡門不入宿臨甑不取塵避
嫌也
　　成敗志三卷(孫毓/字仲)
水性雖能流不導則不通人性雖能智不教則不達學
猶植也不學將落　宻者天地之際㑹成敗之機要故
隂陽不宻者寒暑不能以成嵗棟宇不宻則九層不可
以庇身
　　古今通論三卷(王嬰/)
崑崙東南方五千里謂之神州州中有和羮郷方三千
里五嶽之域帝王之宅聖人所生也　倉頡造書形立
謂之文聲具謂之字字者取其孳乳相生在於竹帛謂
之書
　　中論六卷(徐偉長作/任氏注)
倚立而思逺不如速行而必至矯首而徇飛不如修翼
之必獲孤居而願智不如積學之必達君子不䘏年之
將暮而憂志之有倦道之於人甚簡遂沒不言彪殊異
馬遷也　人之渉世譬如奕棊茍不盡道誰無死地但
不幸耳
　　唐子一十卷(名滂字惠潤生/吳太元二年)
舟循川則游速人順路則不迷　大木百尋根積深也
滄海萬仭衆流成也淵智達洞累學之功也君子以道
成冠以道成輿出門不冠則不敢行行非輿則不可歩
有父不能孝有兄不能敬而論人父子之義昆弟之節
猶彎弓而自射也　人性茍有一孝則無所不包猶樹
根一植百枝生焉　或問齊桓晉文優劣唐子答曰論
功則桓兄而文弟論徳則文兄而桓弟　大晉應期一
舉席卷猶震霆摧枯千鈞壓卵無餘類矣　人多患逺
見百歩而不自知眉頰知眉頰者復不能察百歩也君
子守真仗信遭時不容雖有訕辱之恥幽垢之謗猶傷
體毛耳鷹隼羣飛鳯凰逺遊小人成列君子深藏諺曰
脂粉雖多醜面不加膏澤雖光不可潤草古人目短於
自見故以鏡觀形心短於自治故以禮自防君子不以
昏行易操不以夜昧易容　夫士有髙世之名必有負
俗之累有絶羣之節必嬰謗嗤之患白骨擬象魚目似
珠遥聽逺望無不亂也　禍福相轉利害相生如循環
而運丸耳其兆不可見其端不可覺　良將如山如淵
人不知其慼亦不知其歡　將勿離鼔旗師之耳目
暴至之榮智者不居守財不施謂之錢奴　佐闘者傷
預事者亡
　　秦子二卷
欲顯白於雪中馳光於日下不可得也　顔彦先難云
有味如醽而不醉人其味如黍飲之則醉何也秦子曰
醉在小人不在君子吾欲錦中而紵表不欲繡外而麻
裏猶論者寧匱於辭不匱於理　逺難知者天近難知
者人　因斧以得柯因柯以成用種一粟則千萬之粟
滋種一仁則衆行之羙備矣　鍼雖小入水則沈毛雖
大入水則浮性自能也
　　梅子一卷
伊尹吕望傅説箕子夷齊栁恵顔淵莊周阮籍易地而
居能行所不能行也阮籍孝盡其親忠不忘君明不遺
身智不預事愚不亂治自莊周已來命世大賢其惟阮
先生乎按其書晉人也
　　物理論十六卷(梁國楊泉/字徳淵)
欲定天下而任小人者猶欲捕麞鹿而張兎罝不可得
也　忿飊焚衣其損多矣忿㸑之熟推甑而棄之損益
多　語曰上不正下參差古者所以不欺其民也割剥
富强以養貧弱何異餓耕牛乘馬而飽吠犬棄干將而
礪鉛刃也　論語聖人之至教王者之大化郷黨篇則
有朝廷之儀聘享之禮堯曰篇則有禪代之事夫文彩
之在人猶榮華之在草　給事中與髙堂隆秦朗争指
南車二子云古無此車記虚言耳先生曰争虚空言不
如及試之效也言於明帝明帝詔使作之車乃成　翻
車先生居在京師城内有地作園而患無水可溉乃作
翻車令童兒轉之其功百倍　天地成嵗也先春而後
秋人君之治也先禮而後刑救嬰孩之疾而不忍鍼艾
更加他物以至死也今除肉刑死者更衆何異服他藥也
肉刑雖斬其足猶能生育也張倉除肉刑每嵗所殺萬
計鍾繇復肉刑嵗生二千人也　肉刑名者猶鳥獸登
爼而作肉　今有弱子當陷大辟問其慈父必乞以肉
刑代之茍可以生易死也有道之君能不以此加百姓
乎蛇螫在手壯夫斷其腕謂其雖斷不死也　曹義曰
縶馴駒以縿絆御悍馬以腐索今制民以輕刑亦如死
也　但知管子借耳於天下不知堯借人心而後用其
耳目　昔燕趙之間有三男共娶一女生四子後争訟
廷尉延壽奏云禽獸生子逐母宜以還母尸三男子於
市　塞一蟻孔而河決息施一車轄而覆乘止立法令
者亦宜舉要　禮云繼父服齊衰　傅子曰母捨己父
更嫁他人與己父甚於雨絶天也　又制服恐非周孔
所制亡秦焚書以後俗儒造之　妄進者若卵投石逃
誅者若走赴深　蔚若春華之並發馥若秋蘭之俱茂
　樹上懸瓠非木實也背上被裘非脊毛也此似而非
　九日養親一日餓之豈得言孝飽多飢少固非孝乎
榖馬十日一日餓之馬肥不損於義無傷不可同之一
日餓母也　漢末有管秋陽者與弟及伴一人避亂俱
行天雨雪粮絶謂其弟曰今不食伴則三人俱死乃與
弟共殺之得粮達舍後遇赦無罪此人可謂善士乎孔
文舉曰管秋陽愛先人遺體食伴無嫌也荀侍中難曰
秋陽貪生殺生豈不罪邪文舉曰此伴非㑹友也若管
仲啖鮑叔貢禹食王陽此則不可向所殺者猶鳥獸而
能言耳今有犬齧一狸狸齧一鸚䳇何足怪也昔重耳
戀齊女而欲食狐偃叔敖怒楚師而欲食伍參賢哲之
忿猶欲啖人而況遭窮者乎　見虎一毛不知其斑道
家笑儒者之拘儒者嗤道家之放皆不見本也　止響
以聲逐影以形姦争流蕩不知所止也　傅子曰夫孟
軻荀卿若在孔門非唯游夏而已乃冉閔之徒也　積
薪若山縱火其下火未及燃一杯之水尚可滅也及至
火猛風起雖傾河海不能救也秦昭王是積薪而縱火
其下始皇燃而方熾二世起風而怒也　秦人視山東
之民猶猛虎之睨羣羊何所憚哉　范蠡字少伯楚三
户人也使越滅吳已後乘輕舟遊五湖王令人寫其狀
恒朝禮之列仙云徐人也　傅氏之先出自陶唐傅説
之後　𤣥字休奕子咸字長虞晉書有傳　楚漢之際
有好事者作世本上録黄帝下逮漢末班固漢書因父
得成　大孝養志其次養形養志者盡其和養形者不
失其敬　割地利己天下讐之推心及物天下歸之以
信接人天下信之不以信接人妻子疑之見疑妻子難
以事君君子修身居位非利名也在乎仁義　人皆知
滌其器莫知洗其心君子審其宗而後學明其道而後
行或云𤣥衡以善詩至宰相張禹以善論作帝師豈非
儒學之榮乎傅子曰學以道達榮不以位顯吾觀班固
漢書論國體則餙主闕而抑忠臣叙世教則貴取容而
賤直節述時務則謹辭章而略事實非良史也　墨子
兼愛是廢親也知䘮是忘憂也　漢太宗除肉刑匹夫
之仁也非天下之仁也不忍殘人之體而忍殺人故曰
匹夫　伊尹耕於有莘孰知非夏之野人吕尚釣於渭
濵孰知非殷之漁者遇湯武文王然後知其非也　面
岐路者有行迷之慮仰髙山者有飛天之志或乘馬車
而俱至秦者所謂形異而實同也　若謂黄帝後方有
舟檝庖羲之時長江大河何所用之　經巨海者終年
不見其涯測虞淵者終世不知其底故近者不可以度
逺也漢世賤軺車而今貴之　青與赤謂之文赤與白
謂之章白與黒謂之黼黒與青謂之黻五彩謂之繡
始皇塜令匠人作機弩有人穿者即射之以人魚膏作
燭　逐兎之犬終朝尋兎不失其迹雖見麋鹿不暇顧
也　漢髙祖度闊而網踈故後世推誠而簡直光武教
一而網宻故後世守常而禮義魏武糺亂以尚猛天下
修法而貴理　形自正不求影之直而影自直聲之平
不求響之和而響自和徳之崇不求名之逺而名自逺
　西國胡言蘇合香是獸便中國獸便而臭忽聞西極
獸便而香則不信矣　必得崑山之玉而後寳則荆璞
無夜光之羙必須南國之珠而後珍則隋侯無明月之
稱　始皇逺遊並海而不免平䑓之變及𦵏驪山尋見
發掘今有鉛錫之鋌雖歐冶百錬猶不如瓦刀有駑駘
之馬雖造父駕之終不及飛兎絶景質鈍故也土不可
作䥫而可以作瓦　相者曰三亭九侯定於一尺之面
愚智勇怯形於一寸之目天倉金匱以别貧富貴賤
光武鳯翔於南陽燕雀化作鵷鶵二漢之臣煥爛如三
辰之附長天長平之卒磊落如秋草之中繁霜勢使然
也　長人數丈身横九畝兩頭異頸四臂共骨老人生
角男女變化何益於賢愚耶　豈有太一之君坐於庶
人之座魁罡之神存於匹婦之室　傅子曰諸葛亮誠
一時之異人也治國有分御軍有法積功興業事得其
機入無遺刃出有餘糧知蜀本弱而危故持重以鎮之
若姜維欲速立其功勇而無決也　馬先生綾機先生
名鈞字衡天下之名巧也綾機本五十綜五十􁫲六十
綜六十􁫲先生乃易二􁫲竒文異變因感而作自能成
隂陽無窮也指南車見周官亦見鬼谷子先生作　辯
上下者莫正乎位興國家者莫貴乎人統内外者莫齊
乎分宣徳教者莫明乎學　秉綱而目自張執本而末
自從善賞者賞一善而天下之善皆勸善罰者罰一惡
而天下之惡皆除矣　世質則官少時文則吏多有虞
氏官五十夏后官一百殷有二百周有三百國典之墜
猶位䘮也位之不建名理廢也　以譽取人則權勢移
於下而朋黨之交用以功進士則有徳者未必授而凡
下之人或見任也君子内洗其心以虚受人外設法度
立不易方今人稱古多賢患世無人退不三思坐語一
世豈不惑邪　人之性如水焉置之圓則圓置之方則
方澄之則渟而清動之則流而濁先王知中流之易擾
亂故随而教之謂其偏好者故立一定之法龍舟整檝
王良不能執也驥騄齊行越人不敢御也各有所能構
大厦者先擇匠而後棟材治國家者先擇佐而後定民
　人之學如渇而飲河海大飲則大盈小飲則小盈大
觀則大見小觀則小見　金以利用錢以輕流此二物
飢不可食　入粟補吏是賣官也罪人以贖是縱惡也
　世富錢流則禁盗鑄錢世貧錢滯則禁盜壊錢　天
下之害莫害於女餙一頭之餙盈千金之價婢妾之服
亦重四海之珍　公卿大夫刻石作碑鐫石作虎碑虎
崇偽陳於三衢妨功䘮徳異端並起撞亡秦之鍾作鄭
衛之樂欲以興治豈不難哉　賞不避踈賤罰不避親
貴貴有常名而賤不得冐尊有定位而卑不敢逾經之
以道徳緯之以仁義織之以禮法既成而後用之謂有
孝亷秀才之貢或千里望風承聲而舉故任實者漸消
積虚者日長　聞一善言見一善事行之唯恐不及聞
一惡言見一惡事逺之唯恐不逺　懸千金於市市人
不敢取者分定也委一錢於路童兒争之者分未定也
　三皇遺道而尚徳五帝先仁而後義三王先義而後
辭　鴻毛一羽在水而沒者無勢也黄金萬鈞在舟而
浮者託舟之勢也　擬金人銘作口銘曰神以感通心
由口宣福生有兆禍來有端情莫多妄口莫多言蟻孔
潰河淄川傾山病從口入患自口出存亡之機開闔之
術口與心謀安危之源樞機之發榮辱随焉　夫有公
心必有公道愛己者不能不愛憎己者不能不憎民富
則安郷重家敬上而從教貧則危郷輕家相聚而犯上
飢寒切身而不行非者寡矣　我欲戰而彼不欲戰者
我鼔而進之若山崩河溢當其衝者摧值其鋒者破所
謂疾雷不暇掩耳則又誰禦之　吳起吮瘡者之膿積
恩以感下也史記云吳起吮臃晝戰目相見夜戰耳相
聞得利同勢失利相救　陸田者命懸於天人力雖修
水旱不時則一年之功棄矣水田制之由人人力茍修
則地利可盡　傅子曰聖人之道如天地諸子之異如
四時四時相反天地合而通焉且易不同採金攻玉渉
艱難也路不險則無以知馬之良任不重則無以知人
之材　君子相見非但興善將以攻惡惡不廢則善不
興　療暑莫如親水救寒莫如重裘止謗莫如修身
善釣者不易淵而釣君子不隣席而追道　小人恥其
面不如子都君子恥其行不如舜禹故小人貴明鑒君
子尚至言　射以平志御以和心書以綴事數以理煩
　利如激風之至暴雨之集不論是非不議直曲期於
不窮激於必勝　辯者别也言其善分别事類非謂言
辭㨗給而凌善人也　聖人蹈機掘杼織成天地使萬
物順焉人倫正焉　登髙而建旗則所示者廣順風而
奮鐸則所聞者逺非旌色益明鐸聲逺長所託得地而
況富貴施政令乎　良農不患疆埸之不修而患風雨
之不節君子不患道徳之不建而患其時之不至　聖
人之世不交逰也周道衰而交逰興古之交也近今之
交也逺古之交也求賢今之交也為名取不由郷黨考
行不本閨閾多助者則稱賢才少愛者則謂不肖　馬
必待乘而後致逺醫必待使而後愈疾賢者待用而後
興理
　
　
　意林卷五
