#+TITLE: 帝王經世圖譜-宋-唐仲友
#+DATE: 2018-05-12 10:18:32
#+SOURCE: github.com/kanripo/KR3k0019 master 540a8868                
御製題帝王經世圗譜(有序/)
　　帝王經世之道具在六經法戒所垂取則不逺顧
　　篇籍殽陳披覽非一時可竟唐仲友乃撮舉諸經
　　要㫖列為圖譜旁採傳注附以總説分門别類條
　　理秩然讀之而其辭易通玩之而其義易見允為
　　政治圭臬若夫擇之精語之詳提要鉤深用力不
　　紛而見功甚鉅宜周必大題詞比諸水之流東而
　　車之指南也夫左圖右史藉資觀省之益兹乃彚
　　而為一苞括靡遺永樂大典中搜羅甚富如此書
　　之有資君道葢不屈指數也洵宜侑諸座右鑑以
　　朝夕庸詎賞其廣蒐博記已哉序識大端用申作
　　詩之意
后皇建極亮天工法在六經幾部中守此治兮違此亂
慎惟始亦要惟終譜圖剏見唐仲友叙語詳言周子充
詎止存羊愛其禮須知示鵠折乎衷四千年(自堯至今/四千一百)
(餘嵗舉/成數也)裏廢興夥百廿篇間櫽括融(是書百二十有/二篇釐為十卷)理
世津梁心以慕作君軌範聴當聰行間聰是珍希有座
側恒應置一通寧曰纂言資博考踐行益用朂吾躬
欽定四庫全書　　　　　　子部十一
　帝王經世圖譜　　　　　　類書類
　　提要
　　　　(臣/)等謹案帝王經世圗譜十六卷宋唐仲友
　　　　撰仲友字與政金華人紹興中登進士第復
　　　　中宏詞科後守台州與朱子相忤為朱子所
　　　　論罷故宋史不為立傳惟王象之輿地紀勝
　　　　稱其博聞洽識尤尚經制之學又朱右白雲
　　　　藁有題宋濓所作仲友補傳云在台州發粟
　　　　賑饑抑姦拊弱剙浮梁以濟艱涉民賴利焉
　　　　則仲友立身自有本末其與朱子相軋葢以
　　　　陳亮之誣搆觀周宻齊東野語所載唐朱交
　　　　奏始末一條台妓嚴蕋一條其事迹甚明未
　　　　可以是病仲友也是書原本十卷永樂大典
　　　　所載以圖譜數繁析為一十五卷然但均其
　　　　篇頁而不復分别其門目割裂舛混原次遂
　　　　不可尋今詳為釐正依類排比分為一十六
　　　　卷體例之淆句字之誤則各為考核更定而
　　　　附注案語于下方其分類纂言大要以周禮
　　　　為綱而諸經史傳以類相附于先聖大經大
　　　　法咸縦横貫串曲暢旁通故以帝王經世為
　　　　目其所繪畫山居部分經緯詳明具有條理
　　　　其所辨訂不甚主注疏舊說而引據博贍亦
　　　　非杜撰空談葢考證之學議論易而圖譜難
　　　　圖譜之學隂陽竒偶推無形之理易名物制
　　　　度考有據之典難仲友此篇可徴其學有根
　　　　柢矣自宋以來儒者拘門户之私罕相稱引
　　　　沈埋蠧簡垂數百年一旦自發其光仰邀
　　宸翰且
　　特命剞劂以廣其傳豈非真是真非待
　　聖人而後定哉(臣/)等編次之餘既仰欽
　　睿鑒髙深且以慶是書之遭遇也乾隆五十一年
　　　　二月恭校上
　　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官　(臣/)　陸　費　墀
帝王經世圖譜原序
漢司馬談父子貫穿經傳馳聘古今謂當時六藝已千
萬數故有儒者博而寡要勞而少功之言唐韓愈文不
絶吟編不停披然亦記事提其要纂言鈎其深矧去古
逾逺衆說日繁才學未逮于前賢宜其用力勞而見功
㣲此圖譜所繇作也雖然分門類事者固多其能旁搜
逺紹合異為同則鮮矣金華唐仲友字與政于書無不
觀于理無不究凡天文地志禮樂刑政隂陽度數兵農
王覇皆本之經典兼采傳注類聚羣分旁通午貫使事
時相參形聲相配或推消長之象或列休咎之證而於
郊廟學校畿疆井里尤致詳焉各為總說附其後始終
條理如指諸掌每一篇成門人金式輒繕寫蔵弆積百
二十有二篇又得與政猶子别本相與校讐釐為十卷
以類相從㑹分教廬陵將鏤版校官而郡守趙侯善鐻
助成之屬余題辭夫水之流東唯海是歸車之指南其
途不迷今是書折衷于聖人示適治之路故名曰帝王
經世圖譜非其他類書比也昔漢儒專通一經仍守師
說居家用以修身涖官取以決事况乎六經㫖趣百世
軌範皆聚于此學者能因之廣記備言精思博考守以
卓約則他日見諸行事豈不要而有功也歟與政名臣
子少登兩科厯秘書省正字著作佐郎出知信台二州
擢江西提點刑獄孝宗深竒其才不幸得年僅五十三
凡所藴蓄百未究一予每與士大夫共惜之因序其書
併告來者嘉泰元年七月庚戌前進士周必大書
欽定四庫全書
　帝王經世圗譜卷一
　　　　　　　　　　　宋　唐仲友　撰
　　圗書卦章經緯表裏圗
　　大衍揲蓍之圗
　　大易闔闢徃來之圗



　易曰河出圖洛出書聖人則之書曰天乃錫禹洪範
　九疇彝倫攸敘漢儒謂伏羲受河圖則而畫之八卦
　是也禹錫洛書法而陳之洪範是也凡九疇六十五
　字皆洛書本文劉歆以為河圖洛書相為經緯八卦
　九章相為表裏經緯表裏之言則然謂羲獨則河圖
　禹獨法洛書則偏矣偏取圖書以分卦範則所謂經
　緯表裏者歆或未盡知也六十五字為洛書本文事
　不經見然圖書皆出作易之前是說未可據信也今
　以易範考之則河圖洛書易範兼取之矣河圖之數
　四十五四象也四象奠方八卦成列而居中以貫之
　者五也洛書之數五十五五行也以奇生者以耦成
　以耦生者以奇成而得位以合之者亦五也參伍以
　變錯綜其數者易之取河圖也五位相得而各有合
　易之取洛書也總其凡則自一至九其數四十五範
　之取河圖也總其目則自行至極其數五十有五範
　之取洛書也易之中爻範之皇極則貫象數而通之
　者中而已河圖象也天五錯綜而地十之數隠于錯
　綜之間洛書數也天五有合而地十之數顯于有合
　之際隠顯不同而土之為十五者常自若也然則大
　衍之數五十者何也㑹隠顯而通象數者也圖顯其
　十書隠其五參天兩地隠于術數之外而顯于生爻
　之中聖人所以則圖書而妙象數也圖顯其十聖人
　顯之乎書隠其五聖人隠之乎聖人而隠顯是數也
　聖人鑿矣五數之中也五行備矣十數之合五之衍
　也以五乗十以十乗五皆五十而衍數立矣聖人安
　能隠顯之能知之能用之而已大衍通于範乎五行
　隠而皇極虚斯大衍之數明矣五事而次皆曰用初
　一曰五行不言用大衍之義著矣月令河圖之數也
　故土藏十主盛徳言故四象舉成以見生土之盛徳
　也不以成數言者十非土之盛而分寄于四象者也
　聖人之則圖書也以畫卦以陳範妙極天人之藴而
　其緒餘則畫井田制軍法奉時令咸出于此然則聖
　人之觀象極數意可知矣況寓其神智于蓍卦吉凶
　與民同患者大衍之數也其可以私意鑿哉(揚雄最/知大衍)
　(數者故𤣥數曰三八為木四九為金二七為火一六/為水五五為土𤣥圖曰一與六共宗二與七為朋三)
　(與八成友四與九同道五與五相守不言五十為土/五與十相守者知藏五之為大衍也然則圖顯其十)
　(書隠其五豈聖人/之鑿吾之私言哉)
　　孔安國曰河圖者伏羲氏王天下龍馬出河遂則
　　其文以畫八卦洛書者禹治水時神龜負文而列
　　于背有数至九禹遂因而第之以成九類
　　劉歆曰伏羲氏繼天而王受河圖則而畫之八卦
　　是也禹治洪水賜洛書法而陳之九疇是也河圖
　　洛書相為經緯八卦九章相為表裏
　　關子明曰河圖之文前七後六八左九右洛書之
　　文九前一後三左七右四前左二前右八後左六
　　後右
　　邵子曰圓者星也歴紀之數其肇于此乎方者土
　　也畫州井地之法其倣于此乎蓋圓者河圖之數
　　方者洛書之文故羲文因之而造易禹箕敘之而
　　作範也
　　蔡元定曰古今傳記自孔安國劉向父子班固皆
　　以為河圖授羲洛書錫禹關子明邵康節皆以十
　　為河圖九為洛書蓋大傳既陳天地五十有五之
　　數洪範又明言天乃錫禹洪範九疇而九宫之數
　　戴九履一左三右七二四為肩六八為足正龜背
　　之象也惟劉牧臆見以九為河圖十為洛書託言
　　出于希夷既與諸儒舊說不合又引大傳以為二
　　者皆出于伏羲之世其易置圖書並無明驗但謂
　　伏羲兼取圖書則易範之數誠相表裏為可疑耳
　　其實天地之理一而已矣雖時有古今先後之不
　　同而其理則不容于有二也故伏羲但據河圖以
　　作易則不必豫見洛書而已逆與之合矣大禹但
　　據洛書以作範則亦不必追考河圖而已暗與之
　　符矣其所以然者何哉誠以此理之外無復他理
　　故也
　　右朱文公易本義易學啓蒙所載古今諸家之說
　　皆以證十為河圖九為洛書河圖授羲洛書錫禹
　　之分也劉牧之說考之經傳既無左驗託言出于
　　希夷則康節之學非出于希夷乎何為而不同耶
　　今悦齋此書獨主劉說豈考亭之書是時方成而
　　悦齋偶未之見邪抑以好惡不同而偏有所主邪
　　其自為說則又謂圖顯其十書隠其五既曰圖顯
　　其十則十之為圖固矣今其成書不敢輕改姑附
　　考亭之說如右讀者茍能參而考之易而觀之則
　　亦可得而通矣

　
　
　
　
　
　
　
　
数五十(河圖顯十洛書/隠五前圖備矣)
用四十有九(虚一者易之/元範之極)
分而為二以象兩(用蓍四十九分之左/右手以象兩儀之分)
掛一以象三(既分左右手于左右取一策/掛左手小指間三者三才也)
揲之以四以象四時(既掛一以四分/揲左右手之蓍)
歸竒于扐以象閏(竒所掛之一扐所揲左右手/之餘既得餘數以所掛歸之)
五嵗再閏故再扐而後掛(掛既歸扐後二揲惟扐三揲/畢一爻成再合蓍而後掛)
　古法云三年一閏五嵗再閏三扐一卦六扐再掛
　閏法(閏者嵗月日之餘/分積而而成月)二十八宿惟斗占餘分故厯
　家謂之斗分　周天三百六十五度四分度之一(嵗/餘)
　(五日四分日之一月餘六日合/之嵗餘十一日四分日之一)　五嵗餘五十六日
　四分日之一　五嵗再閏不及一日四分日之三(取/象)
　(舉天數作/厯推餘分)
　　(案一嵗餘十一日四分日之一則五嵗應餘五十/六日四分日之一不及一日四分日之三原本作)
　　(五十五日半並一日半俱誤姑就其文義/改之然與今欽天監所用之法仍屬有差)
乾之策二百一十有六(六爻皆三十六共/得二百一十有六)
坤之策百四十有四(六爻皆二十四共/得百四十有四)
　合三百六十當期之日(期日不足天度五/日四分日之一)
二篇之策萬有一千五百二十(六十四卦卦六爻爻三/百八十四隂陽皆半)
　(乾篇之策陽爻一百九十二共得六千九百十二/坤篇之策隂爻一百九十二共得四千六百八)
　易有四象而爻用九六爻皆自乾坤出
四營而成易十有八變而成卦(一揲為一變三變而成爻卦/一爻凡三變十八變而成)
八卦而小成(四象生八卦九六乾坤七八六子八卦成列象在/其中因而重之爻在其中小成六爻立而易象備)
引而伸之觸類而長之天下之能事畢矣(謂八八六十/四而易悉備)



　洛書五十五天地之定數也河圖四十五天地之變
　數也易具之矣大衍生蓍之數也五十圖書之參合
　十五之顯藏也天地之數隠其五參天兩地五行之
　本始也大衍之用虚其一元氣皇極之總統也象兩
　象三象時象閏揲法之取象也當期之日當萬物之
　數䇿數之配合也四營十有八變小成引伸觸類而
　長大衍之法數也七八九六四象也九六為乾坤七
　八為六子陰陽老少之所以異也爻用九六乾坤之
　䇿也父母三索而得男女納甲之數也遊魂為變變
　卦之微㫖也七日來復卦候之微數也廣大悉備縱
　横皆合聖人未嘗容心也天授之聖人推之諸儒究
　之白首而後能言猶未得其要也拘者謂聖人用力
　焉穿鑿以求象如北辰不動陰不兼陽之類是也蕩
　者謂聖人無力焉汗漫以為說衍天地之數所賴者
　五十之類是也過猶不及皆非易之本㫖易不云乎
　幽贊于神明而生蓍參天兩地而倚數觀變于陰陽
　而立卦發揮于剛柔而生爻此天人相資之說也曰
　神明曰天地曰陰陽曰剛柔天地之自然也曰幽贊
　曰參兩曰觀變曰發揮聖人之妙用也曰生蓍倚數
　立卦生爻聖人因天地而作易還以測之而聖人不
　能外者也然聖人之作易非獨以推天地之數乃所
　以為人事故曰和順于道徳而理于義窮理盡性以
　至于命聖人之極數其意在是吾病拘者之鑿蕩者
　之汗漫故取諸家及考以自然之數悉圖之如右


　　(案說内謂以三爻明往來者為屯之屬考屯卦初/與二交二與五應則宜標初九六二九五三爻原)
　　(圖止列初九似屬遺漏又蠱之剛上為上九柔下/為初六原止列上九觀之大觀在上為九五原訛)
　　(五為三大過初為本弱上為末弱原本末二字倒/置家人風自火出即說内所謂以二象明往來者)
　　(如晉明夷之屬不必標爻原誤列六四一爻升之/柔以時升為六五原訛初六既濟剛柔正而位當)
　　(指六二九五兩爻原止列六二未濟柔得中剛柔/應指九二六五兩爻原止列五爻又訛六為九俱)
　　(係舛錯今/並改正)

　乾坤易之門不知乾坤無以知易而乾坤之妙用闔
　闢而已闔闢更相用而乾坤之妙無所不通兹其所
　以為易也故闔闢為乾坤一闔一闢為六子之變往
　來為六十四卦之通互相之變為四千九十有六又
　配以歲月日時五行之休旺而吉凶之變雖巧歴不
　能計信乎其變通之不窮哉六十四卦彖象之中發
　明往來最為明白故易不可以例推而可以變觀也
　象之發明惟取二體一字之中往來意見彖之取義
　不一而足有以六爻明往來者泰否之屬是也有以
　五爻明往來者剝之屬是也有以四爻明往來者大
　壯之屬是也有以三爻明往來者屯之屬是也有以
　二爻明往來者臨之屬是也有以一爻明往來者復
　之屬是也有以物我明往來者蒙頥之屬是也有以
　二象明往來者晉明夷之屬是也易之本體天尊地
　卑故剛上柔下為恒既濟為剛柔正而位當(案剛柔正/而位當係)
　(既濟彖傳文原本/作小過誤今改正)然此乃乾坤之位之分而道之與
　氣常相往來而天地不交卦乃為否聖人即天澤以
　明其定位即天地以戒其不交兹所以為竝育而不
　相害竝行而不相悖也以六爻言之上下分焉以三
　才言之上下中見焉以六位言之則有中不在人者
　焉以二卦言之下為内上為外自内適外為往自外
　適内為來三四為上下二五為中以六位言之三四
　為中亦為内觸類言之而往來之義見此易所以無
　體
　
　
　
　
　
　
　
　帝王經世圖譜卷一
欽定四庫全書
　帝王經世圗譜巻二
　　　　　　　　　　　　　宋　唐仲友　撰
　易隂陽消長之圗
　乾坤寒暑消長之圗
　八卦配象之圗
　六十四卦配象圗
　易乾卦四徳之圗
　　四徳旁通之譜
　　易六畫六位六龍之圗
　　坤卦履霜之圗
　　稽疑卜筮之圗
　　卜筮旁通諸譜

復雷在地中復先王以至日閉闗商旅不行后不省方
　(復即乾之初九潛龍勿用之時/當静養以待其道長乃可用也)
　復如大病之初愈一君子之初進乃陽氣潛萌於黄
　泉雷在地中復之時當靜養以俟其朋來若遽欲用
　之則如大病初愈而勞之君子初進而與小人爭未
　有不死傷者也若雷在窮冬遽出於地㣲陽發洩則
　涸隂沍寒必有甚於前日者矣
臨至於八月有凶　遯君子以逺小人不惡而嚴　遯
尾厲　肥遯無不利
　臨剛長矣然猶二陽也遯隂長矣然猶二隂也於二
　陽之卦已著八月有凶之戒知臨之必有遯也於二
　隂之卦已著君子逺小人之象知遯之必至於剥也
　戒遯尾之厲於初明肥遯之利於上言逺小人者不
　可不速且逺如此陽竒而隂耦君子少而少人多故
　君子常難進而易退小人常易進而難退是以聖人
　切於戒君子而急於逺小人於二卦見之揚雄覃思
　太𤣥而自蹈遯尾之厲投閣符命危身取辱其法言
　稱蜀莊沈㝠鄭子真名振范蠡肥遯者皆悔辭也然
　肥遯君子事蠡未足與此
泰初九㧞茅茹以其彚征吉　否初六㧞茅茹以其彚
貞吉亨
　泰不㧞茅則君子无繼无以保泰否不拔茅則君子
　將盡於小人无以傾否㧞茅於初九引其類而有為
　故曰志在外也君子類進則外卦陽進而泰可保矣
　拔茅於初六愛其身以有待故曰志在君也君子全
　身則否終能進而否可傾矣詩小雅南有嘉魚樂與
　賢南山有臺樂得賢菁菁者莪樂育才皆㧞茅之義
　也與已用之賢則泰矣必得未用之賢有可成之才
　以繼之而後泰可保此所以立太平之基而天下喜
　樂之也東漢桓靈之際剥之時也李膺陳蕃之徒方
　將㧞茅以為泰揚庭以為夬其可得乎所以小人害
　君子幾盡其類人才不競天下為之分裂者數百年
　雖禍極時昏亦由不知㧞茅於否之初云耳
泰九二包荒用馮河不遐遺朋亡得尚於中行
　九二泰之大臣也其道當以大公處之稍有偏私則
　非泰矣包荒以容之用馮河以才之不遐遺朋亡以
　合并之以是而得尚乎中行不亦光大乎庻頑讒説
　欲並生哉舜所以命禹遷殷頑民式化厥訓周公所
　以師保萬民與
臨六五知臨大君之宜吉　泰六五帝乙歸妹以祉元
吉　夬九五莧陸夬夬中行无咎
　君體剛而用柔臣體柔而用剛以六五之柔而納九
　二之剛在臨為知臨之吉在泰為歸妹之元吉以九
　五之剛資四陽之助以決上六之小人猶深致其戒
　曰莧陸夬夬中行无咎然則人君之剛柔亦何常之
　有柔以納君子則吉於臨而元吉於泰剛以決小人
　中行者无咎而已決小人之難與用剛之難如此然
　則專任君子而折小人於未進之萌者聖人之本心
　資君子之助以決小人于巳用之後者其不得已耳
臨君子以教思无窮容保民无疆　大壯君子以非禮
勿履　夬君子以施禄及下居徳則忌
　小人之害君子雖其本心欲然亦必伺君子之間隙
　而乗之教有窮則變生容保有疆則助寡壯而非禮
　則衆怒禄不及下則怨望居徳不忌則過失多此皆
　小人乘君子之幾也故聖人深為之戒戒教思容保
　于臨戒非禮于壯戒施禄居徳于夬卦之才事之叙
　也
泰九二无平不陂无往不復艱貞无咎勿恤其孚于食
有福
　天地交為泰天地之際九三是也于泰之盛而察消
　息之禮極持守之戒者其惟艱貞乎假樂之卒章艱
　貞之道也
夬揚于王庭孚號有厲告自邑不利即戒利有攸往彖
曰健而説決而和
　小人之難去甚矣五陽決一隂揚於王庭可以直道
　而行矣繼之以孚號有厲則尚當致其懼焉告自邑
　不利即戎尚力則窮故也決柔君子之不得已以為
　喜則小人之黨懼矣陳蕃事女主非夬之時露章以
　誅宦官欲揚於王庭也不亦難乎
夬君子以施禄及下居徳則忌　否君子以儉徳辟難
不可榮以禄
　在夬而施禄及下則人心安在否而不榮以禄則小
　人不得以厚禄縻君子人心安則小人无間以求復
　君子不縻於小人則能逺害以待其敝夬不施禄是
　去小人以為巳利也否而榮以禄則邦無道而富貴
　也
姤女壯勿用取女(姤即坤之初六履霜堅氷/至欲其早辨故勿用取女)
　姤乃一隂之萌天地相遇品物咸章之時何謂女壯
　陽始徃而隂始來來者壯而徃者衰不辨於早則遯
　否與剥皆馴致者也故辨堅氷當於初六履霜而辨
　之則无及矣姤之勿用取女辨早之道也
否九四有命无咎疇離祉
　保泰非柔納剛不能得臣非九二包荒不能安衆休
　否非君臣同徳無以救天下之亂以剛居近奉命而
　行乃可以无咎而疇離祉也泰六四復否之端故曰
　翩翩不富以其鄰否九四復泰之端有命而後无咎
　君子之難小人之易如此陳蕃竇武欲誅宦寺于女
　主之手其无命有咎而疇離禍者乎
休否大人吉其亡其亡繫于苞桑
　否非大人不能休也休否遂以為无否其否也不旋
　踵夫子贊易詳矣小毖之求助其亡之辭也
坤六四括囊无咎无譽文言曰天地變化草木蕃天地
閉賢人隠
　十二卦反復聖人皆致意于君子小人之際惟觀不
　言君子小人之進退童觀闚觀皆著小人之情而卦
　意主為設教蓋觀在剥否之問事亦可知易道變通
　取象不一不可以典要求也坤之六四即觀也著括
　囊之義焉天地變化泰也雖草木猶蕃行葦是也天
　地閉否也賢人猶隠君子陽陽是也否已當隠則四
　之括囊尚何疑哉賢人而括囊則人物失其性者多
　矣非大觀之聖人神道設教以服之何以慰斯民哉
剥上以厚下安宅
　君子常欲損上以益下旅􁅾無逸是也小人常欲剥
　下以媚上榮夷公好利是也剥下乃所以剥上自足
　而辨自辨而膚小人之剥勢必至此君子知厚下安
　宅則不至于剥矣小人何以自進其説以剥君子哉
剥六五貫魚以宫人寵无不利
　閹宦自古有之以宫人寵何不利之有周官閹爵止
　士屬于内宰供門户掃除之役而无與政事其貫魚
　以宫人寵之意與漢光武唐太宗得之宣帝明皇失
　之逺矣
剥上九碩果不食
　倘非肥遯于遯㧞茅于否則君子盡於小人尚安有
　不食之碩果哉肥遯㧞茅所以為碩果碩果所以為
　來復也
復朋來无咎　泰朋亡　坤得朋喪朋(意亦/㑹通)
　復欲朋來慮其无助也泰欲朋亡慮其絶物也朋來
　所以為泰朋亡所以保泰
　荀卿作成相言文武之道同伏羲葢有深意作易固
　該三才之道不止為君子小人然為天下治亂之本
　者君子小人而已六十四卦言隂陽消長君子小人
　之進退最著明者在此十二卦故總而論之周公得
　文王之道以告成王者立政之書是也與此卦合而
　觀之則憂小人而危君子伏羲文武無異道也荀卿
　為楚作成相故其言及此

　
　
　
　
　
　
　
　
　易八卦而配象者十有四聖人無容心焉惟其象而已乾之象
　無假於金故獨取于天巽之象有取于木故不獨取于風其為
　五行一也一取一否在象故也水在雷天之上則為雲雲者水
　之氣也出乎山之下則為泉泉者水之萌也在雷之下則為雨
　雨者水之施也無非水者故正卦曰水以言其體大之合乎雷
　者為電其出入乎地而照臨萬物者為明無非明者而日為明
　之大故正卦曰明以言其用經之互相發明也如此説卦之於
　離坎言水火言雨言電而獨不言雲非缺文也發之于象畧之
　于説以明八卦之所為非止于説卦之所舉者故曰引而伸之
　觸類而長之天下之能事畢矣
　
　
　
　
　
　
　
　
　在乾為四徳在它卦變易不同雖其四者與乾異意觀
　其彖辭可知矣
　元在乾為始在它卦為大元亨利貞雖並列為四徳然
　元以統天資始必至於流形利以御大變化乃正其性
　命元亨利貞相因之理如此故曰立人之道曰仁曰義
　乾不言所利以其大也坤者乾之配猶有所指言屯隨
　臨无妄革雖其四者然彖或釋之曰大亨正我曰大亨
　以正則異乎乾之不言矣古説以貞為信非也幹事必
　以智智而鑿則物有失其性命之情者矣智者行其所
　無事知斯二者弗去是也言智而正其性孟子乎







　易曰天地設位聖人成能人謀鬼謀百姓與能天地
　大矣有所不能而聖人實成之聖人之聰明固高于
　天下而不敢自用其聰明明則有人謀幽則有鬼謀
　謀無不盡斷而行之則固在聖人故百姓之與能捨
　聖人亦無所歸也洪範之有稽疑其以此哉夫五事
　俢于已八政施于民五紀恊于天皇極建而三徳乂
　人事可謂盡矣理有未易窮變有未易應明而人謀
　不能無疑將遂行之乎疑謀之成其害實大將遂不
　行乎勢有不可不行者聖人于此乃始決之鬼謀人
　心之與鬼神本無以異知覺有先後則與鬼神合其
　吉凶者大人而已故人心之不同不若鬼神之徳于
　吉凶為審也鬼神猶不可射矧可度乎而吾何以通
　之天地之生神物固將以通神明之徳也天生神物
　聖人則之故探賾索隠鈎深致逺以定天下之吉凶
　成天下之亹亹者莫大乎蓍龜而非聖人莫之能用
　也聖人用蓍龜以為卜筮立之官乎為之法數然後
　吉凶可得而審矣茍不擇其人而建立之則有如曹
　人之貨晉史齊史之阿崔子甚而若漢之邱子明者
　疑可得而稽乎既立其人則法數在此謹矣龜不離
　乎五行故曰雨曰霽曰蒙曰驛曰克卜五也蓍不離
　乎四象故曰貞曰悔占用二也稽疑凡七則皆以衍
　忒也龜有體有色有墨有坼卑者之占愈詳稽疑所
　言則其氣色而已易有卦有爻有象稽疑之所言則
　卦而已舉其一而可以類推也得時得數得方得位
　得姓莫非衍者失則忒矣秦遇蠱得時也晉遇復得
　方也文公遇大有得位也趙鞅得水適火得姓也穆
　叔之繼莊叔得數也觸類推之得皆衍而失皆忒也
　然而象數之變無窮非一智之能盡聖人之法吾皆
　不可廢也傳之各有其人則立時人作卜筮可偏乎
　哉兆有三兆易有三易故卜以三龜而筮以三易則
　占者固三人矣三龜而習吉如周公之金縢不然而
　皆不吉其從何疑三者有所未同則從衆可也故曰
　三人占則從二人之言古之用卜筮有常事焉有非
　常之事焉祀牲之日昏冠之日賓至之宅死之𦵏居
　之鄰家之宰師之御右致師嘗之卜芟獮之卜戒社
　之卜稼若此之類皆筮之常者故龜有八命筮有九
　筮官司之守在周禮詳矣於左氏備矣其大者君或
　臨之要皆常事而已稽疑言王者大法豈言其常者
　哉所謂大疑則周禮之大詢所謂國危國遷立君者
　是矣王者之於大疑豈據捨人謀而從鬼謀哉先之
　乃心次之卿士次之庶民然後及於卜筮禹謨之所
　謂官占可考矣使立君而皆如禹國遷而皆如作洛
　行危事而皆如伐商則是之謂大同身其康强子孫
　其逢吉斷可必矣詢國遷如盤庚之治亳詢國危如
　周公之東征吾得無權哉故五占從其多而以龜筮
　為主則雖如商周之卿士庻民小有不同終亦可以
　獲吉而邾文公之遷繹雖不利於君尚不失為知命
　也龜筮之神物一也龜天産而屬乎陽蓍地産而屬
　乎隂故古人有短長之辨而周官有後先之用故龜
　從筮逆猶可以作内龜筮共違於人則静吉而作凶
　稽疑主乎卜筮卜筮主乎龜蓍故也然聖人之為卜
　筮以稽疑也不疑何卜晉立驪姬崔娶棠姜雖不卜
　知其凶矣然卜而皆驗以是知受命如響吉凶與民
　同患聖人之仁天下至矣卜不可違故達卜不祥卜
　不可瀆故卜不習吉卜筮不相襲卜不可以非所宜
　故易不可以占險春秋之際猶可驗也然春秋之際
　卜筮之法數獨存而稽疑之意乖故違者瀆者卜非
　所宜者以卜為市假卜為詐者靡不有之洪範之道
　晦周官之職廢矣然當時賢者尚多禄仕於卜史之
　中其占驗皆若符契自秦滅學而疇人子弟分散三
　兆之書遂亡周易僅存而術數淺駁後世莫能明古
　人之法遇艮之八坦然著明而學如杜預尚不能知
　遂使范寗謂左氏失也誣而栁宗元非國語肆為無
　忌憚之論夫以卜筮者尚其占乃聖人之道而稽疑
　九疇之一也其庸可廢乎至於占夢眡祲亦卜筮之
　助也特職之有官大人占之可也召故老而訊之則
　非矣雖然稽疑者盡幽明之謀而斷之在聖人若乃
　發言盈庭我龜既厭不可告猶則非所以為稽疑矣
　然豈有他哉匪先民是程匪大猷是經故臧者違而
　不臧者依矣盤庚大誥之書則程於先民而經以大
　猷者也然則王者之稽疑可不監盤庚周公而戒幽
　王哉吾以近世之談易者畧卜筮言書者昧昧於稽
　疑故以易範周官參考之而摭左氏之道法譜而載
　之以存其梗槩云爾
　
　
　
　
　
　帝王經世圗譜卷二
欽定四庫全書
　帝王經世圖譜卷三
　　　　　　　　　　　　宋　唐仲友　撰
　　皇極建用之圖
　　三徳㑹極之圖
　　五行五事庶徵配合之譜
　　五紀庶徵貫通之譜


　人受天地之中以生均有是極而建用皇極其責在
　君均有是中性不得為異覺有先後性不得為同故
　曰性相近也習相逺也性相近而不同性之所無不
　可强也盡性者聖復性者賢建用皇極者善民之習
　而復其性也復能使之近不能使之同故皇極一而
　建用之道三也三者何建吾之極而五福萃于吾身
　底至齊信用昭明于天下雖不家至户曉而有是極
　者咸得于觀感故曰用敷錫厥庶民民之性明而易
　覺者咸復其性以保其極雖不待親接于都俞而其
　錫君多矣故曰惟時厥庶民于汝極錫汝保極是之
　謂建極此易之觀也大觀在上順而巽中正以觀天
　下皇建其有極也觀盥而不薦有孚顒若下觀而化
　也錫汝保極也然民之性明而易覺者鮮有中人焉
　非建極之所能感長善救失有待于好惡榮辱之際
　則作極不可已也極不作則失其常心以為淫朋比
　徳者中人所不免也故必待于作極而後無有天下
　莫多于中人而其可上可下特未定也故因材而篤
　其事至詳未為而有猷已謀而有為己為而有守其
　是否之際不可不念也雖未協于極亦不罹于咎是
　可教也受而誘進之可也雖未見其能行而有好徳
　之言福而勸之彼固樂于行其言矣然煢獨之言易
　卑而難達高明反是虐畏之不審則非所以作極有
　以言取人以人廢言之失矣至于有能有為則能行
　之異于言之者矣勉之使進不獨其人協于極國所
　頼以興也若乃正人則非止于能為也進乎于汝極
　矣富之使益勸可也不能使願立于朝則棄賢之罪
　有所歸矣受之錫之進之富之皆所以待君子至于
　小人之無好徳則不可錫之福過而錫之其咎大矣
　五者作極之目也在易之賁曰觀乎人文以化成天
　下又曰君子以明庶政無敢折獄作極之謂也建極
　者正心誠意之事也外物不干天理自見私心何自
　而萌作極則交物矣吾心之不戒偏陂好惡偏黨反
　側從而生矣戒而絶之以遵道干始由而忘之以體
　道於終則合天下之有極而復之無不可者作極之
　功至則進乎建極矣然天下不能皆中人也顓蒙之
　難開建之不能于汝極也作之不能歸其極也如之
　何使之悟則有敷言而已道至于言末也不得已也
　惟順天理以迪之使知所趨向則雖未能使歸其極
　亦可使復其相近之性矣近天子之光相近之相也
　建極而上性保焉作極而中人歸焉敷言而後覺近
　焉無一民之不極而建用皇極之道至矣如此則徳
　可以為天之子為民之父母如是而受人之歸徃以
　為天下王庶無媿哉舜之執中湯之建中文王之克
　宅厥心建極也舜之敷奏明庶湯之徳官功賞文王
　之遐不作人作極也舜之出納朕命湯之播告之修
　文王之發號施令敷言也古之聖人未有偏廢于此
　者而夫子亦然無行而不與二三子者顔淵知之由
　求不與焉兼人故退退故進由求知之樊遲不與焉
　無違之告未喻而何謂之問繼發夫子誨之亦諄諄
　焉故唐虞之民比屋可封三代之民直道而行夫子
　之門小以成小大以成大皆建用皇極之功也或曰
　不賞而民勸不怒而民威于鈇鉞何以作極為以身
　教者從以言教者訟何以敷言為此執一廢百子莫
　之論也觀而無賁也作極可已也賁而無咸也敷言
　可止也咸者兑上之卦聖人之感人心亦必以言惟
　其出於誠則言發而天下和平庶民而以近天子之
　光不謂和平可乎而何惡于敷言哉故聖人惡夫不
　建而作不作而言者不惡夫建而後作作而後言者
　咸其輔頰舌不作而言滕口說而已豈得謂之皇極
　哉子欲無言建極聖人之本心也子如不言則小子
　何述焉敷言聖人之不免也既曰見而民莫不敬言
　而民莫不信行而民莫不説又曰不動而敬不言而
　信並行而不相悖本末精粗該貫而兩得者其惟皇
　極中庸之書乎吾厭說書者混并紛擾而無所發明
　故詳釋之云爾

　聖人之道皇極而已皇極之徳正直而已人受天地
　之中以生使人皆秉彝則無往而非平康者何以三
　徳為哉然而人不能以皆中故徳必有權彊弗友剛
　克爕友柔克此因人而為徳之權也徳不可以反中
　故權必有道沉潛剛克高明柔克此依乎中而行權
　之道也有正直而剛柔輔焉有剛柔而正直成焉聖
　人之用剛柔豈得已哉其思之必審其用之必當故
　有一世之剛柔刑罰世輕世重是也有一事之剛柔
　殱厥渠魁脅從罔治是也又有施之于一人者格則
　承之否則威之是也詎可執一而偏勝哉不執一故
　有剛柔不偏勝故剛柔㑹于極天之所以為天聖之
　所以為聖中庸之所以為中庸君之所以治民所以
　知人所以用刑所以教人與夫六經之所以載道孔
　門之所以長善而救失未有能捨此者也徂征之衆
　方合而干羽已舞于兩階血流之戰方勝而散財發
　粟式閭表墓已見于未及下車之際由之瑟方見斥
　于丘門而遽繼以升堂之許不忮不求方以稱由之
　緼袍而何足以藏又以進其所未至聖人之于剛柔
　如天之為天其晦明之變在于頃刻豈可常哉易六
　十四卦三百八十四爻其中爻百二十有八以隂居
　二以陽居五謂之中正以隂居五以陽居二謂之得
　中而三徳之理著矣卦以為時爻以為人其為變無
　方要以中為之主則㑹于極之義也後之為治者曰
　吾以剛或曰吾以柔言治者曰今世當以剛或曰當
　以柔是故知徳之不可執一而不知偏勝之失無異
　於執一者故論為治之徳而至于箕子之三徳而無
　餘藴矣剛柔之徳不必至于福威雖嚬笑抑揚之間
　而剛柔著矣至于福威則剛柔之實也故必君而後
　可以専之周禮大宰以八柄詔王馭羣臣可以詔而
　已作之則惟辟而已曰威福足矣而又曰惟辟玉食
　何也葢人主之失權皆自失禮始權者人主之所共
　愛而禮之所寓常若不足愛曾不知禮一失而權從
　之矣故繁纓與曲縣似不足較而夫子深惜之于于
　奚者慮夫禮一失而權從之也二執戈者前則楚公
　子圍之為君人皆知之矣改玉改行玉食可以假人
　哉齊之將為田氏也晏子謂惟禮可以巳之亦是意
　也故玉食不以假人則福威惟辟矣福威惟辟則剛
　可以而沈潛柔可得而高明矣剛而沈潛柔而高明
　則彊弗友爕友皆歸于平康而剛柔㑹于極矣㑹于
　極則烏覩所謂剛柔者哉故商頌曰不競不絿不剛
　不柔敷政優優百禄是遒畢命曰不剛不柔厥徳允
　修此非無剛柔者也善用剛柔而㑹于極者也䕫之
　典樂臯陶之言知人無其失而有其濟皆㑹于極而
　已故曰徳無常師主善為師善無常主協于克一此
　商之所以亦克用勸也歟




　天人分際之說聖人之訓甚明諸儒汨之使洪範五
　行五事庶徴感通之理鬰而不彰甚可歎也天地之
　與人其勢遼絶而不通其所以相為感召者惟一氣
　耳一氣播而為五行降而在人為五事五行之氣流
　行上下而為庶徴然則人之感動乎天天之以行與
　事示人者其能舍是三者乎天非屑屑以是應人人
　非區區以是感天同禀乎一氣機緘之相關此動而
　彼隨桴鼓未足喻其速也三與八合而成本在人為
　貌曲直之象也木之化為雨故貌之休咎雨實應之
　四與九合而成金在人為言聲音之象也金之化為
　𤾉故言之休咎𤾉實應之二與七合而成火在人為
　視火明外景離之目也火之化為燠故視之休咎燠
　實應之一與六合而成水在人為聼水明内景坎之
　耳也水之化為寒故聼之休咎寒實應之天五生土
　在人為思土之化為風土者金木水火之所生也思
　者視聼言動之所資也風者雨𤾉寒燠之所待也故
　思之休咎風實應之别而言之曰行曰事曰徴合而
　言之同出乎一機其能不相通相應若合符節哉箕
　子之言著明易直若此奈何其漢儒汨之而後世諸
　儒欲舉而去之也然則漢儒汨之如何曰皇極者九
　疇之主統三徳五事以協于五行而休咎福極特其
　效也漢儒之病以皇極列于五事以為六其于六極
　則偶合矣于五行庶徴既闕其一則増益而離析之
　益霿于咎益隂于罰析魚于龍虵至於歆向父子而
　有異同之說宜乎後儒厭之欲舉而棄之也近世諸
　儒以皇極統五事庶徴合福極以應休咎固不易之
　說也至謂皇極建則五事皆得休徴五福應之皇極
　不建則五事皆失咎徴六極應之則未可也自堯舜
　以來雖六聖人之世或未能使皆休而無咎皆福而
　無極至于三代中材之主與後世之賢君其于建用
　皇極殆未盡也而于五事固未至于皆失也故離之
　而拘牽合之而混并者皆非箕子之本意也然則皇
　極之統五事奈何曰觀之書可知也正直固皇極之
　道也既曰剛柔矣而復統于皇極者何也用剛于弗
　友而沈潛之用柔于爕友而高明之故三徳無非極
　者而于五事亦然肅乂哲謀聖極也狂僭豫急䝉不
　極也極于一事則休于一徴福隨之矣不極于一事
　則咎于一徴極隨之矣事徴之相感各緣其類福極
　之應則不可强合視其徳之厚薄失之大小以為所
　増之量數焉且極之在五事猶冲氣之播于四時豈
　曰和于春則逆知三時之皆和乖于冬而遂至三時
　之不可以復和耶顧其所用可知耳然則漢儒言如
　是則五行失其性亦盡矣乎推庶徴而至于妖孽旤
　痾眚祥相沴之說經所無有亦可信乎曰五行之理
　廣大悉備漢儒未舉其一隅而况盡之乎且五行萬
　物之本也其寓于人者為藏為官為神為竅為事為
　常而後一身得其生其寓于天地者為時為氣為日
　為星為方為辰而後百化得其興其寓于物者為形
　為材為聲為色為臭為味而後萬類得以成至于蟲
　之為蟲牲之為牲器之為器靈之為靈皆此氣之寓
　焉者是故五行有性有氣有位有形有材有事有味
　箕子之疇互見而兼該焉獨詳之于味者味所以養
　人者周禮備之矣人五行之秀氣參天地而用萬物
　者人君又其聰明而人所頼以為父母則夫一服食
　器用嚬笑動静之間已足干天地之和召五行之變
　而豈止若漢儒所言數條而已哉畧舉其凡則以五
　常五事恊之四時五氣如漢天文志五星之說庶幾
　得之而五行志之條目亦其舉隅不可廢也至于妖
　孽旤痾眚祥相沴之屬皆咎徴之類人君所頼以警
　戒而正厥事者祥桑鳴雉拔木偃禾皆為商周之師
　保何可忽哉吾慮君子厭漢儒之拘牽故依經訂傳
　譜而明之庶不因噎廢食視天人為適相值以啟小
　人無忌憚之說使箕疇庶徴幾于無用亦惓惓不忘
　之義云爾至于洪範言五行五事之序以其生出之
　次而庶徴特繫諸人事而不可以次言亦箕子㣲意
　所當知者故併列之





　庶徴既通乎五事又通乎五紀何也曰王者之五事
　修諸身者也本諸五行而庶徴者五行之流散也王
　者之政事見于職者也應乎五紀而五紀者庶徴之
　所由出入也職存乎人時協乎天情在于下法在于
　上以人而合天治之所以興也捨法而徇情亂之所
　以致也通乎五事者修吾人以感乎天通乎五紀者
　取諸天以騐乎人其為徴則一也位有尊卑事有詳
　要職有勞逸所位彌尊所事彌要尊者享其逸卑者
　代其勞在天在人無二理也王所省者歳㑹王嵗之
　象也卿士所省者月要卿士月之象也師尹所省者
　日成師尹日之象也歳月日時無易則百穀用成王
　卿士師尹無易則又用明俊民用章家用平康所謂
　元首明哉股肱良哉庶事康哉也反是則天之時失
　其常而物從之人之治失其序而人從之所謂元首
　叢脞哉股肱惰哉萬事墮哉也星有好風星有好雨
　情之偏乎民之證也日月之行則有冬有夏法之存
　乎臣之證也月之從星則以風雨卿士捨法守以徇
　民情而致亂之證也故曰取諸天以騐乎人也天者
　人之驗則人足以感天矣庶徴以時為休咎時以職
　為得失月之從星卿士實感之也嵗月日時之無易
　日月嵗時之既易亦修諸人而關乎天者也堯以歴
　象授時舜以璣衡齊政凡以察此而己然則洪範傳
　言日為寒温月為風雨信乎曰行有冬夏既言日月
　則失行為之灾奚獨月哉然則日月之為咎徴何以
　異曰吾聞之矣寒署不時則疾風雨不節則饑教者
　民之寒暑也教不時傷傷世事者民之風雨也事不
　節則無功師尹卿士之得失係民之休戚關天之和
　否如此故曰無曠庶官天工人其代之然則如之何
　曰明乎王之道而辨乎臣之職謹乎歴數以協嵗月
　日時之紀罔違道以干百姓之譽罔咈百姓以從己
　之欲而人職修焉以四時為柄以日月為紀月以為
　量而天功成焉如是而休徴之不應猶有極備極無
　之凶吾不信也曰日月之行可得聞乎曰堯典著之
　矣月令詳之矣漢志備之矣春夏致日秋冬致月以
　辨四時之序不曰有四時而獨曰有冬夏何也二分
　隂陽之中也二至隂陽之極也寒燠之表于是乎取
　之其極猶不可違所行以從民好而况于其中乎舉
　冬夏則春秋可知矣舉月之從星則以風雨則日之
　為寒襖暘可觸類而推矣穆王之命君牙曰夏暑雨
　小民惟曰怨咨冬祁寒小民亦惟曰怨咨言民之欲
　惡何常徇其無常則艱守吾之有常則易是故謨烈
　之所啟佑則日月冬夏之行也捨之而從星則亂矣
　爾身克正罔敢不正民心罔中惟爾之中民惟卿士
　之從可也月而從星不可也此以庶徴告卿士之說
　也然則堯典月令漢歴之日星咸不同何也曰是歳
　差之所為也何承天知之明矣唐一行論之詳矣逆
　考乎千嵗之上下推乎千載之後其精微不可悉合
　大較可睹矣周之盛也以八灋治官府大宰之施灋
　于官府也建其政立其貳設其考陳其衆置其輔又
　有宰夫以辨其八職正師司旅秩然其有叙也歳㑹
　月要日成井乎其有條也攷之于司㑹聼之于冡宰
　而後詔王而斟酌焉此周公念用庶徴之成法也吾
　病釋經者之未詳五行傳獨諄諄乎五事之休咎故
　圖列之且究其說如此
　
　
　
　
　
　
　
　
　
　帝王經世圖譜卷三
欽定四庫全書
　帝王經世圖譜巻四
　　　　　　　　　　　　宋　唐仲友　撰
　　五紀旁通之圖
　　厯象授時之圖
　　春秋左傳五紀旁通之譜
　　八政旁通之圖
　　八政時令之圖
　　周政廢興之圖
　　刑罰世輕世重圖






　五事八政修人事以奉天道者也故繼之以恊用五
　紀所以欽天道而治人事也人不天不成嵗月日時
　星辰天之所為而人所不能違也天不人不因歴數
　人之所推而天所不能違也天與人合而五紀可得
　而用矣故曰協用五紀一寒一暑以為嵗春秋冬夏
　之四時統乎嵗者也一盈一虧以為月二十四氣七
　十二候統乎月者也一晝一夜以為日朝夕晝夜之
　四時統乎日者也一經一緯以為星辰寒暑之所由
　推遷日月之所由交㑹也合是四者而推歩其數以
　為歴則聖人之所以治人事也盖聖人之協用五紀
　有三義焉歩其數以授時觀其文以察變法其序以
　分職三者備則協用五紀之道盡矣堯典之厯象授
　時之事也周官之馮相實掌之舜典之璣衡察變之
　事也周官之保章實掌之洪範之庶徴分職之事也
　周官之司㑹實掌之故曰聖人作則以天地為本以
　隂陽為端以四時為柄以日星為紀月以為量五紀
　之謂也乾坤之䇿所當卦氣之所直五紀之數該于
　易矣賁觀天文以察時變革以治厯明時五紀之義
　易備之矣堯典一篇最詳者授時成嵗之事舜之受
　終最急者在璿璣齊政之法考績之典叢脞之戒則
　于分職亦云謹矣禹受堯舜之傳箕子發圖書之經
　緯其能不謹于五紀之恊用耶周官之列職深切著
　明矣周衰官廢而天人之道晦授時之不謹至于再
　失閏不告朔察變之不詳至于官失其日用牲伐鼓
　之非禮春秋既皆譏之矣當時君子尚能占象推騐
　若符節之合則先王之遺法尚有存者至秦滅學而
　先王之道掃地後世厯家僅能立法倚數以成一家
　凡先王授時之政一切無有而作訛成易析因夷隩
　之事一聴民之自趨而己至于象數變見視為偶然
　而視左氏所記為淫巫瞽史之説而不加省亦可悲
　夫夫先天而天弗違後天而奉天時惟大人能之則
　恊用五紀豈可忽哉故本洪範五紀合庶徴參周禮
　戴記堯典爾雅之説本之羲和通之月令取左氏傳
　所載類分之為圖譜如右凡圖譜之説兹不復出而
　條其大槩如此




　君子之道本諸身徴諸庶民五事君所以修身也五
　事敬則可以言政矣故八政次之食所以養民貨所
　以通食而濟民用飬生備矣則可以報本追逺矣故
　一曰食二曰貨三曰祀先飬生而後送死先成民而
　後致力於神也飬生送死無憾則欲其安居而樂業
　也故司空次之飽食煖衣逸居不可以無教也故司
　徒次之教有所不行不可以無弼也故司冦次之三
　者具自治之道盡斯可以治人矣禮以賔之師以正
　之治人之道備矣農用八政何也主乎厚也先養之而後
　治之先自治而後治人先本而後末先報而後安先
　教而後誅自反有禮而後師無非厚者兹其所以為
　農用也觀乎十三卦制器之義知八政之所由始焉
　觀舜之命九官周之六典知八政之所由備焉觀
　詩之風雅知八政之所由廢興焉觀春秋知八政
　之所由壊焉觀孔孟之書知八政之不克復焉觀月
　令知八政之於秦本亡而末從焉觀王制知八政之
　于漢有其意而無其事焉噫古之飬民何其厚而後
　世何其浸薄歟九官之命詳于飬民而兵刑合於一
　官六卿分職則本末該矣食貨教合于一官因與創
　之異也兵與刑分為二職業鉅事叢也七月公劉太
　王之詩不及乎刑者非無刑也無俟乎刑也刑非所
　美也或以無訟或因事而言或思古而作則有之矣
　八政之中教為極功四者教之本三者教之餘也治
　道之缺自教始其復也亦難宣王之中興所以未至
　乎極功也教不至則刑有所不行訛民之莫懲也教
　之未至也故規之雖然猶未離乎忠厚也春秋大壊
　矣聖人作春秋所以繼詩之美刺而存其忠厚也庶
　矣加富富矣加教聖人不得自行其道足食足兵民
　信之矣弟子尚以不得已而去為問春秋得無作乎
　孟子之言於齊梁滕者王道之本也故不及乎師寇
　賓師之事不忍其㒺無恒産之民陷溺而糜爛之也
　始乎食終乎兵參之以信八政該而存矣孔子為羣
　弟言萬世之論也始乎食終乎教孟子為時君言救
　民之術也所謂不得已而去兵者如是而已月令秦
　之書以教盖畧其本蹷矣况如令所言者秦盖未悉
　行乎襄公秦之始也未能用周禮將無以固其國詩
　人何其見微哉漢唐君臣獨諄諄乎吕氏之令先王
　之八政宜其不復也王制一篇刺六經而作雖其次
　第或與洪範異而八政亦粗舉焉惜乎又不見於施
　行也




　聖人之有刑將以愛民非以殘民將以輔教非以害
　教是故立之欲其嚴也禁之欲其漸也議之欲其熟
　也行之欲其當也臨之欲其哀矜處之欲其忠厚也
　有間之當去不免于用獄不明勅之是㒺民也使民
　觀刑象徇官府以木鐸五禁五戒左右先後之是謂
　立之欲嚴易之噬嗑先王以明罰勅法是也小懲大
　誡小人之福于蒙之極而撃之不若于蒙之初而發
　之滅耳于間之終寜其滅趾于間之始故平之以嘉
　石而教之以圜土是謂禁之欲漸易蒙之初九發蒙
　利用刑人噬嗑之初九屨校滅趾无咎是也情與法
　適相當心與迹不相戾猶必盡心也矧于疑乎聴之
　于衆稽之以貌明啓刑書而胥占之無簡不聴衆疑
　赦之是謂議之欲熟易之中孚君子以議獄緩死是
　也過者疑者重而適輕者恩義之所當恤者舎之則
　仁刑之則害仁吾有赦宥焉易之解君子以赦過宥
　罪是也故者不改者輕而適重者亂政而疑衆者刑
　之則義舎之則害義吾有刑殺焉易之豐君子以折
　獄致刑是也合是二者是謂行之欲其當也兩造兩
　劑以禁獄訟自史至王皆參聴之非不明慎于用刑
　也然士之治自旬至朞皆有期日而又有肺石以達
　窮易之旅君子以明慎用刑而不留獄是也三后成
　功不廢堯之哀矜九功惟叙不愆舜之寛簡不僣不
　濫不敢怠遑惟敬五刑以成三徳君臣都俞大抵厚
　于自反而薄於責人易之賁君子以明庶政無敢折
　獄是也兹數者恤刑之道也猶不敢以道之得廢法
　之修五刑有服五服則三就五流有宅五宅則三居
　刑有重輕法有多寡所以為當其罪也野刑不以施
　于鄉軍刑不以施于國宫刑不以施于官所以為適
　其宜也上刑適輕下服下刑適重上服輕重諸法有
　權所以為得其情也刑罰世輕世重惟齊非齊有倫
　有要所以為合于時也既訊之羣臣又訊之羣吏又
　訊之萬民所以為稽于衆也㒺攸兼于庶獄惟有司
　之牧夫所以為各得其職也本末兼備人法兩盡如
　此是以能乂用三徳而明徳慎罰囚戮開釋皆至于
　亦克用勸也一毫之有愧于昔人吾寧過于厚無過
　于薄則禹之泣辜穆王之訓刑漢文之除肉刑殊時
　而同道異徳而同心者歟
　
　
　
　
　
　
　
　
　
　
　帝王經世圖譜卷四
欽定四庫全書
　帝王經世圗譜巻五
　　　　　　　　　　　　宋　唐仲友　撰
　　三禮五禮名數之譜
　　周禮祀天之譜
　　周禮祀天旁通之譜
　　周禮祭地之譜
　　地祗異名之譜
　　祭地旁通之譜
　　建置社稷譜
　　祭社稷譜
　　祭社稷旁通之譜
　　周禮祭祀彛尊之譜

周禮太宰之職掌建邦之六典三曰禮典以和邦國以
統百官以諧萬民凡治以禮待賔客之治　小宰之職
以官府之六職辨邦治三曰禮職以和邦國以諧萬民
以事鬼神　大司徒之職因此五物者民之常而施十
有二教焉一曰以祀禮教敬則民不茍二曰以陽禮教
譲則民不争三曰以隂禮教親則民不怨四曰以樂禮
教和則民不乖以鄉三物教萬民而賔興之三曰六藝
禮樂射御書數　以五禮防萬民之偽而教之中　保
氏養國子以道乃教之六藝一曰五禮　春官乃立春
官宗伯使帥其屬而掌邦禮以佐王和邦國　大宗伯
之職掌建邦之天神人鬼地示之禮以佐王建保邦國
以吉禮事邦國之鬼神祇以禋祀祀昊天上帝以實柴
祀日月星辰以槱燎祀司中司命飌師雨師以血祭祭
社稷五祀五嶽以貍沈祭山林川澤以疈辜祭四方百
物以肆獻祼享先王以饋食享先王以祠春享先王以
禴夏享先王以嘗秋享先王以烝冬享先王以凶禮哀
邦國之憂以䘮禮哀死亡以荒禮哀凶札以弔禮哀祸
烖以禬禮哀圍敗以恤禮哀冦亂以賔禮親邦國春見曰
朝夏見曰宗秋見曰覲冬見曰遇時見曰㑹殷見曰同
時聘曰問殷頫曰視以軍禮同邦國大師之禮用衆也
大均之禮恤衆也大田之禮簡衆也大後之禮任衆也
大封之禮合衆也以嘉禮親萬民以飲食之禮親宗族
兄弟以昏冠禮親成男女以賔射之禮親故舊朋友以
饗燕之禮親四方之賔客以脤膰之禮親兄弟之國以
賀慶之禮親異姓之國
尚書舜典歳二月東巡守至于岱宗柴望秩于山川肆
覲東后恊時月正日同律度量衡修五禮　有能典朕
三禮僉曰伯夷帝曰俞咨伯汝作秩宗夙夜惟寅直哉
惟清伯拜稽首讓于䕫龍帝曰俞往欽哉　臯陶謨天
秩有禮自我五禮有庸哉
　虞書巡守修五禮臯陶謨言自我五禮至命官則曰
　有能典朕三禮蓋兼神人三禮則事神之禮也人明
　而神幽幽足以事神則明而治人優為矣故宗伯先
　言建邦之天神人鬼地祇之禮則所為典三禮也次
　之以吉凶軍賔嘉則五禮也夙夜惟寅直哉惟清則
　與鬼神合徳推而治五禮夫豈難哉此舜命官之意
　而成周所祖述也五禮之制掌于宗伯而其教掌于
　司徒教萬民養國子五禮在六藝之首又曰以五禮
　防萬民之偽而教之中則無一民不在于禮者夫子
　所謂齊之以禮者也至于十二教一曰祀禮則吉禮
　也二曰陽禮三曰隂禮則嘉禮也四曰樂禮則樂之
　中又有禮焉此乃因五物而施之者土均所謂禮俗
　䘮紀祭祀皆以地媺惡為輕重之法而行之者也


周禮太宰之職祀五帝則掌百官之誓戒與其具修前
期十日帥執事而卜日遂戒及執事眡滌濯及納亨贊
王牲事及祀之日贊玉幣爵之事祀大神祇亦如之
掌次王大旅上帝則張氈案設皇邸朝日祀五帝則張
大次小次設重帟重案　司裘掌為大裘以共王祀天
之服　大司徒祀五帝奉牛牲羞其肆　充人掌擊祭
祀之牲牷祀五帝則繫于牢芻之三月　大宗伯以禋
祀祀昊天上帝　以玉作六器以禮天地四方以蒼壁
禮天以黄琮禮地以青圭禮東方以赤璋禮南方以白
琥禮西方以元璜禮北方皆有牲幣各放其器之色
凡祀大神亨大鬼祭大祗帥執事而卜日宿眂滌濯涖
玉鬯省牲鑊奉玉齍詔大號治其大禮詔相王之大禮
若王不與祭祀則攝位凡大祭祀王后不與則攝而薦
豆籩徹國有大故則旅上帝　小宗伯兆五帝于四
郊　大烖及執亊禱祀于上下神祗　肆師類造上帝封
于大神　典瑞四圭有邸以祀天(王晋大圭執/鎮圭以朝日)　司服
祀昊天上帝則服大裘而冕祀五帝亦如之　巾車玉
路鍚樊纓十有再就建太常十有二斿以祀　大司樂
乃奏黄鍾歌大吕舞雲門以祀天神　凡樂圜鍾為宫
黄鍾為角太蔟為徴姑洗為羽靁鼓靁鼗孤竹之管雲
和之琴瑟雲門之舞冬日至于地上之圜丘奏之若樂
六變則天神皆降可得而禮矣　大祝掌六祈一曰類
二曰造　辨六號一曰神號　大師類上帝　家宗人
凡以神仕者掌三辰之法以猶鬼神祇之居辨其名物
以冬日至致天神人鬼　節服氏祭祀衮冕六人維王
之大常　郊祀裘冕二人執戈送逆尸從車　大司冦
之職若禋祀五帝則戒之日涖誓百官戒于百族　小
司冦凡禋祀五帝實鑊水納亨亦如之　士師之職祀
五帝則沃尸及王盥洎鑊水　職金旅于上帝則共其
金版　玉人四圭尺有二寸以祀天
周易豫先王以作樂崇徳殷薦之上帝以配祖考　鼎
聖人亨以享上帝　渙先王以享于帝立廟
尚書舜典肆類于上帝　湯誥敢用𤣥牡敢昭告于上
天神后　泰誓上類于上帝　武成柴望大告武成
底商之罪告于皇天后土　召誥用牲于郊牛二
毛詩生民尊祖也后稷生于姜源文武之功起于后稷
故推以配天也　以歸肇祀誕我祀如何或舂或揄或
簸或蹂釋之叟叟烝之浮浮載謀載惟取蕭祭脂取羝
以軷載燔載烈以興嗣嵗卬盛于豆于豆于豋其香始
升上帝居歆胡臭亶時后稷肇祀庶無罪悔以迄于今
　雲漢不殄禋祀自郊徂宫上下奠瘞靡神不宗后稷
不克上帝不臨　昊天有成命郊祀天地也　我將祀
文王子明堂也　時邁巡狩告祭柴望也　思文后稷
配天也　噫嘻眷夏祈榖于上帝也　閟宫皇皇后帝
皇祖后稷饗以騂犧是饗是宜
禮記曲禮大饗不問卜不饒富　王制天子將出類乎
上帝天子祭天地　月令孟春之月天子乃以元日祈
榖于上帝　仲夏大雩帝用盛樂　季夏之月命四監
大合百縣之秩芻以飬犧牲令民無不咸出其力以共
皇天上帝　季秋大饗帝　季冬之月乃命太史次諸
侯之列賦之犧牲以共皇天上帝社稷之饗　禮運魯
之郊禘非禮也周公其衰矣杞之郊也禹也宋之郊也
契也是天子之事守也故天子祭天地諸侯祭社稷祝
嘏莫敢易其常古是謂大假　祭帝于郊所以定天位
也　故禮行于郊而百神受職焉　禮器禮有以少為貴
者祭天特牲　有以下為貴者至敬不壇掃地而祭
有以素為貴者大圭不琢大羹不和大路素而越席犧
尊疏布幂樿杓　是故因天事天因地事地因名山升
中于天因吉土以饗帝于郊升中于天而鳳凰降龜龍
假饗帝于郊而風雨節寒暑時是故聖人南面而立而
天下大治天道至教聖人至徳　孔子曰誦詩三百不
足以一獻一獻之禮不足以大饗大饗之禮不足以大
旅大旅具矣不足以享帝毋輕議禮　郊特牲郊特牲
貴誠之義也故牲孕祭帝弗用也　郊血大饗腥三獻
爓一獻孰至敬不饗味而貴氣臭也　郊之祭也迎長
日之至也大報天而主日也兆于南郊就陽位也掃地
而祭于其質也器用陶匏以象天地之性也于郊故謂
之郊牲用騂尚赤也用犢貴誠也郊之用辛也周之始
郊日以至卜郊受命于祖廟作龜于禰宫尊祖親考之
義也卜之日王立于澤親聼誓命受教諫之義也獻命
庫門之内戒百官也大廟之命戒百姓也祭之日王皮
弁以聼祭報示民嚴上也䘮者不哭不敢凶服汜埽反
道郷為田燭弗命而民聼上祭之日王被衮以象天戴
冕璪十有二旒則天數也乘素車貴其質也旂十有二
旒龍章而設日月以象天也天垂象聖人則之郊所以
明天道也帝牛不吉以為稷牛帝牛必在滌三月稷牛
唯具所以别事天神與人鬼也萬物本乎天人本乎祖
此所以配上帝也郊之祭也大報本反始也　明堂位
命魯公世世祀周公以天子之禮樂是以魯君孟春乗
大路載弧韣旂十有二旒日月之章祀帝于郊配以后
稷天子之禮也　大傳牧之野武王之大事也既事而
退柴于上帝　樂記祀乎明堂而民知孝　雜記孟獻
子曰正月日至可以有事于上帝　祭法祭法有虞氏
禘黄帝而郊嚳祖顓頊而宗堯夏后氏亦禘黄帝而郊
鯀祖顓頊而宗禹殷人禘嚳而郊冥祖契而宗湯周人
禘嚳而郊稷祖文王而宗武王燔柴于泰壇祭天也
七代之所更立者禘郊祖宗其餘不變也　祭義唯聖
人為能饗帝孝子為能饗親饗者鄉也鄉之然後能饗
焉　郊之祭也䘮者不敢哭凶服者不敢入國門敬之
至也　祀乎明堂所以教諸侯之孝也　郊之祭大報天
而主日配以月夏后氏祭其闇殷人祭其陽周人祭日
以朝及闇祭日于壇祭月于坎以别幽明以制上下祭
日于東祭月于西以别外内以端其位日出于東月生
于西隂陽長短終始相廵以致天下之和天下之禮致
反始也致鬼神也致和用也致義也致譲也致反始以
厚其本也致鬼神以尊上也致物用以立民紀也致義
則上下不悖逆矣致讓以去争也合此五者以治天下
之禮也雖有竒邪而不治者則㣲矣　昔者天子為籍
千𤱔冕而朱紘躬秉耒諸侯為籍百𤱔冕而青紘躬秉
耒以事天地山川社稷先古以為醴酪齊盛于是乎取
之敬之至也　哀公問仁人之事親也如事天事天如
事親是故孝子成身　仲尼燕居子曰郊社之義所以
仁鬼神也　子曰明乎郊社之義嘗禘之禮治國其如
指諸掌而已乎　中庸明乎郊社之禮禘嘗之義治國
其如示諸掌乎　表記子言之君子之所謂義者貴賤
皆有事于天下天子親耕粢盛秬鬯以事上帝故諸侯
勤以輔事于天子　子言之昔三代明王皆事天地之
神明無非卜筮之用不敢以其私䙝事上帝是故不犯
日月不違卜筮卜筮不相襲也大事有時日小事無時
日有筮外事用剛日内事用柔日不違龜筮
春秋桓公五年大雩　左氏曰秋大雩書不時也凡祀
啟蟄而郊龍見而雩　僖公十一年秋八月大雩　榖
梁曰秋八月大雩雩月正也雩得雨日雩不得雨曰旱
　十三年秋九月大雩　三十一年夏四月四卜郊不
從乃免牲猶三望　左氏曰四卜郊不從乃免牲非禮
也猶三望亦非禮也禮不卜常祀而卜其牲日牛卜日
曰牲牲成而卜郊上怠慢也望郊之細也不郊亦無望
可也　公羊曰夏四月四卜郊不從乃免牲猶三望曷
為或言三卜或言四卜三卜禮也三卜何以禮四卜何
以非禮求吉之道三禘嘗不卜郊何以卜卜郊非禮也
卜郊何以非禮魯非禮也魯郊何以非禮天子祭天諸
侯祭土天子有方望之事無所不通諸侯山川有不
在其封内者則不祭也曷為或言免牲或言免牛免牲
禮也免牛非禮也免牛何以非禮傷者曰牛三望者何
望祭也然則曷祭祭泰山河海曷為祭泰山河海山川
有能潤於百里者天子秩而祭之觸石而出膚寸而合
不崇朝而徧雨乎天下者唯泰山爾河海潤于千里猶
者何通可以已也何以書譏不郊而望祭也　榖梁曰
夏四月不時也四卜非禮也免牲者為之緇衣纁裳有
司𤣥端奉送于南郊免牛亦然乃者亡乎人之辭也猶
者可以已之辭也　宣公三年春王正月郊牛之口傷
改卜牛牛死乃不郊猶三望　左氏曰不郊而望皆
非禮也望郊之屬也不郊亦無望可也　公羊曰郊牛
之口傷改卜牛牛死乃不郊猶三望其言之何緩也曷
為不復卜養牲飬二卜帝牲不吉則扳稷牲而卜之常
牲在于滌三月于稷者唯具是視郊則曷為必祭稷王
者必以其祖配王者則曷為必以其祖配自内出者無
匹不行自外至者無主不止　榖梁曰郊牛之口傷之
口緩辭也傷自牛作也改卜牛牛死乃不郊事之變也
乃者亡乎人之辭也　成公三年秋大雩　七年春王
正月鼷鼠食郊牛角改卜牛鼷鼠又食其角乃免牛
榖梁曰鼷鼠食郊牛角不言日急辭也過有司也郊牛
日展斛角而知傷展道盡矣其所以偹災之道不盡也
改卜牛鼷鼠又食其角又有繼之辭也其緩辭也曰亡
乎人矣非人之所能也所以免有司之過也乃免牛乃
者亡乎人之辭也免牲者為之緇衣纁裳有司𤣥端奉
送至于南郊免牛亦然免牲不曰不郊免牛亦然　五
月不郊猶三望　冬大雩　十年夏四月五卜郊不從
乃不郊　公羊曰夏四月五卜郊不從乃不郊其言乃
不郊何不免牲故言乃不郊也　榖梁曰夏四月不時
也五卜強也乃者亡乎人之辭也　十七年秋九月辛
丑用郊　公羊曰九月辛丑用郊用者何用者不宜用
也九月非所用郊也然則郊曷用郊用正月上辛或曰
用然後郊　榖梁曰九月辛丑用郊夏之始可以承春
以秋之末承春之始葢不可矣九月用郊用者不冝用
也宫室不設不可以祭衣服不修不可以祭車馬器械
不偹不可以祭有司一人不備其職不可以祭祭者薦
其時也薦其敬也薦其羙也非享味也　襄公五年秋
大雩　七年夏四月三卜郊不從乃免牲　左氏曰孟
獻子曰吾乃今而後知有卜筮夫郊祀后稷以祈農事
也是故啟蟄而郊郊而後耕今既耕而卜郊冝其不從
也　榖梁曰夏四月不時也三卜禮也乃者亾乎人之
辭也　八年九月大雩　左氏曰秋九月大雩旱也
十一年夏四月四卜郊不從乃不郊　榖梁曰夏四月
不時也四卜非禮也　十六年秋大雩　十七年秋九
月大雩　二十八年秋八月大雩　昭公三年八月大
雩　左氏曰旱也　六年九月大雩　左氏曰旱也
八年秋大雩　十六年秋九月大雩　左氏曰旱也
二十四年秋八月大雩　左氏曰旱也　二十五年秋
七月上辛大雩季辛又雩　左氏曰秋書再雩旱甚也
　公羊曰秋七月上辛大雩季辛又雩又雩者何又雩
者非雩也聚衆以逐季氏也　榖梁曰秋七月上辛大
雩季辛又雩季者有中之辭也又有繼之辭也　定公
元年秋九月大雩　七年秋大雩　九月大雩　十有
二年秋大雩　十有五年鼷鼠食郊牛牛死改卜牛夏
五月辛􁁲郊　公羊曰鼷鼠食郊牛牛死改卜牛曷不
言其所食漫也夏五月辛亥郊曷為以夏五月郊三卜
之運也　榖梁曰不敬莫大焉　哀公元年鼷鼠食郊
牛改卜牛夏四月辛巳郊　榖梁曰此該郊之變而道
之也于變之中又有言焉鼷䑕食郊牛角改卜牛志不
敬也郊牛日展斛角而知傷展道盡矣郊自正月至于
三月郊之時也夏四月郊不時也五月郊不時也夏之
始可以承春以秋之末承春之始葢不可矣九月用郊
用者不冝用者也郊三卜禮也四卜非禮也五卜強也
卜免牲者吉則免之不吉則否牛傷不言傷之者傷自
牛作也故其辭緩全曰牲傷曰牛未牲曰牛其牛一也
其所以為牛者異有變而不郊故卜免牛也已牛矣其
尚卜免之何也禮與其亡也寕有嘗置之上帝矣故卜
而後免之不敢專也卜之不吉則如之何不免安置之
繫而待六月上甲始庀牲然後左右之子之所言者牲
之變也而曰我一該郊之變而道之何也我以六月上
甲始庀牲十月上甲始繫牲十一月十二月牲雖有變
不道也待正月然後言牲之變此乃所以該郊郊享道
也貴其時大其體其養牲雖小不偹可也子不志三月
卜郊何也郊自正月至于三月郊之時也我以十二月
下辛卜正月上辛如不從則以正月下辛卜二月上辛
如不從則以二月下辛卜三月上辛如不從則不郊矣
孝經孝治章子曰天地之性人為貴人之行莫大于孝
孝莫大于嚴父嚴父莫大于配天則周公其人也昔者
周公郊祀后稷以配天宗祀文王于明堂以配上帝是
以四海之内各以其職来祭夫聖人之徳又何以加于
孝乎　應感章事父孝故事天明事母孝故事地察長
㓜順故上下治天地明察神明彰矣
　先王祀天之禮見于經傳甚明而諸儒異説矛盾制
　始不明惟参考而公取之則坦然可舉大抵常禮嵗
　九郊雩明堂圜丘兆五帝于四郊也變禮有旅有類
　造有禱祠有柴望有告有用牲稽經可厯考也夏正
　之月祈榖于上帝詩之噫嘻郊特牲之迎長日春秋
　書郊左傳啟蟄而郊是也夏祈榖于上帝詩之噫嘻
　月令大雩帝春秋書大雩左傳龍見而雩是也季秋
　大享上帝于明堂詩之我將月令之大饗帝孝經宗
　祀文王于明堂是也冬至日祀天于圜丘詩昊天有
　成命大司樂于地上之圜丘奏之禮器因吉土以享
　于郊是也兆五帝于四郊則小宗伯所掌月令迎氣
　是也此嵗凡九祭皆祀天神鄭氏之説是矣然五帝
　與昊天同稱帝不與昊天同稱天六天之説出於
　䜟緯不攻自破矣王肅謂祭天嵗二冬至祭天春祈
　農事而已迎氣明堂皆祭人帝若此則噫嘻祈榖我
　將天右孝經配上帝周禮禋祀五帝皆非祭天可也
　肅之為説又不通矣参而取之一天六帝嵗有九祭
　常禮之不可易者也若其變禮則大故有旅大宗伯
　國有大故則旅上帝禮器大旅具矣是也師後有類
　造肆師類造為位㤗誓類于上帝是也旅陳類聚則
　合上帝五帝而一祭焉者也大烖有禱祠肆于上下
　神祇雲漢上帝不臨春秋大雩書旱之類是也廵狩
　有柴望舜典至于岱宗柴詩時邁禮器升中郊特牲
　適四方先柴是也至于禪有肆類代有告革命有柴
　作邑有用牲亦事天之變禮也就陽故于南郊因地
　故于圜丘至敬故掃地燔柴故于㤗壇此冬祀祈榖
　之所同也蒼璧牲幣放其色樂以圜鍾為宫所以禮
　之也四圭有邸牲用騂樂奏黄鍾所以祀之也大圭
　素車大裘陶匏槀秸蒲越犧尊疏布幂樿杓太羮用
　犢貴誠質也鎮圭玉路大常璪十有二疏被衮畫布
　幂彛或則天數或明天道又以致其文焉夫事天之
　禮豈一而足哉先儒以圜丘蒼壁為冬祀南郊四圭
　為春郊大裘無旒乗素車被衮為魯禮祭天無祼不
　用彛皆考之未詳者也禮神之牲幣玉則燔之祀神
　之牲玉則薦之䧏之而後禮禮之而後祀南言其方
　圜言其形大裘而冕則被衮矣素車玉路乗之各有
　時亦兼文質而已秬鬯以事上帝大旅陳奠彛則雖
　無祼猶設彛故酒正言五齊三酒以實八尊而幂人
　疏慮亦為祭祀言之為可攷矣大旅張氊案設皇邸
　祀五帝則張大次小次設重帟重案昊天上帝亦張
　設之為可知矣大報天而主日故典瑞言晋大圭執
　鎮圭以朝日掌次年朝日祀五帝則行于郊祀可知
　非實柴圭璧之祀矣祀五帝沃尸盥則郊祀有尸矣
　然裘冕二人執戈送尸則尸乃配侑之尸也與魯之
　所用郊雩也其見于經傳則詳矣郊用夏正魯于四
　月失禮也雩用龍見月令于仲春秦書也明堂兼饗
　五人帝侑以五官主于宗祀故于室堂而禮文于郊
　祀詩有牛羊似與用犢不合葢配侑之大牢歟帝牛
　必在滌三月稷牛唯具則帝之牲與配牲各有不同
　矣郊配以稷明堂祀文王考之詩孝經明矣鄭以禘
　郊祖宗皆為配天以禘其祖之所自出與后稷所配
　皆為感生帝于經未有攷也曰昊天上帝曰五帝則
　吾嘗聞之學者當信經䜟緯不足惑也禮天地兆五
　帝器宜有七而六者兆于四郊則從四方之色而已
　古祭天之禮一嵗已九又有變禮非王者所盡行則
　有攝位之禮矣禮莫重于祀祀莫重于天故卜日誓
　戒具修皆致其嚴大饗不問卜者不徧問五帝云爾
　太宰言祀五帝前期十日帥執事而卜日非不卜也
　常祀多分有時乎合大饗是也變禮多合有時乎分
　巡狩柴望是也常禮則備變禮則略故曰大旅具矣
　不足以饗帝類造禱祠柴告則又略于旅矣有故則
　旅故存奠彛廞樂器豈非以其凶災邪類或用于禪
　或用于師柴或用於狩或用于革其理一也旅掌于
　大宗伯類造掌于小宗伯則其隆殺可知告與用牲
　則又其略矣雩有二龍見常也旱暵變也其禱一也
　魯之郊禘非禮也則大雩豈得為禮乎自郊徂宫則
　雩其禱之先歟作樂于豫亨于鼎立廟也于渙均是
　事天而所因之時異也惟聖人為能饗帝仁人之事
　天如事親然則茍盡事天饗帝之道則禮雖先王
　未之有可以義起也


周禮大宰祀五帝則掌百官之誓戒與其具脩前期十
日帥執事而卜日遂戒及執事眡滌濯及納亨贊王牲
事及祀之日贊玉幣爵之事祀大神示亦如之　牧人
凡隂祀用黝牲毛之　大宗伯之職以玉作六器以黄
琮禮地牲幣各放其器之色　凡祀大神享大鬼祭大
示帥執事而卜日宿眡滌濯涖玉鬯省牲鑊奉玉齍詔
大號治其大禮詔相王之大禮若王不與祭祀則攝位
凡大祭祀王后不與則攝而薦豆籩徹　王大封則先
告后土　小宗伯大烖及執事禱祀于上下神示　肆
師之職社之日涖卜来嵗之稼　典瑞兩圭有邸以祀
地旅四望　玉人兩圭五寸有邸以祀地以旅四望
大司樂以六律六同五聲八音六舞大合樂以致鬼神
示　乃奏大簇歌應鍾舞咸池以祭地示凡樂五變而
致介物及土示　凡樂函鍾為宫大簇為角姑洗為徴
南吕為羽靈鼓靈鼗孫竹之管空桑之琴瑟咸池之舞
夏日至於澤中之方邱奏之若樂八變則地示皆出可
得而禮矣　大祝六號三曰示號建邦國先告后土
家宗人凡以神仕者以夏日至致地示物鬽
尚書武成底商之罪告于皇天后土
毛詩昊天有成命郊祀天地也　雲漢上下奠瘞靡神
不宗
禮記王制䘮三年不祭唯祭天地社稷為越紼而行事
　天子祭天地　祭天地之牛角繭栗　禮噐天地之
祭倫也　因天事天因地事地　祭法瘞埋於泰折祭
地也　曲禮天子祭天地嵗徧
孝經應感章事母孝故事地察天地明察神明彰矣
　王者父天母地奉事之理宜均而周禮宗伯無祭地
　之文以經考之祭天之禮一嵗四行而祭地獨行於
　夏日至何其詳略之不同歟葢父尊而不親母親而
　不尊土之於人也親而不尊天尊而不親王者之於
　地也親之其祭之若簡為有杜焉周禮之稱地示有
　五曰地示曰大示曰土示曰后土曰杜為名不同而
　皆祭地之禮也祀天之禮雖諸侯不得僭而社通於
　庻民尊親之别也祭地之禮等於天者惟夏日至之
　一祭與大災之禱祠社則降殺矣周禮於祭地所載
　猶略以大宰大宗伯推之則凡無異文者大抵同於
　天也神州之説出於䜟緯鄭氏述之以經有牲玉樂
　舞之異文離而二之不知禮神祀神同在一祭而方
　丘奏樂泰折瘞埋同在北郊之地初不可析而二之
　也禮曰祭帝於郊所以定天位也祀社於國所以列
　地利也又曰社所以神地道也地載萬物天垂象取
　財於地取法於天是以尊天而親地也故教民美報
　焉又曰明乎郊社之義治國其如指諸掌乎以社配
　帝又以配郊又謂之神地道則社之為祭地而以親
　地下逹於民豈不明哉然則宗伯之不言祭地舉社
　稷而見之同乎血祭又可知矣何必牽合䜟緯為神
　州之説乎今故依經黜傳以為祭地三譜如左其社
　稷見别説
　廵狩至方岳有柴望無祭地之文葢大㑹同大師皆
　立軍社又宜于社而後行社主常在軍不待所至而
　祭亦尊天親地之義也
　先儒論合祭大抵以宗伯無祭地之文與柴望不及
　地為㩀是未知古之祭社通於祭地也
　　　(按二條係申明説内未盡之意附録於後者自/應於前文平列原本每條遁低一格乃傳冩之)
　　　(誤今/改正)


周禮内宰凡建國佐后立市祭之以隂禮(鄭司農云祭/之以隂禮者)
(市中之社先/后所立社也)大司徒之職設其社稷之壝而樹之田主
各以其野之所宜木遂以名其社與其野　小司徒之
職凡建邦國立其社稷正其畿疆之封　州長若以嵗
時祭祀州社則屬其民而讀灋　封人掌設王之社壝
為畿封而樹之凡封國設其社稷之壝封其四疆造都
邑之封域者亦如之令社稷之職　鼓人以靈鼓鼓社
祭　舞師掌教帗舞帥而舞社稷之祭祀　牧人凡隂
祀用黝牲毛之　媒氏凡男女之隂訟聼之於勝國之
社其附於刑者歸之於士　大宗伯之職以血祭祭社
稷五祀五嶽　王大封則先告后土　小宗伯之職掌
建國之神位右社稷　若大師則帥有司而立軍社奉
主車凡天地之大烖類社稷則為位　肆師之職立次
社用牲幣(注謂/社稷)　凡師甸用牲於社宗則為位　封於
大神　凡師不功則助牽主車　社之日涖卜来嵗之
稼　鬯人凡祭祀社壝用大罍　司服祭社稷五祀則
希冕　大司樂乃奏大簇歌應鍾舞咸池以祭地示(注/謂)
(地示郊/及社稷)　大祝國有大故天烖彌祀社稷禱祠大師宜
于社設軍社及軍歸獻于社則前祝　大㑹同宜于社
建邦國先告后土用牲幣　小祝有㓂戎之事則保郊
祀于社　䘮祝掌勝國邑之社稷之祝號以祭祀禱祠
焉　大司馬之職中春教振旅遂以蒐田有司表貉誓
民鼓遂圍禁火幣獻禽以祭社　若師有功則左執律
右秉鉞以先愷樂獻于社若師不功則厭而奉主車
量人營軍之壘舍量其市朝州涂軍社之所里　小子
掌珥于社稷　大司㓂之職大軍旅涖戮于社　士師
若祭勝國之社稷則為之尸　匠人營國左祖右社
尚書甘誓弗用命戮于社　湯既勝夏欲遷其社不可作
夏社　泰誓上宜于冢土　泰誓下郊社不脩　召誥
越翼日戊午廼社于新邑牛一羊一豕一
毛詩甫田以我齊明與我犧羊以社以方　緜乃立冡
土戎醜攸行　雲漢祈年孔夙方社不莫　載芟春籍
田而祈社稷也載芟載柞其耕澤澤千耦其耘徂隰徂
畛侯主侯伯侯亞侯旅侯彊侯以有嗿其饁思媚其婦
有依其士有略其耜俶載南畝播厥百榖實函斯活驛
驛其逹有厭其傑厭厭其苗緜緜其麃載穫濟濟有實
其積萬億及秭為酒為醴烝畀祖妣以洽百禮有秘其
香邦家之光有椒其馨胡考之寧匪且有且匪今斯今
振古如兹　良耜秋報社稷也畟畟良耜俶載南畝播
厥百穀實函斯活或来瞻女載筐及筥其饟伊黍其笠
伊糾其鏄斯趙以薅荼蓼茶蓼朽止黍稷茂止穫之挃
挃積之栗栗其崇如墉其比如櫛以開百室百室盈止
婦子寧止殺時犉牡有捄其角以似以續續古之人
禮記曲禮國君去其國止之曰柰何去社稷也　國君
死社稷　問國君之年長曰能從宗廟社稷之事矣㓜
曰未能從宗廟社稷之事也　王制䘮三年不祭唯祭
天地社稷為越紼而行事　諸侯祭社稷　月令仲春
之月擇元日命民社孟冬之月天子乃祈来年于天宗
大割祠于公社　季冬之月乃命大史次諸侯之列賦
之犧牲以共皇天上帝社稷之饗　曽子問孔子曰諸
侯適天子命祝史告于社稷宗廟山川　世子生以名
徧告及社稷　禮運命降于社之謂殽地　祀社于國
所以列地利也　禮行于社而百貨可極焉　故自郊
社祖廟山川五祀義之脩而禮之藏也　禮器社稷山
川之事鬼神之祭體也　三獻爓(謂三獻/祭社稷)　三獻文(謂/祭)
(社/稷)　郊特牲郊特牲而社稷太牢　社祭土而主隂氣
也君南鄉於北牖下答隂之義也日用甲用日之始也
天子大社必受霜露風雨以逹天地之氣也是故䘮國
之社屋之不受天陽也薄社北牖使隂明也社所以神
地之道也地載萬物天垂象取財於地取法於天是以
尊天而親地也故教民美報焉家主中霤而國主社示
本也唯為社事單出里唯為社田國人畢作唯社邱乘
共粢盛所以報本反始也季春出火為焚也然後簡其
車賦而厯其卒伍而君親誓社以習軍旅左之右之坐
之起之以觀其習變也而流示之禽而鹽諸利以觀其
不犯命也求服其志不貪其得故以戰則克以祭則受
福　明堂位春社秋省而遂火蜡天子之祭也　大傳
牧之野武王之大事也既事而退柴於上帝祈於社宗
廟嚴故重社稷重社稷故愛百姓　祭法王為羣姓立
社曰大社王自為立社曰王社諸侯為百姓立社曰國
社諸侯自為立社曰侯社大大以下成羣立社曰置社
是故厲山氏之有天下也其子曰農能殖百穀夏之衰也周棄
繼之故祀以為稷共王氏之霸九州也其子曰后土能平九州故
祀以為社　祭統事宗廟社稷　崇事宗廟社稷則子孫順孝
　祭義諸侯為籍百畝冕而青紘躬秉耒以事天地山
川社稷　建國之神位右社稷　中庸郊社之禮所以
事上帝也明乎郊社之禮禘嘗之義治國其如指諸
掌乎　王制天子社稷皆大牢諸侯社稷皆少牢
春秋莊公二十三年夏公如齊觀社　左氏曰非禮也
曹劌諫曰不可夫禮所以整民也故㑹以訓上下之則
制財用之節朝以正班爵之義帥長㓜之序征伐以討
其不然諸侯有王王有廵狩以大習之非是君不舉矣
君舉必書書而不法後嗣何觀　莊公二十五年六月
辛未朔日有食之鼓用牲於社　左氏曰六月辛未朔
日有食之鼓用牲於社非常也唯正月之朔慝未作日
有食之於是乎用幣於社伐鼓於朝　公羊曰日食則
曷為鼓用牲於社求乎隂之道也以朱絲營社或曰脅
之或曰為闇恐人犯之故營之　榖梁曰言日言朔食
正朔也鼓用牲於社鼓禮也用牲非禮也天子救日置
五麾陳五兵五鼓諸侯置三麾陳三鼓三兵大夫擊門
士撃柝言充其陽也　秋大水鼓用牲扵社扵門(按秋/大水)
(一條亦係莊公二十五年事原本/誤増春秋二字作另行書今改正)　左氏曰秋大水鼓
用牲於社扵門亦非常也凡天災有幣無牲非日月之
眚不鼓　公羊曰秋大水鼓用牲扵社扵門其言扵社
扵門何扵社禮也扵門非禮也　榖梁曰髙下有水災
曰大水既戒鼓而駭衆用牲可以已矣救日以鼓兵救
水以鼓衆　三十年九月庚午朔日有食之鼓用牲於
社　左傳閔公二年間於兩社(杜預云兩社周社/亳社兩社之間)　文
公十五年六月辛丑朔日有食之鼓用牲於社　左氏
曰非禮也日有食之天子不舉伐鼓於社諸侯用幣於
社伐鼓於朝
左傳襄公二十四年楚子使薳啟疆如齊聘齊社蒐軍
實使客觀之　二十五年鄭入陳陳侯免擁社祝祓社
乃還　三十年鳥鳴於亳社如曰嘻嘻甲午宋大災
昭公十年秋七月平子伐莒取郠獻俘始用人於亳社
　二十九年蔡墨對魏獻子曰五行之官是謂五官實
列受氏姓封為上公祀為貴神社稷五祀是尊是奉木
正曰句芒火正曰祝融金正曰蓐收水正曰元冥土正
曰后土　獻子曰社稷五祀誰氏之五官也對曰顓頊
氏有子曰犁為祝融共工氏有子曰勾龍為后土此其
二祀也后土為社稷田正也有烈山氏之子曰柱為稷
自夏以上祀之周棄亦為稷自啇以来祀之
定公四年衛祝佗曰且夫祝社稷之常𨽻也社稷不動
祝不出竟官之制也君以軍行祓社釁鼓祝奉以從
哀公四年六月辛丑亳社災　公羊曰六月辛丑蒲社
災蒲社者何亡國之社也社者封也其言災何亡國之
社葢揜之揜其上而柴其上蒲社災何以書記災也
穀梁曰亳社者亳之社也亳亡國也亡國之社以為廟
屏戒也其屋亡國之社不得逹上也　左傳哀公七年
以邾子益来獻於亳社　曹人夢衆君子立於社宫
論語八佾哀公問社於宰我宰我對曰夏后氏以松殷
人以栢周人以栗曰使民戰栗子聞之曰成事不説遂
事不諌既徃不咎
孟子盡心下孟子曰民為貴社稷次之君為輕是故得
乎邱民而為天子得乎天子而為諸侯得乎諸侯而為
大夫諸侯危社稷則變置犧牲既成粢盛既潔祭祀以
時然而旱乾水溢則變置社稷
　先王之於地也親之親之故有社焉有社故有社稷
　五土之神稷五榖之神人非土穀不生故自天子至
　扵庻人皆親而事之不嫌於下逹而禮則有隆殺焉
　祈於籍田蒐於仲春報於秋蜡於冬天子之禮也而
　諸侯大蜡之禮則殺民社則春秋之祭而已天子諸
　侯社有三而勝國社與焉其二以盡祈報之誠其一
　以示監戒之義禮不嫌於數祀不嫌於廣皆親地之
　義也於市則有市社於軍則有軍社烖有類故有彌
　行有宜宫有珥行戮獻凱無時不在又禮之變者也
　諸侯之封胙土於社行則告師則奉以行而専以保
　社稷為孝亦親之而已矣曰大社王社曰國社侯社
　曰置社名之殊也王具四方之色其廣五丈諸侯各
　以方色其廣半之制之殊也太牢少牢犧羊牲之殊
　也咸池帗舞樂之殊天子嵗四諸侯三民社二祭之
　殊也其親地同而隆殺則有禮也王之南鄉答隂
　也常禮用甲日之始也它或用戊或吉而已常祀以
　牲幣天災則有幣而無牲事之宜也希冕大罍於其
　質而已牲用黝報則用犉隂之類地之色也應鍾靈
　鼓地示之樂也田圭田祖也社主以石木以所宜因
　其産也周人以栗以所宜無它義也宰我鑿之曰使
　民戰栗故夫子不取焉古祭必先田而社田畢作君
　親誓以習軍旅如齊觀社盖觀齊之軍實内政變周
　昉乎此矣仲春火幣獻禽以祭社而出火以季春先
　火田而民咸從之也郊特牲言出火而後誓社意其
　非周制乎而亳社則周制也注以為誤闕疑可也社
　在雉門之右籍田而祈社稷非曰社在籍田也社所
　以神地道稷所以祭百種而曰獨祭勾龍棄者王肅
　之偏見也日食伐鼓於社抑隂也諸侯伐鼔於朝未
　純乎君自責以尊太陽也用牲伐鼓魯之失禮且僭
　也水而鼓用牲則又甚矣謂伐鼓責上公諸儒之鑿
　説也勝國之社屋之隂訟聼焉刑官為之尸皆隂之
　義所以别周社也周之亳社勝國也宋亦亳社雖商
　後而封於周不得自私其社也先王之祀上下逹禮
　未有如社稷者也耕耨歛藏人力所可勉旱乾水溢
　則係於神祗故凡先王神祗之事皆為民祈報也天
　尊地親故事之不同噫嘻事之以誠載芟事之以力
　載芟良耜人事盡矣不敢謂人事之盡而忽於神也
　故祈焉不敢謂人事之盡而忘於神也故報焉祈非
　吾過求也振古如兹矣報非止於今也欲其有繼焉
　所謂以似以續續古之人者涖卜来嵗之稼之意也
　諸侯危社稷而變置者古有之矣旱乾水溢而變置
　社稷者未聞焉孟子謂民為貴社稷次之故舉是禮
　以言人君固不可舍己而求之神也雲漢之詩曰祈
　年孔夙方社不莫又曰自郊徂宫后稷不克宫社宫
　也意吾常禮之未修則祈社修矣意吾變禮之未舉
　而郊宫徂矣而終不敢以責神也自反而已自勉而
　已周之先王其於豐凶之際所以敬事社稷者葢如
　此湯既勝夏欲遷其社不可先儒未有深明之者以
　棄易柱則當以禹易勾龍或曰禹王禮不可祀以公
　或曰商不可以配禹于社是説非也聖人無私心禮
　無定尊后稷周之祖而奉以為社宋商後而立亳社
　何嫌之有夏社之不可遷其以勝國之故乎夏社之
　在商猶亳社之在周也禹之不可配夏社而三社之
　不可二配也明矣故社稷國之主也兵農之事繫焉
　古兵出于鄉遂邱乗其本在社有社斯有民有民斯
　有兵乃立冡土戎醜攸行故奉之主車戮則行焉勝
　則獻焉報本反始焉耳言公社以别私言民社以别
　官王與諸侯為羣姓立者公也自為立者私也里社
　民社也百室以上官社也命民社則下通于二十五
　家之里社大割祠于公社則王之大社而已事地之
　禮有公而又有私親地也尊無二上故事天明獨行
　于天子而無二尊事地察故下逹于庶人而且有公
　私焉尊親之辨如此

周禮酒正凡祭祀以法共五齊三酒以實八尊幂人祭
祀以䟽布巾幂八尊以畫布巾幂六􁂜司尊􁂜掌六尊
六􁂜之位詔其酌辨其用與其實春祠夏禴祼用鷄􁂜
鳥􁂜皆有舟其朝踐用兩獻尊其再獻用兩象尊皆有
罍諸臣之所昨也秋嘗冬蒸祼用斝􁂜黄􁂜皆有舟其
朝獻用兩著尊其饋獻用兩壺尊皆有罍諸臣之所昨
也凡四時之間祀追享朝享祼用虎􁂜蜼􁂜皆有舟其
朝踐用兩大尊其再獻用両山尊皆有罍諸臣之所昨
也大抵古之祭有明水鬰鬯五齊三酒明水鬰鬯實于
八尊每祭用二尊而兩之尊皆有罍合而為八尊葢分
而言之則曰􁂜曰尊曰罍合而言之則􁂜與罍皆得謂
之尊記曰黄目鬱氣之上尊是􁂜得謂之尊也又曰夫
人東酌罍尊是罍得為之尊也司尊􁂜每祭四尊而皆
有罍則酒正之八尊合尊與罍言之葢可知也泛齊醴
齊盎齊緹齊實于四尊沈齊三酒實于四罍其設之也
明水鬰鬯在室泛齊醴齊在户盎齊緹齊在堂沈齊三
酒在下故禮運曰元酒在室醴醆在户粢緹在堂澄酒
在下澄酒即清酒也舉元酒則見鬱矣舉醴則見泛矣
舉緹則見盎矣舉澄酒則見沈齊事酒昔酒矣其位則
明水泛齊盎齊在右欎鬯醴齊緹齊在左沈齊三酒之
位亦自右而左焉特牲尊于户東元酒在西是其序也
隨其祭之所用則鷄􁂜斝􁂜虎􁂜皆實明水鳥􁂜黄􁂜
蜼􁂜皆實鬰鬯獻尊著尊大尊皆實泛齊醴齊壺尊象
尊山尊皆實盎齊緹齊罍皆實沈齊三酒可知也其巾
則尊罍皆用疏布􁂜皆用畫布盖明水設而不酌貴本
而已欎鬯酌而不飲貴臭而已故􁂜皆以畫布幂之質
必被之以文也五齊三酒酌而用之者皆以疏布幂之
文必本之以質也是禮也大祭中祭小祭皆偹設之特
異其酌數器量而已故曰凡祭祀以法共五齊三酒以
實八尊也葢古之大祭祀凡九獻而二祼加爵不與焉
王及后各四諸臣一祭之正也王后酌在户在堂之四
齊諸侯為賔酌在下之沈齊尸酌王以清酒酢后以昔
酒酢賔以事酒而尊卑之義明矣其二祼以鬱鬯其加
爵三酒而敬文之義全矣其酌之也鬰齊獻酌則酌之
以獻神也醴齊縮酌則以茅縮之也盎齊涗酌則涗于
清也凡酒修酌則治之也泛與醴同用于朝獻緹沈與
盎同用于饋獻則其酌宜亦同歟五齊獨用于尸三酒
兼用于酢故齊酒不貳皆有器量而已三酒則貳焉貳謂
謂副益之也其益之也視其用之多寡故大祭三貳中
祭冉貳小祭一貳皆有酌數詩曰酒醴維醹酌以大斗
葢古之用酒也必有大器以盛酒醴設于八尊之外然
後以大斗酌之實于尊焉三貳者四酌之也再貳者三
酌之也一貳者冄酌之也其酌之多也抑又有數焉三
酒有貳五齊不貳而曰齊酒何也葢分而言之則曰齊
曰酒合而言之則齊亦可為之酒坊記曰醴酒在室實
其證也用五齊尊者濁而卑者清于其質也用三酒尊
者清而卑者濁于其美也先明水而欎鬯次之五齊又
次之三酒又次之由室中至于堂下先道而後事先古
而後今先尊而後卑之義也五齊三酒以實八尊其説
盡于此矣吾以三鄭杜子春崔靈恩賈公彦聶崇義
與王安石陳祥道陸佃之説考之無一合者葢不以經文
為正而附益穿鑿以失其本旨故互有得失而莫之能
通記曰凡尊皆上元酒葢凡用尊則以明水為上而已
非謂每尊加之以明水元酒也鄭氏專執五齊皆加明
水之説是以司尊彝所用之尊罍不能備五齊之實遂
變其説曰唯大事于太廟偹五齊三酒崔靈恩又從而
廣之曰祫備五齊合十八尊禘用四齊合十六尊時祭
用二齊合十二尊聶崇義祖其説于六尊圖亦曰一實
明水一實醴齊一實明水一實盎齊是皆經文之所無
而臆為之説者也經稱凡祭祀則初無大中小之别也
司尊彛于時祭禘祫同用二彛四尊四罍初無十八尊
十六尊十二尊之别也彼見特牲之户西少牢房户
間皆有元酒故謂五齊必以元酒加之殊不知天子諸
侯奠用鬯故元酒在室卿大夫以下奠用醴故元酒在
户烏得以卿大夫之禮而推天子之禮哉陳祥道牽于
西酌犧象東酌罍尊與夫人薦盎之文乃謂犧象所實
泛與醴也罍尊所實盎以下也若然則罍當有六與犧
象四合為十尊不得止為之八尊矣葢夫人薦盎與東
酌罍尊本不相因曰君夫人則諸侯之禮也禮記所言
又雜有虞夏商周之禮焉背司尊􁂜之經文而取諸侯
之禮謂王禮之證吾未見其可也陸佃圖五齊三酒
之位自室至于堂下其尊十有八尊之外加以明水元
酒二尊其位則室户二尊而在堂在下皆三尊焉考諸
經文亦莫之合六尊六􁂜既分用于時祭禘祫之禮則
室中之二尊當以何尊乎且司尊􁂜所用止于四尊罍
為諸臣之所昨則陳于堂下可知今也五在上而三在
下是五尊而三罍也于司尊􁂜所言又不合矣葢其説
起于元酒明水為二物而不知舉澄酒足以見事酒昔
酒沈齊故數既不合而位亦舛矣周禮有明水而無元酒
則明水即元酒也司烜氏掌以夫遂取明火于日
以鑒取明水于月以共祭祀之明齍明燭共明水火司
㓂奉其明水火皆言元酒則明水元酒之非二物可知
也郊特牲言酒醴之美元酒明水之尚非以元酒明水
為二物也加于齊則謂之明水加于酒則謂之元酒大
夫士之祭葢有不備五齊而獨用三酒者也今其説曰
元酒在室則明水亦在室可知是離元酒明水而二之
也其圖則合八尊而為十則于經無所見矣是不知明
水之先扵欎鬯而實之􁂜也沈齊賔之所酌故不在堂
而在下今也列之于堂則象尊壺尊山尊皆當用三而
虚其一罍可也若實諸罍而厠諸六尊之列而名義兩
乖矣而可哉王安石謂八尊者設而不酌司尊􁂜之罍
則設而酌之于經既無所考又謂大祭三貳中祭再貳
小祭一貳皆為所設之副尊果如其言則大祭祀之所
設所酌共為尊􁂜四十有二矣先王之為禮不若是之
繁也陳祥道及禮圖駮議皆用設而不酌之説駮議又
益之曰祼以一􁂜盛明水一􁂜盛鬯獻以一尊盛元酒
一尊盛齊則鬯常上明水齊常上元酒是又指元酒明
水為二物而加之以臆説也且玉藻曰凡尊皆上明水
而不曰上元酒則明水之與元酒决非二物何别于鬯
齊哉鄭氏于幂人謂六􁂜獨用于宗廟亦未然也至尊
雖無祼然大宗伯扵祀大神祭大示涖王鬯記言粢盛
秬鬯以事上帝則鬯未嘗不用于天也特陳而不灌耳
􁂜尊之數必無異于宗廟也今故合諸家之説而取其
長一􁂜實明水一􁂜實鬯明水即元酒五齊不貳三酒
有貳王后酌四諸侯酌一與室户堂下之位皆用鄭氏
説諸侯為賔酌沈齊與三酒之用從崔靈恩之説凡祭
皆用五齊三酒用陳祥道説其酌用王安石説惟八尊
之實與其陳數及巾冪之用盡去諸家之説専以經文
為正
　
　
　帝王經世圖譜卷五
欽定四庫全書
　帝王經世圖譜卷六
　　　　　　　　　　　宋　唐仲友　撰
　　明堂五室之圖
　　月令明堂之圖
　　明堂諸侯朝位之圖
　　九采之圖(闕/)
　　新定明堂制度圖
　　新定明堂制度圖法
　　廟室昭穆禘祫諸圖
　　六義四始之圖
　　五聲配合之譜
　　七音清濁之次
　　七音配合之譜
　　十二律旁通配合之譜
　　十二律得數多寡損益相生之譜
　　七音相生十二律還相生之譜
　　十二管還相為宫之圖
　　十二律合聲之譜
　　十二律推變増衍之譜
　　三宫六變之譜
　　律度量衡相通之譜





周禮考工記匠人營國夏后氏世室堂脩二七廣四脩
一五室三四步四三尺(鄭氏注堂上為五室象五行也/三四步室方也四三尺以益廣)
(也木室于東北火室于東南金室于西南水室于西北/其方皆三步其廣益之以三尺土室于中央方四步其)
(益益之以四尺此五室居/堂南北六丈東西七室)九階四旁兩夾䆫白盛門堂
三之二室三之一殷人重屋堂脩七尋堂崇三尺四阿
重屋周人明堂度九尺之筵東西九筵南北七筵堂崇
一筵五室凡室二筵
詩我將祀文王于明堂也我將我享維羊維牛維天其
右之儀式刑文王之典日靖四方伊嘏文王既右享之
我其夙夜畏天之威于時保之
禮記月令孟春之月天子居青陽左个仲春之月天子
居青陽太廟季春之月天子居青陽右个孟夏之月天
子居明堂左个仲夏之月天子居明堂太廟季夏之月
天子居明堂右个中央土天子居太廟太室孟秋之月
天子居總章左个仲秋之月天子居總章太廟季秋之
月天子居總章右个是月也大饗帝孟冬之月天子居
𤣥堂左个仲冬之月天子居𤣥堂太廟季冬之月天子
居𤣥堂右个　玉藻天子玉藻十有二旒前後䆳延龍
卷以祭𤣥端而朝日於東門之外聴朔於南門之外閠
月則闔門左扉立于其中　明堂位昔者周公朝諸候
于明堂之位天子負斧依南鄉而立三公中階之前北
面東上諸侯之位阼階之位西南北上諸伯之國西階
之西東面北上諸子之國門東北面東上諸男之國門
西北面東上九夷之國東門之外西面北上八蠻之國
南門之外北面東上六戎之國西門之外東面南上五
狄之國北門之外南面東上九采之國應門之外北面
東上四塞世告至此周公明堂之位也　樂記祀乎明
堂而民知孝　祭義祀乎明堂所以教諸侯之孝也
大戴禮明堂明堂者古有之也凡九室一室而有四户
八牖三十六户七十二牖以茅葢屋上圓下方明堂者
所以明諸侯尊卑外水曰辟雍南蠻東夷北狄西戎明
堂月令赤綴户也白綴牖也二九四七五三六一八堂
高三尺東西九筵南北七筵上圓下方九室十二堂室
四戸户二牖其宫方三百步在近郊近郊三十里或以
為明堂者文王之廟也朱草日生一葉至十五日生十
五葉十六日一葉落終而復始也周時徳澤洽和蒿茂
大以為宫柱名為蒿宫也此天子之路寢也不齊不居
其屋待朝在南宫揖朝出其南門(記用九室謂法龜文/故取此數以明其制)
(也四案大戴禮此注在二/九  七五三六一八句下)
孝經孝治章孝莫大於嚴父嚴父莫大於配天則周公
其人也昔者周公郊祀后稷以配天宗祀文王於明堂
以配上帝是以四海之内各以其職來祭夫聖人之徳
又何以加於孝乎
孟子梁惠王下齊宣王問曰人皆謂我毁明堂毁諸已
乎孟子對曰夫明堂者王者之堂也王欲行王政則勿
毁之矣
白虎通曰明堂上圓下方八䆫四闥上圓法天下方法
地八䆫象八風四闥法四時九室法九州十二坐法十
二月三十六戸法三十六兩七十二牖法七十二風
晏子春秋曰明堂之制下之潤濕不及也上之寒暑不
入也木工不鏤示民之節也然後以蒿為柱表其儉質
也
　明堂之制雖不詳見經傳其制尚畧可考諸儒各執
　所傳聚訟而不通起于考工記經文質畧大抵舉隅
　互見亦考之未精耳本朝李泰伯作明堂定制度刪
　摭諸家異同考工記月令大戴記白虎通之説較諸
　鄭康成蔡邕李謐聶崇義為近矣而猶有未盡者亦
　考經未精通也謂南北七筵東西九筵各用其半四
　堂之脩不等一不可也用其半則三筵有半僅三丈
　一尺而已祭祀之時登歌鐘聲彛尊在堂自簷之内
　為地三丈一尺何以容之況王者于此聴朔祀帝百
　官在列四海來祭而以脩三丈一尺之堂聴之不亦
　陋乎二不可也營造之法脩廣崇高畧須相稱以脩
　三丈一尺之堂而崇九尺不亦太高乎三不可也王
　者㑹朝諸侯正在明堂獨褊其南北此為何意四不
　可也䆫闥設于堂之前楹則諸侯之位當于何所容
　戸牖設于室之四面二筵之中尚可酌獻跪起乎五
　不可也九階著于考工必以為十二階朝位止乎應
　門而必虚設臯庫不亦衍乎六不可也臨諸候以九
　尺之堂而室堂無階級之間是尊已而卑神七不可
　也考工三代之制雖異其名皆明堂也其制相沿所
　異者夏度以步商度以尋周度以筵夏啇崇三尺周
　崇一筵自狭而廣自下而髙而已其制度未始改也
　夏堂脩二尺七則四面之堂各脩七步矣廣四脩一
　則東西九步南北七步矣東西雖九歩而虚其二則
　四堂之脩均矣五室三四步四三尺者總之而面十
　二步一室而面十二尺也九階者四堂二而太室一
　也四旁兩夾䆫者八室而四闥室中之制也白盛白
　綴牖也牖白綴則户赤綴矣門堂三之二居四堂三
　之二也室三之一一門而二室三分之也夏后之制
　儉矣五室合方二十四步堂脩止七步可以無重屋
　也啇人度以尋則皆增四之一故商謂之重屋者始
　重屋也堂脩七尋與堂脩二七一也夏舉其二面商
　言其一面也堂崇三尺記其沿于夏也唐虞至儉猶
　土階三尺夏之堂不崇一尺明矣康成臆説也禹卑
　宫室然而致孝于鬼神其不褊明堂之制決矣商崇
　三尺言基也周崇一筵言陛也陛九尺則基四尺有
　五寸矣周堂之崇其不遽三倍于商人明矣四阿所
　以為上圓也重屋所以為四阿也周人明堂明堂之
　名舊矣舉明堂以見世室重屋之皆明堂也度九尺
　之筵則又增商人廣脩九之一也東西九筵即廣四
　脩一也南北七筵即堂脩二七堂脩七尋也堂崇一
　筵則再倍亍商矣五室猶夏之五室也凡室二筵即
　三四步四三尺也總之而十二筵分之而十有八尺
　也諸儒不能通而妄分以為宗廟路寢明堂而紛紜
　之論起矣堂各居十二辰之位月令明甚而謂堂亦
　在四隅則先儒之失矣東西九筵南北七筵舉毎堂
　之脩耳而謂五室十二堂總在九筵七筵之内則又
　先儒之失也今據考工為本參以月令白虎通于國
　之陽畫地四面方二百四十筵于中取方二十四筵
　以為五室毎室方二筵積三十六筵虚其十六筵室
　之兩旁為䆫合八䆫子午卯酉所虚二筵開四闥總
　謂之太廟中央四隅為五室縱横數之為九室四阿
　重屋上圓下方崇于堂一筵前為一階以通明堂太
　廟室之外東西虚各四筵南北虚各二筵占地脩十
　筵廣十四筵南北之堂廣十四筵脩七筵崇一筵三
　在前四在後以設其户牖上為重屋横六楹以為五
　間左右个直前三楹如个字之形每楹間二牖一户
　太廟敞其前凡一堂為九户十八牖三面之堂亦如
　之四堂八个三十六戸七十二牖面各二階與太室
　合為九階堂之四隅以為四阿堂皆有門居堂三之
　二門堂各有室居門堂三之一外為應門雉門設兩
　觀參之考工記大戴禮白虎通制度無一不合計其
　室堂門庭之脩廣不儉不侈可以遵用以是為天子
　布政之宫以聴朔視朝而饗帝于其上亦庻乎其可
　也若乃本五室而不合乎月令之堂言九室而有乖
　乎考工之數折東西南北之筵而褊陋不足以容朝
　祀之禮宜其分爭而莫之决也明堂之制定而明堂
　之禮可行故于是合饗昊天五帝於季秋謂之大饗
　月朔以牲告其方之帝及其神座于明堂以頒月令
　謂之聴朔天子負扆于明堂自三公至九采無不在
　列謂之朝位大饗在周配以文王我將之詩與樂記
　孝經之説是矣謂明堂獨祀五人帝而不及天不知
　我將之詩者也謂明堂祀五帝而不及昊天不知孝
　經者也詩言天孝經言上帝則祀昊天上帝明矣謂
　五室各設亍明堂不知祀昊天上帝者也五帝各居
　其方則昊天祀于何室昊天祀于太室則黄帝與配
　坐必非二筵之所兼容况夏室度以步耶故為之重
　屋以設昊天配帝之位于其上所以尊天異于五方
　之饗也奠方而五通數而九室有户牖而無三面之
　壁者所以容五帝之座而便于周旋執事也祭天特
　牲而詩曰維羊維牛則配座五人帝有牢禮明堂之
　禮文于郊丘矣文王配上帝周之子孫未之有改孝
　經謂之嚴父者為周公言之也樂記謂祀乎明堂而
　民知孝者為武王言之也若成王以降則亦祖而已
　徳如文王而後可以配上帝文王既配上帝武王雖
　無配可也康成謂聼朔配以文武鑿説也其設自祭
　法謂禘郊祖宗皆配天之祭亦考之未詳耳禘祖宗
　宗廟之祭郊配天之祭也鄭氏注太𫝊祖之所自出
　謂祭感生感生緯説不足信也虞夏禘黄帝商周禘
　嚳兹所以為祖之所自出也長發大禘之詩而叙契
　至于阿衡其為禘昭穆之祭何疑禘不為郊則祖宗
　不為明堂審矣況祭法曰七代之所更立者禘郊祖
　宗其餘不變也豈有不變宗廟者乎十二月各居其
　室聴朔而已常居因在路寢耳堂以居室以祀中央
　非月朔也于是告黄帝于太室無可頒之令則不居
　祀神之室明矣于此告神雖謂之居可也朝諸侯于
　明堂之位周公常行之位愈近者益尊鄭氏以九采
　為九牧非也門内六服也門外蠻夷也應門外鎮服
　也四塞即蕃國告至而已其或來也則位于九采之
　次决矣或曰古人謂明堂太廟辟雍同制而異名信
　乎曰是起于大戴禮言外水為辟雍又言或以為文
　王之廟也又言此天子之路寢也蔡邕之徒祖其説
　皆考之未詳耳路寢之不在郊明堂之不可為學宫
　太廟之不可為明堂之制不待論而明矣大戴所記
　雜有三代之禮兩存或者之傳則亦未可以决辭觀
　也古之辟雍居中而四學居其四旁太室上圓則水
　有辟雍之象五室謂之太廟而于是祀文王復廟重
　檐茅屋示儉則有清廟之制外之四堂與其戸牖路
　門則亦合于路寢常居謂之路寢明堂亦謂之路寢
　猶宗廟之謂太廟四堂及五室皆有太廟之名古人
　簡質不嫌同辭非謂明堂即常居之寢太祖之廟也
　世室重屋明堂異名同制而鄭氏離之明堂辟雍清
　廟路寢制有同者其實異所而蔡邕合之厯代之不
　為明堂與其議論之不决葢由此起故為四圖明著
　之云耳
廟室昭穆禘祫諸圖








　周南召南皆文王之詩但其時有先後地有遠近化
　有淺深故以諸侯王者之風别之而分繫之周召耳
　其地近其時先其化文王猶淺其地遠其時後其化
　文王已深隨其所得分周召以繫之也夫聖人之化
　亦有遠近先後淺深之間乎曰聖人天地也天地猶
　以久成況聖人乎一念之中萬物無不包覆者理也
　一氣不頓進一形不頓虧者理之寓亍勢也文王之
　化自始至終難一毫殊觀而感文王之化則以為詩
　之風者固自有次第也故召南之末進乎周南騶虞
　是也周南之末進乎雅麟趾是也雅之末進乎頌魚
　麗是也王之風周衰也豳之變也遭變而慮周也宣
　王之猶有美刺也復之而未盡也則亦未離乎變也
　魯之頌王微而魯抗也商之頌存古也弼鄘唐之紀
　詩本其舊也季札聴詩之序史之舊也今之次天子
　刪詩之所定也二南之風也商微而周之興也王之
　風也周降而詩之將亡也王風而魯頌詩之末也陳
　靈公殺而楚子入陳則王迹熄矣詩之所以亡也政
　小故有小雅焉譏小民之得失而其流及上變小雅
　之體也政大故有大雅焉主王公大人而徳逮黎庶
　正大雅之體也徳盛者非言能盡美其形容而已徳
　非可告告其成功而已此四始之大畧也六義㪚見
　于三百五篇章句之中可以意逆不可以言殫其風
　肆好穆如清風大雅亦有風雖則如燬父母孔邇周
　南已有雅有匪君子終不可諼兮變風猶有頌采蘩
　賦之屬也闗睢興之屬也如燬如玉比之屬也有賦
　比興以為風有以為雅頌一篇而一義者有之鶴鳴
　專于托興也其意逹于風矣有一句而二義者王室
　如燬比而雅者也觸類而求之不可以悉數六義之
　端也夫詩者有感而作心之發也先王之民雖甚卑
　賤而辟陋者其言猶若是也一言以蔽之曰思無邪
　夫子刪詩之法也發乎情故有思止乎禮義故無邪
　詩非必聖人之所作而聖人斷之者也一辭之邪一
　思之發也在所刪矣詩亡而後春秋作春秋之稱微
　而顯志而晦婉而成章盡而不汙懲惡而勸善此非
　獨春秋也詩也闗睢樂而不滛哀而不傷此非獨詩
　也春秋也周之興也由召南而周南由周南而雅由
　雅而頌其衰也頌息于南征之後雅變于監謗之際
　風降于東遷之餘道之汚隆可具見矣羣叔之流言
　風猶將變而況于雅乎洛邑之遷頌未可遽復風猶
　可正而進于雅也雅存則春秋可以無作奈何其變
　而遂亡也觀夏道而杞不足徴也觀商道而宋不足
　徴也正考甫之十二篇又亡其七存者可以無録乎
　商頌之録存古也存古所以閔周也閔周所以望後
　人也斯民也三代之所以直道而行也性情不異而
　俗殊豈民之罪哉王通曰非民無詩職詩者之罪也
　不然也教化不行而思之邪職詩何與焉知吾説者
　知通之續詩可以無作







　宫有正變故謂上宫下宫伶州鳩之對七律嘗言之
　矣諸儒未之言也十二律之均終于七而次月之宫
　受之終于仲宫而復皆以隔八相生其為旋相明矣
　諸儒未之言也　無射為宫林鐘為羽一均皆用子
　聲林鐘不得獨大鑄無射而為之大林伶州鳩所以
　知其不和正聲為大子聲為少　班固志律皆下生
　吕皆上生京房自子至辰皆下生自己至亥皆上生
　二説異同若不可合然以正聲子聲考之則歆説亦
　可通也㽔賓下生得大吕之子聲自大吕之子聲上
　得夷則之正聲夷則下生得夾鍾之子聲夾鍾之子
　聲上生得無射之正聲無射下生得仲吕之子聲以
　復于黄鍾之子聲豈歆果不得律之正聲耶抑假此
　以存正聲子聲之法耶　淮南子宫生商商生角角
　生徵徵生羽此以隔八之生推之不合若以八十一
　數遞降之以為生序十二律謂之六十音可也猶夫
　一生水地二生火天三生木地四生金天五生土與
　水生木木生火火生土土生金金生水二者相生固
　自並行而不相悖也

十二律推變増衍之譜
京房準十三絃六十律(仲吕復黄鍾不及九寸故上/生執始因而演之為六十律)
　房律候氣有騐不可廢也準法久絶魏陳仲儒出意
　安絃不見施用　周王朴但以定十二律
宋錢樂之三百六十律(因房法推演/當期之日)
　唐張文収曾鑄三百六十律足見法之不繆
梁武帝四通(十二絃應十二律大抵以律之絲/寸為絃之一寸絃之一寸用三)十二笛(以飲/絃)
　當時以飲二鍾皆應
鄭譯八十四調(萬寳常張文/)
萬寳常八十四調(十二/旋宫)百四十四律(一律而有/十二律)千八聲
　(一律而/有七聲)八十四調之外皆是移絃換柱之法
　歴無窮之變起于天之餘度斗分是也律無窮之變
　起于仲吕不外黄鍾九寸之餘分此造化之所謂不
　可測者智者之剏彼皆有得不可廢也

　樂不六變不足以致天神故先言之三宮求類之説
　是也而商聲獨闕何以為樂角徵羽又不應旋宫之
　律樂固極于千八聲然八十四調之外豈所以承大
　祀是特未知周禮之書多省文而互見那之一詩序
　樂最詳猶不言送神之樂此乃禮經非詩之比迎神
　酌獻入舞送神樂用四均各以一聲見之復何疑哉
　六變八變九變其數甚明太𤣥載之張文收用之唐
　矣然文收祭樂皆闕商聲則亦承先儒之誤爾且司
　樂不允乎凡六樂者文之以五聲播之以八音則商
　其可闕耶况以為尚柔而三宮皆舉太簇太簇律之
　正商也何避之有况七音周所用而此不及者舉五
　聲則二變存其中矣亦謂之闕可乎

　
　
　
　
　
　
　
　
　
　
　
　
　
　
　
　帝王經世圖譜卷六
欽定四庫全書
　帝王經世圗譜巻七
　　　　　　　　　　　　宋　唐仲友　撰
　　禹迹九州之圗
　　舜肇十有二州之圗
　　禹貢九州山川之圗
　　禹貢九州譜
　　周職方辨九州之圗
　　職方九州山川之圗
　　職方九州譜
　　周禮土㑹之譜
　　九等異同之譜
　　十二土壤之譜
　　土宜教稼穡之譜
　　周保章九州分星之譜
　　魏陳卓十二次分野圗
　　唐一行山河分野圗
　　世紀十二次配合譜
　　九州分星旁通譜
　　六家分星異同之譜
　　三家分星異同譜












周禮大司徒之職掌建邦之土地之圖與其人民之數
以佐王安擾邦國以天下土地之圖周知九州之地域
廣輪之數辨其山林川澤邱陵墳衍原隰之名物而辨
其邦國都鄙之數　以土㑹之法辨五地之物生一曰
山林其動物宜毛物其植物宜皁物其民毛而方二曰
川澤其動物宜鱗物其植物宜膏物其民黑而津三曰
邱陵其動物宜羽物其植物宜覈物其民專而長四曰
墳衍其動物宜介物其植物宜莢物其民晳而瘠五曰
原隰其動物宜臝物其植物宜叢物其民豐肉而庳
以土宜之法辨十有二土之名物以相民宅而知其利
害以阜人民以蕃鳥獸以毓草木以任土事辨十有二
壤之物而知其種以教稼穡樹藝　以土均之法辨五
物九等制天下之地征以作民職以令地貢以歛財賦
以均齊天下之政　凡造都鄙制其地域而封溝之以
其室數制之不易之地家百畮一易之地家二百畮再
易之地家三百畮　遂人辨其野之土上地中地下地
以頒田里上地夫一㕓田百畮莱五十畮餘夫亦如之
中地夫一㕓田百畮莱百畮餘夫亦如之下地夫一㕓
田百畮莱二百畮餘夫亦如之　草人掌土化之法以
物地相其宜而為之種騂剛用牛赤緹用羊墳壤用麋
渇澤用鹿鹹潟用貆勃壤用狐埴壚用豕彊㯺用蕡輕
爂用犬　大司樂凡六變者一變而致羽物及川澤之
示再變而致臝物及山林之示三變而致鱗物及邱陵
之示四變而致毛物及墳衍之示五變而致介物及土
示六變而致象物及天神　山師掌山林之名辨其物
與其利害而頒之於邦國使致其珍異之物　川師掌
川澤之名辨其物與其利害而頒之於邦國使致其珍
異之物　邍師掌四方之地名辨其邱陵墳行邍隰之
名物之可以封邑者
在傳楚蒍掩為司馬子木使庀賦數甲兵甲午蒍掩書
土田度山林鳩數澤辨京陵表淳鹵數疆潦䂓偃豬町
原防牧隰臯井衍沃量入修賦
　大司徒治地之法一曰五物二曰九等三曰十二土
　四曰十二壤五物山林川澤邱陵墳衍原隰是也九
　等自上上至下下是也十二土十二分野之土也十
　二壤已加人功可以稼穡者也先儒見司徒有不易
　一易再易遂人有土地中地下地遂謂周田三等不
　以禹貢釋之乃引草人土化之法是以十二土為九
　等也又引為掩為賦以列九等是以五物為九等也
　曽不知司徒遂人省文互見正與禹貢九等合而為
　掩之所辨乃司徒之五物引而言之偶有九數亦不
　可以為九等草人但論土宜至其肥瘠之差非所計
　也今故列三譜互相發明以著先儒之未喻者若乃
　土㑹之法五土物宜雖有五行資生之理不可例推
　後儒強牽合之非是大樂致物示古人必有感召之
　理周樂師亡而樂理不傳謂遲速小大感召後先亦
　先儒之牽合皆難據用但以經文譜之使學者便於
　觀覽耳

周禮保章氏掌天星以志星辰日月之變動以觀天下
之遷辨其吉凶以星土辨九州之地所封封域皆有分
星以觀妖祥
左傳襄公九年士弱曰陶唐氏之火正閼伯居商主大
火　二十八年梓慎曰龍宋鄭之星禆竈曰嵗弃其次
而旅於明年之次以害鳥帑周楚惡之(時嵗在星紀滛/於元枵禍衝在)
(南南為朱鳥鶉火/鶉尾周楚之分)昭公元年子産曰辰為商星　参為
晉星　十七年梓慎曰宋大辰之虗也陳大昊之虗也
鄭祝融之虗也皆火房也　衛顓頊之虛也其星為大
水
國語周語伶州鳩曰嵗在鶉火則我有周之分野也姬
氏出自天黿及析木有建星牽牛焉則我皇妣大姜之
姪伯陵之後逢公之所馮神也
　古星經至漢㪚亡堪輿之書非古保章氏分星不可
　復考見鄭氏所引本漢地理志其大畧見於左氏國
　語則宋房心晉觜参陳鄭角亢衛室壁周栁星張楚
翼軫齊虛危皆可考見其為古分星可信漢費直蔡
邕魏陳卓唐一行諸家之説大同小異正義謂分星
皆以封國之初嵗星所在之處次此説難用子産言
封實沈於大夏主參封閼伯於商邱主辰則辰為商
邱分參為大夏分其來已久非因封國始有分野若
以封國嵗星所在即為分星則每封國自有分星不
應相土因閼伯晉人因實沈矣又漢魏諸儒辰次度
各用當時厯數與嵗差遷徒亦非天象度數之正惟
唐一行下觀山河兩戒上考雲漢之終始斗杓之内
外以定分星之次更以七宿之中分四象中位自上
元之首以度數紀之而著其分野最得天象之正又
諸儒言星土者或以州或以郡國自虞夏以來國邑
郡縣廢置不同度數因以舛駁惟一行據山河分晝
參以漢郡古國最為詳盡正義引春秋緯北斗分星
之説後人參差不齊亦當以一行為正今故詳考諸
書異同悉為圖譜而詳著一行之圖備見度數以備
　保章之缺


一行曰近代諸儒言星土者或以州或以國虞夏秦漢
郡國廢置不同周之興也王畿千里及其衰也僅得河
南七縣今又天下一統而直以鶉火為周分則疆域舛
矣七國之初天下地形雌韓而雄魏魏地西距髙陵盡
河東河内北固漳鄴東分梁宋至於汝南韓據全鄭之
地南盡頴川南陽西達虢畧距函谷固宜陽北連上地
皆綿亘數州相錯如繡考雲漢山河之象多者或至十
餘宿其後魏徙大梁則西河合於東井秦㧞宜陽而上
黨入於輿鬼方戰國未滅時星家之言屢有明效今則
同在畿甸之中矣而或者猶據漢書地理志推之是守
甘石遺術而不知變通之數也又古之辰次與節氣相
係各據當時歴數與嵗差遷徙不同今更以七宿之中
分四象中位自上元之首以度數紀之而著其分野其
州縣雖改𨽻不同但據山河以分爾初貞觀中李淳風
撰法象志因漢書十二次度數始以唐之州縣配焉而
一行以為天下山河之象存乎兩戒北戒自三危積石
負終南地絡之隂東及太華逾河並雷首厎柱王屋太
行北抵常山之右乃東循塞垣至濊貃朝鮮是謂北紀
所以限戎狄也南戒自岷山嶓冡負地絡之陽東及太
華連商山熊耳外方桐柏自上洛南逾江漢攜武當荆
山至於衡陽乃東循嶺徼達東甌閩中是謂南紀所以
限蠻夷也故星傳謂北戒為胡門南戒為越門河源自
北紀之首循雍州北徼達華隂而與地絡相會並行而
東至太行之曲分而東流與涇渭濟瀆相為表裏謂之
北河江源自南紀之首循梁州南徼達華陽而與地絡
相會並行而東及荆山之陽分而東流與漢水淮瀆相
為表裏謂之南河故於天象則宏農分陜為兩河之會
五服諸侯在焉自陜而西為秦凉北紀山河之曲為晉
代南紀山河之曲為巴蜀皆負險用武之國也自陜而
東三川中岳為成周西距外方大伾北至於濟南至淮
東達鉅野為宋鄭陳蔡河内及濟水之陽為鄁衛漢東
濱淮水之隂為申随皆四戰用文之國也北紀之東至
北河之北為邢趙南紀之東至南河之南為荆楚自一
河下流南距岱山為三齊夾右碣石為北燕自南河下
流北距岱山為鄒魯南渉江淮為吳越皆負海之國貨
殖之所阜也自河源塞垣北東及海為戎狄自江源循
嶺徼南東及海為蠻越觀兩河之象與雲漢之所終始
而分野可知矣於易五月一隂生而雲漢潛萌於天稷
之下進及井鉞間得坤維之氣隂始達於地上而雲漢
上升始交於列宿七緯之氣通矣東井據百川上流故
鶉首為秦蜀墟得兩戒山河之首雲漢達坤維右而漸
升始居列宿上觜觽參伐皆直天闗表而在河隂故實
沈下流得大梁距河稍逺渉隂亦深故其分野自漳濱
却負恆山居北紀衆山之東南外接髦頭地皆河外隂
國也十月隂氣進踰乾維始上達於天雲漢至營室東
壁間升氣悉究與内規相接故自南正達於西正得雲
漢升氣為山河上流自北正達於東正得雲漢降氣為
山河下流娵訾在雲漢升降中居水行正位故其分野
當中州河濟間且王良閣道由紫垣絶漢抵營室室上
帝離宫也内接成周河内皆豕韋分十一月一陽生而
雲漢漸降退及艮維始下接于地至斗建間復與列舍
氣通於易天地始交泰象也踰析木津隂氣益降進及
大辰升陽之氣究而雲漢沈濳於東正之中故易雷出
地曰豫龍出泉為解皆房心象也星紀得雲漢下流百
川歸焉析木為雲漢末𣲖山河極焉故其分野自南河
下流窮南紀之曲東南負海為星紀自北河末派窮北
極之曲東北負海為析木負海者以其雲漢之隂也惟
娵訾内接紫宫在王畿河濟間降婁元枵與山河首尾
相逺隣顓頊之墟故為中州負海之國也其地當南河
之北北河之南界以岱宗至於東海自鶉首逾河戒東
曰鶉火得重離正位軒轅之祗在焉其分野自河華之
交東接祝融之墟北負河南及漢蓋寒燠之所均也自
析木紀天漢而南曰大火得明堂升氣天市之都在焉
其分野自鉅野岱宗西至陳留北負河濟南及淮皆和
氣之所布也陽氣自眀堂漸升達於龍角曰夀星龍角
謂之天關於易氣以陽决隂夬象也升陽進踰天闗得
純乾之位故鶉尾直建巳之月内列太微為天庭其分
野自南河以負海亦純陽地也夀星在天闗内故其分
野在商亳西南淮水之隂北連太室之東自陽城際之
亦巽維地也夫雲漢自坤抵艮為地紀北斗自乾攜巽
為天綱其分野與帝居相直皆五帝墟也究咸池之政
而在乾維内者降婁也故為少昊之墟叶北宫之政而
在乾維外者娵訾也故為顓頊之墟成攝提之政而在
巽維内者夀星也故為太昊之墟布太微之政而在巽
維外者鶉尾也故為列山之墟得四海中承大階之政
者軒轅也故為有熊氏之墟木金得天地之微氣其神
治於季月水火得天地之章氣其神治於孟月故章道
存乎至微道存乎終皆隂陽變化之際也若微者沈濳
而不及章者髙眀而過亢皆非上帝之居也斗杓謂之
外庭陽精之所布也斗魁謂之會府陽精之所復也杓
以治外故鶉尾為南方負海之國魁以治内故娵訾為
中州四戰之國其餘列舍在雲漢之隂者入為負海之
國在雲漢之陽者四為四戰之國降婁元枵以負東海
其神主於岱宗嵗星位焉星紀鶉尾以負南海其神主
於衡山熒惑位焉鶉首實沈以負西海其神主於華山
太白位焉大梁析木以負北海其神主於恆山辰星位
焉鶉火大火夀星豕韋為中州其神主於嵩邱鎮星位
焉








周禮職方氏掌天下之圖以掌天下之地辨其邦國都
鄙四夷八蠻七閩九貉五戎六狄之人民與其財用九
穀六畜之數要周知其利害乃辨九州之國使同貫利
東南曰揚州其山鎮曰㑹稽其澤藪曰具區其川三江
其浸五湖其利金錫竹箭其民二男五女其畜宜鳥獸
其糓宜稲正南曰荆州其山鎮曰衡山其澤藪曰雲瞢
其川江漢其浸潁湛其利丹銀齒革其民一男二女其
畜宜鳥獸其糓宜稲河南曰豫州其山鎮曰華山其澤
藪曰圃田其川滎洛其浸波溠其利林漆絲枲其民二
男三女其畜宜六擾其糓宜五種正東曰青州其山鎮
曰沂山其澤藪曰朢諸其川淮泗其浸沂沭其利蒲魚
其民二男二女其畜宜雞狗其糓宜稲麥河東曰兖州
其山鎮曰岱山其澤藪曰大野其川河泲其浸盧維其
利蒲魚其民二男三女其畜宜六擾其榖宜四種正西
曰雍州其山鎮曰嶽山其澤藪曰弦蒲其川涇汭其浸
渭洛其利玉石其民三男二女其畜宜牛馬其糓宜黍
稷東北曰幽州其山鎮曰醫無閭其澤藪曰貕養其川
河泲其浸菑時其利魚鹽其民一男三女其畜宜四擾
其糓宜三種河内曰冀州其山鎮曰霍山其澤藪曰楊
紆其川漳其浸汾潞其利松柏其民五男三女其畜宜
牛羊其糓宜黍稷正北曰并州其山鎮曰恒山其澤藪
曰昭餘祁其川虖池嘔夷其浸淶易其利布帛其民二
男三女其畜宜五擾其糓宜五種
尚書舜典肇十有二州封十有二山濬川　禹貢禹别
九州隨山濬川任土作貢禹貢禹敷土隨山刋木奠髙
山大川冀州既載壺口治梁及岐既修太原至於岳陽
覃懐底績至於衡漳厥土惟白壤厥賦惟上上錯厥田
惟中中恒衛既從大陸既作島夷皮服夾右碣石入于
河濟河惟兖州九河既道雷夏既澤灉沮㑹同桑土既
蠶是降邱宅土厥土黒墳厥草惟繇厥木惟條厥田惟
中下厥賦貞作十有三載乃同厥貢漆絲厥篚織文浮
于濟漯達于河海岱惟青州嵎夷既畧濰淄其道厥土
白墳海濵廣斥厥田惟上下厥賦中上厥貢鹽絺海物
惟錯岱畎絲枲鈆松怪石萊夷作牧厥篚檿絲浮于汶
達于濟海岱及淮惟徐州淮沂其又蒙羽其藝大野既
豬東原厎平厥土赤埴墳草木漸包厥田惟上中厥賦
中中厥貢惟土五色羽畎夏翟嶧陽孤桐泗濵浮磬淮
夷蠙珠暨魚厥篚𤣥纎縞浮于淮泗達于河淮海惟揚
州彭蠡既瀦陽鳥攸居三江既入震澤厎定篠簜既敷
厥草惟夭厥木惟喬厥土惟塗泥厥田惟下下厥賦下
上上錯厥貢惟金三品瑶琨篠簜齒革羽毛惟木島夷
卉服厥篚織貝厥包橘柚錫貢沿于江海達于淮泗荆
及衡陽惟荆州江漢朝宗于海九江孔殷沱濳既道雲
土夢作又厥土惟塗泥厥田惟下中厥賦上下厥貢羽
毛齒革惟金三品杶榦栝柏礪砥砮丹惟箘簵楛三邦
厎貢厥名包匭菁茅厥篚𤣥纁璣組九江納錫大龜浮
于江沱濳漢逾于洛至于南河荆河惟豫州伊洛瀍澗
既入于河滎波既瀦導菏澤被孟豬厥土惟壤下土墳
壚厥田惟中上厥賦錯上中厥貢漆枲絺紵厥篚纎纊
錫貢磬錯浮于洛達于河華陽黒水惟梁州岷嶓既藝
沱濳既道蔡蒙旅平和夷厎績厥土青黎厥田惟下上
厥賦下中三錯厥貢璆鐡銀鏤砮磬熊羆狐狸織皮西
傾因桓是來浮于濳逾于沔入于渭亂于河黒水西河
惟雍州弱水既西涇屬渭汭漆沮既從灃水攸同荆岐
既旅終南惇物至于鳥鼠原隰厎績至于豬野三危既
宅三苖丕叙厥土惟黄壤厥田惟上上厥賦中下厥貢
惟球琳琅玕浮于積石至于龍門西河㑹于渭汭織皮
崐崘析支渠捜西戎即叙導汧及岐至于荆山逾于河
壺口雷首至于太岳厎柱析城至于王屋太行恆山至
于碣石入于海西傾朱圍鳥鼠至于太華熊耳外方桐
柏至于陪尾導嶓冡至于荆山内方至于大别岷山之
陽至于衡山過九江至于敷淺原導弱水至于合黎餘
波入于流沙導黒水至于三危入于南海導河積石至
于龍門南至于華隂東至于厎柱又東至于孟津東過
洛汭至于大伾北過洚水至于大陸又北播為九河同
為逆河入于海嶓冢導漾東流為漢又東為滄浪之水
過三澨至于大别南入于江東滙澤為彭蠡東為北江
入于海岷山導江東别為沱又東至于澧過九江至于
東陵東迤北㑹于滙東為中江入于海導沇水東流為
濟入于河溢為滎東出于陶邱北又東至于菏又東北
㑹于汶又北東入于海導淮自桐柏東㑹于泗沂東入
于海導渭自鳥鼠同穴東會于灃又東會于涇又東過
漆沮入于河導洛自熊耳東北會于㵎瀍又東會于伊
又東北入于河
爾雅兩河間曰冀州河南曰豫州河西曰雍州漢南曰
荆州江南曰揚州濟河間曰兖州濟東曰徐州燕曰幽
州齊曰營州
　昔在黄帝作舟車以濟不通旁行天下方制萬里(此/計)
　(山川/曲折)畫埜分州(舊圖云帝嚳創制九州經既/無文名號疆境難以考據)堯遭洪
　水懐山襄陵天下分絶為十二州使禹治之水土既
　平更制九州列五服任土作貢禹貢之書是也啇因
　於夏無所變改(書云纘禹舊服詩云宅殷土/芒芒禹敷下土方皆因夏也)周既克
　殷監於二代而損益之改禹徐梁二州合之於雍青
　分冀州之地以為幽并(按山川幽得青地青得豫地/兖得徐地今之疆界存其大)
　(畧/耳)禹之五服周自鎮服而内方五千里此三代九州
　疆界道里之大畧也舜典注謂治水之後分為十二
　州舊圖謂舜以冀州闊大為分十二州皆恐不然蓋
　舜攝位之初乃厯試之三年禹方治水之初耳以是
　知漢志之說可用至禹治水功成禹貢之書止於九
　州不應以十二州分疆而以九州作貢先儒所疑不
　過舜格文祖後咨十二牧猶以為十二州耳曽不知
　初以土壤斷絶分十二州因置十有二牧後雖别九
　州而以十二牧總諸侯理無相悖蓋以巳命為牧者
　無可廢之理至禹貢金九牧則復九州之故矣况舜
　都與堯同在冀州無以其闊大分州之理周之併梁
　於雍則以廣王畿而析冀為幽并則以都在雍豫舊
　圖說乃後儒以周制度舜非事實當從班固漢志為
　是爾雅九州與禹貢職方不合說者以為殷制然終
　無考亦難據用姑存之以傳疑凡禹貢十二州職方
　疆境與其山川之屬悉具圖譜
　
　
　
　
　
　
　
　
　
　
　
　帝王經世圖譜卷七
欽定四庫全書
　帝王經世圖譜卷八
　　　　　　　　　　　　宋　唐仲友　撰
　　司馬九畿之圖
　　司徒建王國之圖
　　王畿提封之圖
　　武成分土之圖
　　司徒建邦國之圖
　　職方封國設法之圖
　　成王廣魯之圖
　　今定分土惟三之圖
　　五溝五涂異同之譜
　　九夫為井之圖
　　四丘為甸之圖
　　四縣為都之圖

周禮大司馬乃以九畿之籍施邦國之政職方千里曰
國畿其外方五百里曰侯畿又其外方五百里曰甸畿
又其外方五百里曰男畿又其外方五百里曰采畿又
其外方五百里曰衛畿又其外方五百里曰蠻畿又其
外方五百里曰夷畿又其外方五百里曰鎭畿又其外
方五百里曰蕃畿　職方氏乃辨九服之邦國方千里
曰王畿其外方五百里曰侯服又其外方五百里曰甸
服又其外方五百里曰男服又其外方五百里曰采服
又其外方五百里曰衛服又其外方五百里曰蠻服又
其外方五百里曰夷服又其外方五百里曰鎭服又其
外方五百里曰藩服　大行人邦畿方千里其外方五
百里謂之侯服嵗壹見其貢祀物又其外方五百里謂
之甸服二嵗一見其貢嬪物又其外方五百里謂之男
服三嵗壹見其貢器物又其外方五百里謂之采服四
嵗壹見其貢服物又其外方五百里謂之衛服五嵗壹
見其貢材物又其外方五百里謂之要服六嵗壹見其
貢貨物九州之外謂之蕃國世壹見各以其所貴寳為
摯
尚書益稷弼成五服至于五千　禹貢五百里甸服百
里賦納總二百里納銍三百里納秸服四百里粟五百
里米五百里侯服百里采二百里男邦三百里諸侯五
百里綏服三百里揆文教二百里奮武衛五百里要服
三百里夷二百里蔡五百里荒服三百里蠻二百里流
東漸于海西被于流沙朔南暨聲教訖于四海　康誥
曰侯甸男邦采衛　周官曰六服羣辟罔不承徳又曰
六年五服一朝
國語周語祭公謀父誎穆王曰先王之制邦内甸服邦
外侯服侯衛賓服蠻夷要服戎翟荒服甸服者祭侯服
者祀賓服者享要服者貢荒服者王日祭月祀時享嵗
貢終王
　堯命禹治水弼成五服自王畿而至荒服面各二千
　五百里九州之境方五千里為方千里者二十五九
　州之外東漸西被朔南暨聲教者不在五服之内則
　與九州之法實同無毫釐差矣學者惑于五百里之
　說謂周公斥大封域九州之界方七千里非也又謂
　夷鎭皆在九州之外亦非也或謂周之境廣於禹貢
　五百里雖稍異於鄭氏亦知盡知禹貢也若如二說
　則不惟不與禹貢合周官既言六服又言五服祭公
　謀父周人也不言五服何哉蓋九服五服一也自禹
　貢一面言之率五百里限周禮以二面言之率以二
　百五十里為限則自鎭畿而内二畿而當一服與弼
　成五服至于五千無纎毫牴牾者周公祭公之說亦
　不待釋而明矣惟蕃畿在九州之外即所謂東漸西
　被朔南暨聲教者也周官以二百五十里率之亦非
　地域止于此也夷鎭尚在九州之内以其荒服使之
　終王各摯所寳同于蕃國行人之言與周官六服合
　矣不謂夷鎭即在九州之外也然則商制如何曰詩
　頌曰邦畿千里惟民所止肇域彼四海自邦畿至西
　海知其與禹貢周禮同制也又曰自彼氐羗莫敢不
　來享莫敢不來王中舉來享外舉來王知其與祭公
　之言合也況作康誥之初周禮未制已言侯甸男邦
　采衛則周因商禮其可知矣然則王制言四海之内
　九州州方千里四海之内斷長補短方三千里說者
　謂商之制有諸乎曰王制漢文帝博士所作自春秋
　而降四夷交侵中國之境土褊矣王制采六經而作
　欲行諸當時此乃據所見境土言之豈商制哉方五
　千里為方千里者二十五由堯迄周無異制也况禹
　貢五服自侯服而外已有百里二百里三百里之别
　與周九畿何異哉今具圖以見禹貢周禮祭公所言
　皆同制并畿内郊甸稍縣都納總銍秸粟米之制具
　著焉

周禮大司徒建王國制其畿方千里而封樹之(方千里/則面五)
(百/里)凡造都鄙制其地域而封溝之以其室數制之(都鄙/王子)
(弟公卿大/夫之采地)　載師掌任土之法以㕓里任國中之地以
場圃任園地以宅田士田賈田任近郊之地以官田牛
田賞田牧田任逺郊之地以公邑之田任甸地以家邑
之田任稍地以小都之田任縣地以大都之田任畺地
　太宰以九賦斂財賄一曰邦中之賦二曰四郊之賦
三曰邦甸之賦四曰家削之賦五曰邦縣之賦六曰邦
都之賦　鄉士掌國中　遂士掌四郊　縣士掌野
方士掌都家
　王畿方千里面五百里王城之内謂之國中廛里任
　焉六鄉之民所居也其賦曰邦中之賦五十里為近
　郊鄉田之外場圃宅田士田賈田任焉百里為逺郊
　鄉田之外官田牛田賞田牧田任焉其賦曰四郊之
　賦其獄則鄉士治之二百里為甸六遂在焉餘為公
　邑其賦曰邦甸之賦遂獄在四郊遂士治之鄉遂皆
　出軍乗馬之法始于公邑以甸法在焉故曰邦甸公
　邑之獄縣士治之三百里為稍家邑任焉夫夫與王
　子弟之尤疎者所食采地也其賦曰家稍之賦稍削
　皆小之稱言采地之小者也四百里為縣小都任焉
　卿與王子弟之疎者所食采地也其賦曰邦縣之賦
　五百里為畺大都任焉公與王子弟之親者所食采
　地也其賦曰邦都之賦都家之獄方士治之三等采
　地之餘皆為公邑孟子言天子三公受地視侯卿受
　地視伯大夫受地視子男此家削小都大都之等差
　也受地不得視司徒邦國之封疆視其百里七十里
　五十里之田而已都鄙制以室數而出賦以邱乗則
　采地之大者其民不過六萬夫其兵不過百乗較之
　外諸侯其勢相什自稍至都近者愈小逺者愈大防
　微杜漸之意深矣禹貢百里納總二百里納銍三百
　里納秸服四百里粟五百里米率以百里為差此王
　畿出賦輕重之法也郊有逺近以别任地之征都有
　小大以明采地之等曰四郊以見四面相似曰家削
　以别公邑小都曰縣合縣而成都大都曰畺在國之
　境也自公邑至于大都通謂之都鄙兼君子野人所
　居而言之也

周禮大司徒建王國制其畿方千里而封樹之　小司
徒㑹萬民之卒伍而用之五人為伍五伍為兩四兩為
卒五卒為旅五旅為師五師為軍以起軍旅以作田役
以比追胥以令賦貢乃均土地以稽其人民而周知其
數上地家七人可任也者家三人中地家六人可任也
者二家五人下地家五人可任也者家二人凡起徒役
毋過家一人乃經土地而井牧其田野九夫為井四井
為邑四邑為丘四丘為甸　大司馬凡令賦以地與民
制之(法與小/司徒同)
班固漢志載司馬法曰地方一里為井井十為通通十
為成成方十里成十為終終十為同同方百里同十為
封封十為畿畿方千里
四井為邑四邑為丘丘十六井也有戎馬一匹牛三頭
四丘為甸甸六十四井也有戎馬四匹兵車一乗牛十
二頭甲士三人卒七十二人干戈備具
　漢志乃通率千里之法爾若以周禮考之則王畿提
　封百同内為鄉遂地占四同鄉田在四同之地餘地
　為場圃宅田士田賈田官田牛田賞田牧田六遂但
　占甸地二同計其出軍已為兵車千五百乗餘九十
　四同通用丘甸之法出賦九千四百乗合鄉遂之軍
　過萬乗之數幾千乗故知司馬法乃通率之數耳司
　徒㑹卒伍率家一人經土地四丘一乗内外之法備
　矣




周禮大司徒凡建邦國以土圭土其地而制其域諸公
之地封疆方五百里其食者半諸侯之地封疆方四百
里其食者參之一諸伯之地封疆方三百里其食者參
之一諸子之地封疆方二百里其食者四之一諸男之
地封疆方百里其食者四之一　職方氏凡邦國千里
封公以方五百里則四公方四百里則六侯方三百里
則十一伯方二百里則二十五子方百里則百男以周
知天下
尚書武成列爵惟五分土惟三
孟子萬章北宫錡問周室班爵禄孟子曰公侯皆方百
里伯七十里子男五十里不能五十里者不達於天子
附於諸侯曰附庸
左傳子産曰天子之地一圻列國一同
　學者見司徒建邦國封疆與武成分土之等孟子班
　禄之制不合因謂周禮非周公之制為周禮者又强
　為之說曰周九州之界方七千里周公變商湯之制
　雖小國地皆方百里是皆未深考之耳費誓曰魯人
　三郊三遂左氏曰成國不過半天子之軍諸侯之大
　者三軍可也然則大國三軍出于三郊三遂副之周
　制然矣牧誓曰武王戎車三百輛虎賁三千人御事
　司馬司徒司空然則大國三軍三卿為之帥一軍之
　戎車百二十五乗商制然矣商周諸侯之軍制既同
　分土之制安得而異周之九服即禹之九服烏覩所
　謂七千里者周公相武王滅國者五十而所立七十
　一國分土之制遽過于商大者二十四倍小者猶三
　倍何所容之後儒不能通則曰是兼附庸誠是也抑
　不思百里之地提封萬井三分去一為六萬夫之地
　悉以家一人率之為兵六萬尚不足三郊三遂七萬
　五千人之數為車六百乗亦不足千乗之數所謂園
　廛宅田士田賈田官田賞田牛田牧田與卿大夫公
　子弟之采邑于何容之家既役其一人百畞又征其
　什一它無餘地車輦馬牛干戈之屬于何出之百畞
　之分以中農計之足食七人什取其一則十夫而食
　七人古庶人在官次等之禄也六萬夫之稅足當中
　農夫六千人而已三鄉之吏九千四百六十八人于
　何給之尚未言三遂之吏與其百官之衆府史胥徒
　之禄宗廟朝廷之禮王朝之朝貢四鄰之邦交于何
　取用也百里之地不足為公侯之國明甚况七十里
　止二萬九千四百夫之地五十里止一萬五千夫之
　地其不能為諸侯之國抑又明矣然則子産孟子之
　言非歟曰二子何可非也抑古人之為言省文而互
　見詳而考之未有不合者古之為國有軍有賦王六
　軍大國三軍次國二軍小國一軍此軍也出于國之
　郊者也天子萬乗諸侯千乗此賦也出于成國者也
　自軍言之則方百里而具三軍方七十里而具二軍
　方五十里而具一軍推而上之方二百里而具六軍
　自賦言之則方千里而具萬乗二百一十里而具千
　乗通軍與賦而言之則方千里者為兵車萬九百乗
　推而下之方百里者為方五十里者四五十里具一
　軍又五十里者為一遂合為兵軍二百五十乗餘方
　五十里者二定出賦五十乗軍賦合三乗乗男之國
　也由是推而上之七十里而具二軍又七十里而具
　二遂畧當一同合為兵車五百乗加一同定出賦百
　乗軍賦合六百乗伯之國也百里而具三軍又百里
　而具三遂合為兵車七百五十乗加二同有半定出
　賦二百五十乗軍賦合千乗公之國也伯二同則方
　百四十一里公四同有半功方二百一十一里子下
　同于男侯上同于公是謂分土惟三自是而外則附
　庸也山川也土田也雖未必皆其所有皆在封疆之
　内矣今夫顓臾昔者先王以為東蒙主且在邦域之
　中矣此附庸在封疆之證也居常與許復周公之宇
　此土田在封疆之證也奄有龜蒙遂荒大東奄有鳬
　繹遂荒徐宅此山川在封疆之證也封疆之内附庸
　山川土田皆在焉然皆非出軍制賦之壤故地方七
　百里而止于革車千乗則舉封疆而言雖七百里猶
　可而况五百里四百里三百里二百里百里乎故于
　天子言千里者兼軍賦而言也于諸侯言百里七十
　里五十里者獨舉軍制而言也于天子言萬乗者以
　賦法通率也于諸侯言千乗者兼軍賦而言也于諸
　公言五百里諸侯言四百里伯言三百里子言二百
　里者包山川土田附庸于封疆也于諸男言百里者
　獨舉其出軍賦之封疆也凡此者皆省文而互見若
　異而實相通何嘗纎毫牴牾哉且先王之于諸侯豈
　其封疆一定而遂無所勸懲哉公之地錫之山川土
　田附庸合五百里而止侯伯子亦然男之百里所自
　有有慶而益以地則豈以百里為拘哉存男之百里
　以見自有之封疆耳公侯伯子慶而益責而削皆在
　封疆之中矣此周公之定制而成王廣魯以七百里
　則廣周公云爾非周公之制所得而拘也于齊有賜
　履焉于衛有封畛土略焉于韓侯有奄受北國焉山
　川土田附庸或得其全或得其偏皆封疆之數也與
　武成孟子之言盖相表裏矣然則其食者半三之一
　四之一諸儒之說孰是乎曰皆非也鄭司農謂所食
　租稅之數男適五十里是大國貢輕而小國貢重也
　鄭康成謂公以一易侯伯以再易子男以三易是大
　國土沃而小國土瘠也九等自不易至再易而止未
　有三易者豈諸侯之地皆無不易者哉康成之說既
　不通司農之說又倒置輕大而重小是侮弱而畏强
　也豈所謂裒多益寡稱物平施周道如砥其直如矢
　者哉子産曰先王班貢輕重以列列尊貢重周制也
　卑而貢重甸服也甸非侯甸之甸乃祭公所謂邦内
　甸服也畿外諸侯則列尊貢重矣公半侯伯三之一
　子男四之一不亦尊重而卑輕乎康成曰大國貢重
　正之也小國貢輕字之也其意是矣奈何以一易再
　易三易為說也授之沃壤而貢重予之瘠土而貢輕
　是乃適當然烏在其為正之字之哉當以王食其半
　三之一四之一為正然王之食豈盡取其所稅哉諸
　侯以什一取民王又以什一取諸侯則四之一者是
　乃四十之一耳甸稍縣都皆無過十二于其什一之
　中概取其二焉此甸服之所以為列卑貢重歟職方
　氏七伯當為十一伯注說為是

周禮大司徒凡造都鄙制其地域而封溝之以其室數
制之不易之地家百畮一易之地家二百畮再易之地
家三百畮乃分地職奠地守制地貢而頒職事焉以為
地灋而待政令　令五家為比使之相保五比為閭使
之相受四閭為族使之相葬五族為黨使之相救五黨
為州使之相賙五州為鄉使之相賓　小司徒乃㑹萬
民之卒伍而用之五人為伍五伍為兩四兩為卒五卒
為旅五旅為師五師為軍以起軍旅以作田役以比追
胥以令貢賦乃均土地以稽其人民而周知其數上地
家七人可任也者家三人中地家六人可任也者二家
五人下地家五人可任也者家二人凡起徒役毋過家
一人以其餘為羡唯田與追胥竭作凡用衆庶則掌其
政教與其戒禁聽其辭訟施其賞罰誅其犯命者凡國
之大事致民大故致餘子乃經土地而井牧其田野九
夫為井四井為邑四邑為邱四邱為甸四甸為縣四縣
為都以任地事而令貢賦凡稅歛之事乃分地域而辨
其守施其職而平其故　族師五家為比十家為聮五
人為伍十人為聮四閭為族八閭為聮使之相保相受
刑罰慶賞相及相共以受邦職以役國事以相葬埋
載師掌任土之灋以物地事授地職而待其政令以塵
里任國中之地以場圃任園地以宅田土田賈田任近
郊之地以官田牛田賞田牧田任逺郊之地以公邑之
田任甸地以家邑之田任稍地以小都之田任縣地以
大都之田任畺地凡任地國宅無征園廛二十而一近
郊十一逺郊二十而三甸稍縣都皆無過十二唯其漆
林之征二十而五凡宅不毛者有里布凡田不耕者出
屋粟凡民無職事者出夫家之征　遂人掌邦之野以
土地之圖經田野造縣鄙形體之灋五家為鄰五鄰為
里四里為鄼五鄼為鄙為縣五縣為遂為遂皆有地域
溝樹之使各掌其政令刑禁以嵗時稽其人民而授之
田野簡其兵器教之稼穡凡治野以下劑致甿以田里
安甿以樂昏擾甿以土宜教甿稼穡以興耡利甿以時
器勸甿以疆予任甿以土均平政辨其野之土上地中
地下地以頒田里上地夫一廛田百畮萊五十畮餘夫
亦如之中地夫一廛田百畮萊百畮餘夫亦如之下地
夫一廛田百畮萊二百畮餘夫亦如之凡治野夫間有
遂遂上有徑十夫有溝溝上有沴百夫有洫洫上有涂
千夫有澮澮上有道萬夫有川川上有路以達於畿以
嵗時登其夫家之衆寡及其六畜車輦辨其老幼廢疾
與其施舍者以頒職作事以令貢職以令師田以起政
役　稻人掌稼下地　大司馬凡令賦以地與民制之
上地食者參之二其民可用者家三人中地食者半其
民可用者二家五人下地食者參之一其民可用者家
二人　匠人為溝洫耜廣五寸二耜為耦一耦之伐廣
尺深尺謂之􁆴田首倍之廣二尺深二尺謂之遂九夫
為井井間廣四尺深四尺謂之溝方十里為成成間廣
八尺深八尺謂之洫方百里為同同間廣二尋深二仞
謂之澮専達於川各載其名凡天下之地勢兩山之間
必有川焉大川之上必有涂焉　凡溝必因水埶防必
因地勢善溝者水潄之善防者水淫之凡為防廣與崇
方其閷參分去一大防外閷凡溝防必一日先深之以
為式里為式然後可以傳衆力
尚書甘誓乃召六卿
毛詩采芑其車三千　公劉其軍三單　信南山維禹
甸之　中田有廬　甫田倬彼甫田嵗取十千　大田
雨我公田遂及我私　文王有聲築城伊淢　崧高徹
申伯土田徹申伯土疆　韓奕維禹甸之實畝實藉
噫嘻駿發爾私終三十里亦服爾耕十千維耦　載芟
侯彊侯以
春秋成公元年三月作邱甲　襄公十一年正月作三
軍　五年正月舍中軍　哀公十二年春用田賦　宣
公十五年初稅畝　左傳襄公二十五年楚蒍掩為司
馬子木使庀賦數甲兵甲午蒍掩書土田度山林鳩藪
澤辨京陵表淳鹵數疆潦規偃豬町原防牧隰皋井衍
沃量入修賦賦車籍馬賦車兵徒兵甲楯之數既成以
授子木禮也　昭公四年鄭子産作邱賦　哀公元年
伍員曰少康有田一成有衆一旅
孟子滕丈公上文公使畢戰問井地孟子曰請野九一
而助國中什一使自賦卿以下必有圭田圭田五十畆
餘夫二十五畝死徙無出鄉鄉田同井出入相友守望
相助疾病相扶持則百姓親睦方里而井井九百畝其
中為公田八家皆私百畝同養公田公事畢然後敢治
私事所以别野人也此其大畧也　告子下白圭曰吾
欲二十而取一何如孟子曰子之道貉道也夫貉五穀
不生惟黍生之無城郭宫室宗廟祭祀之禮無諸侯幣
帛饔飱無百官有司故二十取一而足也
西漢刑法志殷周以兵定天下矣天下既定戢蔵干戈
教以文徳而猶立司馬之官設六軍之衆因井田而制
軍賦地方一里為井井十為通通十為成成方十里成
十為終終十為同同方百里同十為封封十為畿畿方
千里有稅有賦稅以足食賦以足兵故四井為邑四邑
為邱邱十六井也有戎馬一匹牛三頭四邱為甸甸六
十四井也有戎馬四匹兵車一乗牛十二頭甲士三人
卒七十二人干戈備具是謂乗馬之法一同百里提封
萬井除山川沈斥城池邑居園囿術路三千六百井定
出賦六千四百井戎馬四百匹兵車百乗此卿大夫采
地之大者也是謂百乗之家一封三百一十六里提封
十萬井定出賦六萬四千井戎馬四千匹兵車千乗此
諸侯之大者也是謂千乗之國天子畿方千里提封百
萬井定出賦六十四萬井戎馬四萬匹兵車萬乗故稱
萬乗之主戎馬車徒干戈素具春振旅以蒐夏抜舍以
苖秋治兵以獮冬大閲以狩皆於農隙以講事焉五國
為屬屬有長十國為連連有帥三十國為卒卒有正二
百一十國為州州有牧連帥比年簡軍卒正三年簡徒
羣牧五載大簡車徒此先王為國立武足兵之大略也
周禮小司徒鄭司農注　司馬法曰六尺為步步百為
畝畝百為夫夫二為屋屋三為井井十為通通為匹馬
三十家士一人徒二人通十為成成百井三百家革車
一乗士十人徒二十人十成為終終千井三十家革車
十乗士百人徒二百人十終為同同方百里萬井三萬
家革車百乗士千人徒二千人
　井田之制周禮畧存其大經鄉遂都鄙為法殊途諸
　侯之大小不同而内外輕重詳畧之法與王畿相似
　漢儒不加剖析周公之制遂以不彰今别而言之井
　田之綱舉矣王畿方千里面各五百里百里為郊二
　百里為甸三百里為稍四百里為縣五百里為都六
　鄉地居四同在郊六遂如鄉在甸郊之餘地以為場
　圃宅田賈田士田官田牛田賞田牧田甸之餘地以
　為公邑稍縣都以為采地鄉遂王所自治公邑之外
　是為都鄙先王制法重内輕外歸之大同不憚小異
　大司徒令五家為比五比為閭四閭為族五族為黨
　五黨為州五州為鄉小司徒㑹萬民之卒伍而用之
　五人為伍五伍為兩四兩為卒五卒為旅五旅為師
　五師為軍上地家七人可任也者家三人中地家六
　人可任也者二家五人下地家五人可任也者家二
　人凡起徒役無過家一人然則鄉之授地均以百畞
　其出兵均以一人其無公田不用邱乗取兵之法明
　矣司稼巡野觀稼以年之上下出斂法是六鄉之田
　用夏貢法孟子所謂什一使自賦也遂人治野五家
　為鄰五鄰為里四里為鄼五鄼為鄙五鄙為縣五縣
　為遂居民出賦大槩同於六鄉所小異者授地有田
　萊之差而任民均於下劑則家二人而已六鄉地狹
　人衆故因其地而等其人六遂地廣人稀故輕其役
　而均其地使地皆足以養人人皆足以給使則不同
　之同也鄉遂乗法成於族鄼兵車一乗馬四匹甲士
　三人卒七十二人革車一乗牛十二頭甲士一人卒
　二十四人鄉遂各七萬五千人攻守自副為兵車革
　車合三千乗故采芑言方師率止其車三千此鄉遂
　之兵制也大司徒凡造都鄙制其地域而封溝之以
　其室數制之不易之地家百畮一易之地家二百畮
　再易之地家三百畮小司徒乃經土地而井牧其田
　野九夫為井四井為邑四邑為邱四邱為甸四甸為
　縣四縣為都夫九夫為井則其中為公田八家皆私
　百畞同養公田中田有廬八家各二畞半餘八十畝
　八家共治之則私田百而公田十孟子所謂九一而
　助其實皆什一也四邱為甸六十四井而乗馬之法
　具即司馬法所謂甸有戎馬四匹兵車一乗牛十二
　頭甲士三人卒七十二人干戈備具者也一甸之賦
　百人攻守車各一乗司馬法不備言者欲明兵車之
　制故止以牛見守車也司馬法又言通十為成成百
　井三百家革車一乗士十人徒二十人若與邱乗踳
　駮者也兼溝洫屋兼三夫車兼守車而以士十人互
　見攻車也一甸所出卒長御右兩司馬與守車之伍
　長合十人則有攻車可知攻守之車皆用革鞔而攻
　車建五兵故於邱甸言兵車於成言革車也古人簡
　質互相發明類如此設或甸無革車不應言牛成無
　兵車則士十人將安用哉大司徒造都鄙不易一易
　再易之地略與遂人上地中地下地相倣而都鄙無
　一廛者廛在田中則有室而已不易百畞而上地萊
　五十畝若不同者周之制地征其實九等而互以三
　等見之家百畞者田上上萊五十畝者田上下二百
　畝者田下下自百畝至三百畝每二十五畞為差九
　等通率相補皆再易之地也都鄙授田與六遂同出
　兵不當六遂五之一先王彊幹弱枝深意在此鄉遂
　出兵雖五倍邱乗而牛人掌共兵車之牛校人軍事
　物馬而頒之馬質戎馬有物賈受於有司者書焉車
　僕凡師充革車司戈盾授兵從司馬之法而頒之司
　常大閲賛司馬頒旗物則知鄉遂之馬牛車甲兵器
　旗物皆頒於公非若邱乗之具於民此先王之所以
　至公至均也故夏曰貢商曰助周曰徹者通貢助之
　法而用之夏啟戰甘之野乃召六卿則卿治鄉足軍
　自禹法如此非周公剏意鄉遂用貢具六軍都鄙用
　助通王畿出賦萬乗周禮井田之大經不其昭乎費
　誓曰魯人三郊三遂所謂成國半天子之軍而宣公
　稅畝成公作邱甲則魯郊遂之外用助與商同邱乗
　與周同孟子告滕文公請野九一國中什一亦欲復
　周之徹耳言井田者通乎鄉遂都鄙貢助軍賦之異
　制則舉而措之天下無難矣



周禮小司徒之職乃經土地而井牧其田野九夫為井
四井為邑四邑為邱四邱為甸四甸為縣四縣為都以
任地事而令貢賦凡稅歛之事乃分地域而辨其守施
其職而平其政
司馬法見鄭注漢志
　先王之制力役内自六鄉外至都鄙其輕重多寡蚤
　晚皆不同而歸於大均說者惑之而自為異說苐未
　深考之云耳鄉大夫言國中鄉也言野遂也因鄉而
　及遂見鄉輕而遂重也小司徒以上地中地下地任
　民鄉法也遂人以下劑致甿遂法也合而觀之見鄉
　重而遂輕也都鄙用井田五百七十六家而出兵百
　人則較鄉遂五倍其數若重矣然鄉遂賦出於公都
　鄙賦出於民則實均耳先王之微意強幹而弱枝重
　内而輕外鄉欲兵衆而强遂欲足以為鄉之副都鄙
　則助鄉遂而已休遂之羡率減於鄉三之二都鄙之
　兵不當遂五之一鄉晚役而蚤休遂早役而晚休則
　鄉兵實强遂兵弱於鄉矣至於以豐年中年無年為
　役之多寡有無以龍見日至為力役之始終貴賢能
　服公事老疾之皆舍則無間乎鄉遂都鄙同乎一而
　已當異而異當同而同終歸於大均此類族辨物所
　以為同人裒多益寡所以為稱物平施容民蓄衆所
　以為師也王制不從政之說漢儒約三代之制而參
　取之又古文殘缺不得其眞故有與周官牴牾者姑
　存以見異同後儒旬用三日通計十三日之說非事
　舉其中之意也
　
　
　
　
　
　
　帝王經世圖譜巻八
欽定四庫全書
　帝王經世圖譜卷九
　　　　　　　　　　　宋　唐仲友　撰
　　千里為畿之圖
　　王畿任地之圖
　　九等通率之圖
　　一廛授地之圖
　　鄉遂都鄙授地任民出賦之譜
　　鄉遂都鄙出兵之譜
　　鄉遂居民設官之譜
　　保伍居民出軍之譜
　　井田出車之譜
　　周知民數之譜
　　力政異同之譜
　　九職十二職異同之譜
　　大宰九賦九職九式九貢歛財制用之譜




周禮大司徒凡造都鄙制其地而封溝之以其室數制
之　小司徒乃經土地而井牧其田野九夫為井　載
師以㕓里任國中之地國宅無征凡宅不毛者有里布
　遂人治野以田里安甿辨其野之土上地中地下地
以頒田里上地夫一㕓餘夫亦如之中地夫一㕓餘夫
亦如之下地夫一㕓餘夫亦如之
毛詩信南山中田有廬　七月四之日舉趾　入此室
處上入執宫功　遵彼㣲行
尚書堯典仲春厥民析仲夏厥民因仲秋厥民夷仲冬
厥民隩
孟子五畆之宅樹之以桑
　先王居民因天時之宜取人事之便順隂陽以出入
　故五畆之宅半在邑半在田雖鄉遂井牧之不同而
　此制則一但古文質畧互見扵鄉言國宅無征以見
　田廬扵遂言頒田里夫一㕓以見與鄉同制扵造都
　鄙言室數以見邑居有以知其無異制也農事方作
　而陽氣未盛故厥民析陽氣已盛而農事急故厥民
　因農事猶急而隂氣未盛故厥民夷農事畢而隂氣
　盛故厥民隩天無失時人無廢事野無惰民民無災
　疾財成輔相之宜未有先於此者也




周禮大司徒之職令五家為比使之相保五比為閭使
之相受四閭為族使之相葬五族為黨使之相救五黨
為州使之相賙五州為鄉使之相賓　小司徒之職㑹
萬民之卒伍而用之五人為伍五伍為兩四兩為卒五
卒為旅五旅為師五師為軍以起軍旅以作田役以比
追胥以令貢賦乃經土地而井牧其田野九夫為井四
井為邑四邑為邱四邱為甸四甸為縣四縣為都　鄉
師之職正歲稽其鄉器比共吉㓙二服閭共祭器族共
喪器黨共射器州共賓器鄉共吉㓙禮樂之器　族師
五家為比十家為聨五人為伍十人為聨四閭為族八
閭為聨使之相保相受刑罰慶賞相及相共以受邦職
以役國事以相葬埋　比長各掌其比之事五家相受
相和親有辠竒衺則相及　遂人五家為鄰五鄰為里
四里為鄼五鄼為鄙五鄙為縣五縣為遂　鄰長掌相
糾相受凡邑中之政相賛　士師之職掌鄉合州黨族
閭比之聨與其民人之什伍使之相安相受以比追胥
之事以施刑罰慶賞
孟子鄉田同井出入相友守望相助疾病相扶持則百
姓親睦
尚書大傳洛誥古者處師八家而為鄰三鄰而為朋三
朋而為里五里而為邑十邑而為都十都而為州州十
有二師焉家不盈三口者不朋由命士以上不朋
　古之為保伍將以安民後之為保伍將以厲民書曰
　王唘監厥亂為民曰無胥戕無胥虐至于敬寡至于
　屬婦合由以容言上下共由此道以相容也故自五
　家為比至於萬二千五百家之鄉使之更相親愛同
　其憂樂然後軍旅田役貢賦追胥從而出焉其本在
　大司徒而小司徒其末也後世授田法廢民失其飬
　凡大司徒所謂相保相受相葬相救相賙相賓者皆
　無有矣獨軍旅力役貢賦追胥之事與有罪竒衺則
　相及者獨存耳故民不獨疾視其上而保伍之害更
　相傾輒爭闘之獄日煩為上者不自反其法之不善
　又從而刑之是罔民也其失先王之意逺矣故譜先
　王之法以見其良法美意


周禮小宰以官府之八成經邦治一曰聽政役以比居
二曰聽師田以簡稽三曰聽閭里以版圖　大宰以九
職任萬民一曰三農生九榖二曰園圃毓草木三曰虞
衡作山澤之材四曰藪牧養蕃鳥獸五曰百工飭化八
材六曰商賈阜通貨賄七曰嬪婦化治絲枲八曰臣妾
聚歛䟽材九曰閒民無常職轉移執事　以九兩繫邦
國之民一曰牧以地得民二曰長以貴得民三曰師以
賢得民四曰儒以道得民五曰宗以族得民六曰主以
利得民七曰吏以治得民八曰友以任得民九曰藪以
富得民　司書掌邦中之版土地之圖三歲則大計羣
吏之治以知田野夫家六畜之數　大司徒之職掌建
邦之土地之圖與其人民之數以佐王安擾邦國　小
司徒之職掌建邦之教法以稽國中及四郊都鄙之夫
家九比之數以辨其貴賤老㓜廢疾凡征役之施舍與
其祭祀飲食䘮紀之禁令乃頒比法於六鄉之大夫使
各登其鄉之衆寡六畜車輦辨其物以歲時入其數以
施政教行徴令及三年則大比大比則受邦國之比要
乃㑹萬民之卒伍而用之五人為伍五伍為兩四兩為
卒五卒為旅五旅為師五師為軍以起軍旅以作田役
以比追胥以令貢賦乃均土地以稽其人民而周知其
數上地家七人可任也者家三人中地家六人可任也
者二家五人下地家五人可任也者家二人凡起徒役
毋過家一人以其餘為羡唯田與追胥竭作凡用衆庻
則掌其政教與其戒禁聽其辭訟施其賞罰誅其犯命
者凡國之大事致民大故致餘子　凡民訟以地比正
之地訟以圖正之及大比六鄉四郊之吏攷夫屋及其
衆寡六畜兵器以待政令　鄉師之職各掌其所治鄉
之教而聽其治以國比之灋以時稽其夫家衆寡辨其
老㓜貴賤廢疾馬牛之物辨其可任者與其施舍者
鄉大夫之職以歳時登其夫家之衆寡辨其可任者國
中自七尺以及六十野自六尺以及六十有五皆征之
其舍者國中貴者賢者能者服公事者老者疾者皆舍
以嵗時入其書　州長三年大比則大攷州里以賛鄉
大夫廢興　黨正以嵗時涖校比及大比亦如之　族
師以邦比之灋帥四閭之吏以時屬民而校登其族之
夫家衆寡辨其貴賤老㓜廢疾可任者及其六畜車輦
　閭胥各掌其閭之徴令以嵗時各數其閭之衆寡辨
其施舍　縣師掌邦國都鄙稍甸郊里之地域而辨其
夫家人民田菜之數及其六畜車輦之稽三年大比則
以攷羣吏而以詔廢置　遂人以嵗時稽其人民而授
之田野簡其兵器教之稼穡凡治野以下劑致甿以田
里安甿以樂昏擾甿以土宜教甿稼穡以興鋤利甿以
時器勸甿以彊予任甿以土均平政辨其野之土上地
中地下地以頒田里上地夫一㕓田百畮菜五十畆餘
夫亦如之中地夫一㕓田百畮菜百畮餘夫亦如之下
地夫一㕓田百畆菜二百畆餘夫亦如之凡治野夫間
有遂遂上有径十夫有溝溝上有畛百夫有洫洫上有
涂千夫有澮澮上有道萬夫有川川上有路以逹扵畿
以歳時登其夫家之衆寡及其六畜車輦辨其老㓜廢
疾與其施舍者以頒職作事以令貢賦以令師田以起
政役　遂師各掌其遂之政令戒禁以時登其夫家之
寡衆六畜車輦辨其施舍與其可任者經牧其田野辨
其可食者周知其數而任之以徴財征作役事則聽其
治訟廵其稼穡而移用其民以救其時事　遂大夫各
掌其遂之政令以歳時稽其夫家之衆寡六畜田野辨
其可任者與其可施舍者以教稼穡以稽功事　縣正
各掌其縣之政令徴比　鄙師以時數其衆庻　鄼長
以時校登其夫家比其衆寡　里宰掌比其邑之衆寡
與其六畜兵器　廪人掌九榖之數凡萬民之食食者
人四鬴上也人三鬴中也人二鬴下也　天府掌祖廟
之守藏若祭天之司民司禄而獻民數榖數則受而藏
之　大胥掌學士之版　瞽矇世奠繫　小史掌邦國
之志奠繫世辨昭穆　大司馬掌建邦國之九法簡稽
鄉民以用邦國凡令賦以地與民制之　司士掌羣臣
之版以治其政令歳登下其損益之數辨其年嵗與其
貴賤周知邦國都家縣鄙之數卿大夫士庻子之數
職方氏掌天下之圖以掌天下之地辨其邦國都鄙四
夷八蠻七閩九貉五戎六狄之人民與其財用九榖六
畜之數要知其利害　小司冦及大比登民數自生齒
以上登於天府内史司㑹冡宰貳之以制國用孟冬祀
司民獻民數於王王邦受之以圖國用而進退之嵗終
則令羣士計獄弊訟登中於天府　鄉士掌國中各掌
其鄉之民數而糾戒之　遂士掌四郊各掌其遂之民
數而糾其戒令　縣士掌野各掌其縣之民數　司民
掌登萬民之數自生齒以上皆書於版辨其國中與其
都鄙及其郊野異其男女嵗登下其死生及三年大比
以萬民之數詔司冦司冦及孟冬祀司民之日獻其數
於王王拜受之登於天府内史司㑹冢宰貳之以賛王
治
尚書周官司空掌邦土居四民
禮記王制司空執度度地居民
國語宣王料民於大原仲山甫諫曰民不可料也夫古
者不料民而知其多少司民恊孤終司商恊名姓司徒
恊旅司冦恊姦牧恊職工恊革場恊入廩恊出是則少
多死生出入往來皆可知也於是又審之以事王治農
于藉□于農隙耨穫亦於藉獮于既烝狩於畢時是皆
習民數者也又何料焉不謂其少而大料之是示少而
惡事也臨政示少諸侯避之治民惡事無以賦令且無
故而料民天之所惡也害於政而妨於後嗣王卒料之
　夫乾天下之至健也德行常易以知險夫坤天下之
　至順也德行常簡以知阻坎之象曰水洊至習坎君
　子以常德行習教事天下若是其廣人民若是其衆
　少多出入死生往來日異而月不同何啻於水之習
　坎險阻而難知而先王必有以周知之盖不獨周知
　其地而又周知其人不獨知其人而畜財器械亦不
　得而隱至公至均之法由此可得而施果何道以知
　之皆得乎乾坤與坎之時義而已王至尊也耕耨耯
　􁄭獮狩之必親百官皆振其職自日成至嵗㑹無敢
　墮乾之至健也嵗月日時無易自鄉遂逹於四夷秩
　然有序六官之属各舉其職坤之至順也故若甚難
　而未嘗不易若甚繁而未嘗不簡彼若甚險阻而吾
　有以知之由日至嵗由王而至於場廩百工無一日
　之怠所謂常德行以習教事也不如是而欲知民數
　則宣王之料民是已古者不料民而知其多少所謂
　易以知險簡以知阻也料民而適以示少惡事則易
　者難簡者繁矣不藉千畆一不習於常以失乾之健
　其弊至此周公之法可輕議乎故譜其職掌時事之
　次如右

周禮小司徒之職掌建邦之教灋以稽國中及四郊都
鄙之大家九比之數以辨其貴賤老㓜廢疾凡征役之
施舍與其祭祀飲食䘮事之禁令　乃㑹萬民之卒伍
而用之五人為伍五伍為兩四兩為卒五卒為旅五旅
為師五師為軍以起軍旅以作田役以比追胥以令貢
賦乃均土地以稽其人民而周知其數上地家七人可
任也者家三人中地家六人可任也者二家五人下地
家五人可任也者家二人凡起徒役母過家一人以其
餘為羡唯田與追胥竭作凡用衆庶則掌其政教與其
戒禁聽其辭訟施其賞罰誅其犯命者凡國之大事致
民大故致餘子　鄉師之職以國比之灋以時稽其夫
家衆寡辨其貴賤老㓜廢疾馬牛之物辨其可任者與
其施舍者掌其戒令糾禁聽其獄訟　鄉大夫之職以
嵗時登其夫家之衆寡辨其可任者國中自七尺以及
六十野自六尺以及六十有五皆征之其舍者國中貴
者賢者能者服公事者老者疾者皆舍以嵗時入其書
　均人掌均地政均地守均地職均人民牛馬車輦之
力政凡均力政以嵗上下豐年則公旬用三日焉中年
則公旬用二日焉無年則公旬用一日焉凶札則無力
政無財賦不収地守地職不均地政三年大比則大均
　遂人以下劑致甿以歳時登其夫家之衆寡及其六
畜車輦辨其老㓜廢疾與其施舍者以頒職作事以令
貢賦以令師田以起征役　旅師凡新甿之治皆聽之
使無征役以地之􁁷惡為之等　稍人若有㑹同師田
行役之事則以縣師之法作其同徒輂輦帥而以至治
其政令
禮記王制五十不從力政六十不與服戎七十不與賔
客之事八十齊䘮之事弗及也八十者一子不從政九
十者其家不從政廢疾非人不養者一人不從政父母
之䘮三年不從政齊衰大功之䘮三月不從政將徙於
諸侯三月不從政自諸侯來徙家期不從政

周禮大宰以九職任萬民一曰三農生九榖二曰園圃
毓草木三曰虞衡作山澤之材四曰藪牧飬蕃鳥獸五
曰百工飭化八材六曰商賈阜通貨賄七曰嬪婦化治
絲枲八曰臣妾聚歛疏材九曰閒民無常職轉移執事
　大府掌九貢九賦九功之貳　内府掌受九貢九賦
九功之貨賄　司㑹以九功之法令民職之財用　大
司徒頒職事十有二於邦國都鄙使以登萬民一曰稼
穡二曰樹藝三曰作材四曰阜蕃五曰飭材六曰通材
七曰化材八曰歛材九曰生材十曰學藝十有一曰世
事十有二曰服事　閭師凡任民任農以耕事貢九榖
任圃以樹事貢草木任工以飭材事貢器物任商以市
事貢貨賄任牧以畜事貢烏獸任嬪以女事貢布帛任
衡以山事貢其物任虞以澤事貢其物凡無職者出夫
布
　太宰主於任民以出財用故以九職司徒主於登萬
　民以成事業故頒職事十有二自學藝而下皆食於
　上者無與乎出財用故太宰之九職所不及也學藝
　賢能也世事服事習為庶人之在官者也雖貴賤不
　同皆治人者也閭師治民於臣妾有所不及者疏材
　非所以供上閭師主於致貢者也方其任之謂之九
　職職之成事謂之九功必有功然後有財用大府内
　府司㑹變文之義如此

周禮太宰以九職任萬民一曰三農生九榖二曰園圃
毓草木三曰虞衡作山澤之材四曰藪牧飬蕃鳥獸五
曰百工飭化八財六曰商賈阜通貨賄七曰嬪婦化治
絲枲八曰臣妾聚歛疏材九曰閒民無職事轉移執事
　以九賦歛財賄一曰邦中之賦二曰四郊之賦三曰
邦甸之賦四曰家削之賦五曰邦縣之賦六曰邦都之
賦七曰闗市之賦八曰山澤之賦九曰幣餘之賦　以
九式均節財用一曰祭祀之式二曰賔客之式三曰䘮
荒之式四曰羞服之式五曰工事之式六曰幣帛之式
七曰芻秣之式八曰匪頒之式九曰好用之式　以九
貢致邦國之用一曰祀貢二曰嬪貢三曰器貢四曰幣
貢五曰材貢六曰貨貢七曰服貢八曰斿貢九曰物貢
　小宰執邦之九貢九賦九式之貳以均財節邦用
大府掌九貢九賦九功之貳以受其貨賄之入頒其貨
於受藏之府頒其賄于受用之府凡官府都鄙之吏及
執事者受財用焉凡頒財以式法授之闗市之賦以待
王之膳服邦中之賦以待賔客四郊之賦以待稍秣家
削之賦以待匪頒邦甸之賦以待工事邦縣之賦以待
幣帛邦都之賦以待祭祀山澤之賦以待䘮紀幣餘之
賦以待賜予　凡萬民之貢以充府庫凡式貢之餘財
以共玩好之用　内府掌受九貢九賦九功之貨賄良
兵良器以待邦之大用　司㑹以九貢之法致邦國之
財用以九賦之法令田野之財用以九功之法令民職
之財用以九式之法均節邦之財用　司書掌九職九
正九事　載師掌任土之法以物地事授地職而待其
政令以㕓里任國中之地以場圃任園地以宅田士田
賈田任近郊之地以官田牧田賞田牛田任逺郊之地
以公邑之田任甸地以家邑之田任稍地以小都之田
任縣地以大都之田任畺地凡任地國宅無征園㕓二
十而一近郊十一逺郊二十而三甸稍縣都皆無過十
二唯其漆林之征二十而五凡宅不毛者有里布凡田
不耕者出屋粟凡民無職事者出夫家之征以時徴其
賦　閭師掌國中及四郊之人民六畜之數以任其力
以待其政令以時徴其賦凡任民任農以耕事貢九榖
任圃以樹事貢草木任工以飭材事貢器物任商以市
事貢貨賄任牧以畜事貢鳥獸任嬪以女事貢布帛任
衡以山事貢其物任虞以澤事貢其物凡無職者出夫
布凡庻民不畜者祭無牲不耕者祭無盛不樹者無椁
不蠶者不帛不績者不衰　縣師以嵗時徵野之賦貢
　大行人邦畿千里其外方五百里謂之侯服嵗壹見
見其貢祀物又其外方五百里謂之甸服二嵗壹見其
貢嬪物又其外方五百里謂之男服三嵗壹見其貢器
物又其外方五百里謂之采服四嵗壹見其貢服物又
其外方五百里謂之衛服五嵗壹見其貢材物又其外
方五百里謂之要服六嵗壹見其貢貨物九州之外謂
之蕃國世壹見各以其所貴寳為摯
　先王之理財生之有道取之有義節之有禮其事縂
　之太宰故先之九職任萬民所以生財也次以九賦
　歛財賄所以取財也又次以九式均節財用所以節
　財也三者備矣然後以九貢致邦國之用盖王畿之
　内經用取具焉而後致九貢以為之助而已先儒謂
　萬民有九職之貢又有九賦以口率出泉非也先王
　之取民不過什一既貢又賦不幾二乎况古之為賦
　各供其有泉非民所有者惟市與間民則輸之豈以
　口率若後世之法哉盖先儒見大府既言九賦又言
　萬民諸侯之貢遂以九職九賦九貢裂而為三九職
　既貢其物不得不以九賦為出泉又見司㑹言致邦
　國之財用令田野之財用令民職之財用亦析以為
　三益信其説盖曽未深考之耳大府言九賦以頒財
　言之言萬民之貢以充府庫以受財言之既使之貢
　又賦之也閭師任民止於國中四郊而甸稍縣都不
　與焉縣師徴野之賦貢而四郊國中不與焉載師任
　地又有在鄉遂井牧之外者故司㑹互見以相備於
　九功曰民職於九賦曰田野云耳關市山澤邦中之
　賦皆在九賦豈田野所該而甸稍縣都豈無民職之
　財用九賦出於九職九職輸為九賦豈有賦而復貢
　者哉故於九職言任萬民於九賦言歛財賄於九式
　言均節財用大宰之職較然明矣九賦足以供九式
　九貢以待弔用言則以王者之致貢非以為己私奉
　而邦國之貢不止待弔用而已禹之貢任土而作周
　之九貢則以六服為限然亦其大法耳職方氏言凡
　邦國制其貢各以其所有則亦未嘗以行人之法拘
　之也楚於周非侯服而包茅不入齊得以責之則祀
　貢不止於侯服行人之文盖亦互見耳古者取民以
　什一為中正而載師任地乃不同若此以所謂任地
　者非鄉遂之貢井牧之助故為法不同都鄙食四之
　一而取其什之二則通率二十之一賞田食三之一
　而取其二十之三則通率亦二十而一所謂貢助之
　什一未始變特於其什一之中取之以上供耳至於
　漆林之征則非田税之比先王盖有深意先儒言近
　者役重而税輕逺者役輕而税重是未深考任地之
　法以三者觀之可知矣
　
　
　
　
　
　
　
　
　
　
　
　
　
　帝王經世圖譜巻九
欽定四庫全書
　帝王經世圖譜卷十
　　　　　　　　　　　　宋　唐仲友　撰
　　周禮八統旁通之圖
　　周道八統廢興之圖
　　周禮庶富加教之譜(上/)
　　周禮庶富加教之譜(下/)
　　周禮學校總括之譜
　　鄉學異同之譜
　　周五學圖
　　魯泮宫圖
　　教官施教書攷之圖
　　鄉遂賔興之圖
　　王制升選之圖
　　周禮糾戒誅罰防救之譜
　　王制制不帥教之譜
　　視學飬老飲射名數之譜


　周禮以冡宰掌邦治統百官均四海其所掌凡十事
　詔王者二焉典灋則賦職貢式其書在司書小宰司
　㑹大府大史或貳或職或兼或分盖皆有司之灋守
　也八柄雖以詔王其灋亦在内史至於八統九兩皆
　不見其典籍之所蔵獨大宰掌之乃知周禮非獨法
　守之書冡宰不止作而行之者也法固治天下之具
　也然必有道以揆之有人以行之揆法之道八統是
　也他有司之不得參焉固宜而亦非典籍之所能盡
　也顧行之者如何耳八統詔王與八柄同而所以詔
　王之意與八柄異柄以執言操乎此而加乎彼福威
　惟辟之意也柄在于上而臣之進退遲速惟吾之聴
　如六轡之于馬也故曰馭羣臣雖然八柄未離乎法
　也法加于其所及而不加于其所不及故足以馭羣
　臣而未足以馭萬民于是有入統焉統之為言貫也
　率于上而從于下上行之而下效之有諸己而后求
　諸人無諸己而后非諸人兹其所以為統也弗躬弗
　親庶民弗信故大宰特詔之而行之者王之躬親也
　王道始于親親故者親之推也達于進賢能與庸賢
　之次也能者不必賢庸者不必能貴則以爵而已吏
　則以勤而已故又次之而以禮賓終焉親不可疎則
　親之故懼其狎也則敬之賢難進而易退能違所長
　則無功功者人之所忌故進之使之保之各適其宜
　焉貴當尊者也吏賤而易折者也尊之達之或從其
　當然或慮其不然也賓非一等以情接之則厚薄無
　常而責望易生禮情之節文也無施而不稱隠之心
　而安施諸人而厭可守而常行者也禮賓者以禮接
　之之謂也王親親則民亦親其親王敬故則民亦敬
　其故王進賢則民敏徳王使能則民進藝王保庸則
　民興功王尊貴則民敬上王達吏則民服勤王禮賓
　則民好禮行之于此應之于彼斯之謂八統也吾觀
　于詩于二雅之廢興未始不由于此凡文武成王之
　所以垂統持盈者皆此道之興也小雅之所以盡廢
　而四夷交侵中國式微者皆此道之廢也宣王之所
　以中興而未免乎箴規誨刺者皆此道之大醇而小
　疵也幽王之所以大壊而東遷之所以不復者皆此
　道之遂亡而春秋作也九兩之繫民則亦維持此道
　而已此道雖王之躬行而大宰之獨詔王其教民之
　目則散見于司徒凡以達此統而施之民至于八者
　不幸而麗于法則有八議之辟專掌于司冦又以輔
　此統而全之斯則有司之法守也子思言治天下國
　家有九經大抵與此統相表裏而祭統之十倫盖宗
　廟之中一祭祀之間而八統大略具焉則王之所行
　與冡宰之所詔何適而非八統者斯固法之所不能
　拘而常之所不能盡宜乎大宰之有其凡目而典籍
　不見于他官也故曰八統者揆法之道也夫八統豈
　王者私術哉夫天之降衷于人固有是八者之心矣
　仁義之端所以為親親敬故也智之端所以為進賢
　使能保庸達吏也禮之端所以為尊貴禮賓也無是
　四端八統不立無是八統四端不充民心所無而欲
　强之使從雖家至户曉日撻而求其聴亦不可得矣
　烏得謂之統哉斯統也自堯傳之矣親睦九族繼之
　以平章百姓終之以恊和萬邦八統之序也是謂始
　于親親終于禮賓而自敬故至于達吏皆平章之目
　也天子之賓諸侯為大賓于四門四門穆穆治人之
　道盡矣故可以恊和萬邦而八統終焉


周禮大宰之職以八統詔王馭萬民一曰親親二曰敬
故三曰進賢四曰使能五曰保庸六曰尊貴七曰達吏
八曰禮賓　以九職任萬民一曰三農生九榖二曰園
圃毓草木三曰虞衡作山澤之材四曰藪牧飬蕃鳥獸
五曰百工飭化八材六曰商賈阜通貨賄七曰嬪婦化
治絲枲八曰臣妾聚斂疏材九曰閒民無常職轉移執
事　以九兩繫邦國之民一曰牧以地得民二曰長以
貴得民三曰師以賢得民四曰儒以道得民五曰宗以
族得民六曰主以利得民七曰吏以治得民八曰友以
任得民九曰藪以富得民　大司徒以土㑹之灋辨五
地之物生一曰山林其動物宜毛物其植物宜皁物其
民毛而方二曰川澤其動物宜鱗物其植物宜膏物其
民黑而津三曰丘陵其動物宜羽物其植物宜覈物其
民專而長四曰墳衍其動物宜介物其植物宜莢物其
民晳而瘠五曰原隰其動物宜臝物其植物宜叢物其
民豐肉而庳因此五物者民之常而施十有二教焉一
曰以祀禮教敬則民不茍二曰以陽禮教讓則民不爭
三曰以隂禮教親則民不怨四曰以樂禮教和則民不
乖五曰以儀辨等則民不越六曰以俗教安則民不愉
七曰以刑教中則民不虣八曰以誓教恤則民不怠九
曰以度教節則民知足十曰以世事教能則民不失職
十有一曰以賢制爵則民慎徳十有二曰以庸制禄則
民興功　以土宜之灋辨十有二土之名物以相民宅
而知其利害以阜人民以蕃鳥獸以毓草木以任土事
辨十有二壤之物而知其種以教稼穡樹蓺　以土均
之灋辨五物九等制天下之地征以作民職以令地貢
以斂財賦以均齊天下之政　以荒政十有二聚萬民
一曰散刑二曰薄征三曰緩刑四曰弛力五曰舍禁六
曰去幾七曰𤯝禮八曰殺哀九曰蕃樂十曰多昏十有
一曰索鬼神十有二曰除盗賊　以保息六飬萬民一
曰慈幼二曰飬老三曰振窮四曰恤貧五曰寛疾六曰
安富　以本俗六安萬民一曰媺宫室二曰族墳墓三
曰聨兄弟四曰聨師儒五曰聫朋友六曰同衣服　頒
職事十有二于邦國都鄙使以豋萬民一曰稼穡二曰
樹蓺三曰作材四曰阜蕃五曰飭材六曰通材七曰化
材八曰斂材九曰生材十曰學藝十有一曰世事十有
二曰服事　以鄉三物教萬民而賓興之一曰六徳知
仁聖義忠和二曰六行孝友睦婣任恤三曰六藝禮樂
射御書數　以鄉八刑糾萬民一曰不孝之刑二曰不
睦之刑三曰不婣之刑四曰不弟之刑五曰不任之刑
六曰不恤之刑七曰造言之刑八曰亂民之刑　以五
禮防萬民之偽而教之中以六樂防萬民之情而教之
和　凡萬民之不服教而有獄訟者與有地治者聴而
㫁之其附于刑者歸于士
　孔子告冉有既庶加富加教牧民而三者具則王道
　成矣曰兩曰保息曰本俗所以庶之者至矣則有職
　事荒政上㑹土宜土均之灋以富之既富矣則有八
　統三物十二教五禮六樂以教之教之既至猶有不
　率者然後待之以刑鄉八刑是也(伯夷降典折民/惟刑即此刑也)在
　我者既極其至然後責其在彼故教行而刑不犯堯
　之命三后舜之叙九功孟子所以告齊梁之君者皆
　周公之法孔子之意也至于臯陶之刑不在三后之
　列乃周司冦所掌非司徒之教刑也以弼五教而已
　後世先王之典廢獨其刑法存耳望民之富庶而不
　犯于有司難哉庶富教之事其大綱皆總之大宰司
　徒而謂之天地官者財成天地之道輔相天地之宜
　以作民父母者其事莫先于此故以天地名官而四
　時之官分職以佐之耳雖然弗躬弗親庶民弗信自
　九職而下皆有司之事獨八統詔王馭萬民者行之
　于上效之于下王之事也大宰特詔之而己易曰大
　觀在上順而巽中正以觀天下觀盥而不薦有孚顒
　若下觀而化也其八統之謂與司徒之教而必糾之
　以刑禁于未發之謂豫也噬嗑之初六曰屨校滅趾
　旡咎其鄉八刑之謂與至于何校滅耳以麗于司冦
　之五刑則無及矣故譜其庶富教之次第終于八刑
　以見周家忠厚之實云

周禮大宰之職以九兩繫邦國之民三曰師以賢得民
四曰儒以道得民　宫正掌王宫之戒令糾禁以時比
宫中之官府次舍之衆寡稽其功緒糾其徳行去其淫
怠與其竒衺之民㑹其什伍而教之道藝　内宰以隂
禮教六宫以隂禮教九嬪以婦職之灋教九御　九嬪
掌婦學之灋以教九御婦徳婦言婦容婦功　大司徒
之職正月之吉始和布教于邦國都鄙乃縣教象之灋
于象魏使萬民觀教象挾日而斂之乃施教灋于邦國
都鄙使之各以教其所治民　以鄉三物教萬民而賓
興之一曰六徳知仁聖義忠和二曰六行孝友睦婣任
恤三曰六藝禮樂射御書數　以鄉八刑糾萬民一曰
不孝之刑二曰不睦之刑三曰不婣之刑四曰不弟之
刑五曰不任之刑六曰不恤之刑七曰造言之刑八曰
亂民之刑　以五禮防萬民之偽而教之中以六樂防
萬民之情而教之和　鄉大夫之職各掌其鄉之政教
禁令　三年則大比攷其徳行道藝而興賢者能者鄉
老及鄉大夫帥其吏與其衆寡以禮禮賓乏厥明鄉老
及鄉大夫羣吏獻賢能之書于王王再拜受之登于天
府内史貳之退而以鄉射之禮五物詢衆庶一曰和二
曰容三曰主皮四曰和容五曰興舞此謂使民興賢出
使長之使民興能入使治之　州長各掌其州之教治
政令之灋正月之吉各屬其州之民而讀法以攷其徳
行道藝而勸之以糾其過惡而戒之若以嵗時祭祀州
社則屬其民而讀法亦如之春秋以禮㑹民而射于州
序　黨正各掌其黨之政令教治及四時之孟月吉日
則屬民而讀邦灋以糾戒之春秋祭禜亦如之國索鬼
神而祭祀則以禮屬民而飲酒于序以正齒位一命齒
于鄉里再命齒于父族三命而不齒凡其黨之祭祀喪
紀昏冠飲酒教其禮事掌其戒禁　正嵗屬民讀灋而
書其徳行道藝以嵗時涖校比及大比亦如之　族師
各掌其族之戒令政事月吉則屬民而讀邦灋書其孝
弟睦婣有學者春秋祭酺亦如之　閭胥各掌其閭之
徵令　凡春秋之祭祀役政喪紀之數聚衆庶既比則
讀法書其敬敏任恤者　師氏掌以媺詔王以三徳教
國子一曰至徳以為道本二曰敏徳以為行本三曰孝
徳以知逆惡教三行一曰孝行以親父母二曰友行以
尊賢良三曰順行以事師長居虎門之左司王朝掌國
中失之事以教國子弟凡國之貴遊子弟學焉　保氏
掌諌王惡而飬國子以道乃教之六藝一曰五禮二曰
六樂三曰五射四曰五馭五曰六書六曰九數乃教之
六儀一曰祭祀之容二曰賓客之容三曰朝廷之容四
曰喪紀之容五曰軍旅之容六曰車馬之容　司諌掌
糾萬民之徳而勸之朋友正其行而强之道藝巡問而
觀察之以時書其徳行道藝辨其能而可任于國事者
以攷鄉里之治以詔廢置以行赦宥　司救掌萬民之
衺惡過失而誅讓之以禮防禁而救之　遂大夫三嵗
大比則帥其吏而興甿明其有功者属其地治者　大
司樂掌成均之法以治建國之學政而合國之子弟焉
凡有道者有徳者使教焉死則以為樂祖祭于瞽宗以
樂徳教國子中和祇庸孝友以樂語教國子興道諷誦
言語以樂舞教國子舞雲門大卷大咸大㲈大夏大濩
大武　樂師掌國學之政以教國子小舞凡舞有帗舞
有羽舞有皇舞有旄舞有干舞有人舞　大胥掌學士
之版以待致諸子春入學舍菜合舞秋頒學合聲以六
樂之㑹正舞位以序出入舞者　凡祭祀之用樂者以
鼓徴學士　小胥掌學士之徴令而比之觵其不敬者
巡舞列而撻其怠慢者　諸子掌國子之倅掌其成令
與其教治辨其等正其位　凡國之政事國子存遊倅
使之修徳學道春合諸學秋合諸射以攷其藝而進退
之
尚書舜典帝曰䕫命汝典樂教胄子直而温寛而栗剛
而無虐簡而無傲詩言志歌永言聲依永律和聲八音
克諧無相奪倫神人以和䕫曰於予擊石拊石百獸率
舞　益稷庶頑讒説若不在時侯以明之撻以記之書
用識哉欲竝生哉工以納言時而颺之格則承之庸之
否則威之
尚書大傳大誥古之帝王者必立大學小學使公卿之
大子大夫元士之適子十有三年始入小學見小節焉
踐小義焉二十入大學見大節焉踐大義焉故入小學
知父子之道長幼之序入大學知君臣之義上下之位
故小學小師取小學之賢者登之大學大學大師取大
學之賢者登之天子以為左右
毛詩子衿刺學校廢也亂世則學校不修焉青青子衿
悠悠我心縱我不往子寧不嗣音青青子佩悠悠我思
縱我不往子寧不来佻兮達兮在城闕兮一日不見如
三月兮　七月九月肅霜十月滌場朋酒斯饗曰殺羔
羊躋彼公堂稱彼兕觥萬夀無疆　菁菁者莪樂育材
也君子能長育人材則天下喜樂之矣菁菁者莪在彼
中阿既見君子樂且有儀菁菁者莪在彼中沚既見君
子我心則喜菁菁者莪在彼中陵既見君子錫我百朋
汎汎楊舟載沉載浮既見君子我心則休　靈臺虡業
維樅賁鼓維鏞於論鼔鐘於樂辟廱於論鼔鐘於樂辟
廱鼉鼓逢逢矇􁅅奏功　文王有聲鎬京辟廱自西自
東自南自北無思不服皇王烝哉考卜維王宅是鎬京
維龜正之武王成之武王烝哉豐水有芑武王豈不仕
詒厥孫謀以燕翼子武王烝哉　泮水頌僖公能修泮
宫也思樂泮水薄采其芹魯侯戾止言觀其旂其旂茷
茷鸞聲噦噦無小無大從公于邁思樂泮水薄采其藻
魯侯戾止其馬蹻蹻其馬蹻蹻其音昭昭載色載笑匪
怒伊教思樂泮水薄采其茆魯侯戾止在泮飲酒既飲
㫖酒永錫難老順彼長道屈此羣醜穆穆魯侯敬明其
徳敬慎威儀維民之則允文允武昭假烈祖靡有不孝
自求伊祜明明魯侯克明其徳既作泮宫淮夷攸服矯
矯虎臣在泮獻馘淑問如臯陶在泮獻囚濟濟多士克
廣徳心桓桓于征狄彼東南烝烝皇皇不吳不揚不告
于訩在泮獻功角弓其觩束矢其摉戎車孔博徒御不
斁既克淮夷孔淑不逆式固爾猶淮夷卒獲翩彼飛鴞
集于泮林食我桑黮懐我好音憬彼淮夷来獻其琛元
龜象齒大賂南金
禮記王制凡官民材必先論之論辨然後使之任事然
後爵之位定然後禄之爵人于朝與士共之刑人于市
與衆棄之是故公家不畜刑人大夫弗飬士遇之塗弗
與言也屏之四方唯其所之不及以政示弗故生也諸
侯之于天子也比年一小聘三年一大聘五年一朝天
子五年一巡守嵗二月東巡守至于岱宗柴而望祀山
川覲諸侯問百年者就見之命大師陳詩以觀民風命
市納賈以觀民之所好惡志淫好辟命典禮考時月定
日同律禮樂制度衣服正之山川神祇有不舉者為不
敬不敬者君削以地宗廟有不順者為不孝不孝者君
絀以爵變禮易樂者為不從不從者君流革制度衣服
者為畔畔者君討有功徳于民者加地進律五月南巡
守至于南嶽如東巡守之禮八月西巡守至于西嶽如
南巡守之禮十有一月北巡守至于北嶽如南巡守之
禮歸假于祖禰用特天子將出類乎上帝宜乎社造乎
禰諸侯將出宜乎社造乎禰天子無事與諸侯相見曰
朝考禮正刑一徳以尊于天子天子賜諸侯樂則以柷
將之賜伯子男樂則以鼗將之諸侯賜弓矢然後征賜
鈇鉞然後殺賜圭瓉然後為鬯未賜圭瓉則資鬯于天
子天子命之教然後為學小學在公宫南之左大學在
郊天子曰辟雍諸侯曰頖宫天子將出征類乎上帝宜
乎社造乎禰禡於所征之地受命于祖受成于學出征
執有罪反釋奠于學以訊馘告　凡居民量地以制邑
度地以居民地邑民居必參相得也無曠土無游民食
節事時民咸安其居樂事勸功尊君親上然後興學司
徒修六禮以節民性明七教以興民徳齊八政以防淫
一道徳以同俗飬耆老以致孝恤孤獨以逮不足上賢
以崇徳簡不肖以絀惡命鄉簡不帥教者以告耆老皆
朝于庠元日習射上功習鄉上齒大司徒帥國之俊士
與執事焉不變命國之右鄉簡不帥教者移之左命國
之左鄉簡不帥教者移之右如初禮不變移之郊如初
禮不變移之遂如初禮不變屏之逺方終身不齒命鄉
論秀士升之司徒曰選士司徒論選士之秀者而升之
學曰俊士升于司徒者不征于鄉升于學者不征于司
徒曰造士樂正崇四術立四教順先王詩書禮樂以造
士春秋教以禮樂冬夏教以詩書王大子王子羣后之
大子卿大夫元士之適子國之俊選皆造焉凡入學以
齒將出學小胥大胥小樂正簡不帥教者以告于大樂
正大樂正以告于王王命三公九卿大夫元士皆入學
不變王親視學不變王三日不舉屏之逺方西方曰棘
東方曰寄終身不齒大樂正論造士之秀者以告于王
而升諸司馬曰進士司馬辨論官材論進士之賢者以
告于王而定其論論定然後官之任官然後爵之位定
然後祿之大夫廢其事終身不仕死以士禮𦵏之有發
則命大司徒教士以車甲凡執技論力適四方臝股肱
決射御凡執技以事上者祝史射御醫卜及百工凡執
技以事上者不貳事不移官出鄉不與士齒　凡飬老
五十飬於鄉六十飬於國七十飬於學達於諸侯八十
拜君命一坐再至瞽亦如之九十使人受　有虞氏飬
國老於上庠飬庶老於下庠夏后氏飬國老於東序飬
庶老於西序殷人飬國老於右學飬庶老於左學周人
飬國老於東膠飬庶老于虞庠虞庠在國之西郊　月
令仲春之月上丁命樂正習舞釋菜天子乃帥三公九
卿諸侯大夫親往視之仲丁又命樂正入學習樂　季
春之月擇吉日大合樂天子乃帥三公九卿諸侯大夫
親往視之　季秋之月上丁命樂正入學習吹　文王
世子凡學世子及學士必時春夏學干戈秋冬學羽籥
皆於東序小樂正學于大胥賛之籥師學戈籥師丞賛
之胥鼓南春誦夏弦大師詔之瞽宗秋學禮執禮者詔
之冬讀書典書者詔之禮在瞽宗書在上庠凡祭與飬
老乞言合語之禮皆小樂正詔之於東序大樂正學舞
干戚語說命乞言皆大樂正授數大司成論説在東序
凡侍坐于大司成者逺近間三席可以問終則負牆列
事未盡不問凡學春宫釋奠于其先師秋冬亦如之凡
始立學者必釋奠于先聖先師及行事必以幣凡釋奠
者必有合也有國故則否凡大合樂必遂飬老凡語子
郊者必取賢斂才焉或以徳進或以事舉或以言揚曲
藝皆誓之以待又語三而一有焉乃進其等以其序謂
之郊人逺之於成均以及取爵於上尊也始立學者既
興器用幣然後釋菜不舞不授器乃退儐于東序一獻
無介語可也　天子視學大昕鼔徴所以警衆也衆至
然後天子至乃命有司行事興秩節祭先師先聖焉有
司卒事反命始之飬也適東序釋奠於先老遂設三老
五更羣老之席位焉適饌省醴飬老之珍具遂發咏焉
退修之以孝飬也反登歌清廟既歌而語以成之也言
父子君臣長幼之道合徳音之致禮之大者也下管象
舞大武大合象以事達有神興有徳也正君臣之位貴
賤之等焉而上下之義行矣有司告以樂闋王乃命公
侯伯子男及羣吏曰反飬老幼于東序終之以仁也是
故聖人之記事也慮之以大愛之以敬行之以禮修之
以孝飬紀之以義終之以仁是故古之人一舉事而衆
皆知其徳之備也古之君子舉大事必慎其終始而衆
安得不喻焉兌命曰念終始典于學　内則子能食食
教以右手能言男唯女俞男鞶革女鞶絲六年教之數
與方名七年男女不同席不共食八年出入門户及即
席飲食必後長者始教之讓九年教之數日十年出就
外傅居宿於外學書計衣不帛𥜗袴禮帥初朝夕學幼
儀請肄簡諒十有三年學樂誦詩舞勺成童舞象學射
御二十而冠始學禮可以衣裘帛舞大夏惇行孝弟博
學不教内而不出三十而有室始理男事博學無方孫
友視志四十始仕方物出謀發慮道合則服從不可則
去五十命為大夫服官政七十致事　明堂位米廪有
虞氏之庠也序夏后氏之序也瞽宗殷學也頖宫周學
也　學記發慮憲求善良足以謏聞不足以動衆就賢
體逺足以動衆未足以化民君子如欲化民成俗其必
由學乎玉不琢不成器人不學不知道是故古之王者
建國君民教學為先兌命曰念終始典于學其此之謂
乎　古之教者家有塾黨有庠術有序國有學比年入
學中年考校一年視離經辨志三年視敬業樂羣五年
視博習親師七年視論學取友謂之小成九年知類通
達强立而不反謂之大成夫然後足以化民易俗近者
説服而逺者懐之此大學之道也記曰蛾子時術之其
此之謂乎大學始教皮弁祭菜示敬道也宵雅肄三官
其始也入學鼓篋孫其業也夏楚二物收其威也未卜
禘不視學游其志也時觀而弗語存其心也幼者聽而
弗問學不躐等也此七者教之大倫也記曰凡學官先
事士先志其此之謂乎大學之教也時教必有正業退
息必有居學不學操縵不能安弦不學博依不能安詩
不學雜服不能安禮不興其藝不能樂學故君子之於
學也蔵焉修焉息焉遊焉夫然故安其學而親其師樂
其友而信其道是以雖離師輔而不反也兌命曰敬孫
務時敏厥修乃來其此之謂乎　凡學之道嚴師為難
師嚴然後道尊道尊然後民知敬學是故君之所不臣
於其臣者二當其為尸則弗臣也當其為師則弗臣也
大學之禮雖詔於天子無北面所以尊師也　樂記武
王克殷反商未及下車而封黄帝之後於薊封帝堯之
後於祝封帝舜之後於陳下車而封夏后氏之後於把
投殷之後於宋封王子比干之墓釋箕子之囚使之行
商容而復其位庶民弛政庶士倍祿濟河而西馬散之
華山之陽而弗復乘牛散之桃林之野而弗復服車甲
衅而蔵之府庫而弗復用倒載干戈包之以虎皮將帥
之士使為諸侯名之曰建櫜然後天下知武王之不復
用兵也散軍而郊射左射貍首右射騶虞而貫革之射
息也　食三老五更於大學天子袒而割牲執醬而饋
執爵而酳冕而總干所以教諸侯之弟也　祭義食三
老五更於大學所以教諸侯之弟也祀先賢於西學所
以教諸侯之徳也　食三老五更於大學天子袒而割
牲執醬而饋執爵而酳冕而總干所以教諸侯之弟也
是故鄉里而齒而老窮不遺强不犯弱衆不暴寡此由
大學來者也天子設四學當入學而大子齒　昏義是
以古者婦人先嫁三月祖廟未毁教于公宫祖廟既毁
教于宗室教以婦徳婦言婦容婦功教成祭之牲用魚
芼之以蘋藻所以成婦順也　鄉飲酒義鄉飲酒之義
主人拜迎賓于庠門之外　射義是故古者天子以射
選諸侯卿大夫士射者男子之事也因而飾之以禮樂
也故事之盡禮樂而可數為以立徳行者莫若射故聖
王務焉是故古者天子之制諸侯嵗獻貢士於天子天
子試之於射宫其容體比於禮其節比於樂而中多者
得與於祭其容體不比於禮其節不比於樂而中少者
不得與於祭數與於祭而君有慶數不與於祭而君有
讓數有慶而益地數有讓則削地故曰射者射為諸侯
也　天子之大射謂之射侯射侯者射為諸侯也射中
則得為諸侯射不中則不得為諸侯天子將祭必先習
射於澤澤者所以擇士也已射于澤而后射於射宫射
中者得與於祭不中者不得與於祭不得與於祭者有
讓削以地得與於祭者有慶益以地進爵絀地是也
左傳襄公三十一年鄭人遊於鄉校以論執政然明謂
子産曰毁鄉校如何子産曰何為夫人朝夕退而游焉
以議執政之善否其所善者吾則行之其所惡者吾則
改之是吾師也若之何毁之我聞忠善以損怨不聞作
威以防怨豈不遽止然猶防川大決所犯傷人必多吾
不克救也不如小決使道不如吾聞而藥之也然明曰
蔑也今而後知吾子之信可事也小人實不才若果行
此其鄭國實賴之豈惟二三臣仲尼聞是語也曰以是
觀之人謂子産不仁吾不信也
孟子梁恵王上謹庠序之教申之以孝悌之義頒白者
不負戴於道路矣(對梁恵王齊/宣王二處)　滕文公上設為庠序
學校以教之庠者飬也校者教也序者射也夏曰校殷
曰序周曰庠學則三代共之皆所以明人倫也人倫明
於上小民親于下有王者起必來取法是為王者師也
前漢食貨志於里有序而鄉有庠序以明教庠則行禮
而視化焉春令民畢出在壄冬則畢入于邑其詩曰四
之日舉趾同我婦子饁彼南畮又曰十月蟋蟀入我牀
下嗟我婦子聿為改嵗入此室處所以順隂陽備冦賊
習禮文也春將出民里胥平旦坐于右塾鄰長坐於左
塾畢出然後歸夕亦如之入者必持薪樵輕重相分斑
白不提挈冬民既入婦人同巷相從夜績女工一月得
四十五月必相從者所以省費燎火同巧拙而合習俗
也男女有不得其所者因相與歌詠各言其傷是月餘
子亦在于序室八嵗入小學學六甲五方書計之事始
知室家長幼之節十五入大學學先聖禮樂而知朝廷
君臣之禮其有秀異者移鄉學于庠序庠序之異者移
國學于少學諸侯嵗貢少學之異者于天子學于大學
命曰造士行同能偶則别之以射然後爵命焉孟春之
月羣居者將散行人振木鐸徇于路以采詩獻之大師
比其音律以聞於天子故曰王者不窺牖户而知天下
此先王制土處民富而教之之大畧也　賈誼傳治安
策學禮曰帝入東學上親而貴仁則親疎有序而恩相
及矣帝入南學上齒而貴信則長幼有差而民不誣矣
帝入西學上賢而貴徳則聖智在位而功不遺矣帝入
北學上貴而尊爵則貴賤有等而下不隃矣帝入太學
承師問道退習而考于太𫝊太𫝊罰其不則而匡其不
及則徳智長而治道得矣此五學者既成於上則百姓
黎民化輯於下矣







　人之情富不可以不教不富不可以教先王之于民
　飬之閭井而教之學校先後有序終始相成慮其救
　死不瞻奚暇治禮義也慮其飽食煖衣逸居而無教
　則近於禽獸也學校因閭井而興閭井因學校而睦
　法是用久化是用行學之時義大矣哉詩曰弗躬弗
　親庶民弗信易曰正其本萬物理故建師儒以教民
　也而必先以媺詔王掌諌王惡立内宰以教嬪御也
　必先以隂禮教六宫自上而下自内而外在易有之
　觀與家人是也官府次舎以衛王宫而糾其徳行教
　之道藝者不廢遊倅以待大子之用而春合諸學秋
　合諸射之為務不忘于習坎犯難之時尤謹于顛沛
　造次之際在易有之坎兑是也貴者猶學賤可已乎
　于變猶學常可已乎是故幼之為小學壯之為大學
　内之為國學外之為鄉學教灋布于都鄙命教達于
　諸侯無一學之不建無一士之不勉其效至於兵寢
　刑措帝王教化之極功也大學之道禁于未發之謂
　豫當其可之謂時不陵節而施之謂孫相觀而善之
　謂摩故自六嵗至于二十其嵗為有序自名數至于
　禮樂其業為有漸立之師保聫之朋友則易之漸進
　升積童䝉兌說之義也政之四惡不教而殺謂之虐
　不戒視成謂之暴慢令致期謂之賊故自月吉至于
　正月之吉其讀灋有時自司徒布教至于鄉吏之所
　治其糾戒有素勸之以司諌防之以司救則易益之
　遷改噬嗑之明勅之義也不旌則善無以勸不别則
　惡無以懲故徳行道藝書攷之既詳則繼之以賓興
　論辨慮其猶有遺也則詢以鄉射明其有功屬其地
　治衺惡過失誅責之不悛則待之嘉石圜土猶不忍
　終棄也故能改者出之有時其久不過于三年而舍
　此易大有之遏惡揚善噬嗑之小懲大誡也勞而不
　逸則必怠能而不遜則必争故為之飬老鄉飲以逸
　其暇而禮因寓焉為之齒胄鄉射以教其讓而能益
　章焉此易需之宴樂頥之節慎損之懲忿窒欲節之
　制數度議徳行也萬民教于鄉胄子教于國天子曰
　辟雍五學具焉而小學二諸侯曰頖宫四學設焉而
　小學一尊卑貴賤之等著矣易履之辨上下者如此
　出師則受成于學以定其謀振旅則以訊馘告而歸
　其功羣醜于是乎屈好音于是乎懐文武威徳之道
　全矣易之師以衆正者如此其立學兼四代之制其
　建學以成均之法其飬老則燕食饗修而兼用之聞
　不厭多制不厭備易之大畜多識前言往行者如此
　邦國都鄙教法之不殊内外尊卑學制之不一不以
　異廢同不以同害異易之同人類族辨物未濟辨物
　居方者如此六鄉之吏教于鄉師保教于國總之者
　大司徒樂師教其小大胥小胥分其任總之者大司
　樂宫正教于王宫内宰教于后宫總之者小宰司無
　遐棄官無相侵易之艮思不出位者如此飬老鄉射
　以春秋飲以射蜡大比以三嵗大成以九年讀灋書
　攷嵗月日時母易羽籥干戈讀書學禮與四時合其
　序民用不忒事用不悖易革之治厯明時者如此徳
　必實之以行藝必根之于道歌以咏其聲舞以動其
　容華實相副本末兼備易之大畜果行育徳小畜懿
　文徳賁觀人文者如此資富能訓惟以永年則仁夀
　以此躋内睦外尊飬老乞言則福祿以此成長育人
　材天下喜樂則太平以此保飬備動時故天不能病
　人材衆多故辟王可以免易之泰財成輔相既濟思
　患豫防者如此建一物而衆美備其學校之謂矣後
　世崇儒之君間有興先王之教者不過為􁂣治美觀
　而無先王教化之功者豈惟其思慮之不精稽攷之
　未詳盖失其本矣有臨之教思無窮容保民無彊然
　後有觀之省方觀民設教故曰物大然後可觀不富
　不可以教也有井之飬而不窮不可無革之大人虎
　變故曰井道不可不革富不可不教也先王之經不
　全漢儒之說紛錯故為圖譜十二詳著其制以備富
　教斯民者擇焉
　理民之道地著為本故必建步立畝正其經界六尺
　為步步百為畝畝百為夫九夫為井井方一里積而
　計之法備一同同方百里提封萬井山川沈斥城池
　邑居園囿術路三分去一以定墾田辨其五物九等
　十二土壤之名物山林藪澤原陵淳鹵之地各以肥
　磽多少為差是謂度地六鄉自五家為比積至萬二
　千五百家為鄉六遂自鄰至遂如鄉之數都鄙自八
　家之井積至千有二十四井為都凡民皆五畝之宅
　其半在邑曰室其半在田曰廬析因夷隩順四時以
　出入是謂居民鄉以上地中地下地辨可任之人遂
　以田里安甿授地有田萊多寡之等都鄙制以室數
　而授地如遂載師任土之法宅田士田賈田官田牛
　田賞田牧田皆在農夫授田之外農之餘夫亦以口
　授田如此士工商家五口乃當農夫一人民年二十
　授田六十歸田是謂授田遂人治野夫間有遂積至
　萬夫有川凡五匠人為溝洫田首之遂積至同間之
　澮凡四稻人掌稼下地豬防溝遂列澮之制尤詳是
　謂溝洫鄉遂用貢稅夫無公田取以司稼之斂法都
　鄙用助制公田不稅夫于所食四之一征其什二諸
　侯之地公食半侯伯三之一子男四之一載帥任地
　自二十而一至二十而五大抵在授田之外是謂税
　斂六鄉家以一夫為兵四閭為族卒乘具焉六遂亦
　如之都鄙用丘乗之法六十四井而卒乘具千里通
　率萬乘六軍近取於鄉而遂貳焉諸侯倣王國之制
　大國三軍取具郊遂而通率千乘次國二軍小國一
　軍咸倣焉是謂兵賦鄉以地制征家可任者三等遂
　以下劑致甿則均之家二人凡起徒役無過家一人
　以其餘為羡惟田與追胥竭作國之大事致民大故
　致餘子五十不從力政六十不與服戎豐年旬用三
　日中年二日無年一日凶札則無力政是謂力役邱
　乗之馬牛車甲備于民鄉遂之馬牛車甲出于官牛
　田牧田皆在逺郊鄉遂為戎馬六千而牛三之國馬
　足以供軍公馬足以稱賦故惟鄉遂為有牧田是謂
　畜牧五畝之宅植牆下以桑菜茹有畦𤓰瓠果蓏植
　于疆場雞豚狗彘毋失其時女治絲枲臣妾聚斂疏
　材五十可以衣帛七十可以食肉以介眉夀以食農
　夫魚鼈不勝食材木不勝用飬生送死取給足焉是
　謂蕃毓王親耕后親蠶以勸農桑自甸師至宗伯徇
　農者九而王繼以大徇耨獲亦如之教稼穡掌土化
　由司徒而迄草人設官非一種榖必雜五種以備災
　害田中不能植木用妨五榖力耕數耘收穫如冦盜
　之至其巡守諸侯則以地荒闢行慶責焉是謂訓農
　為之郊望方社雩禜烝嘗以逆祥除災下至貓虎坊
　庸使之必報一遇水旱靡神不舉靡愛斯牲年不順
　成八蜡不通以謹民財順成之方其蜡乃通以同民
　樂嘗芟社稼涖卜來嵗終則有始以似以續是謂祈
　報民力有餘更與之田如餘夫謂之彊予田不耕者
　使之出三夫之粟里布夫布夫家之征以懲無業無
　牲無盛無椁不帛不衰以恥不勉是謂賞罰嵗不常
　豐故遺人掌委積以待施恵旅師聚鋤粟物粟間粟
　而用之力不常足故有興鋤利甿轉移執事新甿之
　至使無征役春省耕而補不足秋省斂而助不給是
　謂補助中春教振旅以蒐中夏教茇舍以苗中秋教
　治民以獮中冬教大閱以狩皆于農隙因人之欲竭
　作以習武事教之坐作進退趨走擊刺之節流示之
　禽以觀其不犯命私豵獻豜以明其分守頒禽隆諸
　長者以達其弟順在諸侯連帥比年簡車卒正三年
　簡徒羣牧五載大簡車徒是謂治兵比以相保閭以
　相受族黨以相𦵏相救州鄉以相賙相賓鄉田同井
　出入相友守望相助疾病相扶持道路輕重相分斑
　白不提挈是謂厚俗里有序而鄉有庠八嵗入小學
　十五入大學使民以暇日修其徳行道藝自閭以上
　月書時攷嵗終進退司諌司救巡問觀察以强其進
　以救其過又使諸侯立學以教訓其民是謂育才三
　年大比别異其賢能賓以鄉飲獻書于王遂亦興甿
　如鄉之制諸侯嵗貢其秀異王以射擇其能否出長
　入治于是乎取之是謂興賢凡先王所以富庶斯民
　而加之教至于王徳流洽禮樂明備皆由井田出故
　總其大要如此
　
　
　
　
　
　
　
　
　
　
　帝王經世圖譜巻十
欽定四庫全書
　帝王經世圖譜卷十一
　　　　　　　　　　　宋　唐仲友　撰
　　藉田勸課之譜
　　親蠶勸課之譜
　　農事賞罰之譜
　　農事祈報異同之譜
　　補助荒政委積之譜


周禮甸師掌帥其屬而耕耨王藉以時入之以共齊盛
祭祀共蕭茅共野果蓏之薦　載師凡宅不毛者有里
布凡田不耕者出屋粟　閭師凡庻民不耕者祭無盛
不蠶者不帛不績者不衰　内宰中春詔后帥外内命
婦始蠶于北郊以為祭服嵗終則㑹内人之稍食稽其
功事佐后而受獻功者比其大小與其麤良而賞罰之
　上春詔王后帥六宫之人而生穜稑之種而獻之于
王　舍人以嵗時縣種稑之種以共王后之春獻種
毛詩甫田曾孫來止以其婦子饁彼南畆田畯至喜攘
其左右甞其㫖否禾易長畆終善且有曽孫不怒農夫
克敏　瞻卬婦無公事休其蠶織　載芟春藉田而祈
社稷也載芟載柞其耕澤澤千耦其耘徂隰徂畛侯主
侯伯侯亞侯旅侯彊侯以有嗿其饁思媚其婦有依其
士有略其耜俶載南畆播厥百榖實函斯活驛驛其逹
有厭其傑厭厭其苖緜緜其麃載穫濟濟有實其積萬
億及秭為酒為醴烝畀祖妣以洽百禮有飶其香邦家
之光有椒其馨胡考之寧匪且有且匪今斯今振古如
兹　七月春日載陽有鳴倉庚女執懿筐遵彼微行爰
求柔桑　七月流火八月萑葦蠶月條桑取彼斧斨以
伐逺揚猗彼女桑七月鳴鵙八月載績載𤣥載黄我朱
孔陽為公子裳
禮記月令孟春之月天子乃以元日祈榖于上帝乃擇
元辰天子親載耒耜措之于參保介之御間帥三公九
卿諸侯大夫躬耕帝藉天子三推三公五推卿諸侯九
推反執爵于大寢三公九卿諸侯大夫皆御命曰勞酒
　季春之月天子乃薦鞠衣于先帝　是月也命野虞
無伐桑柘鳴鳩拂其羽戴勝降于桑具曲植籧筐后妃
齊戒親東鄉躬桑禁婦女毋觀省婦使以勸蠶事蠶事
既登分繭稱絲效功以共郊廟之服　孟夏之月蠶事
畢后妃獻繭乃收繭税以桑為均　樂記耕籍然後諸
侯知所以敬　祭義天子為藉千畆冕而朱紘躬秉耒
諸侯為藉百畆冕而青紘躬秉耒以事天地山川社稷
先古以為醴酪齊盛於是乎取之敬之至也　古者天
子諸侯必有公桑蠶室近川而為之築宫仭有三尺棘
牆而外閉之及大昕之朝君皮弁素積卜三宫之夫人
世婦之吉者使入蠶于蠶室奉種浴于川桑于公桑風
戾以食之歳既單矣世婦卒蠶奉繭以示于君遂獻繭
于夫人夫人曰此所以為君服與遂副禕而受之因少
牢以禮之古之獻繭者其率用此與及良日夫人繅三
盆手遂布于三宫夫人世婦之吉者使繅遂朱緑之元
黄之以為黼黻文章服既成君服以祀先王先公敬之
至也　耕籍所以教諸侯之養也　古者天子諸侯必
有養獸之官及歳時齊戒沐浴而躬朝之犧牷祭牲必
於是取之敬之至也　祭統天子親耕於南郊以共齊
盛王后蠶於北郊以共純服諸侯耕於東郊亦以共齊
盛夫人蠶於北郊以共冕服天子諸侯非莫耕也王后
夫人非莫蠶也身致其誠信誠信之謂盡盡之謂敬敬
盡然後可以事神明此祭之道也　表記子言之君子
之所謂義者貴賤皆有事於天下天子親耕粢盛秬鬯
以事上帝故諸侯勤以輔事於天子
國語周語宣王即位不藉千畆虢文公諌曰不可夫民
之大事在農上帝之粢盛於是乎出民之蕃庻於是乎
生事之共給於是乎在和恊輯睦於是乎興財用蕃殖
於是乎始敦厖純固於是乎成是故稷為大官古者大
史順時􁇱土陽癉憤盈土氣震發農祥農正日月底于
天廟上乃脉發先時九日大史告稷曰自今至于初吉
陽氣俱烝土膏其動弗震弗渝脉其□𤯝榖乃不殖稷
以告王曰史帥陽官以命我司事曰距今九日土其俱動
王其祗祓監農不易王使司徒咸戒公卿百吏庻民司
空除壇于藉命農大夫咸戒農用先時五日瞽告有恊
風至王即齊宫百官御事各即其齊三日王乃淳濯饗
醴及期鬰人薦鬯犧人薦醴王祼鬯饗醴乃行百吏庻
民畢從及藉后稷監之膳夫農正陳藉禮太史賛王王
敬從之王耕一墢班三之庻人終于千畆其后稷省功大
史監之司徒省民大師監之畢宰夫陳饗膳宰監之膳
夫賛王王歆大牢班甞之庻人終食是日也瞽帥音官
以省風土廪于藉東南鍾而藏之而時布之于農稷則
徧戒百姓紀農恊功曰隂陽分布震雷出滯土不備墾
辟在司冦乃命其旅曰狥農師一之農正再之后稷三
之司空四之司徒五之大保六之大師七之大史八之
宗伯九之王則大狥耨穫亦如之民用莫不震動恪恭
于農脩其疆畔日服其鏄不解于時財用不乏民用和
同是時也王事唯農是務無有求利於其官以干農功
三時務農而一時講武故征則有威守則有財若是乃
能媚於神而和於民矣則享祀時至而布施優裕也今
天子欲修先王之緒而棄其大功匱神之祀而因民之
財將何以求福用民王弗聴三十九年戰於千畆王師
敗績于姜氏之戎　宣王料民仲山父諌曰民不可料
也夫古者不料民而知其多少司民恊孤終司商恊名
姓司徒恊旅司冦恊姦牧恊職工恊革場恊入廪恊出
是則少多死生出入徃來皆可知也於是又審之以事
王治農于藉蒐于農隙耨穫亦於藉獮於既烝狩於畢
時是皆習民數者也　魯語公父文伯之母曰王后親
織九紞公侯之夫人加之以紘綖卿之内子為大𢃄命
婦成祭服列士之妻加之以朝服自庻士以下皆衣其
夫社而賦事烝而獻功男女效績愆則有辟古之制也
孟子滕文公下諸侯耕助以供粢盛夫人蠶繅以為衣
服　梁惠王下廵狩者廵所守也春省耕而補不足秋
省斂而助不給　告子下入其疆土地闢則有慶土地
荒蕪則有讓
春秋桓公十四年秋御廩灾榖梁曰天子親耕以共粢
盛王后親蠶以共祭服國非無良農工女也以為人之
所盡事其祖禰不若以已所自親者也
　觀下觀而化也其象曰先王以省方觀民設教井養
　而不窮者也其象曰君子以勞民勸相繼觀者噬嗑
　其象曰先王以明罰勑法繼噬嗑者賁其象曰君子
　以明庻政旡敢折獄繼井者革其象曰君子以治厯
　明時先王之勸農桑兼有之矣王親耕后親蠶大狥
　者三省婦使以勸蠶事蓋取諸觀取諸井乎獻種而
　耕於孟春省斂於秋薦衣而蠶於季春獻繭於夏絲
　事畢而麻事起其取諸革乎廵狩以闢荒為慶責里
　布屋粟無盛不帛不衰以罰其惰其取諸噬嗑乎三
　推三盆手而下降殺有等自農師至于王先後有序
　元紞至于衣其夫尊卑有倫其取諸賁乎不特此耳
　祈而後耕薦而後蠶天人因成之理也后獻種而王
　耕天子薦衣而后蠶隂陽始終之義也上之愛民若
　此民其忍不從乎上之率民若此民其能不從乎上
　之防民若此民其敢不從乎周之政本末兼舉如此
　故譜而次之見其本末焉耳

周禮載師掌任土之法凡宅不毛者有里布凡田不耕
者出屋粟凡民無職事者出夫家之征以時徵其職
閭師凡任民凡無職者出夫布凡庻民不畜者祭無牲
不耕者祭無盛不樹者無椁不蠶者不帛不績者不衰
　遂人凡治野以下劑致甿以田里安甿以興鋤利甿
以彊予任甿　遂大夫以教稼穯以稽功事三歲大比則
帥其吏而興甿明其有功者屬其地治者　縣正趨其
稼事而賞罸之
　易曰利者義之和也利物足以和義又曰理財正辭
　禁民為非曰義神農氏作耒耜之利以教天下蓋取
　諸益益之象也君子以見善則遷有過則改夫不能
　使人遷善改過亦未足為益故先王利以和義服田
　力穡者不容無賞義以禁非惰農自安者不容無罰
　賞罰行而民有所勸其不竭力於南畆乎故譜五官
　之事以見古法大槩至於諸侯之國王者分土而畀
　之民使行賞罰者也故廵狩以察之而慶貢行於其
　君而已周官曰六卿分職各率其屬以倡九牧阜成
　兆民六年五服一朝又六年王乃時巡考制度于四
　岳諸侯各朝于方岳大明黜陟此其事也然孟子言
　黜陟之事以地之荒闢為之首則先王務農重榖於
　此可見

周禮黨正國索鬼神而祭祀(謂/蜡)春秋祭禜亦如之(雩祭/祭水)
(旱/也)　族師春秋祭酺亦如之　舞師教皇舞帥而舞旱
暵之事　肆師甞之日涖卜來歲之芟獮之日涖卜來
歲之戒社之日涖卜來歲之稼　籥章掌土鼓豳籥中
春晝擊土鼓龡豳詩以逆暑中秋夜迎寒亦如之凡國
祈年于田祖龡豳雅擊土鼓以樂田畯國祭蜡則龡豳
頌擊土鼓以息老物　司巫若國大旱則帥巫而舞雩
　女巫旱暵則舞雩
禮記月令孟春之月天子乃以元日祈榖于上帝乃擇
元辰天子親載耒耜措之于參保介之御間帥三公九
卿諸侯大夫躬耕帝籍天子三推三公五推卿諸侯九
推反執爵于大寢三公九卿諸侯大夫皆御命曰勞酒
　仲春之月擇元日命民社　季春之月天子乃薦鞠
衣于先帝　命國難九門磔攘以畢春氣　孟夏之月
農乃登麥天子乃以彘甞麥先薦寢廟　天子飲酎用
禮樂　仲夏之月命有司為民祈祀山川百源大雩帝
用盛樂乃命百縣雩祀百辟卿士有益於民者以祈榖
實是月也農乃登黍天子乃以雛甞黍羞以含挑先薦
寢廟　孟秋之月農乃登榖天子甞新先薦寢廟　仲
秋之月天子乃難以逹秋氣以犬甞麻先薦寢廟　季
秋之月大饗帝甞犠牲告備于天子　天子乃以犬甞
稻先薦寢廟　孟冬之月大飲烝天子乃祈來年于天
宗大割祠于公社及門閭臘先祖五祀勞農以休息之
　仲冬之月天子乃命有司祈祀四海大川名源淵澤
井泉　季冬之月命有司大難旁磔出土牛以送寒氣
　乃畢山川之祀及帝之大臣天之神祗　郊特牲社
祭土而主隂氣也君南郷於北牖下答隂之義也日用
甲用日之始也天子大社必受霜露風雨以逹天地之
氣也是故喪國之社屋之不受天陽也薄社北牖使隂
明也社所以神地之道也地載萬物天垂象取財於地
取法於天是以尊天而親地也故教民羙報焉家主中
霤而國主社示本也唯為社事單出里唯為社田國人
畢作唯社邱乗共粢盛所以報本反始也季春出火為
焚也然後簡其車賦而厯其卒伍而君親誓社以習軍
旅左之右之坐之起之以觀其習變也而流示之禽而
鹽諸利以觀其不犯命也求服其志不貪其得故以戰
則克以祭則受福天子適四方先柴郊之祭也迎長日
之至也大報天而主日也兆於南郊就陽位也埽地而
祭於其質也器用陶匏以象天地之性也於郊故謂之
郊牲用騂尚赤也用犢貴誠也郊之用辛也周之始郊
日以至卜郊受命於祖廟作龜于禰宫尊祖親考之義
也卜之日王立于澤親聴誓命受教諌之義也獻命庫
門之内戒百官也大廟之命戒百姓也祭之日王皮弁
以聴祭報示民嚴上也喪者不哭不敢凶服汜埽反道
鄉為田燭弗命而民聴上祭之日王被衮以象天戴冕
璪十有二旒則天數也乗素車貴其質也旂十有二旒龍
章而設日月以象天也天垂象聖人則之郊所以明天
道也帝牛不吉以為稷牛帝牛必在滌三月稷牛唯具
所以别事天神與人鬼也萬物本乎天人本乎祖此所
以配上帝也郊之祭也大報本反始也天子大蜡八伊
耆氏始為蜡蜡也者索也歲十有二月合聚萬物而索
饗之也蜡之祭也主先嗇而祭司嗇也祭百種以報嗇
也饗農及郵表畷禽獸仁之至義之盡也古之君子使
之必報之迎貓為其食田䑕也迎虎為其食田豕也迎
而祭之也祭坊與水庸事也曰土反其宅水歸其壑昆
蟲母作草木歸其澤皮弁素服而祭素服以送終也葛
𢃄榛杖喪殺也蜡之祭仁之至義之盡也黄衣黄冠而
祭息田夫也野夫黄冠黄冠草服也大羅氏天子之掌
鳥獸者也諸侯貢屬焉草笠而至尊野服也羅氏致鹿
與女而詔客告也以戒諸侯曰好田好女者亡其國天
子樹􁂁華不歛藏之種也八蜡以記四方年不順成八
蜡不通以謹民財也順成之方其蜡乃通以移民也既
蜡而收民息已故既蜡君子不興功
毛詩甫田以我齊明與我犧羊以社以方我田既臧農
夫之慶琴瑟擊鼓以御田祖以祈甘雨以介我稷黍以
榖我士女　大田來方禋祀以其騂黒與其黍稷以享
以祀以介景福　生民誕我祀如何或舂或揄或簸或
蹂釋之叟叟烝之浮浮載謀載惟取蕭祭脂取羝以軷
載燔載烈以興嗣歳卬盛于豆于豆于豋其香始升上
帝居歆胡臭亶時后稷肇祀庻無罪悔以迄于今　噫
嘻春夏祈榖于上帝也噫嘻成王既昭假爾率時農夫
播厥百榖　豐年秋冬報也豐年多黍多稌亦有髙廩
萬億及秭為酒為醴烝畀祖妣以洽百禮降福孔皆
載芟春藉田而祈社稷也載芟載柞其耕澤澤千耦其
耘徂隰徂畛侯主侯伯侯亞侯旅侯彊侯以有嗿其饁
思媚其婦有依其士有略其耜俶載南畆播厥百榖實
函斯活驛驛其逹有厭其傑厭厭其苖緜緜其麃載穫
濟濟有實其積萬億及秭為酒為醴烝畀祖妣以洽百
禮有飶其香邦家之光有椒其馨胡考之寧匪且有且
匪今斯今振古如兹　良耜秋報社稷也畟畟良耜俶
載南畆播厥百榖實函斯活或來瞻女載筐及筥其饟
伊黍其笠伊紏其鏄斯趙以薅荼蓼荼蓼朽止黍稷茂
止穫之挃挃積之栗栗其崇如墉其比如櫛以開百室
百室盈止婦子寜止殺時犉牡有捄其角以似以續續
古之人　七月朋酒斯饗曰殺羔羊躋彼公堂稱彼兕
觥萬夀無疆　雲漢靡神不舉靡愛斯牲圭璧既卒寜
莫我聴　不殄禋祀自郊徂宫上下奠瘞靡神不宗后
稷不克上帝不臨耗斁下土寜丁我躬　羣公先正則
不我助父母先祖胡寜忍予(箋云百辟卿士/雩祀所及者)　羣公先
正則不我聞昊天上帝寜俾我遯　旱既太甚黽勉畏
去胡寜瘨我以旱憯不知其故祈年孔夙方社不莫昊
天上帝則不我虞敬恭明神宜無悔怒
春秋桓公五年大雩　左傳秋大雩書不時也凡祀啟
蟄而郊龍見而雩始殺而甞閉蟄而烝過則書　公羊
曰大雩者何旱祭也然則何以不言旱言雩則旱見言
旱則雩不見　八年春正月己夘烝　公羊曰烝者何
冬祭也春曰祠夏曰礿秋曰甞冬曰烝常事不書此何
以書譏何譏爾譏亟也亟則黷黷則不敬君子之祭也
敬而不黷䟽則怠怠則忘士不及兹四者則冬不裘夏
不葛　榖梁曰烝冬事也春興之志不時也　夏五月
丁丑烝　公羊曰何以書譏亟也　榖梁曰烝冬事也
春夏興之黷祀也志不敬也　十四年秋乙亥嘗　左
傳曰書不害也　公羊曰甞常事不書此何以書譏何
譏爾譏甞也曰猶甞乎御廩災不如勿嘗而已矣　榖
梁曰御廩之災不志此其志何也以為唯未易災之餘
而甞可也志不敬也天子親耕以共粢盛王后親蠶以
共祭服國非無良農工女也以為人之所盡事其祖禰
不若以已所自親者也且何用見其未易災之餘而甞
也曰甸粟而内之三宫三宫米而藏之御廩夫甞必有
兼甸之事焉壬申御廩災乙亥甞以為未易災之餘而
甞也　僖公十一年秋八月大雩　榖梁曰雩月正也
雩不得雨曰旱　十三年秋九月大雩　三十一年夏
四月四卜郊不從乃免牲猶三望　左傳曰夏四月四
卜郊不從乃免牲非禮也猶三望亦非禮也禮不卜常
祀而卜其牲日牛卜日曰牲牲成而卜郊上怠慢也望
郊之細也不郊亦無望可也　公羊曰夏四月四卜郊
不從乃免牲猶三望曷為或言三卜或言四卜三卜禮
也四卜非禮也三卜何以禮四卜何以非禮求吉之道
三禘甞不卜郊何以卜卜郊非禮也卜郊何以非禮魯
郊非禮也魯郊何以非禮天子祭天諸侯祭土天子有
方望之事無所不通諸侯山川有不在其封内者則不
祭也曷為或言免牲或言免牛免牲禮也免牛非禮也
免牛何以非禮傷者曰牛三望者何望祭也然則曷祭
祭㤗山河海曷為祭㤗山河海山川有能潤于百里者
天子秩而祭之觸石而出膚寸而合不崇朝而徧雨乎
天下者唯㤗山爾河海潤于千里猶者何通可以已也
何以書譏不郊而望祭也　榖梁曰夏四月不時也四
卜非禮也免牲者為之緇衣纁裳有司元端奉送至于
南郊免牛亦然乃者亡乎人之辭也猶者可以已之辭
也　宣公三年正月郊牛之口傷改卜牛牛死乃不郊
猶三望　左傳曰不郊而望皆非禮也望郊之屬也不
郊亦無望可也　公羊曰郊牛之口傷改卜牛牛死乃
不郊猶三望其言之何緩也曷為不復卜養牲養二卜
帝牲不吉則扳稷牲而卜之帝牲在于滌三月於稷者
唯具是視郊則曷為必祭稷王者必以其祖配王者則
曷為必以其祖配自内出者無匹不行自外至者無主
不止　榖梁曰郊牛之口傷之口緩辭也傷自牛作也
改卜牛牛死乃不郊事之變也乃者亡乎人之辭也
成公三年秋大雩　七年春正月鼷䑕食郊牛角改卜
牛鼷䑕又食其角乃免牛　榖梁曰不言日急辭也過
有司也郊牛日展斛角而知傷展道盡矣其所以備災
之道不盡也改卜牛鼷䑕又食其角又有繼之辭也其
緩辭也曰亡乎人矣非人之所能也所以免有司之過
也　夏五月不郊猶三望　冬大雩　十年夏四月五
卜郊不從乃不郊　公羊曰不免牲故言乃不郊也
榖梁曰五卜强也　十有七年秋九月辛丑用郊　公
羊曰用者何用者不宜用也九月非所用郊也然則郊
曷用郊用正月上辛或曰用然後郊　榖梁曰夏之始
可以承春以秋之末承春之始葢不可矣九月用郊用
者不宜用也　襄五年秋大雩　左傳曰旱也　七年
夏四月三卜郊不從乃免牲　左傳曰孟獻子曰吾乃
今而後知有卜筮夫郊祀后稷以祈農事也是故啓蟄
而郊郊而後耕今既耕而卜郊宜其不從也　榖梁曰
三卜禮也　八年秋九月大雩　左傳曰早也　十一
年夏四月四卜郊不從乃不郊　十六年秋大雩　十
七年秋九月大雩　二十八年秋八月大雩　左傳曰
旱也　昭公三年秋八月大雩　左傳曰早也　六年
秋九月大雩　左傳曰旱也　八年秋大雩　十六年
九月大雩　左傳曰旱也　二十四年秋八月大雩
二十五年秋七月上辛大雩季辛又雩　左傳曰秋書
再雩旱甚也　公羊曰又雩者非雩也聚衆以逐季氏
也　榖梁曰季者有中之辭也又有繼之辭也　定公
元年九月大雩　榖梁曰雩月雩之正也秋大雩非正
也冬大雩非正也秋大雩之為非正何也毛澤未盡人
力未竭未可以雩也雩月雩之正也月之為雩之正何
也其時窮人力盡然後雩雩之正也何謂其時窮人力
盡是月不雨則無及矣是年不艾則無食矣是謂其時
窮人力盡也雩之必待其時窮人力盡何也雩者為旱
求者也求者請也古之人重請何重乎請人之所以為
人者譲也請道去讓也則是舍其所以為人也是以重
之焉請哉請乎應上公古之神人有應上公者通乎隂
陽君親帥諸大夫道之而以請焉夫請者非可詒託而
往也必親之者也是以重之　七年秋大雩九月大雩
　十二年秋大雩　十五年鼷䑕食郊牛牛死改卜牛
　公羊曰曷為不言其所食漫也　榖梁曰不敬莫大
焉　夏五月辛亥郊　公羊曰曷為以夏五月郊三卜
之運也　哀公元年鼷䑕食郊牛改卜牛　夏四月辛
巳郊　榖梁曰鼷䑕食郊牛角改卜牛夏四月辛巳郊
此該郊之變而道之也於變之中又有言焉鼷䑕食郊
牛角改卜牛志不敬也郊牛日展斛角而知傷展道盡
矣郊自正月至于三月郊之時也夏四月郊不時也五
月郊不時也夏之始可以承春以秋之末承春之始蓋
不可矣九月用郊用者不宜用者也郊三卜禮也四卜
非禮也五卜强也卜免牲者吉則免之不吉則否牛傷
不言傷之者傷自牛作也故其辭緩全曰牲傷曰牛未
牲曰牛其牛一也其所以為牛者異有變而不郊故卜
免牛也已牛矣其尚卜免之何也禮與其亡也寧有常
置之上帝矣故卜而後免之不敢専也卜之不吉則如
之何不免安置之繫而待六月上甲始庀牲然後左右
之子之所言者牲之變也而曰我一該郊之變而道之
何也我以六月上甲始庀牲十月上甲始繫牲十一月
十二月牲雖有變不道也待正月然後言牲之變此乃
所以該郊郊享道也貴其時大其禮其養牲雖小不備可
也子不志三月卜郊何也郊自正月至于三月郊之時也我以十
二月下辛卜二月上辛如不從則以二月下辛卜三月
上辛如不從則不郊矣
周禮大宗伯以吉禮事邦國之鬼神示以禋祀祀昊天上
帝以實柴祀日月星辰以槱燎祀司中司命飌師雨師
以血祭祭社稷五祀五嶽以貍沈祭山林川澤以疈辜
祭四方百物以肆獻祼享先王以饋食享先王以祠春
享先王以禴夏享先王以甞秋享先王以烝冬享先王
禮記祭法燔柴於泰壇祭天也瘞埋於㤗折祭地也用
騂犢埋少牢於㤗昭祭時也相近於坎壇祭寒暑也王
宫祭日也夜明祭月也幽宗祭星也雩宗祭水旱也四
坎壇祭四方也山林川各邱陵能出雲為風雨見怪物
皆曰神有天下者祭百神諸侯在其地則祭之亡其地
則不祭
　古之聖王先成民而後致力於神非為己求福有祈
　有報莫非為民而於農事尤多郊社方望雩索榮酺
　禴祠烝甞寒暑送迎開氷薦衣甞新之禮皆有常典
　惟雩索二禮最備而有變所以求助於鬼神祗者備
　矣詩周禮春秋皆周制祭法有七代之制月令秦制
　故大同而小異今故舉其時月辨其典禮明其常變
　為譜如右觀者察焉先王制祭祀之意思過半矣易
　困之九五利用祭祀堯湯之水旱困於天地反乎中
　而直則利用祭祀祀則受福桑林之禱也然則旱暵
　之雩荒政之索亦先王之致命遂志焉

周禮小宰以官府之六聮合邦治三曰喪荒之聮事六
曰歛弛之聮事　太宰以九式均節財用三曰喪荒之
式　以九職任萬民九曰閒民無常職轉移執事　大
司徒十二教八曰以誓教恤則民不怠　以荒政十有
二聚萬民一曰散利二曰薄征三曰緩刑四曰弛力五
曰舍禁六曰去幾七曰𤯝禮八曰殺哀九曰蕃樂十月
多昏十有一曰索鬼神十有二曰除盗賊　大荒大札
則令邦國移民通財舍禁弛力薄征緩刑　遺人掌邦
之委積以待施惠鄉里之委積以恤民之囏阨門闗之
委積以養老孤郊里之委積以待賔客野鄙之委積以
待覊旅縣都之委積以待凶荒凡賔客㑹同師役掌其
道路之委積凡國野之道十里有廬廬有飲食三十里
有宿宿有路室路室有委五十里有市市有候館候館
有積凡委積之事廵而比之以時頒之　司救凡歳時
有天患民病則以節巡國中及郊野而以王命施惠
均人掌均地政均地守均地職均人民牛馬車輦之力
政凡均力政以歳上下豐年則公旬用三日焉中年則
公旬用二日焉無年則公旬用一日焉凶札則無力政
無財賦不收地守地職不均地政　司市國凶荒札喪
則市無征而作布　賈師凡天患禁貴價者使有恒賈
　遂師廵其稼穡而移用其民以救其時事　司闗掌國
貨之節以聨門市國凶札則無關門之征猶幾　旅師
掌聚野之耡粟屋粟閒粟而用之以質劑致民平頒其
興積施其惠散其利均其政令凡用粟春頒而秋歛之
凡新甿之治皆聴之使無征役以地之􁁷惡為之等
廪人掌九榖之數以待國之匪頒賙賜稍食以歳之上
下數邦用以知足否以詔榖用以治年之凶豐凡萬民
之食食者人四鬴上也人三鬴中也人二鬴下也若食
不能人二鬴則令邦移民就榖詔王殺邦用　倉人掌
粟入之藏辨九榖之物以待邦用若榖不足則止餘法
用有餘則藏之以待凶而頒之凡國之大事共道路之
榖積食飲之具　司稼掌廵邦野之稼而辨穜稑之種
周知其名與其所宜地以為法而縣于邑閭廵野觀稼
以年之上下出歛法掌均萬民之食而賙其急而平其
興　大宗伯以凶禮哀邦國之憂以荒禮哀凶札　大
司樂大札大凶凡國之大憂令弛縣　保章氏掌天星
以志星辰日月之變動以觀天下之遷辨其吉凶以星
土辨九州之地所封封域皆有分星以觀妖祥以十有
二嵗之相觀天下之妖祥以五雲之物辨吉凶水旱降
豐荒之祲象以十有二風察天地之和命乖别之妖祥
凡此五物者以詔救政訪序事　士師之職若邦凶荒
則以荒辨之法治之令移民通財糾守緩刑　小行人
若國札喪則令賻補之若國凶荒則令賙委之若國禍
烖則令哀弔之其札喪凶荒厄貧為一書　掌客凶荒
殺禮札喪殺禮禍烖殺禮
毛詩甫田倬彼甫田歳取十千我取其陳食我農人自
古有年　雲漢旱既太甚散無友紀鞠哉庻正疚哉冡
宰趣馬師氏膳夫左右靡人不周無不能止　有狐古
者國有凶荒則殺禮而多昏㑹男女之無夫家者所以
育人民也
禮記曲禮歲凶年榖不登君膳不祭肺馬不食榖馳道
不除祭祀不縣大夫不食梁士飲酒不樂　王制冡宰
制國用必於歲之抄五榖皆入然後制國用用地小大
視年之豐耗以三十年之通制國用量入以為出祭用
數之仂喪三年不祭唯祭天地社稷為越紼而行事喪
用三年之仂喪祭用不足曰暴有餘曰浩祭豐年不奢
凶年不儉國無九年之蓄曰不足無六年之蓄曰急無
三年之蓄曰國非其國也三年耕必有一年之食九年
耕必有三年之食以三十年之通雖有凶旱水溢民無
采色然後天子食日舉以樂　郊特牲四方年不順成
八蜡不通以謹民財也　玉藻年不順成則天子素服
乗素車食無樂　至于八月不雨君不舉年不順成君
衣布搢本闗梁不租山澤列而不賦土功不興大夫不
得造車馬
春秋荘公二十八年冬臧孫辰告糴于齊　左傳冬饑
臧孫辰告糴于齊禮也　公羊曰臧孫辰告糴于齊告
糴者何請糴也何以不稱使以為臧孫辰之私行也曷
為以臧孫辰之私行君子之為國也必有三年之委一
年不熟告糴譏也　榖梁曰臧孫辰告糴于齊國無三
年之蓄曰國非其國也一年不升告糴諸侯告請也糴
糴也不正故舉臧孫辰以為私行也國無九年之蓄曰
不足無六年之蓄曰急無三年之蓄曰國非其國也諸
侯無粟諸侯相歸粟正也臧孫辰告糴于齊告然後與
之言内之無外交也古者税什一豐年補敗不外求而
上下皆足也雖累凶年民弗病也一年不艾而百姓饑
君子非之不言如為内諱也　二十九年春新延廐
榖梁曰延廐者法廐也其言新有故也有故則何為書
也古之君人者必時視民之所勤民勤於力則功築罕
民勤於財則貢賦少民勤於食則百事廢矣　僖公十
三年　左傳冬晉荐饑使乞糴于秦秦伯謂子桑與諸
乎對曰重施而報君將何求重施而不報其民必攜攜
而討焉無衆必敗請百里與諸乎對曰天災流行國家
代有救災恤鄰道也行道有福㔻鄭之子豹在秦請伐
晉秦伯曰其君是惡其民何罪秦於是乎輸粟于晉自
雍及絳相繼命之曰汜舟之役　十四年　左傳冬秦
饑使乞糴于晉晉人弗與慶鄭曰背施無親幸災不仁
貪愛不祥怒鄰不義四徳皆失何以守國虢射曰皮之
不存毛將安傅慶鄭曰棄信背鄰患孰恤之無信患作
失援必斃是則然矣虢射曰無損於怨而厚於冦不如
勿與慶鄭曰背施幸災民所棄也近猶讎之况怨敵乎
弗聴退曰君其悔是哉　十五年　左傳晉饑秦輸之
粟秦饑晉閉之糴故秦伯伐晉是歲晉又饑秦伯又餼
之粟曰吾怨其君而矜其民　二十一年夏大旱　左
傳夏大旱公欲焚巫尫臧文仲曰非旱備也脩城郭貶
食省用務穯勸分此其務也巫尫何為天欲殺之則如
勿生若能為旱焚之滋甚公從之是歲也饑而不害
定公五年夏歸粟于蔡　左傳歸粟于蔡以周亟矜無
資
孟子梁惠王上梁惠王曰寡人之於國也盡心焉耳矣
河内凶則移其民於河東移其粟於河内河東凶亦然
察鄰國之政無如寡人之用心者鄰國之民不加少寡
人之民不加多何也孟子對曰王好戰請以戰喻填然
鼓之兵刃既接棄甲曳兵而走或百歩而後止或五十
歩而後止以五十歩笑百歩則何如曰不可直不百歩
耳是亦走也曰王如知此則無望民之多於鄰國也不
違農時榖不可勝食也數罟不入洿池魚鼈不可勝食
也斧斤以時入山林材木不可勝用也榖與魚鼈不可
勝食材木不可勝用是使民養生喪死無憾也養生喪
死無憾王道之始也五畆之宅樹之以桑五十者可以
衣帛矣雞豚狗彘之畜無失其時七十者可以食肉矣
百畆之田勿奪其時數口之家可以無飢矣謹庠序之
教申之以孝悌之義頒白者不負戴於道路矣七十者
衣帛食肉黎民不飢不寒然而不王者未之有也狗彘
食人食而不知撿塗有餓莩而不知發人死則曰非我
也歲也是何異於刺人而殺之曰非我也兵也王無罪
歲斯天下之民至焉　梁惠王下齊宣王見孟子於雪
宫王曰賢者亦有此樂乎孟子對曰有人不得則非其
上矣不得而非其上者非也為民上而不與民同樂者
亦非也樂民之樂者民亦樂其樂憂民之憂者民亦憂
其憂樂以天下憂以天下然而不王者未之有也昔者
齊景公問於晏子曰吾欲觀於轉附朝儛遵海而南放
于琅邪吾何修而可以比於先王觀也晏子對曰善哉
問也天子適諸侯曰廵狩廵狩者廵所守也諸侯朝於
天子曰述職述職者述所職也無非事者春省耕而補
不足秋省斂而助不給夏諺曰吾王不遊吾何以休吾
王不豫吾何以助一遊一豫為諸侯度今也不然師行
而糧食饑者弗食勞者弗息睊睊胥讒民乃作慝方命
虐民飲食若流流連荒亡為諸侯憂從流下而忘反謂
之流從流上而忘反謂之連從獸無厭謂之荒樂酒無
厭謂之亡先王無流連之樂荒亡之行唯君所行也景
公説大戒於國出舍於郊於是始興發補不足召太師
曰為我作君臣相説之樂蓋徵招角招是也其詩曰畜
君何尤畜君者好君也　告子下孟子曰五霸者三王
之罪人也今之諸侯五霸之罪人也今之大夫今之諸
侯之罪人也天子適諸侯曰廵狩諸侯朝於天子曰述
職春省耕而補不足秋省斂而助不給入其疆土地辟
田野治飬老尊賢俊傑在位則有慶慶以地入其疆土
地荒蕪遺老失賢掊克在位則有讓一不朝則貶其爵
再不朝則削其地三不朝則六師移之是故天子討而
不伐諸侯伐而不討五覇者摟諸侯以伐諸侯者也故
曰五霸者三王之罪人也
　先王之於民制為常産教之稼穡既足以生養而有
　餘慮天時之無常則又為之委積其有不足則補助
　行焉其有災患則荒政行焉荒政之目不一大扺損
　上益下上以厚下安宅而已委積以待既濟之思患
　預防也平頒興積移民通財謙之裒多益寡稱物平
　施也緩刑解之赦過宥罪也𤯝禮蕃樂節之制數度
　議徳行也除盗賊噬嗑之明罰𠡠法也遊而以休豫
　而以助豫之順以動也索鬼神困之利用祭祀也一
　物而衆善其其委積補助荒政之法歟然梁王移粟
　自謂盡心而孟子以為五十歩笑百歩何也蓋先王
　以井地為常法以荒政為非常之備委積補助荒政
　之條目皆助常法之所不及廢其常法而恃其助非
　益之有孚惠心也坎而習是謂重險君子觀斯象則
　亦常徳行習教事而已果能此道彼雖重險其能陷
　我乎太平之書而預為凶荒之備分職聨事詳宻委
　曲如此天能使之貧乎堯九年之水湯七年之旱可
　謂重險矣然民無菜色以出乎險者蓄積多而備先
　具也周之委積補助荒政易之意堯湯之法也故譜
　而列之以備王政之本末
　
　
　
　
　
　
　
　
　
　
　
　
　
　
　
　帝王經世圖譜巻十一
欽定四庫全書
　帝王經世圖譜巻十二
　　　　　　　　　　　宋　唐仲友　撰
　　農隙講事之譜
　　講事異同參合之譜
　　兵車攻守之圖
　　齊内政寄令變周之譜


周禮太宰八則八曰田役以馭其衆　小宰以官府之
六聨合邦治五曰田役之聨事　以官府之八成經邦
治二曰聽師田以簡稽　獸人掌罟田獸時田則守罟
及弊田令禽注于虞中凡祭祀䘮紀賔客共其死獸生獸
凡獸入於腊人皮毛筋角入于玉府凡田獸者掌其政
令　䱷人掌以時䱷為梁春獻王鮪辨魚物為鱻薧以
共王膳羞凡祭祀賔客䘮紀共其魚之鱻薧凡䱷者掌其
政令　幕人田役共其帷幕幄帟綬　掌次師田則張
幕設重帟重案　師田則張幕設案　大司徒大田役
以旗致萬民而治其徒庶之政令　小司徒乃㑹萬民
之卒伍而用之五人為伍五伍為兩四兩為卒五卒為
旅五旅為師五師為軍以起軍旅以作田役　凡起徒
役母過家一人以其餘為羡惟田與追胥竭作　鄉師
之職凡四時之田前期出田法于州里簡其鼓鐸旗物
兵器修其卒伍及期以司徒之大旗致衆庶而陳之以
旗物辨鄉邑而治其政令刑禁廵其前後之屯而戮其
犯命者斷其爭禽之訟　州長若國作民而師田行役
之事則帥而致之掌其戒令與其賞罰　黨正凡作民
而師田行役則以其法治其政事　族師若作民而師
田行役則合其率伍簡其兵器以鼓鐸旗物帥而至掌
其治令戒禁刑罰　鼓人掌教六鼓四金之音聲以節
聲樂以和軍旅以正田役　凡軍旅夜鼓鼜軍動則鼓
其衆田役亦如之　縣師掌邦國都鄙稍甸郊里之地
域而辨其夫家人民田萊之數及其六畜車輦之稽三
年大比則以攷羣吏而以詔廢置若將有軍旅㑹同田
役之戒則受灋於司馬以作其衆庻及馬牛車輦㑹其
車人之卒伍使皆備旗鼓兵器以帥而至　遂人凡事
致野役而師田作野民帥而至　遂師軍旅田獵平野
民掌其禁令比叙其事而賞罰　縣正若將用野民師
田行役移執事則帥而至治其政令既役則稽功㑹事
而誅賞　鄙師凡作民則掌其戒令　鄼長若作其民
而用之則以旗鼓兵革帥而至　稍人掌令邱乗之政
令若有㑹同師田行役之事則以縣師之灋作其同徒
輂輦帥而至治其政令以聽於司馬　山虞若大田獵
則萊山田之野及弊田植虞旗於中致禽而珥焉　澤
虞若大田獵則萊澤野及弊田植虞旌以屬禽　迹人
凡田獵者受令焉　大宗伯之職大田之禮簡衆也
小宗伯之職若大甸則帥有司而饁獸于郊遂頒禽
肆師之職凡師甸用牲於社宗則為位　凡四時之大
甸獵祭表貉則為位　司几筵甸役設熊席右漆几
司服凡甸冠弁服　甸祝掌四時之田表貉之祝號舍
奠于祖廟禰亦如之師甸致禽於虞中乃屬禽及郊饁
獸舍奠于祖禰乃歛禽禂牲禂馬皆掌其祝號　巾車
木路前樊鵠纓建大麾以田　司掌掌九旗之物名各
有屬以待國事日月為常交龍為旂通帛為旜雜帛為
物熊虎為旗鳥隼為旟龜蛇為旐全羽為旞析羽為旌
及國之大閲賛司馬頒旗物王建大常諸侯建旂孤卿
建旜大夫士建物師都建旗州里建旟縣鄙建旐道車
載旞斿車載旌皆畫其象焉官府各象其事州里各象
其名家各象其號　置旌門凡軍事建旌旗及致民置
旗弊之甸亦如之　大司馬中春教振旅司馬以旗致
民平列陳如戰之陳辨鼓鐸鐲鐃之用王執路鼓諸侯
執賁鼓軍將執晉鼓師帥執提旅帥執鼙卒長執鐃兩
司馬執鐸公司馬執鐲以教坐作進退疾徐䟽數之節
遂以蒐田有司表貉誓民鼓遂圍禁火弊獻禽以祭社
中夏教茇舎如振旅之陳羣吏撰車徒讀書契辨號名
之用帥以門名縣鄙各以其名家以號名鄉以州名野
以邑名百官各象其事以辨軍之夜事其他皆如振旅
遂以苗田如蒐之灋車弊獻禽以享礿中秋教治兵如
振旅之陳辨旗物之用王載大常諸侯載旂軍旅載旗
師都載旜鄉遂載物郊野載旐百官載旟各書其事與
其號焉其他皆如振旅遂以獮田如蒐田之灋羅弊致
禽以祀祊中秋教大閲前期羣吏戒衆庶修戰灋虞人
萊所田之野為表百歩則一為三表又五十歩為一表
田之日司馬建旗于後表之中羣吏以旗物鼓鐸鐲鐃
各帥其民而致質明弊旗誅後至者乃陣車徒如戰之
陳皆坐羣吏聼誓于陳前斬牲以左右徇陳曰不用命
者斬之中軍以鼙令鼓鼔人皆三鼓司馬振鐸羣吏作
旗車徒皆作鼓行鳴鐲車徒皆行及表乃止三鼓摝鐸
羣吏弊旗車徒皆坐又三鼓振鐸作旗車徒皆作鼓進
鳴鐲車驟徒趨及表乃止坐作如初乃鼓車馳徒走及
表乃止鼓戒三闋車三發徒三刺乃鼓退鳴鐃且郤及
表乃止坐作如初遂以狩田以旌為左右和之門羣吏
各帥其車徒以叙和出左右陳車徒有司平之旗居卒
間以分地前後有屯百歩有司廵其前後險野人為主
易野車為主既陳乃設驅逆之車有司表貉於陳前中
軍以鼙令鼓鼓人皆三鼓羣司馬振鐸車徒皆作遂鼓
行徒衘枚而進大獸公之小禽私之獲者取左耳及所
弊鼓皆駴車徒皆譟徒乃弊致禽饁獸于郊入獻禽以
享烝　小子凡師田斬牲以左右狥陳　司弓矢夾弓
庾弓以授射豻侯鳥獸者　殺矢鍭矢用諸近射田獵
矰矢茀矢用諸弋射田弋充籠箙矢共矰矢
周易師六五田有禽　比九五王用三驅失前禽象曰
舎逆取順失前禽也　恒九四田無禽　解九二田獲
三狐　巽六四田獲三品
毛詩騶虞鵲巢之應也鵲巢之化行人倫既正朝廷既
治天下純被文王之化則庶類蕃殖蒐田以時仁如騶
虞則王道成也彼茁者葭壹發五􁊅于嗟乎騶虞彼茁
者蓬壹發五豵于嗟乎騶虞　叔于田刺莊公也叔處
於京繕甲治兵以出於田國人悦而歸之叔于田巷無
居人豈無居人不如叔也洵美且仁叔于狩巷無飲酒
豈無飲酒不如叔也洵羙且好叔適野巷無服馬豈無
服馬不如叔也洵羙且武　大叔于田刺莊公也大叔
多才而好勇不義而得衆也叔于田乘乘馬執轡如組
兩驂如舞叔在藪火烈具舉襢裼暴虎獻于公所將叔
無狃戒其傷女叔于田乘乘黄兩服上襄兩驂雁行叔
在藪火烈具揚叔善射忌又良御忌抑磬控忌抑縱送
忌叔于田乘乘鴇兩服齊首兩驂如手叔在藪火烈具
阜叔馬慢忌叔發罕忌抑釋掤忌抑鬯弓忌　還剌荒
也哀公好田獵從禽獸而無厭國人化之遂成風俗習
於田獵謂之賢閑於馳逐謂之好焉子之還兮遭我乎
峱之間兮並驅從兩肩兮揖我謂我儇兮子之茂兮遭
我乎峱之道兮並驅從兩牡兮揖我謂我好兮子之昌
兮遭我乎峱之陽兮並驅從兩狼兮揖我謂我臧兮
盧令剌荒也襄公好田獵畢弋而不修民事百姓苦之
故陳古以風焉盧令令其人美且仁盧重環其人美且
鬈盧重鋂其人美且偲　駟驖美襄公也始命有田狩
之事園囿之樂焉駟驖孔阜六轡在手公之媚子從公
于狩奉時辰牡辰牡孔碩公曰左之舍㧞則獲遊于北
園四馬既閑輶車鸞鑣載獫歇驕　七月一之日于貉
取彼狐狸為公子裘二之日其同載纉武功言私其豵
獻豜于公　車攻宣王復古也宣王能修政事修車馬備
器械復㑹諸俟于東都因田獵而選車徒焉我車既攻
我馬既同四牡龎龎駕言徂東田車既好四車孔阜東
有甫草駕言行狩之子于苖選徒囂囂建旐設旄摶獸
于敖駕彼四牡四牡奕奕赤芾金舄㑹同有繹決拾既
佽弓矢既調射夫既同助我舉柴四黄既駕兩驂不猗
不失其馳舎矢如破蕭蕭馬鳴悠悠斾旌徒御不驚大
庖不盈之子于征有聞無聲允矣君子展也大成
吉日美宣王田也能慎㣲接下無不自盡以奉其上焉
吉日惟戊既伯既禱田車既好四牡孔阜升彼大阜從其
羣醜吉日庚午既差我馬獸之所同麀鹿麌麌漆沮之
從天子之所瞻彼中原其祁孔有儦儦俟俟或羣或
友悉率左右以燕天子既張我弓既挾我矢發彼小豝
殪此大兕以御賓客且以酌醴　桓講武類禡也桓武
志也綏萬邦屢豐年天命匪解桓桓武王保有厥士于
以四方克定厥家於昭于天皇以間之
禮記國君春田不圍澤大夫不掩羣士不取麛卵　王
制天子諸侯無事則嵗三田一為乾豆二為賓客三為
充君之庖無事而不田曰不敬田不以禮曰暴天物天
子不合圍諸侯不掩羣天子殺則下大綏諸侯殺則下
小綏大夫殺則止佐車佐車止則百姓田獵獺祭魚然
後虞人入澤梁豺祭獸然後田獵鳩化為鷹然後設罻
羅草木零落然後入山林昆蟲未蟄不以火田不麛不
卵不殺胎不妖夭不覆巢　月令季春之月田獵罝罘
羅罔畢翳餧獸之藥母出九門　孟夏之月驅獸無害
五榖無大田獵　季秋之月天子教于田獵以習五戎
班馬政命僕及七騶咸駕載旌旐授車以級整設於屏
外司徒搢抃北面誓之天子乃厲飾執弓授矢以獵命
主祠祭禽于四方　郊特牲唯為社田國人畢作　季
春出火為焚也然後簡其車賦而歴其卒伍而君親誓
社以習軍旅左之右之坐之起之以觀其習變也而流
示之禽而鹽諸利以觀其不犯命也求服其志不貪其
得　大羅氏天子之掌鳥獸者也諸侯貢屬焉草笠而
至尊野服也羅氏致鹿與女而詔客告也以戒諸侯曰
好田好女者亡其國　祭義古之道五十不為甸徒頒
禽隆諸長者而弟逹乎獀狩矣　孝悌放乎獀狩修乎
軍旅衆以義死之而勿敢犯也　仲尼燕居以之田獵
有禮故戎事閑也
春秋狩桓四年春正月公狩于郎左傳曰公狩于郎書
時禮也公羊曰公狩于郎狩者何田狩也春曰苖秋曰
蒐冬曰狩常事不書此何以書譏何譏爾逺也諸侯曷
為必田狩一曰乾豆二曰賓客三曰充君之庖榖梁曰
公狩于郎四時之田皆為宗廟之事也春曰田夏曰苖
秋曰蒐冬曰狩四時之田用三焉惟其所先得一為乾
豆二為賓客三為充君之庖　莊四年冬公及齊人狩
於禚　蒐昭八年秋蒐于紅左傳曰秋大蒐于紅自根
牟至於商衛革車千乘榖梁曰秋大蒐于紅正也因蒐
狩以習用武事禮之大者也艾蘭以為防置旃以為轅
門以葛覆質以為𣙗流旁握御轚者不得入車軌塵馬
候蹄揜禽旅獸者不失其馳然後射者能中過防弗逐
不從奔之道也面傷不獻不成禽不獻禽雖多天子取
三十焉其餘與衆士以習射于射宫有射而中田不得
禽則得禽田得禽而射不中則不得禽以是知古之貴
仁義而賤勇力也　昭十一年五月大蒐於比蒲公羊
曰大蒐者何簡車徒也　二十有二年大蒐于昌間
定公十三年大蒐於比蒲　十四年大蒐于比蒲　大
閲桓公六年秋八月壬午大閲左傳曰大閲簡車馬也
　治兵莊八年正月甲午治兵榖梁曰甲午治兵出曰
治兵習戰也入曰振旅習戰也治兵而陳蔡不至矣兵
事以嚴終故曰善陳者不戰此之謂也善為國者不師
善師者不陳善陳者不戰善戰者不死善死者不亡
左傳隠公觀魚于棠臧僖伯諌曰凡物不足以講大事
其材不足以備器用則君不舉焉君將納民于軌物者
也故講事以度軌量謂之軌取材以章物采謂之物不
軌不物謂之亂政亂政亟行所以敗也故春蒐夏苖秋
獮冬狩皆於農隙以講事也三年而治兵入而振旅歸
而飲至以數軍實昭文章明貴賤辨等列順少長習威
儀也鳥獸之肉不登於俎皮革齒牙骨角毛羽不登於
器則君不射古之制也若夫山林川澤之實器用之資
阜𨽻之事官司之守非君所及也公曰吾將畧地焉遂
往陳魚而觀之僖伯稱疾不從書曰公矢魚於棠非禮
也且言逺地也　襄公三十年豐卷將祭請田焉弗許
曰唯君用鮮衆給而已子張怒退而徵役子産奔晉子
皮止之而逐豐卷豐卷奔晉子産請其田里三年而復
之反其田里及其入焉從政一年輿人誦之曰取我衣
冠而褚之取我田疇而伍之孰殺子産吾其與之及三
年又誦之曰我有子弟子産誨之我有田疇子産殖之
子産而死誰其嗣之
國語周語仲山父諌曰民不可料也王治農于籍蒐于
農隙耨穫亦于籍獮于既烝狩于畢時是皆習民數者
也又何料焉
漢書刑法志立司馬之官設六軍之衆因井田而制軍
賦地方一里為井井十為通通十為成成方十里成十
為終終十為同同方百里同十為封封十為畿畿方千
里有税有賦税以足食賦以足兵故四井為邑四邑為
邱邱十六井也有戎馬一匹牛三頭四邱為甸甸六十
四井也有戎馬四匹兵車一乘牛十二頭甲士三人卒
七十二人干戈備具是謂乘馬之法一同百里提封萬
井除山川沈斥城池邑居園囿街路三千六百井定出
賦六千四百井戎馬四百匹兵車百乘此卿大夫采地
之大者也是謂百乗之家一封三百一十六里提封十
萬井定出賦六萬四千井戎馬四千匹兵車千乘此諸
侯之大者也是謂千乘之國天子畿方千里提封百萬
井定出賦六十四萬井戎馬四萬匹兵車萬乘故稱萬
乗之主戎馬車徒干戈素具春振旅以獀夏茇舎以苗
秋治兵以獮冬大閲以狩皆於農隙以講事焉五國為
屬屬有長十國為連連有帥三十國為卒卒有正二百
一十國為州州有牧連帥比年簡車卒正三年飭徒羣
牧五載大簡車徒此先王為國立武足兵之大畧也
　昔者聖人為弧矢以威天下蓋取諸睽重門擊柝以
　待暴客盖取諸豫於既濟則曰思患而預防於萃則
　曰除戎器戒不虞先王虞患之深如此講武之制所
　由立也坎之象曰王公設險以守其國於象則曰常
　德行習教師事之彖曰以此毒天下而民從之吉其
　象則曰容民蓄衆兑之彖曰説以先民民忘其勞説
　以犯難民忘其死於象則曰朋友講習先王之寓兵
　於農而習武其田其兼取諸此乎兵主險也習之四
　時則無不教弃民之患兵毒民也寓之閭井則無久
　蓄不用之憂兵勞而犯難也習之田獵有説之義焉
　比鄰鄉井出入相友得講習之義焉講武於始以同
　其慮患之憂田獵於終以同其從禽之樂公私之義
　其初律以禮法其久出於誠心故曰二之日其同載
　纉武功言私其豵獻豜于公致禽之禮其初帥以官
　師其久期於自盡故曰漆沮之從天子之所悉率左
　右以燕天子一發五豝虞之仁也五豝一發騶之仁
　也故曰蒐田以時仁如騶虞則王道仁也國人畢作
　而老者優壯者獲禽而長者厚故曰五十不為甸徒
　頒禽隆諸長者而弟逹乎獀狩矣叛者取之服者舍
　之而威德兼著故曰舍逆取順失前禽也振旅先長
　者治兵先壯者而仁義之兩得故曰昭文章明貴賤
　辨等列順少長習威儀也自王至于庶人禮有等差
　自牧伯至于諸侯時以䟽數而上下之分明矣田車
　既好則狩於甫草選徒囂囂則苖於敖而險易之利
　盡矣鳥獸孳尾則蒐于春五榖既植則苗於夏獮於
　既烝狩于畢時合圍掩羣在所不忍而對時育物之
　道得矣大有宜造小有伯禱前有表貉後有饁獸社
　礿祊烝各順其時而成民致力之義彰矣先王之講
　武田獵其道悉備如此豈獨仁心仁聞之所能實周
　公設官分職聨事合法法制備具之所致也後世棄
　先王之典快心於從禽如詩人盧令之刺安意于僭
　禮如春秋蒐閲之書則周公之典壞矣故為二譜以
　存先王之制見其梗槩云


國語齊語管子曰昔者聖王之治天下也參其國而伍
其鄙定民之居成民之事　桓公曰成民之事若何管
子對曰四民者勿使雜處雜處則其言哤其事易公曰
處士農工商若何管子對曰昔聖王之處士也使就閒
燕處工就官府處商就市井處農就田野今夫士羣萃
而州處閒燕則父與父言慈子與子言孝其事君者言
敬其幼者言悌少而習焉其心安焉不見異物而遷也
是故其父兄之教不肅而成其子弟之學不勞而能大
是故士之子恒為士今夫工羣萃而州處審其四時辨
其功苦權節其用論比恊材旦暮從事施於四方以飭
其子弟相語以法相示以功相陳以功少而習焉其心
安也不見異物而遷也是故其父兄之教不肅而成其
子弟之學不勞而能夫是故工之子恒為工今夫商羣
萃而州處察其四時而監其鄉之資以知其市之價負
任擔荷服牛軺馬以周四方以其所有易其所無市賤
鬻貴旦暮從事於此以飭其子弟相語以利相示以頼
相陳以知賈少而習焉其心安焉不見異物而遷焉是
故其父兄之教不肅而成其子弟之學不勞而能夫是
故商之子恒為商令夫農羣萃而州處察其四時權節
其用耒耜枷芟及寒擊菒除田以待時耕及耕深耕而
疾耰之以待時雨時雨既至挾其槍刈耨鏄以旦暮從
事於田野脱衣就功首戴茅蒲身衣襏襫霑體塗足暴
其髪膚盡其四支之敏以從事于田野少而習焉其心
安焉不見異物而遷焉是故其父兄之教不肅而成其
子弟之學不勞而能夫是故農之子恒為農野處而不
暱其秀民之能為士者必足頼也有司見而不告其罪
五有司已於事而竣桓公曰定民之居若何管子對曰
制國以為二十一鄉桓公曰善管子於是制國以為二
十一鄉工商之鄉六士鄉十五公帥五鄉焉國子帥五
鄉焉髙子帥五鄉焉參國起案以為三官臣立三宰工
立三族市立三鄉澤立三虞山立三衡桓公曰吾欲從
事於諸侯其可乎管子對曰未可民未安桓公曰安國
若何管子對曰修舊法擇其善者而業用之遂滋民與
無財而敬百姓則國安矣桓公曰諾遂修舊法擇其善
者而業用之遂滋民與無財而敬百姓國既安矣桓公
曰國既安矣其可乎管子對曰未可君若正卒伍修甲
兵則大國亦將正卒伍修甲兵則難以速得志矣君有
攻伐之器小國諸侯有守禦之備則難以速得志矣君
君欲速得志於天下諸侯則事可以隠令可以寄政桓
公曰為之若何管子對曰作内政而寄軍令焉桓公曰
善管子於是制國五家為軌軌為之長十軌為里里有
司四里為連連為之長十連為鄉鄉有良人焉以為軍
令五家為軌故五人為伍軌長帥之十軌為里故五十
人為小戎里有司帥之四里為連故二百人為卒連長
帥之十連為鄉故二千人為旅鄉良人帥之五鄉一帥
故萬人為一軍五鄉之帥帥之三軍故有中軍之鼓有
國子之鼓有高子之鼓春以獀振旅秋以獮治兵是故
卒伍整於里軍旅整於郊内郊既成令勿使遷徙伍之
人祭祀同福死䘮同恤禍災共之人與人相疇家與家
相疇世同居少同遊故夜戰聲相聞足以不乖晝戰目
相視足以相識其歡欣足以相死居同樂行同知死同
哀是故守則同固戰則同彊君有此士也三萬人以方
行於天下以誅無道以屏周室天下大國之君莫之能
禦也　桓公曰伍鄙若何管子對曰相地而裒征則民
不移政不旅舊則民不偷山澤各致其時則民不茍陸
阜陵墐井田疇均則民不憾無奪民時則百姓富犧牲
不畧則牛羊遂桓公曰定民之居若何管子對曰制鄙
三十家為邑邑有司十邑為卒卒有卒帥十帥為鄉鄉
有鄉帥三鄉為縣縣有縣帥十縣為屬屬有太夫五屬
故立五大夫各使治一屬焉立五正各使聽一屬焉是
故正之政聽屬牧政聽縣下政聽鄉
前漢晁錯傳上書曰古之制邉縣以備敵也使五家為
伍伍有長十長一里里有假士四里一連連有假五百
十連一邑邑有假侯皆擇其邑之賢材有䕶習地形知
民心者居則習民於射法出於教民於應敵故卒伍成
於内則軍政定於外服習以成勿令遷徒幼則同遊長則
共事故夜戰聲相聞則足以相救晝戰目相見則足以
相識驩愛之心足以相死如此而勸以厚賞威以重罰
則前死不還踵矣
　春秋書云如齊觀社三傳之説皆不得其本意古者
　之於社簡其車賦合其卒伍君親誓之以習軍旅齊
　始變周之制作内攻寄軍令則於社有變更矣齊寓
　軍令本欲速得志於諸侯魯鄰國聞其更張託於觀
　社以察其軍政春秋書之記齊之變禮而魯公棄其
　社以觀人之社也蓋周公以後國有常典修而不廢
　齊雖寓政其若我何不親誓其社而觀人之社是舍
　己之田而芸人之田魯軍政之壞可知然則齊之變
　周制奈何周之制有鄉有遂而後有都鄙於諸夏亦
　然今制都制鄙獨存二法又其名數與周禮不同者
　其變可知然亦大同而小異耳周制成於百人齊制
　成於二百人即周之八旅為聨也周以兵車一百二
　十五乘為一軍齊以百乗為一軍減周制五分之一
　五鄙四十五萬家而為車五百乗合三軍為車八百
　乗減周千乘之國亦五分之一蓋管子據齊桓公初
　所有人民為三五之制如此耳鄉出軍家一人與周
　同鄙出車九家一人輕於周邱乗之制蓋周辨其可任
　者四邱為甸齊則總其民數九家而一兵非能輕于
　周而未嘗重於周也五十人為小戎半車之制説者
　謂一車歩卒五十人非也車無二隊可成陣法之理
　楚車法曰廣有一卒卒偏之兩則亦兵車二十五人
　守車二十五人也李靖問對以兩為五十人謂楚山
　澤多於周制亦非也然則齊制亦有異於周者乎曰
　有周之為保伍也惟恐民之不安故比長曰徙于國
　中及郊則從而授之若徙于他則為之旌節而行之
　齊之為保伍也惟恐民之不强故卒伍整於里軍旅
　整於郊内教既成勿令遷徙然則王者之教順民霸
　者之政强民順民者久而安之上畏民而自反强民
　者久而怨之下抗法而姦生孔子所謂道德齊禮有
　恥且格道政齊刑免而無恥自此分矣然則齊之變
　周非在變法變其道也故譜而系之説使學者知王
　霸之辨云耳
　
　
　
　
　
　
　
　
　
　
　帝王經世圖譜卷十二
欽定四庫全書
　帝王經世圗譜卷十三
　　　　　　　　　　　宋　唐仲友　撰
　　春秋年表一















　
　
　
　
　
　
　
　
　
　
　
　
　
　
　
　帝王經世圖譜卷十三
欽定四庫全書
　帝王經世圖譜卷十四
　　　　　　　　　　　　宋　唐仲友　撰
　　春秋年表二


















　
　
　
　
　
　
　
　
　
　
　
　
　
　
　
　帝王經世圖譜卷十四
欽定四庫全書
　帝王經世圖譜巻十五
　　　　　　　　　　　　宋　唐仲友　撰
　　春秋年表三















　
　
　
　
　
　
　
　
　
　
　
　
　
　
　
　帝王經世圖譜巻十五
欽定四庫全書
　帝王經世圖譜巻十六
　　　　　　　　　　　　宋　唐仲友　撰
　　春秋年表四















　
　
　
　
　
　
　
　
　
　
　
　
　
　
　
　帝王經世圖譜卷十六
