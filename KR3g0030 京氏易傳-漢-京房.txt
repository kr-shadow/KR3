#+TITLE: 京氏易傳-漢-京房
#+DATE: 2016-06-11 12:23:21
#+SOURCE: github.com/kanripo/KR3g0030 master 42da5450                
京氏易傳目録
　上卷
　　乾　姤　遯　否　觀　剥　晉　大有
　　震　豫　解　恒　升　井　大過　隨
　　坎　節　屯　旣濟　革　豐　明夷　師
　　艮　賁　大畜　損　睽　履中孚　漸
　中卷
　　坤　復　臨　㤗　大壯　夬　需　比
　　巽小畜　家人　益　无妄　噬嗑　頥　蠱
　　離旅鼎未濟蒙渙訟同人
　　兌困萃咸　蹇謙小過歸妹
(在世居/宗廟)建子起潜龍(十一月冬/至一陽生)建巳至極主亢
位(四月龍見于辰陽極隂/來吉去凶生用九吉)配於人事爲首(乾爲/首也)
爲君父(乾象堅剛天地/之尊故爲君父)於類爲馬爲龍(天行運/轉不息)
降五行頒六位(十二辰分六位升/降以時消息吉凶)居西北之分
野隂陽相戰之地易云戰于乾(乾爲陽西北隂/陽入隂二氣盛)
(必/戰)天六位地六氣六象六包四象分萬物隂陽
無差升降有等(隂陽二十四/候律吕調矣)人事吉凶見乎其
象造化分乎有無(故云變動不/居周流六虚)六位純陽隂象
在中(陽中隂/隂中陽)陽爲君隂爲臣陽爲民隂爲事陽
實隂虚明暗之象隂陽可知(三五爲陽二四/爲隂𥘉上潜亢)水
配位爲福德(甲子水是/乾之子孫)木入金鄕居寳貝(甲寅/木是)
(乾之/財)土臨内象爲父母(甲辰土是/乾之父母)火來四上嫌
相敵(壬午火是/乾之官鬼)金入金鄕木漸㣲(壬申金同/位傷木)宗
廟上建戍亥乾本位(戍亥乾/之位)陽極隂生(降入/姤卦)八
卦例諸
䷫(巽下/乾上)姤隂爻用事金木互體天下風行曰姤
姤遇也易曰隂遇陽(一隂初生陽氣/猶盛隂未爲敵)與巽爲飛
伏元士居世(象丑土/甲子水)尊就卑(子孫與父/母相代位)定吉凶
只取一爻之象(多以少/爲貴)九四諸侯堅剛在上隂
氣處下易云繫于金柅巽積隂入陽辛壬降内
外象建庚午至乙亥(芒種/小雪)積筭起乙亥水至丙
戍土周而復始(災福之兆生乎/五行升降也)五星從位起太
白(太白在西/居金位)井宿從位入辛丑(辛丑入土元/土臨母也)建
午起坤宫初六爻易云履霜堅氷至建亥龍戰
于野(戍亥是乾之位乾伏本位/必戰積隂之地猶盛故戰)配與人事爲腹
爲母(坤順容/於物)於類爲馬易云行地無疆(此釋一/爻配坤)
(象本體是乾巽今賛賛/一爻起隂假坤象言之)内巽爲風乾爲天天下
有風行君子以號令告四方(巽入也風入於坤/皆動也故知天下)
(有風動/其物也)天風氣象三十六候(三十六候節/氣降大風象)木入
金爲始(金納/木也)隂不能制於陽附於金柅易之柔
道牽也五行升降以時消息隂盪陽降入遯(天/山)
(遯/卦)
䷠(艮下/乾上)遯隂爻用事隂盪陽遯金土見象山在
天下爲遯(遯退/也)隂來陽退也小人君子汚隆契
斯義也易云遯世無悶與民爲飛伏大夫居世
建辛未爲月(丙午火/丙寅木)六二得應與君位遇建焉
臣事君全身逺害(遯俟/時也)建辛未至丙子隂陽遯
去終而伏位(從六月至/十一月也)積筭起丙子至乙亥周
而復始(火土同宫/天與山遯)陽消隂長無專於敗繫云能
消息者必專者敗五星從位起太隂鬼宿入位
降丙辰(丙午臨/元土)配於人事爲背爲手(艮爲/背手)於類
爲狗爲山石内外升降隂陽分數二十八候(分/隂)
(陽進/退)土入金爲緩積陽爲天積隂爲地山所地
高峻逼通於天是隂長陽消降入否(隂逼陽去入/天地否卦)
䷋(坤下/乾上)否内象隂長(純用/隂事)天氣上騰地氣下降
二象分離萬物不交也小人道長君子道消(隂/小)
(人陽/君子)易云否之匪人與坤爲飛伏三公居世(乙/卯)
(木甲/辰土)上九宗廟爲應君子以俟時小人爲灾(乙/卯)
(泰/來)建壬申至丁丑隂氣浸長(七月立秋至/十二月大寒)積筭
起丁丑至丙子周而復始(金丑土同宫/吉凶見矣)五星從
位起歲星(木星入/卦用事)柳宿從位降乙卯(乙卯臨/三公)氣
分氣候三十六(六六三十六/積筭吉凶)隂陽升降陽道消
鑠隂氣凝結君臣父子各不迨及(隂盪陽來/道行矣)易
云其亡其亡繫于苞桑(苞桑則/叢桑也)天地清濁隂薄
(音/搏)陽消天地盈虚與時消息危難之世勢不可
乆五位旣分四時行矣(君子當危難世獨志難/不可乆立特處不改其)
(操將及/泰來)上九云否極則傾何可長也(否極則/泰來)隂
長降入於觀(九四𬒳隂/逼入觀卦)
䷓(坤下/巽上)觀内象隂道巳成威權在臣雖大觀在
上而隂道浸長與巽爲飛伏諸侯臨世(辛未土/壬午火)
反應元士而奉九五(君位/也)易云觀國之光利用
賔于王(臣道出於/六四爻也)建癸酉至戊寅隂陽交伏(秋/分)
(至立/春)積筭起戊寅至丁丑周而復始(用金/爲首)金土
火互爲體五星從位起熒惑(火星入卦/用事吉凶)星宿從
位降辛未(星宿入諸侯/宮木星同位)土木分氣二十八(積筭/分配)
(六位吉凶/爻定數)隂陽升降定吉凶成敗取六四至于
九五成卦之終也易云觀我生(我生即/道也)又云風
行地上(君子之德風小/人之德草也)列象分爻以定隂陽進
退之道吉凶見矣地上見巽積隂凝盛降入于
剥(九五退隂/入剥卦)
䷖(坤下/艮上)剥柔長剛減天地盈虚(建戍至/建亥)體象金
爲本隨時運變水土用事成剥之義出於上九
易云碩果不食君子得輿小人剥廬(君子全得/剥道安其)
(位小人終/不可安也)與艮爲飛伏(丙子水/壬申金)天子治世反應
大夫建甲戍至已卯隂陽定候(寒露至/春分)積筭起
巳卯木至戊寅木周而復始(吉凶之兆/見于有象)純土配
金用事五星從位起鎭星(土星/入卦)張宿從位降丙
子(張宿入/天子官)金土分氣三十六(積筭六位起吉凶/天地盈虚氣候)
易象云山附於地剥君子俟時不可苟變存身
避害與時消息春夏始生天氣盛大秋冬嚴殺
天氣消滅故當剥道巳成隂盛不可逆陽息隂
專升降六爻反爲游䰟盪入晉(積隂反/入晉卦)
䷢(坤下/離上)晉隂陽返復進退不居精粹氣純是爲
游䰟(爲隂極剥盡陽道不可盡滅故返/陽道道不復本位爲歸䰟例八卦)金方以
火土運用事與艮爲飛伏(巳酉金/丙戊土)諸侯居世反
應元士建巳卯至甲申隂陽繼候(春分/立秋)積筭起
甲申金至癸未土周而復始(游䰟取象配於/正位吉凶同矣)五
星從位起太白(卦配金/星入用)翼宿從位降巳酉金(翼/宿)
(北方入晉/卦行事)二象分候二十八運配金土積筭氣
候無差於晷刻吉凶列陳象在其中矣天地運
轉氣在其中矣乾道變化萬物通矣(乾分八卦/至大有復)
(卦)六爻交通至於六卦隂陽相資相返相剋相
生至游䰟復歸本位爲大有故曰火在天上大
有爲歸䰟卦定吉凶配人事五行象乾爲指歸
地(凡八卦分爲八宫毎宫八卦八八六十四卦/定吉凶配人事天地山澤草木日月昆䖝包)
(含氣候/足矣)
䷍(乾下/離上)大有卦復本宫曰大有内象見乾是本
位(八卦本從乾宫起/至大有爲歸䰟)純金用事與坤爲飛伏(甲/辰)
(土乙/卯木)三公臨世應上九爲宗廟建戊寅至癸未
(立春正月至/大暑時也)積筭起癸未土至壬午火周而復
始(吉凶與乾/卦同用)五星從位起太隂(太隂水星/入卦用事)軫宿
從位降甲辰(二十八宿分軫星入大有/卦用事行度吉凶可見)金土分
象三十六候配隂陽升降六位相盪返復其道
(復歸本/位也)吉凶度數與乾卦同分六五隂柔爲日
照于四方象天行徤(六龍/御天)少者爲多之所宗六
五爲尊也(柔處尊位以柔履剛以隂處陽能柔/順於物萬物歸附故曰照于四方)
易曰火在天上大有(離爲火爲日/故曰大有)隂陽交錯萬
物通焉隂退陽伏返本也乾象分盪八卦入大
有終也乾生三男次入震宮八卦(乾生三男坤/生三女陽以)
(陽隂以隂求竒/耦定數于象也)
䷲(震下/震上)震分隂陽交互用事屬於木德取象爲
雷出自東方震有聲故曰雷雷能警於萬物爲
發生之始故取東也爲動之主爲生之本易繫
云帝出乎震(安不動主/静爲躁君)與巽爲飛伏(庚戌土/辛卯木)宗
廟處上六(隂爲陽之主震動動須/由隂陽交互震動也)運數入丙子
至辛巳(大雪至/小滿)積筭起辛巳至庚辰土宫配吉
凶周而復始(吉凶配木宫/以土用事)五星從位起歲星(水/星)
(入卦/用事)角宿從位降庚戍土(庚戍入震用事臨上/六爻庚戍土位爲元)
(首)内外木上二象俱震易曰震驚百里又云畏
鄰戒也(震爲雷聲驚于百里春發秋/收順天行也取象定吉凶)取象爲陽
配爻屬隂故曰隂陽交錯而爲震氣候分數三
十六定吉凶於頃刻毫釐之末無不通也無不
備也(定隂陽數考人之休咎/起于積筭終于六位也)隂陽交互陽爲隂
隂爲陽隂陽二氣盪而爲象故初九三隂爲豫
(入豫/卦)
䷏(坤下/震上)豫卦配火水木以爲陽用事易云利建
侯行師又云天地以順動故日月不過四時不
忒(坤順/震動)聖人以順動則刑罰清而民服與坤爲
飛伏(乙未土/庚子水)世立元士爲地易奉九四爲正正
建丁丑至壬午(大寒/芒種)積筭起壬午至辛巳以六
爻定吉凶周而復始(火土筭/休咎)五星從位起熒惑
(熒惑火星/入卦用事)亢宿從位降乙未土(亢宿配/乙未土)上木下
見土内順外動故爲恱豫時有屯夷事非一揆
爻象適時有凶有吉人之生世亦復如斯或逢
治世或逢亂時出處存亡其道皆系易云大矣
哉隂陽升降分數二十八極大小之數以定吉
凶之道(積筭壬午入/乙未推吉凶)豫以陽適隂爲内順成卦
之義在於九四一爻以陽盪隂君子之道變之
於解(豫卦以隂入陽成九四之德/之入解卦陽入隂成解之德)
䷧(坎下/震上)解隂陽積氣聚散以時内險外動必散
易云解者散也解也品彚甲拆雷雨交作(震雷/坎雨)
積氣運動天地剖判成卦之義在於九二與坎
爲飛伏(戊辰土/庚寅木)立大夫於世爲人而六五降應
委權命於庻品建戊寅至癸未(立春/大暑)推吉凶於
隂陽定運數於歲時積筭起癸未至壬午周而
復始(土火入/數起宫)五星從位起鎭星(鎭星/土位)氐宿從位
降戊辰(氐宿入/戊辰)木下見水動而險隂陽會散萬
物通焉升降屬陽盪隂以陽爲尊尊者高而卑
者低變六三爲九三恒卦分氣候定數極位於
三十六(金水入數合卦/成數定日月時)變坎入巽居内象爲雷
風運動鼓吹萬物謂之恒(入恒/卦)
䷟(巽下/震上)恒乆於其道立於天地雷與風行隂陽
相得尊卑定矣號令發而萬物生焉(萬物得其/道也生者)
(道一作/進也)雷風行而四方齊也(齊者/整肅)與巽爲飛伏
(辛酉金/庚辰土)三公治世應於上六宗廟(宗廟/爻)建巳卯
至甲申(春分/立秋)金木起度數積筭起甲申至癸未
周而復始(金木/入宫)五星從位起太白(太白金星/入卦用事)房
宿從位降辛酉(房宿入卦/立秋用)上下二象見木分隂
陽於内外(内巽隂/外震陽)氣候分數三十八(金木入卦/分節候)
九三至於陽屯之位不順所履無定其位(恒者/常也)
(而九三以陽居位立于隂陽交/互之上是知不乆爲/所然)易云不恒其德
或承之羞隂陽升降反於隂君道漸進臣下爭
權運及於升(次降入/升卦)
䷭(巽下/坤上)升陽升隂而隂道凝盛未可便進漸之
曰升升者進也卦雖隂而取象於陽故曰以陽
用事(内巽隂/木陽也)與坤爲飛伏(癸丑土/庚午火)諸侯在世元
士爲應候建庚辰至乙酉(清明/秋分)積筭起乙酉至
甲申周而復始(金水合木宫/見象定吉凶)五星從位起太隂
(太隂水星/入卦取象)心宿入位降癸丑(心宿入卦/配土位)土下見
木内外俱順動隂陽而長歲時人事配吉凶發
乎動(占歲時人事吉/凶之兆見乎動)易繫云吉凶悔吝生乎動
氣候配象數位三十六(分隂爻數/分陽爻數)自下升高以
至於極至極而反以修善道而成其體(合抱之/木始於)
(毫/末)隂道革入陽爲坎水與風見井(入井/卦)
䷯(巽下/坎上)井隂陽通變不可革者井也井道以澄
清不竭之象而成於井之德也易云井者德之
基又云徃來井井見功也改邑不改井德不可
渝也(井道以澄清見用爲功/也井象德不可渝變也)與坎爲飛伏(戊戍/土庚)
(申/金)九五處至尊應用見本象建辛巳至丙戍(小/滿)
(寒/露)積筭起丙戌至乙酉周而復始(火士入卦/起筭數)五
星從位起歲星(木星入卦/東方用事)尾宿從位降戊戍(尾/宿)
(配戊戍/入卦宮)坎下見風險於前内外相資益於君(井/以)
(德立君正民信/德以其道也)賢人有位君子不孤傳曰德不
孤必有鄰(六爻各處其務反覆隂/陽變化各得其道也)氣候所象定
數於二十八(爻配隂陽分人/事吉凶具見矣)天地之數分於人
事(近取諸身/逺取諸物)吉凶之兆定於隂陽隂生陽消陽
生隂滅二氣交互萬物生焉震至於井隂陽代
位至極則反與巽爲終退復於本故曰游魂爲
大過(降入大/過卦)
䷛(巽下/兌上)大過隂陽代謝至於游魂繫云精氣爲
物游魂爲變是故知鬼神之情狀互體象乾以
金土定吉凶去本末取二五爲過之功(大者/相過)與
坎爲飛伏(丁亥水/戊申金)降諸侯立元首元士居應上
建丙戍至辛卯(起元氣從丙戍至辛卯爲卦建/建者則所生之位今立建起至)
(辛卯取隂陽至位極/處也寒露至秋分)積筭起辛卯至庚寅周而
復始(土木入/卦用事)五星從位起熒惑(熒惑火/星入卦)箕宿從
位降丁亥(箕宿配丁亥/水合卦宫也)隂陽相盪至極則反反
本及末於游魂分氣候三十六(六爻極隂陽之/數三十六五行)
(分配定吉/凶於積筭)陽入隂隂陽交互反歸於本曰歸魂
降隨卦(入澤雷/隨卦)
䷐(震下/兌上)隨震象復本曰隨(内見/震也)内象見震曰本
(從震起至/隨爲歸䰟)純木用事與巽爲飛伏(庚辰土/辛酉金)世立
三公應宗廟建乙酉至庚寅(秋分/立春)積筭起庚寅
至己丑(土木入/卦氣筭)周而復始(吉凶定於/筭數爲凖)五星從位
起鎭星(鎭星土入/卦用事)計都從位降庚辰(計都配庚/辰土入卦)
(分吉/凶)氣候分數二十八(定數於/六位)六位雖殊吉凶
象震進退隨時各虎其位無差晷刻内外二象
悅而動隨附於物係失在於六爻(易云係丈夫/失小子又云)
(係小子失丈/夫此之謂也)吉凶定於起筭之端進退見乎隨
時之義金木交刑水火相敵休廢於時吉凶生
焉震以一君二民動得其宜(震一陽二隂陽君/隂民得其正也)
本於乾而生乎震故曰長男隂陽升降爲八卦
至隨爲定體資於始而成乎終坎降中男而曰
坎互陽爻居中爲坎卦
䷜(坎下/坎上)坎積隂以陽處中柔順不能履重剛之
險故以剋克柔而履險而曰陽是以坎爲屬中
男分北方之卦也與離爲飛伏(戊子水/巳巳火)世立宗
廟居於隂位比近九五金於坎道逺於禍害三
公居應亦爲隂暗成坎之德在於九五九二也
(内外居坎陽處中而爲坎主純隂得陽爲明臣/得君而安其居也君得一作臣而顯其道也)
建起戊寅至癸未(大暑/大雪)積筭起癸未至壬午周
而復始(金水入卦本同宫氣候/起筭時日歳月吉凶)五星從位起太
白(太白金星/入水宫)牛宿從位降戊子(二十八宿從位/八卦周而復始)
歲數運數三十六(配六位分隂陽三百五十六/餘日四分之一分五行配運)
(氣吉凶/見矣)内外俱坎是重剛之位易曰坎䧟也(坎/水)
(能深䧟于物處坎之險不可不習故曰習坎便/習之習後可得履于險而不䧟沒者不以剛履)
(柔不能成/坎之道也)震以陽居初能震動於物能爲動主
(乾生震一陽居/於初震爲長男)坎以陽居中爲重剛之主故以
坎爲險陽變隂成於險道今以隂變陽止於爲
節(次入于/節卦)
䷻(兌下/坎上)節水居澤上澤能積水陽止於隂故爲
節節者止也陽盪隂而積實居中悅内而險於
前隂陽進退金水交運與兌爲飛伏(丁巳火/戊寅木)元
士立元首見應諸侯(金火受其/氣納到内)建起甲申至巳
丑(爲本身節氣/立秋大寒)積筭起已丑至戊子周而復始
(金水坎火運入/卦雜定吉凶)五星從位起太隂(太隂屬水/入卦用事)女
宿從位降丁巳(配象入/積筭)金上見水本位相資二
氣交爭失節則嗟易云不節若則嗟若分氣候
二十八(積筭起數/二十八)中男入兌少女分盪入隂中
位見陽升降見長男次入水雷屯(是則節儉入/陽盪九二爻)
(體歸於陽/之入屯卦)
䷂(震下/坎上)屯内外剛長隂陽升降動而險凡爲物
之始皆出先難後易今屯則隂陽交爭天地始
分萬物萌兆在於動難故曰屯(水在雷上如雲/雷交作天地草)
(昧經綸之始/無出於此也)故易曰屯如邅如乘馬班如泣血
漣如(屯難之際盤/桓不進之貌)難定乃通易云女子貞不字
十年乃字(字愛也時通則/道亨合正匹也)土木應象見吉凶與
震爲飛伏(庚寅木/戊辰土)世上見大夫應至尊隂陽得
位君臣相應可以定難於草昧之世建乙酉至
庚寅(秋分/立春)積筭起庚寅至己丑周而復始(土木/配本)
(宫起/積筭)五星從位起歲星(木星/入卦)虚宿從位降庚寅
(虚宿入六/二庚寅位)分氣候三十六(定吉凶/之數)陽適隂入中
女子午相敵見吉凶(動入離象/見旣濟)
䷾(離下/坎上)旣濟二氣無衝隂陽敵體世應分君臣
剛柔得位曰旣濟(離坎分子午水上火下性相/交敵不間隔是曰旣濟也)
與離爲飛伏(己亥水/戊午火)世上見三公應上見宗廟
内外隂陽相應坎離相納上下交(坎水潤下離/火炎上二氣)
(相交爲/旣濟)五行相配吉凶麗乎爻象(吉凶之兆/見乎爻象)建
丙戍至辛卯(寒露/春分)卦氣分節氣始丙戍受氣至
辛卯成正象考六位分剛柔定吉凶積筭起辛
卯至庚寅周而復始(土木見/運入卦)五星從位起熒惑
壬辰至辛卯周而復始五星從位起鎭星(土星/入卦)
室宿從位降丁亥(二十八宿室宿/入卦革丁亥土)分氣候三十
六其數起元首(分隂陽之象/數吉凶生矣)上金下火金積水
而爲噐(噐能盛/納於物)火變生而爲熟生熟禀氣於隂
陽革之於物物亦化焉(五行類五色五色類萬/物禀和氣氣節順剛即)
(逆逆即反/反即敗)易云已日乃孚(孚猶/信也)隂陽更始動以
見吉凶(震主/動也)動以柔當位剛會之光大革變於
豐(外卦兌入/震爲豐卦)
䷶(離下/震上)豐雷火交動剛柔散氣積則暗動乃明
易云豐其屋蔀其家闚其戶閴其無人三歲不
覿乃凶(上六積暗而動凶之/於上反下見隂之兆)火木分象配於積
隂與震爲飛伏(庚申金/戊戍土)隂處至尊爲世大夫見
應君臣相暗世則可知臣強君弱爲亂世之始
建生戊子至癸巳(大雪/小滿)雷與火震動曰豐宜日
中夏至積隂生豐當正應吉凶見矣(日中/也)積筭
起癸巳至壬辰周而復始(火土/起筭)五星從位起太
白(太白金/星入卦)壁宿從位降庚申(壁宿入坎至/豐庚申入土)分氣
候二十八(積筭定六位/起數二十八)上木下火氣禀純陽隂
生於内陽氣雜正性潰亂極乃反爲游䰟入積
隂(震入/坤也)隂陽升降反歸於本變體於有無吉凶
之兆或見於有或見於無隂陽之體不可執一
爲定象於八卦陽盪隂隂盪陽二氣相感而成
體或隱或顯故係云一隂一陽之謂道(一者/道也)外
卦震降隂入明夷(次入明之於/人明夷卦)
䷣(離下/坤上)明夷積隂盪陽六位相傷外順而隔於
明處暗不分(一作/明)傷於正道曰明夷(夷者/傷也)五行
升降八卦相盪變陽入純隂(春夏之/秋冬也)隂道危陽
道安故與震爲飛伏(癸丑土/庚午火)傷於明而動乃見
志(震動/也)退位入六四諸侯在世元士爲應君暗
臣明不可止(箕子與/紂也)建起六四癸巳至戊戍(游/䰟)
(及六四爻數起/小滿至寒露)積筭起戊戍至丁酉周而復始
(土金入卦/起筭數)五星從位起太隂(太隂水/星入卦)奎宿從位
降癸丑(奎宿入明夷配/六四癸丑土上)分氣候三十六(三十六/數入卦)
(起筭推/吉凶)地有火明於内暗於外當世出處爲衆
所疑之所及傷於明易曰三日不食主人有言
隂陽進退金水見火氣不相合六位相盪四時
運動静乃復本故曰游魂(本以宫八卦相/盪六位推遷也)次降
歸魂入師卦
䷆(坎下/坤上)師變離入隂陽於正道復本歸坎陽在
其中矣(内卦坎/爲本宫)處下卦之中爲隂之主利於行
師易云師者衆也衆隂而宗於一一陽得其貞
正也與離爲飛伏(離入/坎也)隂陽相薄剛柔遷位(戊/午)
(火己/亥水)世主三公應爲宗廟建始壬辰至丁酉(清/明)
(秋/分)積筭起丁酉至丙申周而復始(金火入/卦起筭)五星
從位起歲星(歲星木/入卦)婁宿從位降戊午(婁宿入/坎卦歸)
(䰟六/三爻)分氣候二十八(起筭入/卦吉凶)地下有水復本位
六五居隂處陽位九二貞正能爲衆之王不潰
於衆易云師貞丈人吉入卦始於坎隂陽相盪
反至於極則歸本坎中男(陽居九二/稱中男)升降得失
吉凶悔吝策於六爻六爻之設出於蓍蓍之得
象而卦生積筭起於五行五行正則吉極則凶
吉凶之象顯於天地人事日月歲時坎之變於
艮艮爲少男少男處卦之末爲極也(震一陽居/初爻坎二)
(陽處中艮三陽處卦之末故/曰陽極爲少男又云止也)次入艮卦
䷳(艮下/艮上)艮乾分三陽爲長中少至艮爲少男本
體屬陽陽極則止反生隂象易云艮止也於人
爲手爲背取象爲山爲石爲門爲狗上艮下艮
二象土木分氣候與兌爲飛伏(丙寅木丁未爲/少男取少女相)
(配)世上見宗廟三公爲應隂陽遷次長㓜分形
(乾三生男將至艮極少長/分形長中分之謂建也)庚寅至乙未(立春/大暑)隂
長陽極升降六位進退順時消息盈虛積筭起
庚寅至已丑周而復始(木上/入卦)五星從位起熒惑
(熒惑火/星入卦)胃宿從位降丙寅(胃宿入/卦分位)分數位三十
六(配位六卦/分吉凶)金木相敵升降以時艮止於物背
於物易云時止則止時行則行剛極陽反隂長
積氣止於九三初六變陽取其虚中文明在内
成於賁次降入賁卦
䷕(離下/艮上)賁泰取象上六柔來反剛九二剛上文
柔成賁之體止於文明賁者飾也五色不成謂
之賁文彩雜也山下有火取象文明火土分象
與離爲飛伏(已卯木/丙辰土)世立元士六四諸侯在應
隂柔居尊文柔當世素尚居高侯王無累易云
賁于丘園束帛戔戔建始辛卯至丙申(春分/立秋)積
筭起丙申至乙未周而復始(金土入/卦起筭)五星從位
起鎭星(鎭星/入卦)昴宿從位降已卯(昴宿配賁卦初/九陽位起筭)
分氣候二十八(起六位五/行筭吉凶)土火木分隂陽相應
爲敵體上九積陽素尚全身逺害貴其正道起
於潜至於用九(假乾初上/爲喻也)隂陽升降通變隨時
離入乾將之大畜次降六二中虚爲三連入太
畜卦(隂消/陽長)
䷙(乾下/艮上)大畜陽長隂消積氣凝盛外止内徤二
隂猶盛成于畜義易云旣處畜消時行陽未可
進取於下卦全其徤道君子以時順其吉凶與
乾爲飛伏(甲寅木/丙午火)建始壬辰至丁酉(清明/秋分)積筭
起丁酉至丙申周而復始(金土入卦分/吉凶起筭)五星從
位起太白(太白金星人/卦推吉凶)畢宿從位降甲寅(畢宿/入大)
(畜九二/甲寅上)九二大夫應世應六五爲至尊隂陽相
應以柔居尊　爲畜之主分
氣候二十八(極隂陽之數/定吉凶之兆)山下有乾金土相資
陽進隂止積雨潤下畜道光也乾象内進君道
行也吉凶升降隂陽得位二氣相應陽上薄隂
隂道凝結上於陽長爲雨反下九居高位極於
畜道反陽爲隂入于兌象六三應上九上有陽
九反應六三成于損道次降損卦(乾入兌九三/之變六二)
䷨(兌下/艮上)損澤在山下卑險於山山高處上損澤
益山成高之義在於六三在臣之道奉君立誠
易云損下益上(乾九三變六三隂柔/益上九臣奉君之義)與兌爲飛
伏(丁丑土/丙申金)三公居世宗廟(六三/上九)建始癸巳至戊
戍(小滿/寒露)積筭起戊戍至丁酉周而復始(土火入/官起積)
(筭)五星從位起太隂(太隂水星/入卦用事)觜宿從位降丁
丑(二十八宿配觜宿入損卦/六爻三起筭歲月日時)土星入卦配吉凶
隂陽相盪位不居(土金入損卦起筭隂陽/相生六位變動不居也)六爻
有吉凶四時變更不可執一以爲規(六爻吉凶/隨時更變)
(或春或夏或秋/或冬歲時運動)分氣候二十八(二十起數筭/吉凶八卦)隂
陽升降次艮入離見暌之象損益六爻剛長隂
次入火澤暌卦
䷥(兌下/離上)暌火澤二象氣運(一作/轉)非合隂消陽長
取象何比惟陽是從隂陽動静剛柔分焉先暌
後合其消通也文明上照幽暗分矣(兌處下爲/積隂暗之)
(象也離在上/爲明照于下)易云見豕負塗載鬼一車先張之
􁀥後說之􁀥遇雨則吉群疑亡也(先疑暗也/後說明也)與
離爲飛伏(已酉金/丙戍土)諸侯立九四爲世初元世爲
應建始甲午至已亥(芒種/小雪)積筭起已亥至戊戍
(水土/入卦)五星從位起歲星(歲木星/入卦)參宿從位降已
酉(二十八宿配參/宿入卦已酉土)分氣候三十六(起數/積筭)金火二
運合土宫配吉凶於歲時六五隂柔處文明九
二四得立權臣隂陽相盪六位逆遷變離入乾
徤於外象坎入履(隂陽推遷變化六爻吉凶之/兆著于要之爻如臣事君近)
(多憂/也)次降入天澤履卦
䷉(兌下/乾上)天下有澤曰履(履者/禮也)得位吉失位凶(當/履)
(之/時)素尚吉易云視履考祥其旋元吉與乾爲飛
伏(壬申金/丙子水)六丙屬八卦(艮六/丙也)九五得位爲世身
九二大夫合應象建始乙未至庚子(大暑/大雪)積筭
起庚子至乙亥(金水入卦配/六位筭吉凶)五星從位起熒惑
(熒惑火/星八卦)井宿從位降壬申(二十八宿入卦/井宿入壬申)分氣
候金火入卦起於極數二十八(二十八數起/丙辰推吉凶)陽
多隂少宗少爲貴得其所履則貴失其所履則
賤易云眇能視跛能履(此履非其/位六三也)吉凶取此文
爲凖六位推遷積欠起筭數休王相破資益可
定吉凶也升降反位歸復止於六四入隂爲游
魂中孚卦(次入中/孚卦)
䷼(兌下/巽上)中孚隂陽變動六位周匝反及游魂之
卦(金木合土/運入卦象)互體見民止於信義(中孚/信也)與乾爲
飛伏(辛未土/壬午火)艮道革變升降各禀正性六四諸
侯立世應初九元士九五履信九二反應氣候
相合内外相敵(隂勝陽陽勝隂剛柔相薄六/爻反應柔順相合吉凶見矣)建
始庚子至乙巳(大雪/小滿)積筭起乙巳至甲辰周而
復始(火土入卦/起積筭)五星從位起鎭星(鎭星/土星)鬼宿從
位降辛未(二十八宿配鬼/宿入卦推吉凶)分氣候三十六(配卦/筭吉)
(凶之/位)風與澤二氣相合巽而說信及於物物亦
(一作/必)順焉易云信及豚魚(豚魚幽㣲之物信尚/及之何况於人乎)
兌入艮六三入陽内二陽歸隂隂陽交互復本
曰歸魂次降歸魂風山漸卦(内見/艮)
䷴(艮下/巽上)漸隂陽升降復本曰歸魂之象巽下見
升降八卦將盡六十八爻隂陽相雜順道進退
次于時也少男之位分於八卦終極陽道也陽
極則隂生柔道進也降入坤宫八卦(陽卦三十/二宫爲陽)
(乾震坎/艮也)
京氏易傳卷上
京氏易傳卷中
　　　　　　　　　吳鬱林太守陸績註
　　　　　　　　　明兵部侍郎范欽訂
䷁(坤下/坤上)坤純隂用事象配地屬土柔道光也隂
凝感與乾相納臣奉君也易云黄裳元吉六二
内卦隂處中臣道正也與乾爲飛伏(癸酉金/壬戍土)宗
廟居世三公爲應未免龍戰之灾無成有終(隂/成)
(陽君臣不敢爲物之始陽/唱隂和君命臣終其事也)初六起履霜至於堅
氷隂雖柔順氣亦堅剛爲無邪氣也建始甲午
至己亥(芒種/小滿)積筭起巳亥至戊戍周而復始(純/土)
(用事入積/筭定吉凶)五星從位起太隂(太隂水/星入卦)西南方之
卦(鎮星入卦/配坤西南)星宿從位降癸酉金(二十八宿八/卦星宿降坤)
(上六癸/酉金)分氣候三十六(起積爲數/三十六)隂中有陽氣
積萬象故曰隂中隂隂陽二氣天地相接人事
吉凶見乎其象六位適變八卦分焉(六位變動/八卦顯著)
隂雖虚納于陽位稱實(六五六三/之類也)升降反復不
能久處千變萬化故稱乎易易者變也隂極則
陽來隂消則陽長衰則退盛則戰易云上六龍
戰于野其血玄黃陽屬(乾配西北積隂之地隂/盛故戰乾坤併處天地)
(之氣雜稱/玄黃也)陽盪隂坤内卦初六適變入陽曰震
隂盛陽㣲漸來之義故稱復次降陽入地雷復
卦
䷗(震下/坤上)復隂極則反陽道行(一作/正)也易云君子
道長小人道消又曰七日來復(七日陽之稱也/七九稱陽之數)
(也謂坤上六隂極陽戰之地隂雖不能勝陽然/正當盛陽不可輕犯六陽渉六隂反下七爻在)
(初故稱七日/日亦陽也)六爻反復之稱(註在/前)易云初九不
逺復无秪悔(反至初九陽來/隂復去違也)六爻盛卦之體總
稱也月一陽爲一卦之主與震爲飛伏(庚子水/乙未土)
初九元士之世六四諸侯見應建始乙未至庚
子(大暑大雪見候起坤六月至十/一月戊子爲正朔見復之兆)積筭起庚子
至巳亥(積筭起庚子至巳亥十/月至十一月年亦然)周而復始土水
見候五星從位起歲星(歲星木星入復卦/合水土配吉凶)張宿
從位降庚子(二十八宿分張宿/入復卦庚子水上)分氣候二十八
(積筭起數二十/八定吉凶六爻)坤上震下動而順是陽來盪隂
隂柔反去剛陽復位君子進小人退易云休復
元吉陽升隂降變六二入兌象次併臨二陽將
進内爲悅隂去陽來氣漸隆(隂不敢拒陽/奉命而巳)火之
入地澤臨卦
䷒(兌下/坤上)臨陽長隂消悅而順金土應候剛柔分
震入兌二陽剛本體隂柔降入臨臨者天也陽
爻徤順陽交退散易曰君子之道易云至于八
月凶(建丑至/未也)陽長六爻反復吉凶之道可見矣
(至于八/月入遯)與兌爲飛伏(丁卯木/乙巳火)九二大夫立世六
五至尊應上位建始丙申至辛丑(立秋/大寒)七月積
氣至六月吉凶隨爻考汙隆(旺則隆/衰則汙)積筭起辛
丑至庚子(積筭起金土入卦/推休咎于六爻)五星從位起熒惑
(熒惑火星/入卦用事)翼宿從位在丁卯(二十八宿翼宿入/卦九二爻木上)
分氣候三十六(定隂陽之數起/于三十六積筭)坤下見兌悅澤
臨陽升隂降入三陽乾象入坤即泰卦(臨卦内/象先陽)
(長逼隂成/乾爲泰象)外坤積隂内兌亦爲隂二陽合體柔
順之道不可貞吉凶以時配於六位用於陽長
之爻成臨之義六三將變陽爻至次降入泰卦
(次入地/天泰卦)
䷊(乾下/坤上)泰乾坤二象合爲一運天入地交泰萬
物生焉小徃大來陽長隂危金土二氣交合易
云泰者通也通於天地長於品彚陽氣内進隂
氣升降升降之道成於泰象與乾爲飛伏(甲辰/土乙)
(卯/木)三公立九三爲世上六宗廟爲應候建始丁
酉至壬寅(秋分/立春)積筭起壬寅至辛丑周而復始
(金土位上起/積筭吉凶)五星從位起鎭星(土星/入卦)軫宿從位
降甲辰分氣候二十八(積筭起二十八/數於甲辰位)地下有
天陽道浸長不可極極則否成(三陽務上坤順/而徃徃而不巳)
(否道/至)存泰之義在於六五隂居陽位能順於陽
隂陽相納二氣相感終於泰道外卦純隂陽來
剛柔成于震象降陽升居乾上成大壯(次降隂/升陽入)
(雷天大/壯卦)
䷡(乾下/震上)大壯内外二象動而徤陽勝隂而爲壯
(内陽升降二象/俱陽曰大壯)易曰羝羊觸藩羸其角進退難
也壯不可極極則敗物不可極極則反故曰君
子用罔小人用壯與震爲飛伏(庚午火/癸丑土)九四諸
侯之世初九元士在應建始戊戍至癸卯(寒露/至春)
(分)積筭起癸卯至壬寅(土未入卦/起積筭)五星從位起
太白(太白金/星入卦)角宿從位降庚午(二十八宿入卦/配角宿入大壯)
(庚午九/四爻上)分氣候三十六(積筭起數庚/午火定吉凶)雷在天上
徤而動陽升隂降陽來盪隂吉凶隨爻著于四
時九四庚午火之位入坤爲卦之本起于子滅
于寅隂陽進退六位不居周流六虚外象震入
兌爲隂悅適爻爲剛長次降入夬陽决隂之象
入澤天夬卦
䷪(乾下/兌上)夬剛决柔隂道滅五陽務下一隂危上
將反游魂九四悔也澤上於天君道行也(夬五/世六)
(位周而復始爲游䰟至/九四成隂入坎爲需)與兌爲飛伏(丁酉金/癸亥水)九
五立世九二大夫爲應(九五在兌象爲/世澤小於天也)建始巳
亥至甲辰(小雪/清明)積筭起甲辰至癸卯周而復始
金木分乾兌入坤象(入坤宫/起積筭)五星從位起太隂
(太隂水位/入卦起筭)亢宿從位降丁酉(二十八宿配亢宿/入夬卦丁酉金上)
(起)分氣候二十八(積筭起宫二十八入卦甲/辰還丁酉金上定吉凶)易
云澤上於天夬揚于王庭柔道消消不可極反
於游魂九四柔來文剛隂道存也隂之道不可
終否剛柔相濟日月明矣天地定位人事通也
(凡卦隂極陽生陽極隂生生生之義不絶之貌/日月循環天地交泰隂陽相盪六位交分萬物)
(生/焉)故曰雷動風行山澤通氣人之運動體斯合
矣(人禀五常三焦九竅風火逓/相兼濟以一位虧四體羸焉)隂陽升降反復
道也次降入游魂水天需卦
䷄(乾下/坎上)需雲上於天凝於隂而待於陽故曰需
需者待也三陽務上而隔於六四路之險也(外/卦)
(坎水爲險亦/隂稱血也)坤之反覆適陽入隂(夬卦九四入/需卦成六四)
(陽之/位也)隂陽交會運動隂雨積而凝滯於陽通乃
合也(羣陽務上一隂報/之故凝滯雨乃合)與兌爲飛伏(戊申金/丁亥水)游
魂立世諸侯應初九元士建始甲辰至已酉(清/明)
(秋/分)積筭起己酉至戊申周而復始金土入乾坎
(積筭起宫/定吉凶)五星從位起歲星(歲星木/星入卦)氐宿從位
降戊申(二十八宿降氏宿入坤宫游䰟/卦六四戊申金土起積筭吉凶)分氣候
三十六(定吉凶總三/十六位起筭)乾外見坎徤而進隘在前
也需與飲食爭於坎也隂陽相激勝負有倚反
爲不速敬終有慶隂陽漸消陽道行行反復其
位不妄於隂坎降入歸魂水地比卦坤之歸魂
也
䷇(坤下/坎上)比反本復位隂陽相定六爻交互一氣
在也水在地上九五居尊萬民服也(比卦一陽/五隂少者)
(爲貴衆之/所尊者也)比親於物物亦附焉原筮於宗歸之
於衆諸侯列土君上崇之奉于宗祧盟契無差
邦必昌矣與乾爲飛伏(乙卯木/甲辰土)歸魂六之三公
居世應上六宗廟建始癸卯至戊申(春分/立秋)積筭
起熒惑(火星/入卦)房宿從位降乙卯(二十八宿配房/宿入坤歸䰟乙)
(卯木/位上)分氣候二十八(積筭起二/十八數)隂道將復以陽
爲主一陽居尊羣隂宗之六爻交分吉凶定矣
地道之義妻道同也臣之附君比道成也歸魂
復本隂陽相成萬物生也故曰坤生三女巽離
兌分長中下(巽長女離中/女兌少女)以陽求隂乾之巽爲
長女
䷸(巽下/巽上)巽陽中積隂而巽順(本乾象隂來盪/成巽巽者順也)風
從穴入於物號令齊順天地明也内外禀於一
隂順於天地道也聲聞於外逺彰柔順隂陽升
降柔於剛也本於堅剛隂來又柔東南向明齊
肅隂陽與震爲飛伏(辛卯木/庚戍土)宗廟居世三公在
應(上九/九三)建始辛丑至丙午(大寒/芒種)積筭起丙午至
乙巳周而復始(火木與二十八宿分虚/宿入翼上九辛卯木土)分氣候
其數三十六(分三十六數/入卦起筭)隂氣起陽陽順於隂
隂陽和柔升降得位剛柔分也隂不可盈晷刻
傾也初六適變陽來隂退徤道行也三陽務進
外隂陽也適變於内外未從也次降隂交於陽
九爲小畜卦(初六變/初九也)
䷈(乾下/巽上)小畜易云密雲不雨自我西郊小畜之
義在於六四三陽連進於一危也外巽體隂畜
道行也巽之初六隂盪陽氣感積隂不能固退
復本位三連同徃而不可見成於畜義外象明
矣(一隂劣不能固陽是以徃也外巽積/隂能固陽道成在上九一爻之法也)易云旣
雨旣處也與乾爲飛伏(甲子水/辛丑土)初九元士居世
六四諸侯在應建始壬寅至丁未(立春/大暑)積筭起
丁未至丙午周而復始木土入乾巽(入宫起/筭法)五
星從位起太白(金星入卦/起筭吉凶)尾宿從位降甲子(二/十)
(八宿入卦分尾宿以/小畜甲子水上起筭)分氣候其數二十八(分二/十八)
(數起宫/推筭)一隂居六四建子入陽宮推其休咎處
吉凶剛徤立陽爻隂凝在巽體易云輿說輹夫
妻反目(不義/之兆)夏至起純隂陽爻位伏藏冬至陽
爻動隂氣凝地隂陽升降以柔爲剛見中虚文
明積氣居内象(九二適/變入離)次降入風火家人卦
䷤(離下/巽上)家人乾剛俱變文明内外相應(九五應/六二爻)
隂陽得位居中履正火上見風家人之象閑邪
存誠嗃嗃得中互體見文明家道明也内平遇
坎險象家人難也酌中之義在於六二與離爲
飛伏(已丑土/辛亥水)建始癸卯至戊申(春分/立秋)積筭起戊
申至丁未金土入離巽(金土入卦/同積筭)大夫居世應
九五立君位五星從位起太隂(太隂北方入/卦起宫推筭)箕
宿從位降巳丑(二十八宿分箕宿入/家人卦在巳丑土上)分氣候其
數三十六(三十六起數家人/卦推入積筭休咎)火木分形隂陽得
位内外相資二氣相合君君臣臣父父子子兄
兄弟弟易曰家人嗃嗃父子嘻嘻治家之道分
於此也吉凶之義配五行進退(六五進退吉凶/於隂陽隂陽得)
(起在於四時運動吉凶見矣分内外/矣二象配天地星辰合命定吉凶)文明運動
變化之象九三適隂入震風爲雷合曰益次降
風雷益卦
䷩(震下/巽上)益天地不交曰否六二隂上柔剛九四
下降積隂故爲益易曰損上益下雷動風行男
下女上(震男/巽女)陽益隂君益於民之仰也互見坤
坤道柔順又外見艮艮止陽益隂止於陽柔道
行也(内外順動風雷益四/象分明剛柔定矣)與震爲飛伏(庚辰土/辛酉金)
六三三公居世上九宗廟爲應建始甲辰至巳
酉(清明/秋分)積筭起巳酉至戊申周而復始土金入
震巽(起積配風雷/益卦起宫)五星從位起歲星(木星/入卦)計宿
從位降庚辰(二十八宿分計宿入風/雷益六二庚辰土上)分氣候二
十八(起二十八數積筭/吉凶周而復始)隂陽二木合金土配象
四時運轉六位交分休廢旺生吉凶見乎動爻
配日月星辰進退運氣升降復當何位(金水木/火土)
適變於外隂入陽爻二象徤而動屬於天地也
(天陽震雷亦陽也二氣/相激動而健天行也)隂陽相盪次降入天雷
无妄卦
䷘(震下/乾上)无妄乾剛震動二氣運轉天下見雷行
正之道剛正陽長物无妄矣内互見艮止於純
陽外互見巽順於陽道天行徤而動剛正於物
物則順也金木配象吉凶明矣(金木配乾/震入卦)與乾
爲飛伏(壬午火/辛未土)九四諸侯在世初九元士立應
上建始乙巳至庚戍(小滿/寒露)積筭起庚戍至巳酉
周而復始火土入乾震(火土分乾震入/无妄卦起積筭)五星從
位起熒惑(火星入卦/定吉凶)牛宿從位降壬午(二十八/宿分牛)
(宿入无妄壬/午火位上)分氣候三十六(三十六數/起卦積筭)上金下
木二象相衝隂陽升降徤而動内見一陽應動
剛五行分配吉凶半矣(二氣/各争)九五適變入文柔
隂盪陽爻歸復位剛柔履次明在外進退吉凶
見中虚次降入火雷噬嗑卦
䷔(震下/離上)噬嗑柔乘文剛積氣居中隂道明白動
見文明雷電合分威光而噬嗑也易曰頥中有
物曰噬嗑隂陽分中動而明(象雷/電也)物有不齊齧
而噬吉凶之道象於五行順則吉逆則凶火木
合卦配升降與離爲飛伏(己未火/辛巳土)六五居尊應
六二大夫建始丙午至辛亥(芒種/小雪)積筭起辛亥
至庚戍周而復始火土入離震(分火土二位入/噬嗑卦起積筭)
(爻推配星辰歲月/日時進退吉凶)五星從位起鎭星(土星/入卦)女宿
從位降巳未土(二十八宿分女宿入/卦六五巳未土也)分氣候二
十八(從二十八位數/起八卦筭吉凶)火居水上陽中見隂陽雜
氣渾而溷吉凶適變隨時見也返復隂游魂入
卦(降下九四/陽入隂)五行進退始終之道斯可驗矣升
降六爻極返終下降山雷頥卦
䷚(震下/艮上)頥六位上下周而復始内外交互降入
純隂(見坤象/居中)地之氣萃在其中(上下陽/位包隂)積純和
之氣見浩然之道明矣土木配象吉凶從六虚
(六虚即/六爻也)與震爲飛伏(丙戍土/巳酉金)六四諸侯在世元
士之初九見應建始辛亥至丙辰(小雪/清明)積筭起
丙辰至乙卯周而復始土木入艮震(分土木二/象入卦筭)
(吉/凶)五星從位起太白(金星西方入/八月卦上衝)虚宿從位降
丙戍土(二十八宿分虚宿入/頥六四丙戍土上)分氣候三十六(起/數)
(二十八推六/爻吉凶之位)山下有雷止而動隂陽通變分氣
候内外剛而積中柔升降游魂下居六四位特
分復歸於本(游䰟返居六四入卦/周始爻位遷次明矣)吉凶起於六
四次環六位星宿躔次也極則反本降入歸魂
山風蠱卦
䷑(巽下/艮上)蠱適六爻隂陽上下本道存也氣運周
而復始山下見風止而順内互悅而動易云蠱
者事也先甲後甲事分而令行金土合木象復
本曰歸魂與震爲飛伏(辛酉金/庚辰土)九三歸魂立三
公在世應上九見宗廟建始庚戍至乙卯(寒露/春分)
積筭起乙卯至庚寅周而復始土木入艮巽(土/木)
(分艮/巽宫)五星從位起太隂(太隂水星/入卦用)危宿從位降
辛酉金(二十八宿危宿入巽歸䰟/山風蠱九三辛酉金位上)分氣候二十
八(起積筭數二十/八卦宫定吉凶)木上見土風落山貞幹於父
事隂陽復位長㓜分焉八卦循環始於巽歸魂
内象見還元六爻進退吉凶在於四時積筭起
宫從乎建始(卦用及/身也)升隂陽巽宫適變入離文
柔分矣隂入陽退見中虚次水中女八卦相盪
隂陽定位遷入離宫八卦純火以日用事
䷝(離下/離上)離本於純陽隂氣貫中禀於剛徤見乎
文明故易曰君子以繼明照于四方(離卦中虚/始于乾象)
(純則徤不能柔明故以北方/隂氣貫中柔剛而文明也)陽爲隂主陽伏於
隂也(成卦義/在六五)是以體離爲日爲火始於陽象而
假以隂氣純用剛徤不能明照故以隂氣入陽
柔於剛徤而能順柔中虚見火象也(是以離取/中虚氣炎)
(方能照物日昌火本陽象也純以隂又不能乾/於物純以陽又暴於物故取隂柔於中女能成)
(於物/也)與坎爲飛伏(己巳火/戊子土)宗廟爲世應上見三
公(上九/九三)建始戊申至癸丑(立秋至/大寒)積筭起癸丑
至壬子(火取胎月/至本月)周而復始土水二象入離火
位(土水二位/入卦起筭)五星從位起歲星(木星入/火宫卦)室宿從
位降巳巳火(二十八宿分室宿入/離宫上九巳火上也)分氣候三十
六(積筭起數三十/六立位定吉凶)内外二象配於火土爲祥(土/木)
(入離/爲祥)互見悅順著於明兩(兌巽/二象)隂陽升降入初
九適變從隂止於艮象(内卦/變也)吉凶從位起至六
五休廢在何爻(看當何位金水木/火土與本宫刑宫)次降入火山
旅卦(初九爻/變之)
䷷(艮下/離上)旅隂中見陽盪入陽中隂陽二氣交互
見本象火居山上爲旅之義(離爲隂初九爲陽/艮爲陽初六爲隂)
(二氣交互上下見木也/火在上無止象旅之義)易曰旅人先笑後號咷
又曰得其資斧仲尼爲旅人固可知矣(旅卦爲/取象火)
(在山上顯露無止五行/八卦消息去此還也)與艮爲飛伏(丙辰土/巳卯木)其
居初六元士九四諸侯見應建始巳酉至甲寅
(秋分/立春)積筭起甲寅至癸丑周而復始金入木土
離艮(金木土入/卦起積筭)五星從位起熒惑(火星入卦/見本象)壁
宿從位降丙辰(二十八宿壁宿入旅卦/初六丙辰土位上起筭)分氣候
三十六(分三十六數/起卦推筭)火土同宫二氣合應隂陽
相對吉凶分乎隂位上九陽居宗廟得䘮于易
六五爲卦之主不係于一凶其宜也内象適變
盪隂入陽巽順於物進退意噐外象明應内爲
鼎次降火從風入鼎(初九之初六六二之九/二巽爲風二象火曰鼎)
䷷(巽下/離上)鼎木能巽火故鼎之象亨飪見新供祭
明矣易曰鼎取新(木見火中發火木相資象鼎/之兆下穴爲足中虚見納飪)
(熟之義明矣凡飪熟享祀爲/先故曰供祭明矣變生也)隂陽得應居中履
順三公之義繼於君也(九三成鼎之德六五委/任得賢臣假之位以斯)
(明/也)隂穴見火順於上也中虚見納受辛於内也
金玉之鉉在乎陽饗新亨飪在乎隂與巽爲飛
伏(辛亥水/巳丑土)九二立大夫爲世六五居尊見應建
始庚戍至乙卯(寒露/春分)積筭起乙卯至甲寅周而
復始分土木入離巽(分土木二象入/爲巽配鼎卦)五星從位
起鎮星(土星入/火宫)奎宿從位降辛亥水(二十八宿/分奎宿入)
(鼎卦九二/辛亥位上)分氣候三十六(起宫數三十六/宫配卦筭吉凶)火居
木上二氣交合隂陽巽順噐具形存金玉堅剛
配象隂陽升降六位遞相遷次九三適變以陽
入隂見乎坎險(鼎九三爻之義隂成坎卦外象/坎外離二氣不交見未濟卦)
降入水火未濟卦
䷿(坎下/離上)未濟隂陽二位各復本體六爻交互異
於正象(離炎上坎務下二象不合各殊/隂陽交納是以異於本象也)故取未
濟名之世應得位隂陽殊塗(九二/六五)性命不交吉
凶列矣(坎性/離命)與坎爲飛伏(戊午火/巳亥水)六三三公爲
世應宗廟(上/九)建始辛亥至丙辰(小雪/清明)積筭起丙
辰至丁卯水土二象入離坎(分水土/入卦)五星從位
起太白(金星入離宫/卦分六爻)婁宿從位降戊午火(二十/八宿)
(分婁宿入未濟六二戊午/火位土定吉凶入積筭)分氣候二十八(積筭/二十)
(八數至/吉凶處)水火二象坎離相納受性本異立位見
隔睽于上下吉凶生也(子午/之位)受刑見害氣不合
也隂陽升降入於外卦適離爲艮上著於象(艮/上)
(著離/也)天地盈虛與時消息其大也次降入山水
䝉卦
䷃(坎下/艮上)䝉積陽居隂止於坎䧟養純正素居中
得位易云山下出泉䝉二象摽正天下通也擊
暗釋疑陽道行也内實外正暗得明隂附於陽
稚道亨也故曰䝉養正與艮爲飛伏(丙戍土/乙酉金)諸
侯立世元士爲應(六四/初六)建始壬子至丁巳(大雪/小滿)
積筭起丁巳至丙辰周而復始火土入艮坎(火/土)
(二象入/卦同筭)五星從位起太隂(水星北方/入宮起筭)胃宿從位
降丙戍土(二十八宿分胃宿入/䝉卦六四丙戍土上)分氣候三十六
(起數二十八/從六位推筭)山下見水畜聚居中分流萬派六
位不居吉凶適變水土分也(五行入卦筭吉凶/逐四時行因廢王)
(吉則王/凶則廢)隂陽進退歲時物也六五陽中積隂入
巽見隂中陽二氣相盪不可盈望次降入風水
渙卦(六五變入九五陽中隂入陽中/陽適變徃于他宫位不出本宫)
䷃(坎下/巽上)渙水上見木渙然而合(渙者/散也)内外徤而
順納實居中正互見動而上(虚舟/行也)隂陽二象資
而益也風行水上處險非溺也(木浮于/水也)九五履
正思順非偪也與巽爲飛伏(辛巳火/巳未土)九五居尊
大夫應(九二/爻也)建始癸丑至戊午(大寒/芒種)積筭起戊
午至丁巳周而復始火土入坎巽(火土二象入/坎巽配火宫)
(渙卦/起筭)五星從位起歲星(木星入火/宫木象)昴宿從位降
辛巳火(二十八宿分昴宿入/渙九五辛巳火位上)分氣候其數二十
八(起筭從二十八位上推六/爻吉凶歲月日時爲候)内卦坎中滿一陽
居中積實于内風在外行虚聲外順吉凶之位
攷乎四序盛衰之道在乎機要隂陽死于位生
于時死于時生于位進退不可詰正盛則衰來
正衰則盛來易曰積善之家必有餘慶積不善
之家必有餘殃八卦始終六虚反復游魂生巽
入乾爲天水訟卦
䷅(坎下/乾上)訟生生不絶之謂道六位不居返爲游
魂離宫八卦以訟爲反四(五至/四也)天與水違曰訟
(天道西行水東流其路背也外象乾西北方之/卦内坎水正北方之卦其流東也二氣不交曰)
(訟)五行所占六位定吉凶非所背順爲正金與
水二氣相資父子之謂徤與險内外相激家國
之義出象故以則斯可驗矣與巽爲飛伏(壬午/火辛)
(未/土)諸侯居世元士見應(九四/初六)建始戊午至癸亥
(芒種/小雪)積筭起癸亥至壬戍周而復始火水入卦
(火水二象入離宫配六/位積筭推日月歲時)五星從位起熒惑(火星/入火)
(宮同起/積筭)畢宿從位降壬午火(二十八宿分畢宿/東方宿入離游䰟)
(天水訟卦九四/壬午火土也)分氣候三十六(起宫從三十/六位筭吉凶)天
下見水隂陽相背二氣不交物何由生吉凶宗
於上九進退見於九四二居中履正得其宜也
隂陽升降復歸内象(隂去陽來復本/位内見離同人)次降天火
同人卦(次本陽上下二爻/隂適變從離也)
䷌(離下/乾上)同人二氣同進徤而炎上(乾務上/坎務下)同途
異致性則合也易曰出門同人又誰咎也九二
得位居中六三積隂待應易曰先號咷而後笑
(隔於陽位不能决勝先故曰號/咷後獲合方喜也故曰後笑也)八卦復位六爻
遷次周而復始上下不停生生之義易道祖也
天與火明而徤陽道正隂氣和也(六二居内卦/中能奉於陽)
吉凶故象五行昭然(金木水火土/配六位相生)與坎爲飛伏
(己亥水/戊午火)歸魂立三公爲世上九宗廟爲應候建
始丁巳至壬戍(小滿/寒露)積筭起壬戍至辛酉周而
復始火土入乾離(火土二象入乾離/配六宫起積筭)五星從位
起鎮星(土星入卦/定其吉凶)觜宿從位降己亥水(二十八/宿分觜)
(宿入離歸䰟配天火/同人九三己亥水上)分氣候二十八(起積筭二/十八位數)
(廵六爻有吉/凶入何位)火上見金二氣雖同五行相悖六
爻定位吉凶之兆在乎五二得時則順失時則
逆隂陽升降歲月分焉爻象相盪内外適變八
卦廵廻歸魂復本本靜則象生故適離爲兌入
少女分八卦於兌象(坎入兌/宫八卦)
䷹(兌下/兌上)兌積隂爲澤純金用體畜水凝霜隂道
同也上六隂生與民爲合(兌下六隂凝艮上於/陽徤納兌爲妻二氣)
(合)土木入兌水火應之二隂合體積于西郊(秋/王)
衝震入乾氣類隂也配象爲羊物類同也與艮
爲飛伏(丁未土/丙寅木)上六宗廟在世六三三公爲應
建始乙卯至庚申(春分/立秋)積筭起庚申至已未周
而復始金土入兌宫(金土入兌/宫起積筭)五星從位起太
白(太白金/星入卦)參宿從位降丁未土(二十八宿分參/宿入兌上六丁)
(未土/上)分氣候三十六(起宮筭從三十/六數起定吉凶)内卦互體
見離巽配火木入金宫分貴賤於強弱(火強/木弱)吉
凶隨爻筭歲月運氣逐休王隂陽升降變初九
入初六陽入隂爲坎象正體見陽位剛柔分吉
凶見也適變内象入坎爲困卦(兌内卦初/九變入坎)
䷮(坎下/兌上)困澤入坎險水不通困外禀内剛隂道
長也隂陽不順吉凶生也易云困于石據于蒺
藜入于其宫不見其妻凶上下不應隂陽不交
二氣不合(困卦上下無應隂陽不交六三隂上/六亦隂無匹入九五求陽陽亦無納)
(也)五行配六位生悔吝四時休王金木交争萬
物之情在乎幾㣲與坎爲飛伏(戊寅木/丁巳火)初六元
士爲世九四諸侯在應建始丙辰至辛酉(清明/秋分)
積筭起辛酉至庚申周而復始土金入坎兌(分/土)
(金入坎兌配/金宫起筭)五星從位起太隂(水宿入兌/卦起筭)井宿
從位起太隂降戊寅(二十八宿分井宿入/困卦初六戊寅木)分氣
候其數二十八(二十八起宫入/積筭定吉凶)坎象互見離火
入兌金水見運配吉凶隂陽升降坎入坤隂氣
凝盛降入萃(變通入/萃卦)
䷬(坤下/兌上)萃金火分氣候土木入兌宫升降隂氣
盛剛柔相應合九五定羣隂二氣悅而順(萃卦/丁酉)
(金乙巳火二/象刑而合也)澤上於地積隂成萃易曰萃者聚
吉凶生陽氣合而悅(凡聚衆必慎防閑假陽爲/主成萃之義伏戎必豫備)
(衆聚去/疑心)與坤爲飛伏(乙巳火/丁卯木)六二大夫居世九
五至尊見應建始戊寅至癸未(立春/大暑)積筭起癸
未至壬午周而復始土木入坤兌(分土木入/兌宫起筭)五
星從位起熒惑(火星入金水/宫推吉凶也)翼宿從位降乙巳
(二十八宿分翼宿/入萃六二位上)分氣候二十八(積筭起二十/八數六爻見)
(吉/凶)澤下見坤二氣順木土入宫有愛惡(木惡土/愛也)
隂陽升降陽氣來止於坤象互見艮(艮爲/陽)兌象
納艮隂氣強(男下/女)次降澤山咸卦
䷞(艮下/兌上)咸山下有澤虚巳畜物陽中積隂感於
物也陽下於隂男女之道内外相應感類於象
也六二待聘九五見召二氣交感夫婦之道體
斯合也易曰咸感也利取女吉(艮少男兌少女/男下於女取婦)
(之/象)與艮爲飛伏(丙申金/丁丑土)九三三公居世上六宗
廟爲應建始戊午至癸亥(芒種/小雪)積筭起癸亥至
壬戍周而復始火土入艮兌(分火土象/入艮兌也)五星從
位起熒惑(火星南方/入金宫)桞宿從位降丙申(二十八/宿分桞)
(宿入咸九三/丙申金爻上)分氣候三十六(積筭起數分三/十六位起吉凶)土
上見金母子氣合隂陽相應剛柔定位吉凶隨
爻受氣出則吉刑則凶隂陽等降入外險止於
内象爲山水蹇卦(九四爻之/入隂中剛)
䷦(艮下/坎上)蹇利於西南民道通也水在山上蹇險
難進隂陽二氣否也隂待於陽柔道牽也險而
逆止陽固隂長處能竭至誠於物爲合蹇道亨
也易曰王臣蹇蹇匪躬之故(六/二)與坎爲飛伏(戊/申)
(金丁/亥水)六四諸侯居世初六元士在應建始己未
至甲子(大暑/大寒)積筭起甲子至癸亥周而復始土
水入坎艮(水土二象入艮/配金宫起筭)五星從位起鎭星(土/星)
(入金/宫)星宿從位降戊申(二十八宿分星宿入/蹇六四戊申金上)分
氣候其數三十六(積筭起數三十/六從六位五行)土上見水柔
而和此五行相推二氣合取象則隂陽相背也
九五適變入坤官宫比得朋隂氣合也(外卦九/五變入)
(坤内見艮故曰得朋/也將入謙卦取象)坎降入地山謙
䷎(艮下/坤上)謙六位謙順四象無凶一陽居内卦之
上爲謙之主易曰謙謙君子利渉大川隂陽不
争處位謙柔隂中見陽止順於謙有無之位上
下皆通易曰撝謙無不順也與坤爲飛伏(癸亥/水丁)
(酉/金)六位居世大夫在應建始庚申至乙丑(立秋/大寒)
積筭起乙丑至甲子周而復始金土入坤艮(金/土)
(二象入兌/宫起筭也)五星從位起太白(太白金星/入兌宫卦)張宿從
位降癸亥(二十八宿分張宿入/謙六五癸亥水上)分氣候二十八
(積筭起數/二十八位)坤在艮上順而止五行入位象謙柔
(吉凶隨/爻適變)隂陽升降至六五位返入游魂變歸六
四(盪六四一/爻入陽也)八卦相離四象分也次降入雷山
小過卦
䷽(艮下/震上)小過六四適變血脉通也陽入隂隂入
陽二氣降内外象上下返應二剛相適(九三/九四)土
木入卦分於二象(内艮/外震)雷處高山亢之極也内
柔無正性危及於外易曰飛鳥遺之音不宜上
宜下與坤爲飛伏(庚午火/癸丑土)反歸九四諸侯立世
元士見應建始乙丑至庚午(大寒/芒種)積筭起庚午
至巳巳周而復始土火入震艮(外土火二/象入兌宫)五星
從位起太隂(水星入/卦游䰟)翼宿從位降庚午(二十八/宿分翼)
(宿入兌宫游䰟小過/卦九四庚午火上)分氣候三十六(積筭三十/六數六位)
(吉/凶)木下見土二陽畜隂六位相刑吉位生也上
升下隂陽反應各私其黨六爻適變隂道悖也
升降進退其道同也之艮入兌隂納與陽也反
復其位次降入歸魂雷澤歸妹卦
䷵(兌下/震上)歸妹隂復於本悅動於外二氣不交故
曰歸妹(歸者/嫁也)互見離坎同於未濟適陽從隂剛
從外至九四至剛六三悅柔返無其應凶並羊
渉卦之終長何吉也與艮爲飛伏(丁丑土/丙申金)三公
歸魂之世上六宗廟見應建始甲子至己巳(大/雪)
(小/滿)積筭起己巳至戊辰周而復始水土入震兌
(分水土二/象入兌宫)五星從位起歲星(木星東方入/兌宫歸䰟)軫宿
從位降丁丑土(二十八宿分軫宿入兌歸䰟/六二丁丑土上分吉凶起筭)分
氣候三十八(積筭起三十八數六/位推五行數吉凶)雷居澤上剛
氣亢盛隂陽不合進退危也(震長男兌少女少/女匹長男氣非合)
(也)吉凶在上六處於動極適變位定時不可易
之道也五行考象非合斯義隂陽運動適當何
爻或隂或陽或柔或剛升降六位非取一也(兌/歸)
(䰟配六十四/卦之終也)
京氏易傳卷中
京氏易傳卷下
　　　　　　　　　吳鬱林太守陸績註
　　　　　　　　　明兵部侍郎范欽訂
夫易者象也爻者效也聖人所以仰觀俯察象
天地日月星辰草木萬物順之則和逆之則亂
夫細不可窮深不可極故揲蓍布爻用之於下
筮分六十四卦配三百六十四爻序一萬一千
五百二十策定天地萬物之情狀故吉凶之氣
順六爻上下次之八九六七之數内外承乘之
象故曰兼三才而兩之孔子曰陽三隂四位之
正也三者東方之數東方日之所出又圓者徑
一而開三也四者西方之數西方日之所入又
方者徑一而取四也言日月終天之道故易卦
六十四分上下象隂陽也竒耦之數取之於乾
坤乾坤者隂陽之根本坎離者隂陽之性命分
四營而成易十有八變而成卦卦象定吉凶明
得失降五行分四象順則吉逆則凶故曰吉凶
悔吝生乎動又曰明得失於四序(言吉凶生乎/動五行休廢)
(内犯胎養/合五行)運機布度其氣轉易主者亦當則天
而行與時消息安而不忘亡將以順性命之理
極蓍龜之源重三成六能事畢矣分天地乾坤
之象益之以甲乙壬癸(乾坤二分天地隂陽之/木故分甲乙壬癸隂陽)
(之終/始)震巽之象配庚辛(庚陽入震/辛隂入巽)坎離之象配
戊巳(戊陽入坎/已隂入離)艮兌之象配丙丁(丙陽入艮/丁隂入兌)八
卦分隂陽六位五行光明四通變易立節天地
若不變易不能通氣五行迭終四時更廢變動
不居周流六虛上下無常剛柔相易不可以爲
典要惟變所適吉凶共列于位進退明乎機要
易之變化六爻不可據以隨時所占周禮太卜
一曰連山二曰歸藏三曰周易初爲陽二爲隂
三爲陽四爲隂五爲陽六爲隂一三五七九陽
之數二四六八十隂之數(隂主賤/陽主貴)隂從午陽從
子子午分行子左行午右行左右凶吉吉凶之
道子午分時立春正月節在寅坎卦初六立秋
同用雨水正月中在丑巽卦初六處暑同用驚
蟄二月節在子震卦初九白露同用春分二月
中在亥兌卦九四春秋分同用清明三月節在
戍艮卦六四寒露同用榖雨三月中在酉離卦
九四霜降同用立夏四月節在申坎卦六四立
冬同月小滿四月中在未巽卦六四小雪同用
芒種五月節在午乾宫九四大雪同用夏至五
月中在巳兌宫初九冬至同用小暑六月節在
辰艮宫初六小寒同用大暑六月中在卯離宫
初九大寒同用孔子易云有四易一世二世爲
地易三世四世爲人易五世六世爲天易游魂
歸魂爲鬼易八卦鬼爲繫爻財爲制爻天地爲
義爻(天地即/父母也)福德爲寳爻(福德即/子孫也)同氣爲專爻
(兄弟/爻也)龍德十一月在子在坎卦左行虎刑五月
午在離卦右行甲乙庚辛天官申酉地官丙丁
壬癸天官亥子地官戊己甲乙天官寅卯地官
壬癸戊已天官辰戍地官靜爲悔發爲貞貞爲
本悔爲末初爻上二爻中三爻下三月之數以
成一月初爻三日二爻三日三爻三日名九日
餘有一日名曰閏餘初爻十日爲上旬二爻十
日爲中旬三爻十日爲下旬三旬三十積旬成
月積月成年八八六十四卦分六十四卦配三
百八十四爻成萬一千五百二十策定氣候二
十四考五行於運命人事天道日月星辰局於
指掌吉凶見乎其位繫乎吉凶悔吝生乎動寅
中有生火亥中有生木巳中有生金(亦云上/生之位)申
中有生水丑中有死金戍中有死火未中有死
木辰中有死水土兼於中建子陽生建午隂生
二氣相衝吉凶明矣積筭隨卦起宫乾坤震巽
坎離艮兌八卦相盪二氣陽入隂隂入陽二氣
交互不停故曰生生之謂易天地之内無不通
也乾起巳坤起亥震起午巽起辰坎起子離起
丑艮起寅兌起■■於六十四卦遇王則吉廢
則凶衝則破刑則敗死則危生則榮攷其義理
其可通乎分三十爲中六十爲上三十爲下總
一百二十通隂陽之數也新新不停生生相續
故淡泊不失其所確然示人隂陽運行一寒一
暑五行互用一吉一凶以通神明之德以類萬
物之情故易所以㫁天下之理定之以人倫而
明王道八卦建五氣立五常法象乾坤順於隂
陽以正君臣父子之義故易曰元亨利貞夫作
易所以垂教教之所𬒳本𬒳於有無且易者包
備有無有吉則有凶有凶則有吉生吉凶之義
始於五行終於八卦從無入有見灾於星辰也
從有入無見象於隂陽也隂陽之義歲月分也
歲月旣分吉凶定矣故曰八卦成列象在其中
矣六爻上下天地隂陽運轉有無之象配乎人
事八卦仰觀俯察在乎人隱顯灾祥在乎天考
天時察人事在乎卦八卦之要始於乾坤通乎
萬物故曰易窮則變變則通通則乆乆於其道
其理得矣卜筮非襲於吉唯變所適窮理盡性
于兹矣
晁氏公武曰漢藝文志易京氏凡三種八十九
篇隋經籍志有京氏章句十卷又有占候十種
七十三卷唐藝文志有京氏章句十卷而易占
候存者五種二十三卷今其章句亡矣乃畧見
於僧一行及李鼎祚之書今傳者曰京氏積筭
易傳三卷雜占條例法一卷或共題易傳四卷
而名皆與古不同今所謂京氏易傳者或題曰
京氏積筭易傳者疑隋唐志之錯卦是也雜占
條例法者疑唐志之逆刺占災異是也錯卦在
隋七卷唐八卷所謂積筭雜逆刺占灾異十二
卷是也至唐逆刺三卷而亡其八卷元祐八年
高麗進書有京氏周易占十卷疑隋周易占十
二卷是也是古易家有書而無傳者多矣京氏
之書幸而與存者纔十之一尚何離夫師說邪
景迂嘗曰余自元豐壬戍偶脫去舉子事業便
有志學易而輙本好王氏妄以謂弼之外當自
有名象者果得京氏傳而文字顚倒舛訛不可
訓知迨其服習甚乆漸有所窺今三十有四年
矣乃能以其象數辨正文字之舛謬於邉郡山
房寂寞之中而私識之曰是書兆乾坤之二象
以成八卦凡八變而六十有四於其徃來升降
之際以觀消息盈虚於天地之元而酬酢乎萬
物之表者炳然在目也大抵辨三易運五行正
四時謹二十四氣志七十二候而位五星降二
十八宿其進退以幾而爲一卦之主者謂之世
竒耦相與據一以起二而爲主之相者謂之應
世之所位而隂陽之肆者謂之飛隂陽肇乎所
配(乾與坤震與坎/巽與離艮與兌)而終不脫乎本(以飛某位之/卦乃伏某宫)
(之/位)以隱顯佐神明者謂之伏起乎世而周乎内
外參乎本數以紀月者謂之建終之始之極乎
數而不可窮以紀日者謂之積會於中而以四
爲用一卦備四卦者謂之互乾建甲子於下坤
建甲午於上八卦之上乃生一世之初初一世
之五位乃分而爲五世之位其五世之上乃爲
游魂之世五世之初乃爲歸魂之世而歸魂之
初乃生後卦之初其建剛日則節氣乘日則中
氣其數虚則二十有八盈則三十有六盖其可
言者如此若夫象遺乎意意遺乎言則錯綜其
用唯變所適或兩相配而論内外二象若世與
内(革水火配位/離火四世水)若世與外(用金木交争外/先金初世木)或不
論内外之象而論其内外之位(萃土水入艮/兌𥘉土四水)或
三相參而論内外與飛(賁土火木分隂陽/艮土離火飛水)若伏
(旅火土木入離艮/離火艮土休伏木)或相參而論内外世應建伏
(觀金土火木互爲體建/金水應内土伏火外木)或不論内外而論世建
與飛伏(益金土入震索也/與飛土建與伏金)或兼論世應飛伏(復/水)
(土見候世應水土飛伏水土屯/土木應象世應土木飛伏土水)或專論世應(夬/金)
(木合乾先入坤象世金應木/蠱金木入艮巽世金應木)或論世之所忌(履/金)
(火入卦初九火□九四火/克九五世金爻及乾文金)或論世之所生(巽火/木與)
(巽同宫世木/巽木見火)於其所起見其所滅(大壯起于/子滅于亥)於
其所形見其所生(隨金木交形水火/相激兌金巽木)故曰死於
位生於時死於時生於位苟非彰徃而察來㣲
顯而闡幽者曷足以與此前是小王變四于九
十有六卦後有管輅定乾之軌七百六卦復有
八坤之軌六百七十有二其知之者將可以語
邵康節三易矣徒小王之徒唯知尚其詞耳其
謂斯何昔魯商瞿子木受易孔子五傳而至漢
田何子裝何授洛陽丁光光授碭田王孫王孫
授東海孟喜孟喜授梁焦贑延壽延壽授房房
授東海殷嘉河東姚平河南乗弘由是易有京
房之學而傳盛矣有瞿牧自生者不肯學京氏
曰京非孟氏學也劉向亦疑京託之(缺一/字)孟氏
不知當時爲何說也今以當時之書驗之盖有
孟氏京房十一篇以大異孟氏京房六十六篇
與夫京氏殷嘉十二篇同爲一家之學則其源
委孰可誣哉此亦學者不可不知也若小王者
果何所授受邪盖自京氏爲王學有餘力而王
學之適京氏則無繇矣或傳是書而文字舛謬
得以予言而攷諸凡學不可就正者缺以待來
哲積筭雜占條例法具如别録
乾　姤遁否觀　震　豫解恒升
　　剥晉大有　井大過隨
坎　節屯旣濟革　艮　賁大畜損
　　豐明夷師　睽離中孚漸
坤　復臨泰大壯　巽小畜家人益无妄
　　夬需比　噬嗑頥蠱
離　旅鼎未濟䝉　兌　困萃咸蹇
　　渙訟同人　謙小過歸妹
京氏易傳卷下(終)
