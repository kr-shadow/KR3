#+TITLE: 歷代制度詳說-宋-呂祖謙
#+DATE: 2016-06-11 12:23:54
#+SOURCE: github.com/kanripo/KR3k0021 master b6a0c1b0                
御題歴代制度詳説
中原文獻有家模講學還從張與朱酌古準今列條目
鎔經鑄史示師謨詎寧考据資談柄欲見施行洽化樞
昔未羶薌後知重吁嗟此弊那能無
欽定四庫全書　　　　子部十一
　厯代制度詳說　　　　　類書類
　　提要
　　　　(臣/)等謹案厯代制度詳說十二卷宋吕祖謙
　　　　撰祖謙有古周易已著録此書凡分十三門
　　　　一曰科目二曰學校第三門原本闕頁佚其
　　　　標題所言乃考課之事四曰賦役五曰漕運
　　　　六曰鹽法七曰酒禁八曰錢幣九曰荒政十
　　　　曰田制十一曰屯田十二曰兵制十三曰馬
　　　　政皆前列制度敘述簡賅後為詳明議論明
　　　　切元泰定三年嘗刋行前有廬陵彭飛序稱
　　　　為祖謙未竟之書故止於此其或然歟刋板
　　　　乆佚此本輾轉傳寫又多訛缺其錢幣門中
　　　　脱二頁荒政門中脱二頁今悉據通典所引
　　　　補足中間誤字亦考核校正惟第二卷脱去
　　　　標題之數頁則無可檢補姑仍其舊飛序稱
　　　　紫陽浙學功利之論其意盖有所指永嘉諸
　　　　君子未免致疵議焉祖謙以中原文字之舊
　　　　巋然為渡江後大宗紫陽倡道東南祖謙實
　　　　羽翼之性命道徳之原講之已洽而尤潛心
　　　　於史學似欲合永嘉紫陽而一之云云盖有
　　　　元中葉新安之學盛行飛恐人執朱子之論
　　　　薄視此書故作是言也考祖謙年譜不載此
　　　　書葢採輯事類以偹答䇿本家塾私課之本
　　　　其後轉相傳録遂以付梓原非特著一編欲
　　　　以立教與講學别為一事各不相蒙所謂言
　　　　豈一端各有當也飛必牽合調停與葉盛水
　　　　東日記必謂文章闗鍵為亦講學之一端者
　　　　同一迂陋㕘同契隂符經朱子皆有論著飛
　　　　亦將謂欲合孔孟黄老而一之乎乾隆四十
　　　　一年四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　總　校　官　(臣/)　陸　費　墀
厯代制度詳説原序
天下無道外之事事外之道禮典命討皋陶以歸之天
為天下國家有九經王天下有三重子思子以本之至
誠之道其揆一也自性理之説興世之學者歧道學政
事為兩途孰知程朱所以上接孔孟者豈皆托之空言
不如載之行事之深切著明也紫陽夫子浙學功利之
論其意蓋有所指永嘉諸君子未免致疵議焉東萊先
生以中原文獻之舊巋然為渡江後大宗紫陽唱道東
南先生實羽翼之故凡性命道徳之源講之已洽而先
生尤潛心於史學似欲合永嘉紫陽而一之也嗚呼先
生宏綱大用既未得施於當時所著制度詳説又弗及
竟於古今沿革之制世道通變之宜貫穿折衷首尾備
見鑿鑿如桑麻穀粟切於民生實用有不容闕者焉空
虚華靡之學日勝斵喪學者心術至於浮淫壊爛之極
先生此書寖鬱而不彰則其用心之苦亦可悲矣科復
䇿興書肆板而行之使讀者知窮經以立其本涉史以
通其變研究事理以觀其會通然後見天下果無道外
之事事外之道而古人窮理經世之學蓋如此豈徒以
資時文之楦具也哉泰定三年丙寅夏五後學廬陵北
山彭飛謹書
欽定四庫全書
　厯代制度詳説卷一　　　宋　吕祖謙　撰
　　科目
　　　制度
賔興大司徒以鄉三物教萬民而賔興之一曰六徳知
仁聖義忠和二曰六行孝友睦婣任恤三曰六藝禮樂
射御書數鄉大夫三年則大比考其徳行道藝而興其
賢者能者鄉老及鄉大夫帥其吏以禮禮賔之獻賢能
之書於王王再拜受之登於天府内史貳之(地/官)　論士
命鄉論秀士升之司徒曰選士(注移名於/司徒也)司徒論選士
之秀者而升之學曰俊士升於司徒者不征於鄉升於
學者不征於司徒曰造士大樂正論造士之秀者以告
於王而升諸司馬曰進士(注移名於司馬進/士可進受爵禄也)司馬辨論
官材論進士之賢者以告於王而定其論論定然後官
之任官然後爵之位定然後禄之(王/制)　孝弟力田漢恵
帝四年舉民孝弟力田者復其身　文帝十二年詔孝
弟力田三老㢘吏今萬家之縣云無應令其議戸口率
置三老孝弟力田常員(并漢/書)　後漢顯宗中元二年賜
三老孝弟力田爵人三級　唐廣徳二年停孝弟力田
科(唐會/要)　開寶三年詔諸州有孝弟徳行者籍滿萬五
千户聽舉一人(㑹/要)　開寶八年詔郡國察民有孝弟力
田或文武堪用者(會/要)　制舉漢文帝二年詔舉賢良方
正能直言極諫者　武帝建元元年丞相衛綰奏賢良
或治申商韓非蘇秦張儀之言請皆罷奏可　元光元
年五月詔賢良曰賢良明於古今王事之體受䇿察問
咸以書對於是董仲舒公孫𢎞等出焉(并漢/書)　光武建
武六年以日食舉賢良方正　諸漢帝凡日食地震山
崩川竭皆詔舉賢良(通/典)　唐制取士天子自詔者曰制
舉所以待非常之材焉(唐選/舉志)臨難不顧徇節寧邦科長
夀三年(薛/稷)長材廣度沉迹下僚科證聖元年(張/􁀙)才膺管
樂科神龍二年(張大/來)藏名負俗科景雲二年(李俊/之)文經
邦國科先天元年(韓/休)道侔伊吕科先天元年(張九/齡)将帥
科開元十二年(裴敦/復)王霸科開元二十二年(劉/瓘)樂道安
貧科大厯二年(楊/鷹)軍謀越衆科建中元年(夏侯審/丁俛)　國
初制科有賢良方正直言極諫經學優深可為師法詳
閑吏理達於教化凡三科應内外草澤人并許諸州及
本司解送上吏部對御試䇿一道二三千字以上取文
理俱優者為入等　景徳四年帝曰比設此科欲求材
識若但考文義茍有濟時之用安得知今䇿問宜用經
義參之時務　天聖七年詔復置賢良方正能直言極
諫博通典墳明於教化才識兼茂明於體用詳明吏理
可使從政識洞韜略運籌決勝軍謀宏逺材任邊寄六
科内外官許應又置髙蹈丘園沉淪草澤茂材異等三
科草澤人許應并進所業䇿論五十首如優長召試論
六首以三千字為合格即御試　熙寧二年賢良孔文
仲考入第三等詔毁薄時政不足收録告示發赴本任
　熙寧七年中書門下言今進士已罷詞賦所試事業
與制舉無異賢良等科乞罷從之　乾徳二年賢良(穎/)
(䞇/)　天聖八年茂材(富/弼)景祐二年體用(吳/育)嘉祐六年賢
良(蘇轍/蘇軾)　孝㢘元光元年董仲舒請擇吏民賢者嵗貢
二人帝於是令郡國舉孝㢘各一人　元朔元年詔孝
㢘或闔郡不薦一人不舉孝者以不敬論不察㢘免(并/漢)
(書/)　光武十二年詔三公舉茂材㢘吏各一人所舉率
不復試謗議漸生(通/典)　漢獻帝建安五年詔舉至孝
漢順帝陽嘉元年左雄議察舉限年四十以上諸生試
家法文吏課牋奏有不承科令者正其罪法如有顔回
子竒不拘年齒有廣陵孝㢘徐淑年未及舉雄詰顔回
聞一知十孝㢘聞一知幾淑無以對乃譴還郡於是太
守胡廣等十餘人皆坐謬舉免黜唯陳蕃等三十餘人
得拜郎中自是牧守畏慄莫敢輕舉迄于永熹察選清
平多得其人(左雄/傳)　孫權郡察孝㢘州舉茂材(三國/志)
魏黄初三年除漢限年之制(通/典)　東晉元帝以喪亂孝
秀不復䇿試既經略粗定乃詔試經孝秀莫敢應命
唐髙祖詔諸州秀才縣考試州長重覆試嵗隨方物入
貢(通/典)　貞觀十八年引孝㢘問皇王政術并不能答
初秀才科等最髙試方略五條貞觀中有不第者坐其
州長於是廢開元後復有此舉時無及第者自是士俗
所趨向惟明經進士二科而已(通/典)　寶應二年揚綰請
依鄉舉里選察秀才孝㢘明經進士并停旋復故(通/典)
建中元年停孝㢘科(會/要)　計偕元光五年詔召吏民明
當世之務習先聖之術者縣次續食令與計偕(漢武紀/注計者)
(上計簿使也郡國毎嵗詣京師上/之令所召之人與上計者俱來)　武學成帝元延元
年四月詔北邊舉勇猛知兵法者各一人　後漢安帝
建安元年詔舉武猛堪将帥者各五人　晉武帝咸熙
五年詔舉勇猛秀異　唐長安二年教人習武藝每嵗
如明經進士法送兵部科試長垜馬射步射平射筒射
又有馬搶翹關負重身材之選翹關長丈七尺徑三寸
半凡十舉後手持關距出處無過一尺負重負米五斛
行二十步皆為中第(通典并/唐志)　天聖七年詔置武舉
天聖八年帝御崇政殿親試武舉人　皇祐元年罷武
科舉　治平元年復置武舉　諸科後漢順帝陽嘉元
年以太學新成試明經下第者補弟子增甲乙科(後漢/書注)
(云音義曰甲科謂作簡䇿難問列置案上在試者意投/射取而答之謂之射䇿上者為甲次者為乙若録政化)
(得失顯而問/之謂之對策)　唐明經之制有五經有三經有二經有
學究一經有三禮有三傳(選舉/志)明經所試一大經及孝
經論語爾雅帖既通口問一經十義得一者為通問通
而後試策三條皆通者為第　熙寧四年明經科廢罷
　中正魏文帝立九品官人之法州郡皆置中正(注云/九品)
(之制因後漢建安中衣冠多離本土置中正為之區别/及法弊也唯能知其閥閲非復辨其賢愚九品及中正)
(開皇中/方罷)　進士隋煬帝始建進士科唐寶應二年楊綰
上疏言進士科起於隋大業中　唐因隋舊明經進士
二科初止試䇿貞觀八年詔加進士試讀經史一部至
調露二年劉思立奏二科并加帖經(通/典)及試雜文(會/要)進
士所試一大經及爾雅帖既通後試文試賦各一篇文
通而後試策凡五條皆通者為第(通/典)貞觀二十三年王
師旦知舉而張昌齡王公謹聲震京邑奏等第無二人
名太宗召師旦問之對曰此輩體性輕薄文章浮豔擢
之恐有變風雅帝以為名言　唐李揆乾元中進禮部侍
郎揆病取士不考實徒露搜索禁所挾而迂學陋生葄
枕圖史且不能自措於詞乃大陳書廷中進諸儒約曰
上選士第務得才可盡所欲言由是人人稱美(本/傳)　先
是進士試詩賦建中二年趙贊以箴論表贊代詩賦大
和八年復試詩賦　鄭覃疾進士浮薄屢請罷之文宗
曰敦厚浮薄色色有之進士科取人二百年矣不可遽
罷(會/要)　武宗即位李徳裕論進士不根藝實朝廷顯官
須公卿子弟為之(㑹/要)　太平興國三年詔律賦以平側
次用韻　天聖五年詔進士參考䇿論　慶厯四年宋
祁等言使士皆土著而教之於學校先䇿論則文辭者
留心於治亂簡其程式則宏博者得以騁問以大義則
執經者不専於記誦賦許依倣唐人賦體詔頒下　五
年詔進士諸科如舊制考校(注云先是頒行宋祁等/新制上封者言非便)
熙寧四年詔進士罷詩賦帖經墨義令各占一經并論
語孟子諸科稍令改進士科　嘉祐二年詔自今間嵗
一開科場(四年設科/時頗淹久)　治平三年詔今後三嵗一開科
場　唐取士制唐制取士之科多因隋舊然其大要有
三由學館者曰生徒由州縣者曰鄉貢皆升於有司而
進退之其科之目有秀才有明經有俊士有進士有明
法有明字有明算有一史有三史有開元禮有道舉有
童子有史科此嵗舉之常選也其天子之自詔者曰制
舉所以待非常之材焉(選舉/志)殿試武后天授元年䇿問
貢士於洛城殿貢士殿試自此始(通/鑑)　開寶六年三月
帝御講武殿復試進士　慶厯二年正月七日富弼言
省試有三長殿試有三短請令南宫考定髙下於殿廷
唱名著為彛式九月詔且依舊例　熙寧三年三月上
御集英殿試進士内出制䇿　知舉𤣥宗開元二十四
年舊制考功員外郎掌試貢舉人有進士李權陵侮員
外郎李昂議者以員外郎位卑不能服衆敇自今委禮
部侍郎試貢舉人(通/鑑)　帖經帖經者以所習經掩其兩
端中間開為一行裁紙為帖凡帖三字隨時增損得四
得五得六者為通天寶十一載揚浚始開為三行試日
設兵衛薦棘圍之進士大抵千人得第者百一二明經
倍之得第者十一二試已糊其名考之　别試初禮部
侍郎親故移試考功謂之别頭正元十六年中書舍人
髙郢奏罷議者是之　元和十三年庾承宣奏復考功
别頭試　太和三年姚中立奏停考功别頭試　六年
賈餗又奏復之(唐選/舉志)　家保狀會昌四年中書門下奏
舉人於禮部納家狀後望依前五人自相保　公薦建
隆四年詔不得更發公薦(故事每嵗知舉将赴貢/闈臺閣得公薦所知)　累
舉賜出身開寶三年詔貢士十五舉者具名以聞籍到
司馬浦等百六人賜本科出身　鎖㕔天禧二年詔鎖
㕔應舉人到省不及格勒停　元年詔鎖㕔不合格除
落罪名
　　　詳説
取士科目自夏商以前不見於經其可見者至周始有
自周後數千載凡其間廢置因革輕重就所偏者看皆
自可考然而考論須見得廢置因革輕重之所以然以
大略觀之大抵向前重向後愈輕且如周禮以鄉三物
教民謂之賔興只看賔之一字當時蓋甚尊士詳考前
一段他一個本末度數精詳具備固不必説只看他賔
興之三年大比獻賢能之書於王王拜受之登於天府
内史貳之如此其重及至後世如飲墨水如奪席脱客
刀如棘闈如糊名若防奸盜然為士者須深思其故何
故古如此重後世如此輕須當深究之三代之時士一
個進修之至惟上之人自求之故如此重又須看當時
之於士待之甚重而攷之則甚詳後世待之既輕攷之
又畧且如王制論鄉秀士升於司徒曰選士司徒又論
其士之秀者而升之學曰俊士然後方免其徭役大樂
正又論造士之秀者升諸司馬曰進士這裏方可以受
爵禄司馬政官也以其可使從政也凡經四級然後始
從政然猶未也司馬又辨論官材論其賢者以告於王
而定其論論定然後官之任官然後爵之待其位定始
與之以禄一人之身未入仕之前凡經四級已入仕之
後凡經三級經七級然後始得禄其攷之詳如此成周
之時見得官爵皆天位天禄不敢輕授至後世與之甚
遽全以文字髙下為進退蓋有以一日之長而決取終
身之富貴者然論其大略漢唐以來大抵自重而漸輕
自緩而漸速由漢以來雖不能如三代拜受之禮然猶
長州身勸為之駕雖以當時號為諂諛如公孫𢎞者猶
是鄉人勸勉而來未嘗自進到得後來唐始令投牒自
進(按原本作楊綰投牒自進通考作唐始令投牒自進/考唐書寶應二年禮部侍郎楊綰請進士勿自投牒)
(非綰投牒自進也/今依通考改正)而士始甚輕此所謂自重而漸輕自
漢至唐進士登第者尚未釋褐或是為人所論薦或再
應皆中或藩方辟舉然後始得釋褐至本朝始放進士
及第即放釋褐此所謂自緩而漸速科目雖多其間厯
代常行自有數自漢至隋以前惟孝㢘與秀才常行自
隋唐至本朝惟進士明經常行至熙寧後王荆公用事
改取士之法自是進士獨存明經始廢此其大畧可見
其次便是制科却厯代常行不廢漢則因事而舉六朝
亦間舉至唐及本朝亦未嘗廢到得熙寧間王荆公得
政孔文仲對策議新法制科始罷至元祐初又再復得
兩三舉至紹聖初章惇為相欲行荆公法又再罷大抵
三代之時不耑是語言文章至漢以來則有所謂射䇿
對䇿是時已成科舉之習雖然尚理會經義入與時議
到隋煬帝之時風俗浮華始有進士之科方有律賦自
唐以來孝㢘秀才之科尚在但只是明經進士二科盛
而孝秀衰是時才記傳記則謂之明經文章之士則謂
之進士故有記問者則得明經有辭藻者則得進士當
時南北未分兩邊各自設科既分之後後周進士未設
尚自理會秀孝二科是時南人髙南師北人髙北師各
守家法莫之能定當時主司有欲優劣之者反為所難
隋煬帝時風俗浮華進士科始立至唐初間進士明經
都重及至中葉以後則進士重而明經輕蓋當唐之時
文華之士多了故如此到得本朝待遇不同進士之科
往往皆為将相皆極通顯至明經之科不過為學究之
類當時之人為之語曰焚香收進士嗔目待明經才設
進士試時便設香案有拜跪之禮才到明經試時則設
棘監守惟恐他傳義當時進士却有帖經之制他文士
都不屑去記這傳義於是有贖帖才是進士科試帖經
不知是或作一篇文或作一賦便可贖帖經及至熙寧
間荆公罷詞賦帖經墨義併歸進士一科齊魯河朔之
士徃徃守先儒訓詁質厚不能為文辭所以自進士科
一併之後榜出多是南人預選北人預者極少自哲廟
以後立齊魯河朔五路之制凡是北人試者皆别考然
後取人南北始均慶厯中范文正公富鄭公韓魏公執
政欲先試論策使工文辭者言古今治亂簡其程式使
得以逞問以大義使不専記誦自是古文漸復一年而
三公皆罷政此制遂停王文正為相南省試進士當仁
不讓於師賦時邊讓李迪皆有名場屋榜出二人不與
試官取其文觀之李以落韻邊以師為衆與注疏異特
奏令御試王公議以為落韻者不審爾若舍注疏而立
説不可許遂取李黜邊前輩之守注疏如此嚴至王荆
公始以注疏皆不可用作三經説令天下士非從三經
者不預選舉之列罷詞賦又以春秋有三傳難通罷之
至元祐間始復詞賦增春秋又至紹聖章惇執政欲復
介甫法遂復罷詞賦去春秋後來至欽宗又始復元祐
制大抵須是有鄉舉里選底風俗然後方行得鄉舉里
選之制所以楊綰復鄉舉里選未幾停罷縁是未有這
風俗今已為士須思所以為風俗者何由又須深察三
代之所以厚而後世之所以薄者何故則亦庶乎復古
　
　
　
　
　厯代制度詳説卷一
欽定四庫全書
　厯代制度詳説卷二　　　宋　吕祖謙　撰
　　學校
　　　制度
學官帝曰䕫命汝典樂教胄子直而温寛而栗剛而無
虐簡而無傲(虞/書)司徒掌邦教師氏教國子保氏養國子
(地/官)大司樂建學政(春/官)大樂正小樂正以詩書禮樂造士
(王/制)大司成論説(文王/世子)太常屬官有博士武帝建元五年
置博士宣帝黄龍元年增員十二人(前漢初武帝立博/士書惟有歐陽生)
(禮后倉易楊何春秋公羊而已至孝宣世復立大夏侯/勝小夏侯建尚書大戴徳小戴聖禮施讐孟喜梁丘賀)
(易穀梁春秋元帝復立京房易平帝/立左氏春秋毛萇詩逸禮古文尚書)　太常卿一人中
二千石博士祭酒一人六百石博士十四人比六百石
(後漢博士祭酒博士本四百石宣帝増秩光武立施孟/梁丘京氏歐陽大小夏侯尚書齊轅固魯申公韓嬰毛)
(萇詩大小戴禮嚴彭祖/顔安春秋凡十四博士)　西晉武帝置國子祭酒博士
江左增為十六人不復分掌五經而謂之大學博士(晉/車)
(嗣言二漢舊事博士之職惟舉明/經之士遷轉各以本資初無定班)　開皇中國子不隸
太常自前代皆屬太常(隋/)　國子監祭酒一人司業二
人武徳初以國子監曰國子隸太常寺貞觀二年復曰
監髙宗龍朔二年改曰司成館咸亨二年復曰監武后
垂拱元年改曰成均尋復(唐髙宗龍朔二年/改博士曰宣業)國子監闕
司業則以朝官判監事國子監直講以國子監領六學
一曰國子學生徒分習五經　𢎞文館唐髙宗龍朔二
年置於東都上臺生徒三十人崇文館龍朔二年置於
東都東宫生徒二十人兩館生徒並以皇族后親三品
以上子孫為之廣文館𤣥宗天寶九載置領學子生業
進士者西都六十人東都十人學舍有虞氏養國老於
上庠(養也/大學)養庶老於下庠(小/學)夏后氏養國老於東序(大/學)
養庶老於西序(小/學)商人養國老於右學(大/學)養庶老於左
學(小/學)周人養國老於東膠(糾也/大學)養庶老於虞庠(小/學)虞庠
在國之西郊(王制/内則)本章注上庠右學在西郊下庠左學
在國中王宫之東東膠亦在國中王宫之東西序虞庠
在西郊董仲舒曰五帝名大學曰成均　唐太宗增築
學舍一千二百區(選舉/志)　慶厯四年以錫慶院為大學
五年以馬軍都虞候公宇為大學熙寧四年復以錫慶
院為大學　養老四代庠序養老(見/上)凡養老有虞氏以
燕禮夏后氏以饗禮商人以食禮周人修而兼用之(内/則)
(疏云皇氏云人君養老有四種一是養三老五更二是/子孫為國難而死者祖父三是養致仕之老四是引户)
(校年養庶人之老熊氏云天子視學之年養老一嵗有/四謂四時皆養故鄭氏注凡飲養陽氣凡食養隂氣陽)
(用春夏隂用秋冬是四時凡四也按文王世子云凡大/合樂必遂養老注云大合樂謂春入學舍菜合舞秋頒)
(學合聲通前為六又季春大合樂天子視學亦/養老世子云凡視學必遂養老是總為七也)　凡養
老五帝憲三王有乞言食三老五更於太學天子袒而
割牲執醤而饋執爵而酳冕而總干所以教諸侯之弟
也　後漢明帝永平二年十月幸辟雍行養老禮尊事
三老(李躬為/三老)兄事五更(本紀桓榮三老五更皆取有首/妻男女全具者為之蔡邕曰更)
(當為叟譙周曰漢中興/三老不答拜後革之)和帝魏髙貴鄉公後魏孝文後
周武帝皆行養老禮辟雍周大雅文王靈臺於樂辟雍
(疏云韓詩説辟雍者天子之學圓如璧壅之以水在南/方七里之内立明堂於中五經之文所藏處蓋以茅草)
(鄭氏以辟雍在西郊則與明堂宗廟皆異處穎子容云/大廟有八名清浄謂之清廟禘祫謂之大廟告朔謂之)
(明堂饗射謂之辟雍占雲謂之靈臺其四門之學謂之/太學其中室謂之太室袁凖云死生交錯非其禮矣大)
(司樂疏云三代天/子學總曰辟雍)　漢劉向請興辟雍王莽立辟雍
後漢光武中元元年初建明堂辟雍靈臺(本記辟雍去/明堂三百步)
顯宗和帝順帝皆臨辟雍饗射　魏晉東晉後魏皆有
辟雍教法周大宰以九兩繫邦國之民三曰師以賢得
民四曰儒以道得民周大司徒以本俗六安萬民四曰
聯師儒(並周/禮)　王制司徒修六禮以節民性明七教以
興民徳齊八政以防淫一道徳以同俗命鄉簡不帥教
者以告耆老皆朝於庠習射尚功習鄉尚齒不變右鄉
移左左鄉移右如初禮不變移之郊不變移之遂不變
屏之逺方終身不齒樂正崇四術立四教(尚書傳曰年/十五入小學)
(十八入/大學)春秋教以禮學冬夏教以詩書王子羣后卿士
之適子國之俊選皆造焉不帥教者大樂正以告於王
王命三公九卿大夫元士皆入學不變王親視學不變
屏之逺方終身不齒(王/制)　春夏學干戈秋冬學羽籥大
司成論説在東序(文王/世子)比年入學(每嵗來/入也)中年考校(間/嵗)
一年視離經辨志(離經斷絶句也辨志謂/别其心志所趨向也)三年視敬業
樂羣五年視博習親師七年視論學取友謂之小成九
年知類通達强立而不反謂之大成(學/記)　漢武帝元朔
五年丞相公孫𢎞請太常擇民年十八儀狀端正補博
士弟子復其身一嵗能通一藝以上補文學掌故不通
罷之(儒林/傳)　唐國子授經以周易尚書周禮儀禮禮記
毛詩春秋三傳各為一經兼習孝經論語老子太宗詔
諸生能通一經者皆署吏太學以四品五品及郡縣公
子孫及從三品之曾孫為之　慶厯二年國子監言國
學除七品以上子孫許試補外八品以下至庶人例不
受補每多冒稱欲依唐四門學以八品至庶人子孫補
學生從之　郡國鄉學周州長春秋以禮會民而射於
州序(序州黨/之學也)黨正以禮屬民飲酒於序(地/官)古之教者家
有塾黨有庠術有序國有學(學記術/當為遂)諸侯天子命之教
然後為學小學在公宫南之左大學在郊天子曰辟雍
諸侯曰頖宫(王制頖之言班/也所以班政教)　魯僖公修泮宫(泮者半/也半有)
(水半無水也半水者蓋東/西門以南通水北無水也)　漢元帝郡國置五經百石
卒史(儒林/傳)　後魏獻文帝大安元年初立鄉學郡置博
士助教後魏郡縣學始乎此梁武帝北齊文宣帝並州
郡立學　隋開皇二十年廢州縣學煬帝州郡置學官
州縣學春秋仲月釋奠　髙祖武徳七年詔諸州縣及
鄉並令置學開元二十一年敕州縣學生兼習吉凶禮
公私有禮事處令示儀式　太平興國二年賜廬山白
鹿洞書史至道二年賜嵩陽書院額咸平四年潭州兵
麓書院降經史大中祥符二年賜應天府書院額景祐
四年詔藩鎮許立學他州勿聽　慶厯四年詔諸州各
立學如學者二百人以上許更置縣學　祀典大司樂
掌成均之法凡有道者有徳者使教之死則為樂祖祭
於瞽宗(春/官)大胥春入學舍采合舞(春官采讀為菜蘋蘩/之屬王制疏云釋菜)
(無牲牢幣帛釋/奠有牲牢幣帛)仲春上丁命樂正習舞釋菜(月/令)凡學春
官釋奠於先師秋冬亦如之(春官官謂詩書禮樂之官/釋奠者直奠置其物無食)
(飲酬酢/之禮)凡釋奠者必有合也(國無先聖先師則所釋/奠者必與鄰國合也)有
國故則否(文王世子若周則有周公/魯則有孔子則不合也)魏齊王正始七年
祀孔子以顔淵配東晉祭先聖舊以社日孝武改用孟
秋　南齊釋奠樂舞牲器悉依上公　北齊月朔祭酒
領諸生拜孔聖揖顔回　四仲月上丁釋奠　唐髙祖
武徳二年釋奠以周公為先聖孔子配享貞觀二年房
𤣥齡議晉宋梁陳及隋大業皆以孔子為先聖顔回為
先師詔罷周公祠更以孔子為先聖顔回為先師二十
二年詔左丘明至范甯二十一人用其書行其道宜配
享孔子廟髙宗顯慶二年長孫无忌等議永徽今改用
周公為先聖孔子為先師請改從貞觀從之　開元八
年詔顔回等十哲易為坐像曾參特坐於十哲之次圖
七十子及二十二賢於廟壁二十七年制曾參不載四
科俾修舊位　建隆元年帝親製文宣王兖國公二贊
　天僖五年以聖製文宣王贊及近臣撰十哲七十二
賢贊鏤板　幸學天子将出征類於上帝宜乎社造乎
禰禡於所征之地受命於祖受成於學(定兵/謀也)出征執有
罪反釋奠於學以訊馘告(王/制)天子視學大昕鼓徵所以
警衆也(文王世子昧爽/擊鼓以召衆)　漢髙帝十二年章帝元和二
年安帝延光三年後魏孝文太和十九年唐髙宗乾封
元年大中祥符元年皆幸魯祠孔子　後漢光武建武
四年晉武帝太始七年恵帝元康三年成穆孝武三帝
梁武帝天監七年九年北齊孝武永熙中年後周宣帝
大象二年隋文帝唐髙祖(按自漢光武建武四年至唐/髙祖但列累朝年號不著幸)
(學事實當/有缺文)　建隆元年太祖幸國子監太宗端拱元年
幸監召李覺講易泰卦淳化五年孫奭講堯典説命真
宗咸平二年崔偓佺講大禹謨仁宗天聖二年馬龜符
講説　世子齒於學國人觀之曰有父在則禮然其二
曰有君在則禮然其三曰長長也(文王/世子)天子設四學當
入學而太子齒唐𤣥宗開元七年太子行齒胄禮太子
謁先聖為初獻亞獻終獻並以胄子詔褚無量坐講
晉恵帝為太子及愍懐太子講經竟並親釋菜於太學
　元帝大興三年宋文帝元嘉二十二年梁武帝天監
八年北齊唐太宗貞觀二十二年髙宗總章元年開曜
元年永隆二年中宗景龍二年睿宗先天元年並太子
釋奠(元嘉釋奠舞六佾天監釋奠著絳紗襮貞觀釋奠/太子為初獻國子祭酒張復嗣為亞獻揖司業趙)
(洪智為/終獻)置博士弟子員前漢髙帝未遑庠序之事孝恵
髙后文景諸博士具官待問未有進者武帝元朔五年
令太常置博士弟子五十人(儒林傳昭帝増百人元帝/増千人成帝増三千人後)
(漢質帝遊學至三萬生晉武帝初太學生三千人大始/八年七千人東晉孝武帝置太學生六千人後魏道武)
(太學生三千人宋武帝置生三百二十人北齊太學生/二百人隋三百六十人唐髙祖百四十員太宗國學八)
(千餘人皇祐二年内舍生以百人為限熙寧元年於内/舍二百人外増外舍生一百員四年外舍生不限員上)
(舍一百員内/舍二百員)漢武帝立五經博士開弟子員設科射策
訖於元始一經説至百餘萬言大師衆至千餘人(儒林/贊)
　江左迄宋齊時或置學不能十年鄉里莫或開館公
卿罕通經術　梁武帝天監四年開五館建國學以五
經教授以明山賔陸璉沈浚嚴植之賀瑒補博士各主
一館有數百生　慶厯二年侍御史王洙言國子監每
科詔下許品官子弟投保官家狀量試藝業給牒充廣
文太學律學三館學生多或至千餘人即隨秋試召保
取解及科場罷日則生徒散歸居常講筵無一二十人
聽講欲自今聽學滿五百日者方得取應從之　熙寧
四年增廣太學生員分三等以初入學生員為外舍不
限員自外舍升内舍自内舍升上舍以百員内舍以二
百員為限　封爵先聖元帝賜孔霸爵關内侯號褒成
君奉孔子後(孔光/傳)　平帝元始初諡孔子曰褒成宣尼
公　後魏孝文大和十六年改諡宣尼曰文宣尼父後
周宣帝大象二年封孔子為鄒國公　唐髙宗乾封元
年贈孔子太師武后天授元年封孔子為隆道公𤣥宗
開元二十七年諡孔子為文宣王其後嗣褒聖侯改封
嗣文宣王是年顔子贈兖國公閔子騫十哲贈侯曾參
七十二子贈伯　大中祥符元年諡宣尼曰元聖文宣
王後避聖祖名改至聖文宣王立學後漢光武建武四
年初起太學光武中年以後専事經學開門受徒者編
牒不下萬人光武中元元年初建三雍明帝永平二年
親行其禮正坐自講圜橋門而觀聽者蓋億萬計九年
期門羽林之士悉令通孝經匈奴亦遣子入學(通/鑑)安帝
薄於藝文博士倚席不講學舍鞠為園蔬(通/鑑)順帝永建
六年起大學質帝時遊學至三萬餘生然章句漸疎而
浮華相尚　後漢靈帝熹平四年正五經文字刻石立
於太學門外(本紀北齊昭帝詔文襄所運石經列於學/館外唐文宗命張參定五經鑱之石嘉祐)
(六年章友直/篆石經碑)　魏文帝黄初五年立太學於洛陽　吳
孫休永夀元年立學　蜀時文立遊大學(按此七字/疑有誤)
晉武帝修立學校荀顗以制度贊維新鄭沖以儒學登
保傅茂先以博學參朝政子真以好禮居秩宗　東晉
元帝中興賀荀刁杜諸賢並稽古博文東序西郊未聞
絃誦自穆帝至武帝並以中堂為太學晉自中朝而迄
於江左莫不崇飾華競祖述虚無　後魏道武於平城
先立太學太武始光三年春起太學於城東後徵盧元
髙允等而州郡各舉才學於是人多砥礪儒術轉興孝
文遷都洛邑立太學劉芳李彪以經書進崔允邢巒以
文吏達　宋明帝大始中初置總明觀元儒文史四科
　南齊武帝永明三年詔立學乃省總明觀　北齊興
和武定之間儒業復盛　後周文帝出魏晉之制度復
姬旦之茂典盧景宣修五禮之缺長孫紹逺正六樂之
壊明皇纂厯内有崇文之觀外重成均之職宣帝大象
二年幸露臺問學　自梁武帝至陳天嘉初國學未立
天嘉以後稍置學官成業蓋寡　隋文帝京邑達於四
方皆啓學校講誦之聲道路不絶暮年専尚刑名仁夀
之間遂廢天下學惟存國子一所煬帝復開庠序　四
門學後魏孝文帝遷都洛邑立四門小學(詩靈臺疏穎/子容春秋釋)
(例云太廟四門/之學謂之太學)　北齊隋皆有四門學隋開皇二十年
廢髙祖詔四門學生百三十員髙宗龍朔二年東都四
門生三百員俊士二百員西京四門生千三百人(其五/百人)
(以六品七品及侯伯子男之子為/之其八百人以庶人俊造者為之)　宋文帝元嘉十五
年立儒學館十六年命何尚之立𤣥素學何承天立史
學謝元立文學雷次宗立儒學為四學(按通考及羣書/考索謝元立文)
(學下有雷次宗立儒學/為四學九字今改正)元嘉二十年立國學二十七年
廢　律博士天監四年置胄子律博士　隋律學隸大
理寺唐武徳初隸國子監尋廢貞觀六年復置髙宗顯
慶三年復廢龍朔二年復置學生二十人熙寧六年於
國子監制律學　書學隋國子寺統國子太學四門書
算學　唐武徳初廢貞觀二年復髙宗顯慶三年又廢
龍朔二年東西都復置石經説文字林為顓業　算學
隋(見/上)唐廢唐顯慶元年復三年又廢龍朔二年東西都
復置九章五曹周髀為顓業唐國子監領國子太學廣
文四門律書算學醫學太宗貞觀三年置醫學　武學
𤣥宗開元十九年兩京諸州各置太公廟以張良配享
春秋仲月上戊日祭武學人准明經進士行鄉飲酒禮
取自古名将十哲七十二弟子肅宗乾元元年不以張
良配享上元元年太公望封為武成王享祭一同文宣
王正元二年刪去十哲　建隆三年建武成王廟四年
帝幸武成王廟指白起像曰此人殺已降不武之甚杖
畫去之是年六月詔管仲宜塑像升於堂吳起宜畫像
降於廡下大中祥符元年詔武成王加諡昭烈武成王
慶厯三年五月置武學於武成王廟以阮逸為教授八
月罷武學熙寧五年六月詔於武成王廟置學(按此下/原缺)
侍中髙陽王雍上表曰竊惟三載考績百王通典今任
事上中者三年升一階散官上第者四載登一級閒冗
官本非虚置或以賢能而進或因累勤而舉如其無能
不應忝兹髙選以勤以能進之朝伍或征官外戍逺使
絶域催督逋懸察檢州鎮皆是散官以充劇使乃於考
陟排同閑伍檢散官之人才非皆劣稱事之輩未必悉
賢而考閑以多課煩以少上乖天澤之均下生不等之
苦復尋正始之格汎後任事上中者三年升一階汎前
任事上中者六年進一級三年一考自古通經今以汎
前六年升一階檢無僭犯倍年成級以此推之明以汎
代考也徐州刺史蕭寶寅又論曰方今守令厥任非輕
及課悉以六載為程既而限滿代還復經六年而叙是
則嵗周十二始得一階於東西兩省文武閑職公府散
佐無事冗官或數旬方應一直或弦朔止於暫朝及其
考日更得四年為限是則一紀之内便登三級彼以實
勞劇任而遷貴之路至難此以散位虚名而升陟之方
甚易何内外之相懸令厚薄之如是孝明帝延昌二年
又将大考百寮散騎常侍領三公郎中崔鴻以考令於
體例不通乃建議曰竊惟王者為官求才使人以器黜
陟幽明揚清激濁故績效能官才必稱位者朝昇夕進
年嵗數遷豈拘一階半級閡以同寮等位者哉二漢以
降太和以前茍必官須此人人稱其職或超騰轉陟數
嵗而至公卿或長兼試守稱允而遷進者披卷則人人
而是舉目則朝貴皆然故能時收多士之稱國號豐賢
之美竊見景明以來考格三年成一考轉一階貴賤内
外萬有餘人自非犯罪不問賢愚莫不上中才與不肖
比肩同轉雖有善政如龔黄儒學如王鄭才史如班馬
文章如張蔡得一分一寸必為常流所攀選曹亦抑為
一槩不曾甄别琴瑟不調改而更張雖明㫖已行猶宜
消息時不從　大唐考課之法有徳義清慎公平恪勤
各一善自近侍至於鎮防並據執事目為之最凡二十
七焉一最以上有四善為上上一最以上有三善或無
最而有四善為上中一最以上有二善或無最而有三
善為上下一最以上有一善或無最而有二善為中上
一最以上或無最而有一善為中中職事粗理善最弗
聞為中下愛憎任情處斷乖理為下上背公向私職務
廢闕為下中居官諂詐及貪濁有狀為下下若於善最
之外别有可嘉尚及罪雖成殿而情狀可矜或雖不成
殿而情狀可責者省校之日皆聽考官臨時量定諸州
縣官人撫育有方戸口增益者各准見户為十分論每
加一分刺史縣令各進考一等(增户口謂課丁率一丁/同一戸法増不課口者)
(每五口同一丁例其/有破除者得相折)其州户口不滿五千縣戸不滿五
百者各准五千五百户法為分若撫養乖方户口減損
者各准增户法亦每減一分降一等(課及不課/並准上文)其勸課
農田能使豐殖者亦准見地為十分論每加一分各進
考一等(此謂永業口分之外别/能墾起公私荒田者)其有不加勸課以致減
損者(謂永業口分之/内有荒廢者)每損一分降考一等若數處有功
並應進考者並聽累加貞觀六年監察御史馬周上疏
曰今流内九品以上有九等考第自比年不過中上未
得有上下以上考者臣謂所設九等正考當今之官必
不施之於異代也縱使朝廷實無好人猶應於見在之
内比校其尤善者以為上第豈容皇朝士人遂無堪上
下之考朝廷獨知貶一惡人可以懲惡不知褒一善人
足以勸善臣謂宜每年選天下政術尤最者一二人為
上上其次為上中其次為上下則中人以上可以自勸
矣神龍中御史中丞盧懐慎上疏曰臣聞孔子曰為邦
百年可以勝殘去殺又曰茍有用我者期月已可三年
有成故書云三載考績校其功也子産賢者也其為政
尚累年而化成況其常材乎竊見比來州縣官佐下車
布政有多者一二年少者三五月遽即遷除不論課考
或厯時未改便傾耳而聽企踵而覩争求冒進不顧㢘
恥亦何暇宣風布化求瘼恤人哉户口流散百姓凋弊
職為此也何則人知吏之不久則不從其吏吏知遷之
不遥又不盡其能偷安茍且脂韋而已又古之為吏者
長子孫倉氏庾氏即其後也臣請都督刺史上佐兩畿
縣令等在任未(按此下/原缺)
　
　
　
　
　
　
　
　
　
　
　
　
　
　厯代制度詳説卷二
欽定四庫全書
　厯代制度詳説卷三　　　宋　吕祖謙　撰
　　賦役
　　　制度
水役禹曰惟荒度土功弼成五服至於五千州十有二
師(孔氏/傳)服五百里四方相距為方五千里治洪水輔成
之一州用三萬人九州二十七萬庸(正義大司馬法二/千五百人為師每)
(州十有二師通計之/一州凡三萬人功)　漢武帝元光中河決瓠子使汲
仁郭昌發卒數萬人塞決河(漢/志)　漢成帝河平元年河決
館陶王延世使塞三十六日河隄成以五年為河平元
年(漢/志)　隋煬帝大業元年發河南諸郡男女七百萬開
通濟渠自西苑引穀洛水達於河自汲引河水通於淮
(北史/紀)　貢法禹别九州任土作貢(孔氏傳任其土地所/有定其貢賦之差)
　兖州厥貢漆絲厥篚織文　青州厥貢鹽絺海物惟
錯岱畎絲枲鈆松怪石　徐州厥貢惟土五色羽畎夏
翟嶧陽孤桐泗濵浮磬淮夷蠙珠暨魚厥篚𤣥纎縞
揚州厥貢惟金三品瑶琨篠簜齒革羽毛惟木厥篚織
貝厥包橘柚錫貢　荆州厥貢羽毛齒革惟金三品杶
榦栝柏礪砥砮丹惟箘簵楛三邦底貢厥名包匭菁茅
厥篚𤣥纁璣組九江納錫大龜　豫州厥貢漆枲絺紵
厥篚纎纊錫貢磬錯　梁州厥貢鏐鐵銀鏤砮磬熊羆
狐狸織皮　雍州厥貢璆琳琅玕(並禹/貢)　周大宰貢賦
以馭其用以九貢致邦國之用一曰祀貢二曰嬪貢三
曰器貢四曰幣貢五曰材貢六曰貨貢七曰服貢八曰
斿貢九曰物貢(天/官)　大行人邦畿方千里其外方五百
里謂之侯服嵗一見其貢祀物又其外方五百里謂之
甸服二嵗一見其貢嬪物又其外方五百里謂之男服
三嵗一見其貢器物又其外方五百里謂之采服四嵗
一見其貢服物又其外方五百里謂之衛服五嵗一見
其貢材物又其外方五百里謂之要服六嵗一見其貢
貨物九州之外謂之藩國世一見各以其所貴寶為貢
(秋/官)　唐州府嵗市土所出為貢其價視絹之上下無過
五十匹異物滋味名馬鷹犬非有詔不獻有加配則以
代租賦(唐/志)　田租禹任土作貢孔氏傳定其貢賦之差
(見上正義云賦者自上税下之名謂治田/出穀與周禮九賦全異彼謂賦口率出錢)　冀州厥賦
惟上上錯厥田惟中中兖州厥田惟中下厥賦貞青州
厥田惟上下厥賦中上徐州厥田惟上中厥賦中中揚
州厥田惟下下厥賦下上上錯荆州厥田惟下中厥賦
上下豫州厥田惟中上厥賦錯上中梁州厥田惟下上
厥賦下中三錯雍州厥田惟上上厥賦中下(禹貢孔氏/傳上上第)
(一錯雜也出第二之賦貞正也兖州第九賦正與九相/當揚州賦第七雜出第六豫州賦第二又雜出第一梁)
(州賦第八雜出第七第九三等正義云傳以荆州田第/八賦第三為人功修也雍州田第一賦第六為人功少)
(也是據人工多少總計以定差冀州以上上為正而雜/為次等言出上上時多而上中時少也多者為正少者)
(為雜故云第一冀州言上上錯者少在正下故先言上/上而後言錯豫州言錯上中者少在正上故言錯而後)
(言上中此九等所較無多諸州相凖為等級耳鄭𤣥云/賦之差一井上上出九夫税下下出一夫税通率九州)
(一井税五夫如鄭此言上上出税九倍多於下下鄭詩/箋云井税一夫其田百畝差上上一井税一夫則下下)
(九井乃出一夫税太少矣若下下井税一/夫則上上全八言矣豈容輕重頓至是乎)　禹分田定
税十一而賦萬國以康(通/鑑)　夏后氏五十而貢殷人七
十而助周人百畝而徹其實皆什一也徹者徹也助者
藉也龍子曰治地莫善於助莫不善於貢貢者校數嵗
之中以為常樂嵗粒米狼戾多取之而不為虐則寡取
之凶年糞其田而不足則必取盈焉為民父母使民盻
盻然将終嵗勤動不得以養其父母又稱貸而益之使
老稚轉乎溝壑惡在其為民父母也詩云雨我公田遂
及我私惟助為有公田由此觀之雖周亦助也(孟子注/云民耕)
(五十畝貢上五畝七十畝者以七畝助公者耕百畝者/徹取十畝謂之徹通其率以什一為正謂郊外用助郊)
(内用貢故引孟子野九夫而税一國中什一九一者一/井九夫之地四面八家各自治一夫中央一夫八家各)
(治十畝入公餘二十畝八家各得二畝半以為廬宅是/十外税一也國内據民住城中其地即在郊内郊鄉遂)
(之民為溝洫為貢法言什一亦什外税一者也詩甫田/疏云言井九百畝其中為公田則中央百畝共為公田)
(不得家取十畝也又言八家皆私百畝知百畝皆屬公/矣何得復以二十畝為廬舍也言同養公田則八家共)
(理公事何得家分十畝自治之也若家取十畝自治之/安得謂之同養也若二十畝為廬舍則家别二畝半亦)
(入私矣則家别私有百二畝半何得為八家皆私百畝/也此皆諸儒之謬鄭于匠人注云野九夫而税此一箋)
(云井税一夫其田百畝是鄭意無家别公田十畝及二/畝半為廬舍之事俗以鄭説同於諸儒是又失鄭㫖矣)
(王制疏云周制畿内用夏之貢法司馬法云成百井三/百家井有九家百井即九百家而云一成三百家者以)
(此田上中下除宫室塗巷三分之一自餘通率一家受/二夫故一成為三百家是一井九家為定無公田也畿)
(外諸侯雖立公田是實諸侯郊外亦用貢法劉氏以為/匠人注引孟子野九夫而税一國中什一諸侯謂之徹)
(者通其率以什一為正則為九夫之田而税一國中什/一夫之田而税一是二十夫之田中而税二計地言之)
(是什中税一若計夫實税猶什外税一但不知/諸侯郊内十夫受十一夫之地若何作制耳)　魯宣
公十五年初税畝(春秋公田之法十取其一今又履其/餘畝復十收其一故哀公曰二吾猶)
(不足遂以為/常故曰初)　魯哀公十二年春用田賦左氏曰季孫
欲以田賦(春秋丘賦之法因其田財通出馬一匹牛三/頭今欲别其田及家財各為一賦故言田賦)
　周因井廬以定賦税税謂公田什一及工商衡虞之
入也賦謂供車馬兵甲士徒之役充實府庫賜予之用
税給郊社宗廟百神之祀天子奉養百官禄食庶事之
費(漢志/通典)孟子曰有布縷之征粟米之征力役之征君子
用其一緩其二用其二而民有殍用其三而父子離
魏文侯時租税增倍於常或有賀者文侯曰今戸口不
加而租嵗倍此由課多也譬如彼治冶令大則薄令小
則厚治人亦如之夫貪其賦税不愛人是虞人反裘而
負薪也徒惜其毛而不知皮盡而毛無所附(通/典)　周顯
王二十一年秦商鞅更為賦税法行之(通/鑑)　蠲租漢髙
祖田租十五而税一(通/典)漢恵帝即位減田税復十五税
一(本紀漢家初十五税一儉於周/十税一也中間廢今復之也)　漢文帝十三年詔
曰農天下之本務莫大焉今勤身從事而有租税之賦
是謂本末者無以異也其於勸農之道未備其除田之
租税(本/紀)光武建武六年十二月癸巳詔曰頃者師旅未
解用度不足故行十一之税今軍士屯田糧儲差積其
令郡國收見田租三十税一如舊制(本紀景帝二年令/人田租三十而税)
(一令依景帝/故云舊制)　後漢孝靈中平二年二月張讓説帝税
天下田畝十錢以修宫室鑄銅人樂安太守陸康上疏
諫曰昔魯宣税畝而蝝灾自生豈有聚奪民物以營無
用之銅自蹈亡主之法哉(通/鑑)　唐代宗永泰元年畿内
麥稔京兆尹第五琦請税百姓田十畝收其一曰此古
什一之法也上從之　大厯元年京兆尹第五琦税法
民苦其重多流亡十一月甲子日南至赦改元悉停什
一税法　戸數禹平水土為九州人口千三百五十五
萬三千九百二十三周公相成王政理刑措人口千三
百七十萬四千九百二十三齊威公二年五千里外非
天子之御自太子公侯以下至於庶人凡千一百八十
四萬一千九百二十三人至於戰國考蘇張之説計秦
及山東六國戎卒尚踰五百餘萬推人口數尚當千餘
萬(通/典)　漢髙祖定天下人之死傷亦數百萬方之六國
十分無三至孝平元始二年人戸千二百二十三萬三
千口五千九百五十九萬四千九百七十八　太祖開
寶九年天下主客戸三百九萬五百四十熙寧十年天
下主客户一千四百二十四萬五千二百七十口三千
八十萬七千二百一十二　力役文王不敢盤於遊田
以庶邦惟正之供繼自今嗣王則其無淫于觀于逸于
遊于田以萬民惟正之供(無/逸)均人掌均地政均地守均
地職均人民牛馬車輦之力政(政讀/為征)凡均力政以嵗上
下豐年則公旬用三日焉中年則公旬用二日焉無年
則公旬用一日焉凶札則無力政無財賦不收地守地
職不均地政三年大比則大均(地官注云旬均也疏云/王制疏云用民嵗不過)
(三日明不得為旬十日解之/故破從均恐不平故云均也)　豳風七月嗟我農夫我
稼既同上入執宫功(詩/)　秦北築長城四十餘萬阿房
驪山七十萬三十年間百姓死沒相踵於路(通/典)　孝文
丁男三年而一事(通/典)　後周武帝保定元年改八丁兵
為十二丁兵率嵗一月役豐年不過三旬中年二旬下
年一旬宣帝時增一月功為四十五日　隋髙帝受禪
依周制役丁十二畨匠則六畨開皇三年減十二畨每
嵗為三十日役(隋/書)　軍役采薇遣戍役也文王之時西
有昆戎之患北有獫狁之難以天子之命命将帥遣戍
役以守衛中國故歌采薇以遣之出車以勞還杕杜以
勤歸也　小司徒凡起徒役毋過家一人以其餘為羨
唯田與追胥竭作(地官疏云一家兄弟雖多除一人為/正卒正卒之外其餘皆為羨卒此謂)
(六鄉之内以上劑致甿若六遂之内以下劑致甿一/人為正卒一人為羨卒其餘皆為餘夫饒逺故也)
司馬法曰六尺為步步百為畝畝百為夫夫三為屋屋
三為井井十為通通為匹馬三十家士一人徒二人通
十為成成百井三百家革車一乗士十人徒二十人十
成為終終千井三千家革車十乗士百人徒二百人十
終為同同方百里萬井三萬家革車百乗士千人徒二
千人(周禮疏云夫十井為九十夫之地宫室塗巷三分/去一唯有六十夫地又不易一易再易通卒三夫)
(受六夫之地三十夫受六十夫之地三十家使出馬一/匹士一人徒二人士謂甲士徒謂步卒疏謂天子畿内)
(采地法鄭注論語道千乗之國亦引司馬法彼是畿外/邦國法彼革車一乗甲士三人步卒七十二人甲士少)
(步卒多此士十人徒二十人比畿/外甲士多步卒少外内有異故也)　商周因井田而制
軍賦地方一里為井井十為通通十為成成方十里成
十為終終十為同同方百里同十為封封十為畿畿方
千里有税有賦(税者田租也賦/謂發賦斂財也)税以足食賦以足兵故
四井為邑四邑為丘丘十六井也有戎馬一匹牛三頭
四邱為甸甸六十四井也有戎馬四匹兵車一乗牛十
二頭甲士三人步卒七十二人干戈備具是謂乗馬之
法一同百里提封萬井(提舉也舉四/封之内也)除山川沈斥城池
邑居園圃術路三千六百井(沈謂居深水之下/斥鹵地術大道也)定出賦
六千四百井戎馬四百匹兵車百乗是謂百乗之家一
封三百一十六里提封十萬井定出賦六萬四千井戎
馬四千匹兵車千乗是謂千乗之國天子畿方千里提
封百萬井定出賦六十四萬井戎馬四萬匹兵車萬乗
故稱萬乗之主(前漢刑/法志)　管子對威公曰作内政而寓
軍令焉威公曰善管子於是制國五家為軌軌為之長
十軌為里里有司四里為連連為之長十連為鄉鄉有
良人焉以為軍令五家為軌故五人為伍軌長率之十
軌為里故五十人為小戎里有司率之四里為連故二
百人為卒連長率之十連為鄉故二千人為旅鄉良人
率之五鄉一帥故萬人為一軍五鄉之帥率之三軍有
中軍之鼔有髙子之鼓有國子之鼓春以蒐振旅秋以
獮治兵是故卒伍整於里軍旅整於郊内教既成令勿
使遷徙(國/語)　漢髙祖二年漢王屯滎陽蕭何發關中老
弱未傅者悉詣軍(本紀注傳著也言著/名籍給公家徭役也)　後周武帝保
定元年改八丁兵為十二丁兵率嵗一月役(北史/紀)周武
帝建徳三年改軍士為侍官募百姓充之除其縣籍是
後夏人半為兵矣(通/典)　隋開皇三年初令軍人二十一
成丁(隋/志)　口賦太宰以九賦斂財賄一曰邦中之賦二
曰四郊之賦三曰邦甸之賦四曰家削之賦五曰邦縣
之賦六曰邦都之賦七曰關市之賦八曰山澤之賦九
曰幣餘之賦(天官財泉穀也賦口率出泉也今之算泉/民或謂之賦鄉大夫以嵗時登其夫家之)
(衆寡辨其可任者國中自七尺以及六十野自六尺以/及六十有五皆征之遂師之職亦云以征其財征皆謂)
(此賦也邦中在城郭者四郊去國百里邦甸二百里家/削三百里邦縣四百里邦都五百里此平民也關市山)
(澤謂占會百物幣餘謂占賣國中之斥幣皆末作當増/賦者若今賈人倍算矣自邦中以至幣餘各入其所有)
(穀物以當賦泉之數每/處為一書所待異也)　漢髙祖四年八月初為算賦
(本紀注民年十五以上至五十六出賦/錢人百二十為一算為治庫并車馬)　漢髙祖十一
年詔曰欲省賦甚今獻未有程吏或多賦以為獻而諸
侯王尤多民疾之(注諸侯王賦其國中以為獻/物又多於郡故百姓疾苦之)今諸侯
王通侯常以十月朝獻及郡各以其口數率人嵗六十
三錢以給獻費(本/紀)漢光武建武二十二年九月戊辰地
震裂詔曰日者地震南陽其口賦逋税勿收責(漢儀注/曰人年)
(十五至五十六出算錢又七嵗至十四嵗出口錢人二/十以供天子至武帝時又口加三錢以補車騎馬逋税)
(謂欠田/租也)　漢章帝元和元年除算三年　徒役宫伯掌
王宫之士庶子凡在版者作其徒役之事(天官鄭司農/云庶子宿衛)
(之官版名籍也𤣥謂王宮之士謂宫中諸吏之/適子也庶子其支庶也徒役之事太子所用)　治平
四年詔官吏有知差役利害可以寛減者實封條析以
聞先是三司使韓絳言聞京東民有父子二丁将為牙
校者其父遂自經死又聞江南有嫁其祖母及與母析
居以避役者此大逆人理役法之議始於此　均税大
司徒以土均之法辨五物九等制天下之地征以作民
職以全地貢以斂財賦(地官疏五物即山林川澤之等/是也云九等者據五地之内分)
(為九等之地騂剛赤緹之屬糞種所宜不同也云制天/下之地征者言天下則并畿外邦國所税入天子而言)
(也/)　周顯徳五年七月詔近覽元稹長慶集見在同州
時所上均田表因令制素成圖賜諸道是時上将均定
天下民租故先以均田圖徧賜諸侯其年十月命文穎
等二十四人使於諸州檢定民租(會/要)　戸籍小司徒之
職掌建邦之教法以稽國中及四郊都鄙之夫家九比
之數以辨其貴賤老幼廢疾凡征役之施舍(地官注云/夫家猶言)
(男女也鄭司農云九比謂九夫為井𤣥謂九比者冢宰/職出九賦者之人數也施當為弛疏云國中與四郊皆)
(是六鄉之民所居也并言都鄙者司徒是主土地之官/故亦兼主采地之法征謂税之役謂徭役施舍者貴賤)
(老幼廢疾/不科役)乃頒比法於六鄉之大夫使各登其鄉之衆
寡六畜車輦辨其物以嵗時入其數以施政教行徵令
及三年則大比大比則受邦國之比要(注云大比謂使/天下更簡閱民)
(數及其財物也要謂其薄疏云民六口以上為多五口/以下為少每至三年則大案比户口大比之時則天下)
(邦國送文書來入小司徒案比之法/從少至多以五家為始故以比為名)　梁武帝沈約上
言咸和初蘇峻作亂版籍焚燒此後起咸和三年以至
於宋並皆詳實朱筆隠注紙連悉縫而尚書上省庫籍
唯有宋元嘉中以來晉代舊籍並在下省左民曹謂之
晉籍解散於地又無扃縢此籍精詳實宜保惜宋元嘉
二十七年始以七條徵發既立此科奸偽互起簿籍於
此大壊莫不互相因依競行奸貨凡此奸巧並出愚下
不辨年號不識官階或注義熙在寧康之前或以崇安
在元興之後此時無此府此年無此國元興唯有三年
而猥稱四年又詔書甲子不與長厯相應如此詭謬萬
緒千端校籍諸郎亦所不覺且籍字既細難為眼力尋
求巧偽莫知所在宜選史傳學士諳究流品者為左民
郎左民尚書以晉籍及宋永初景平籍對共讐校詔王
僧孺改定百家譜(通/典)　隋文帝時民間多妄稱老少以
免賦役山東承北齊之弊政戸口租調奸偽尤多隋文
帝命州縣大索貌閲戸口不實者里正黨長逺配大功
以下皆令析籍以防容隠於是計帳得新附一百六十
四萬餘口髙熲又言民間課輸無定簿難以推校請為
輸籍法徧下諸州每年正月五日縣令巡人各隨便近
五黨三黨共為一團依様定户上下帝從之自是奸無
所容矣諸州調物每嵗河南自潼關河北自蒲坂輸長
安者相屬於路晝夜不絶者數月(通鑑通興隋髙熲建/輸籍之法於是定其)
(名輕其數使人知為浮客被强家收大半之賦為編甿/奉公上䝉輕減之征浮客謂避公税依强家作佃家也)
(先敷其信後行其令烝庶懐恵奸無所容隋氏資儲徧/於天下人俗康阜熲之力焉功規管葛道亞伊吕近代)
(以來未/之有也)　𤣥宗開元八年戸自占者給復五年開元十
二年宇文融乗驛周流天下州縣畏融多張虚數凡得
客户八十餘萬田亦稱是嵗終增緡錢數百萬(通/鑑)　憲
宗元和元年李吉甫撰元和國計簿上之總計天下方
鎮四十八道管州府二百九十三縣一千四百五十二
其鳳翔鄜坊邠寧鎮武涇原銀夏靈鹽河東易定魏博
鎮冀范陽滄景淮西淄青等十五道七十一州不申戸
口外每嵗倚辦止於浙江東西宣歙淮南江西鄂岳福
建湖南八道四十九州一百四十四萬戸比天寶税户
四分減三天下兵仰給縣官者八十三萬餘人比天寶
三分增一大率二户資一兵其水旱所傷非時調發不
在此數(通/鑑)至道元年六月詔復造天下郡國戸口版籍
(自唐末四方兵起版籍亡失故戸口/税賦莫得周知至是始命復造焉)免役小司徒征役
施舍(見/上)鄉大夫國中自七尺以及六十野自六尺以及
六十有五皆征之其舍者國中貴者賢者能者服公事
者老者疾者皆舍(地官注云鄭司農云征之者給公上/事也舍者謂有復除不收役事也疏)
(云韓詩外傳二十行役與此國中七尺同則知七尺謂/年二十六尺謂年十五論語云可以托六尺之孤鄭注)
(六尺之孤年/十五以下)漢恵帝四年舉民孝弟力田者復其身(本/紀)
孝景二年禮髙年九十者一子不事八十者二算不事
(通典一子不事蠲其賦役/二算不事免二口之算賦)　唐太皇太后皇太后皇后
緦麻以上親内命内婦一品以上親郡王及五品以上
祖父兄弟職事勲官三品以上有封者若縣男父子國
子大學四門學生俊士孝子順孫義夫節婦同籍者皆
免課役凡主戸内有課口者為課戸若老及男廢疾篤
疾寡妻妾部曲客戸奴婢及視九品以上官不課(唐/志)載
師凡任地國宅無征園㕓二十而一近郊十一逺郊二
十而三甸稍縣都皆無過十二唯其漆林之征二十而
五凡宅不毛者有里布凡田不耕者出屋粟凡民無職
事者出夫家之征以時徵其賦(地官鄭司農云國宅城/中宅也宅不毛者謂不)
(樹桑麻也故書漆林為桼林杜子春云當為桼林𤣥謂/國宅凡官所有宫室吏所治者也國税輕近而重逺近)
(者多役也宅不毛者罰以一里二十五家之泉空田者/罰以三家之税粟以供吉凶二服及喪器也民雖有間)
(無職事者猶出夫税家税也夫税者百/畮之税家税者出士徒車輦給徭役)　折納角人掌
以時徵齒角凡骨物於山澤之農以當邦賦之政令羽
人掌以時徵羽翮之政於山澤之農以當邦賦之政令
掌葛掌以時徵絺綌之材於山農以當邦賦之政令(地/官)
　唐永徽中揚州租調以錢嶺南以米安南以絲益州
以羅紬綾絹供春綵(唐食/貨志)　宋朝開寶八年詔紬絹不
滿匹許納價錢慶厯六年詔諸路轉運司夏秋折變自
今於未納半年前榜諭之　鄉役鄉大夫每鄉卿一人
州長每州中大夫一人黨正每黨下大夫一人族師每
族上士一人閭胥每閭中士一人比長五家下士一人
遂大夫每遂中大夫一人縣正每縣下大夫一人鄙師
每鄙上士一人酇長每酇中士一人里宰每里下士一
人鄰長五家則一人(地/官)　管仲制國五家為軌軌為之
長十軌為里里有司四里為連連為之長十連為鄉鄉
有良人焉　前漢十里一亭亭有長十亭一鄉鄉有三
老有秩嗇夫游徼三老掌教化嗇夫職聽訟收賦税游
徼徼循禁賊盜皆秦制也(漢/表)　丁齒内則三十始理男
事鄭氏注謂受田給政役也(禮/記)聖王量能授事四民陳
力受職民年二十受田六十歸田七十以上上所養也
十嵗以下上所長也十二以上上所强也(漢/志)　漢景帝
二年令天下男子年二十而始傅(傅音付傅著也著名/籍給公家徭役舊法)
(二十三此二/十更為異制)　大唐武徳七年定令男女始生為黄四
嵗為小十六為中二十一為丁六十為老神龍元年韋
后求媚於人上表請天下百姓年二十二成丁五十八
免役制從之韋庶人誅復舊𤣥宗天寶制十八以上為
中男二十三以上成丁廣徳元年制男子二十五成丁
五十五老　國朝丁齒太平興國九年江浙湖嶺令人
戸以二十成丁六十八老　支移秦始皇建守罷侯貴
以自奉提封之内撮粟尺布一夫之役盡専於己徂春
厯秋徃還萬里是所得者至寡所苦者至大人用無聊
海内咸怨舍地而税人故地數未盈其税必備是以貧
者避賦役而逃逸富者務兼并而自若加以收大半之
賦發閭左之戍竭天下之資財以奉其政由未足以瞻
其欲也二世承之不變其失反更益之海内愁怨遂用
潰畔(通/典)　唐太宗配租以斂穫早晚險易逺近為差庸
調輸以八月發以九月同時輸者先逺民皆是槩量(唐/志)
　慶厯六年二月詔諸路轉運司凡夏秋税支移所變
自今並於未起納半年前揭榜曉諭之　漢興髙祖於
是約法省禁輕田租什五而税一量吏禄度官用以賦
於民山川園池市肆租税之入自天子以至封君湯沐
邑皆各為私奉養不領於天子之經費(師古曰言各收/其所賦税以自)
(供不入國朝之倉/稟府庫也經常也)晁錯説漢文帝曰農夫五口之家其
服役者不下二人其能耕者不過百畮百畮之收不過
百石方今之務莫若使民以粟為賞罰募天下入粟縣
官得以拜爵得以除罪取於有餘以供上用則貧民之
賦可損文帝從之乃下詔賜民十二年税租之半明年
遂除民田之租税後十三嵗孝景二年令民半出田租
三十而税一也(前漢食/貨志)雇役孝昭元鳳三年以前逋更
賦未入者皆勿收(通典更有三品有卒更有踐更有過/更古者正卒無常皆當迭為之一月)
(一更是為卒更也貧者欲得雇更錢次直者出錢雇之/月二千是為踐更也天下之人皆直戍邊三日亦名為)
(更律所為繇戍也雖丞相子亦在戍邊之調不可人人/自行三日戍又行者當自戍三日不可徃便還因作一)
(嵗一更諸不行者出錢三百入官以給戍者是為過更/也此漢初因秦法而行之也後遂改易有謫乃戍邊一)
(嵗/耳)霍光知時務之要輕繇薄賦與民休息　北齊文宣
始立九等戸富者税其錢貧者役其力(通/鑑)楊繪言助役
之法斂之多而行峻率其利而官取之東明等縣百姓
千百人詣開封府訴超升等第出助役錢事本府不受
遂入安石私第　王莽簒位以周官税民凡田不耕為
不植出三夫之税城郭中宅不樹藝者為不毛(師古曰/樹藝謂)
(樹果木/及菜蔬)出三夫之布浮游無事出夫布一匹其不能出
布者冗作縣官衣食之諸取衆物及畜牧桑蚕百技商
販坐肆除其本計其利十分之以其一為貢自占不以
實者盡沒入所采取而作縣官一嵗賦斂民財十取五
匈奴侵冦甚莽大募天下囚徒人奴名曰豬突豨(許宣/反)
勇一切税吏民訾三十而取一民揺手觸禁不得耕桑
徭役煩劇(漢/志)　戸調後漢孝獻帝建安五年汝南黄巾
劉辟等叛曹操應袁紹陽安都尉李通録户調趙儼見
通曰方今諸户並叛獨陽安懐附復趣收其綿絹小人
樂亂無乃不可乎乃書與荀彧彧即白操悉以綿絹還
民上下歡喜郡内遂安(通/鑑)　魏武帝初平袁氏以定鄴
都令定田租畝粟四升户絹二匹綿二斤餘皆不得擅
興藏强賦弱(晉食/貨志)　晉平吳之後制戸調之式丁男之
户嵗輸絹三匹綿三斤女及次丁男為户者半輸　晉
武帝平吳之後詔天下罷軍役示海内大安州郡悉去
兵大郡置武吏百人小郡五十人(晉書山/濤傳)晉成帝季年
權賦民男丁嵗三斛女丁半之疾病又半之戸調絹不
過數丈綿數兩事少役希民多富實新附者皆給復除
(通/鑑)　後魏天安以來比嵗旱饑重以青徐用兵山東之
民疲於賦役顯祖命因民貧富為三等輸租之法等為
九品千里内納粟千里外納米上三品輸平城中輸他
州下輸本州又魏制常貢之外有雜調十五至獻文帝
悉罷之由是民稍贍給(通鑑及/後魏志)魏舊制户調帛二匹絮
二斤絲一斤穀二十斛又人帛一匹二丈委之州庫以
供調外之費所調各隨土之所出孝文泰和八年始班
俸禄户增調帛三匹穀二斛九斗以為官司之禄增調
外帛二匹(通鑑齊武/永明二年)　後魏無鄉黨之法惟立宗主督
䕶民多隠冒三五十家始為一户孝文時内秘書令李
沖上言宜準古法五家立鄰長五鄰立里長五里立黨
長取鄉人强謹者為之鄰長復一夫里長二夫黨長三
夫三載無過則升一等其民調一夫一婦帛一匹粟二
石大率十匹為公調五匹為調外費三匹為百官俸此
外復有雜調民年八十以上者一子不從役孤獨癃老
篤疾貧窮不能自存者三長内迭養食之書奏詔百官
通議中書令鄭義等皆以為不可文明太后曰立三長
則課調有常準苞䕃之户可出僥倖之人可止何為不
可甲戌初立黨里鄰三長定民户籍(通鑑齊武/永明四年)　北齊
舊制未娶者輸半床租調(有妻者輸一/床無者半床)陽翟一郡户至
數萬籍多無妻有司劾之帝不許由是奸欺尤甚戸口
租調十亡六七河清三年定令乃率以十八受田輸租
調二十充兵六十免力役六十六還田免租調率人一
床調絹一匹綿八兩凡十斤綿中折一斤作絲墾租二
石義租五斗奴婢准良人之半牛調二丈墾租一斗義
租五升墾租送臺義租納郡以備水旱(通/典)　後周文帝
霸府初開制司賦掌賦均之政令凡人自十八至六十
四與輕疾者皆賦之其賦之法有室者嵗不過絹一匹
綿八兩粟五斛丁者半之其非桑土有室者布一匹麻
十斤丁者又半之豐年則全賦中年半之下年一之皆
以時徵焉若艱凶札則不徵其賦司徒掌力役之政令
凡人自十八至五十九皆任於役豐年不過三旬中年
則二旬下年則一旬起徒役無過家一人(通/典)　隋文帝
遷都發山東丁毁造宫室仍依周制役丁為十二畨匠
則六畨丁男一床租粟三石桑土調以絹絁麻土調以
布絹絁以匹加綿三兩布以端加麻三斤單丁及僕隸
各半之有品爵及孝子順孫義夫節婦並免課役開皇
三年減十二畨每嵗為三十日役減調絹一匹為二丈
初蘇威父綽在西魏世以國用不足為征税之法頗重
既而歎曰今所為者正如張弓非平世法也後之君子
誰能弛之威聞其言每以為己任至是威為納言奏減
賦役務從輕典帝悉從之(通典隋志云開皇三年令單/人以二十成丁減十二畨每)
(嵗為三/十日役)　隋文帝仁夀四年詔復婦人及奴婢部曲之
課(通/鑑)　租庸調唐髙祖武徳二年初定租庸調法每丁
租二石絹二匹綿三兩自兹以外不可横斂若嶺南諸
州則税米上户一石二斗次户八斗下户六斗若蠻獠
之户皆從半輸畨人内附者上户丁税錢十文次户五
文下戸免之附經二年者上户丁輸羊二口次户一口
下户三户共一口　武徳七年初定均田租庸調法凡
授田者丁嵗輸粟二斛稻三斛謂之租丁隨鄉所出嵗
輸絹二匹綾絁二丈布加五之一綿三兩麻三斤非蚕
鄉則輸銀十四兩調用之力嵗二十日閏加二日不役
者日為絹三尺謂之庸有事而加役二十五日免謂水
旱虫霜為灾什損四以上免租損六以上免調損七以
上課役俱免凡民貲業分為九等　和糴唐𤣥宗開元
二十五年先是西北邊數十州多宿重兵地租營田皆
不能贍始用和糴之法有彭果者因牛仙客獻䇿請行
糴法於關中戊子敕以嵗稔穀賤傷農命增時價什二
三和糴東西畿粟各數百斛停今年江淮所運租自是
關中蓄積羨溢車駕不復幸東都(通/鑑)憲宗即位之初畿
内和糴當時府縣配户督限有稽違則迫蹙鞭撻甚於
税賦號為和糴其實害民(唐/志)兩税徳宗建中元年始用
楊炎議命黜陟使與觀察使刺史約與百姓丁産定等
級作兩税法比來新舊徵科色目一切罷之二税外輒
率一錢者以枉法論唐初賦斂之法曰租庸調有田則
有租有身則有庸有户則有調𤣥宗之末版籍浸壊多
非其實及至徳宗起兵所在賦斂迫趣取辦無復常凖
賦斂之司增數而莫相統攝各隨意徵科自立色目新
故相仍不知紀極民富者丁多率為官為僧以免課役
而貧者丁多無所伏匿故上户優而下户勞吏因縁蚕
食民旬輸月送不勝困弊率皆逃徙為浮户其土著百
無四五至是炎建議作兩税法先計州縣每嵗所應費
用及上供之數而賦於人量出以制入户無主客以見
居為簿人無中丁以貧富為差為行商者在所州縣税
三十之一使與居者均無僥利居人之税夏税六月内
納畢秋税十一月内納畢其租庸調雜徭悉省皆總統
於度支上用其言因赦命行之(通/鑑)兩税嵗斂錢二千五
十餘萬緡米四百萬斛以供外錢九百五十餘萬緡米
千六百餘萬斛以供京師　憲宗元和三年上嘗問户
部侍郎裴垍為理之要何先對曰先正其心舊制民輸
税有三一曰上供二曰送使三曰留州建中初定兩税
時貨重錢輕是後貨輕錢重民所出已倍其初其留州
送使者所在又降省估就實估以重斂於民及垍為相
奏天下留州送使物請一切用省估(通/鑑)凡租税有穀有
帛有金鐵有物産為四類穀之品七曰粟曰稻曰麥曰
黍曰穄曰菽曰雜子帛之品十曰羅曰綾曰絹曰紗曰
絁曰紬曰雜折曰絲曰綿曰布褐金鐵之品四曰金曰
銀曰鐵鑞曰銅鐵錢物之産品六曰畜曰齒革翎毛曰
茶鹽曰竹木雜草芻菜曰果藥油紙薪炭漆蠟曰雜物
　　　詳説
賦役之制自禹貢始可見禹貢既定九州之田賦以九
州之土地為九州之土貢説者以謂有九州之土貢然
後田賦之所當供者市易所貢之物考之於經蓋自有
證何者甸服百里賦納總至於五百里米自五百里之
外其餘四服米不運之京師必以所當輸者上貢於天
子以此知當時貢賦一事所以冀州在王畿甸服之内
全不叙土貢正縁已輸粟米以此相參考亦自有證蓋
當時寓兵於農所謂貢賦不過郊廟賔客之奉都無養
兵之費故取之於畿甸而足自大略而言之三代皆沿
此制夏后氏五十而貢商人七十而助周人百畝而徹
三代之賦畧相當周官所載九畿之貢而已九州之貢
所謂出者半或三之一或四之一或以半輸王府或以
三之一輸王府或以四之一輸王府所謂土貢未必能
當貢賦之半留之於諸侯之國以待王室之用皆是三
代經常之法所謂弼成五服至於五千州有十二師説
者以為二千五百人為師亦是一時權時之役所謂經
常之役用民之力嵗不過三日豳詩所謂我稼既同上
入執公功皆是經常之役法如此用兵軍役寓之井賦
乗馬之法無事則為農有事則徵役孟子所謂有力役
之征有布縷之征有粟米之征當時賦役之征三句該
盡且以三代以前布縷之征考之在周官九職所謂嬪
婦化治絲枲布縷之征亦畧可見自周至唐兩税未變
之前取於民者不過三事至漢所謂材官踐更過更卒
更三等之制當時有干戈之征便是孟子所謂力役之
征及至魏晉有户調之名凡有戸者出布帛有田者出
租賦當時有户調之名役法尚存古制但日新漸增至
南北朝增三代之三日至於四十五日自漢至南北朝
賦役經常之法如此至唐髙祖總括厯代之政立租庸
之法租者乃孟子所謂粟米之征調者乃孟子所謂布
縷之征由漢以來所謂户調有家則有調後魏亦謂之
户調在後魏以一夫一婦出帛一匹在北齊則有一床
半床之制已娶者則一床未娶者則半床此是租庸也
庸者乃孟子所謂力役之征前代有事則用民力無事
則休息至唐則算無事不役之時減一嵗作一十五日
計日輸而所謂有身則有役唐髙祖庸調之法承習三
代漢魏南北之制雖或輕或重要之規摹尚不失舊徳
宗時楊炎為相以户籍隠漏徵求煩多變而為兩税之
法兩税之法既立三代之制皆不復見然而兩税在徳
宗一時之間雖號為整辦然取大厯中科徭最多以為
數雖曰自所税之外並不取之於民其後如間架如借
商如除陌取於民者不一楊炎所以為千古之罪人何
以言之兩税未立之前非無暴君汚吏所謂汚吏尚有
經常有權時然而分外不過一時横斂斂之重者無如
王莽計本取息十分之一役之多者無如隋煬帝開汴
河民八百萬不過權時如此經常正法元不曾動有王
者作經常之制自吾復古楊炎併兩税之後經常權時
混為一區有王者作無所取證而經常權時者皆在其
中民力安得不重因楊炎之變古亂常所以為千古之
罪人大抵田制雖商鞅亂之於戰國而租税由有厯代
之典制惟兩税之法立古制然後掃地賦役之畧如此
大抵賦役之法其根本一見於戸籍丁數若户丁産不
定雖有良法美意亦無自而行三代之時所謂田皆在
官之田所謂民年三十受田六十歸田所謂人户始生
閭史書之是時賦役之法無縁進退得自井田變而為
阡陌占田無限户之髙下田之多少得以為奸雖一時
為治者如髙熲之在隋盡括隠丁隋之富强自漢以來
莫及宇文融之括隠户賸田阡陌之害流弊於無窮大
抵租庸調之法自漢以來固是或輕或重然而先王之
制尚有存而可見者唐髙祖於四十五日之役減其大
半然自是又添一個庸至安禄山暴賦横斂一時所取
大厯之間租庸調之法雖行法者非其人似若有弊然
而法元不曾改自楊炎相徳宗考之當時固當通變之
可惜趣辦一時非久經之制今所編備具須先識以萬
民惟正之供經常之制王者所當用一時之權蓋出於
不得已之制然而賦役之制要得復古田制不定縱節
用薄斂如漢文帝之復田租荀悦論豪民收民之資惟
能恵有田之民不能恵無田之民田制不定雖欲復古
其道無由兵制不復古民既出税賦又出養兵之費上
之人雖欲權減兵又不可不養兵制不定此意亦無由
而成要之寓兵於農賦役方始定若論井田乗馬之法
固難卒行如限民名田之制府兵之制有意於為政者
皆可以漸復何故限民名田使其上下受田各有數亦
可自此復井田之法府兵之制出於農有事則征役無
事則散歸田野如此則兵乗之法亦須簡易然後可行
且如唐制口分世業其法煩碎雖非民田之制自永業
之外人於其間有二十畝使之賣買合參井田之制未
幾人得以賣以此知法須求簡易
　
　
　
　
　
　
　
　
　
　
　
　
　
　
　
　厯代制度詳説卷三
欽定四庫全書
　厯代制度詳説卷四　　　宋　吕祖謙　撰
　　漕運
　　　制度
納賦禹貢百里賦納總二百里納銍三百里納秸服四
百里粟五百里米則物重而麄者為近賦物輕而精者
為逺賦若數千里漕運其費百倍(通/典)軍漕齊威公伐楚
歸鄭申侯曰師若出於陳鄭之間共其資糧屝屨其可
也(左傳僖/四年)管子曰粟行三百里則國無一年之積粟行
四百里則國無二年之積粟行五百里則衆有饑色
漢髙祖二年擊楚蕭何守關中計户轉漕給軍五月髙
帝屯滎陽築甬道屬河以取敖倉粟(在滎陽西北/山上臨河)　後
漢光武北征燕代命冦恂守河内收租四百萬斛轉以
給軍以輦車驪駕轉輸不絶長安漕秦輸粟於晉自雍
及絳相繼命之曰泛舟之役(左傳僖十三年從/渭水運入河隂)　漢文
帝時賈誼説上曰天子都長安而以淮南東道為奉地
鏹道數千或乃越諸侯而逺調古者天子地方千里中
之而為都輸将繇使其逺者不在五百里而至公侯地
百里中之而都輸将繇使逺者不在五十里而至輸者
不苦其繇二者不傷其費及秦輸将起海上而來一錢
之賦數十錢之費不輕而致也帝不能用(通/典)　隋開皇
三年議為水旱之備於是詔於蒲陜許汝等水次十三
州置募運米丁又於衛州置黎陽倉洛州置河陽倉陜
州置常平倉華州置廣通倉轉相灌注漕關東及汾陽
之粟以給京師(隋/志)煬帝大業元年開通濟渠引穀洛水
達於河通於淮海(詳見汴/漕門)　唐都長安初江淮漕租米
至東都輸含嘉倉以車或䭾陸運至陜而水行來逺多
風波覆溺之患其失常十七八其率一斛得八斗為成
勞而陸運至陜纔三百里率兩斛計傭錢千民送租者
皆有水陸之直(唐/志)開元二十一年京兆尹裴耀卿奏秦
中地狹取粟不多陛下數幸東都以就貯積若能轉廣
陜運即無憂水旱東都至陜河路艱險江南租船候水
始進吳人不便漕輓由是所在停留望於河口置一倉
納河東租米便放船歸從河口即分入河洛官自雇船
載運至三門之東置一倉三門既水險即於河岸開山
車運數十里至三門之西又置一倉每運至倉即般下
貯水通即運水細便止自太原倉泝河入渭更無停留
前漢都關中稍久及隋亦在京師縁河皆有舊倉上然
其言敕蕭炅檢右倉置河隂縣及河隂倉河西柏崖倉
三門東集津倉三門西置鹽倉開三門山十八里以避
湍險自江淮而泝鴻溝悉納河隂倉自河隂候水漲涸
漕送含嘉倉又取習河水者遞送納太原倉所謂北運
自太原倉浮於渭以實關中三年凡運米七百萬石省
陸運之傭三十萬緡耀卿罷相北運頗艱米嵗至京師
纔百萬斛二十五年遂罷北運(通典及唐會/要唐書志)　肅宗寶
應元年元載以淮河阻兵飛輓路絶鹽鐵租賦皆泝漢
而上(會/要)末年史朝義兵分出宋州淮運阻絶劉晏運江
淮粟帛由襄漢越商於以輸京師(唐/志)代宗廣徳二年以
劉晏顓領東都河南淮西江南東西運漕故時轉運船
繇潤州陸運至揚子斗米費錢十九晏命囊米而載以
舟減錢十五繇揚州距河隂斗粟費錢百二十晏為歇
艎支江船二千艘每船受千斛十船為綱每綱三百人
篙工五十人自揚州遣将部送至河隂上三門號上門
填闕船米斗減錢九十調巴蜀襄漢麻枲竹篠為綯挽
舟以朽索腐材代薪物無弃者未十年人人習河險江
船不入汴汴船不入河河船不入渭江南之運積揚州
汴河之運積河隂河船之運積渭口渭船之運入太倉
嵗轉粟百一十萬石無升斗溺者(唐/志)李泌益鑿集津倉
山西逕為運道屬於三門倉又為入渭船輸東渭橋大
倉米至凡百三十萬石遂罷南路陸運(唐/志)江淮漕魯哀
公九年秋吳城䢴溝通江淮(於䢴江築城穿溝東北通/射陽湖西北至宋口入淮)
(通糧道也今/廣陵韓江是)　司馬宣王使鄧艾行陳項已東至夀春
艾以為田良水少宜開河渠澆溉大積軍糧又通運漕
之道事皆施行正始四年乃開廣漕渠等東南有事軍
興泛舟而下達於江淮資食有儲而無水害(三國志鄧/艾傳晉志)
(云宣王善鄧艾計修廣淮陽百尺二渠上引河流下通/淮潁大治諸陂於潁南潁北穿渠三百餘里溉田二萬)
(頃淮南北/皆相接連)　後魏經略江南有司請於小平石門白馬
津漳涯黑水濟州陳郡大梁凡八所各立邸閣每軍國
有須應機漕引(通/典)　義熙五年二月劉裕抗表北討慕
容起浮淮入泗五月入下邳留船步軍至琅邪六月克
廣固城館穀於青土停江淮轉輸(南/史)北邊漕秦欲攻匈
奴運糧使天下飛芻輓粟起於黄腄琅邪負海之郡轉
輸北河(黄腄二縣並在東萊黄即今黄縣腄即今文登/縣並今東牟郡縣琅邪今髙密琅邪郡北河今)
(朔方/河北)率三十鍾而致一石(通典六斛四斗為鍾計其道/路所費凡用百九十二斛乃)
(得一/石)　隋大業四年發河北百餘萬衆開永濟渠引泌
水通涿郡自是丁男不供始以婦人從役(通/典)大業七年
東伐髙麗來䕶兒以舟師濟滄海舳艫數百里並載軍
糧期與大兵會平壤(隋/志)漕計漢漕運山東之粟以給中
都嵗不過數十萬石(漢/志)　武帝時官多徒奴婢衆河漕
渡四百萬石及官自糴乃足(漢/志)　唐貞觀永徽之際每
年轉運不過一二十萬石開元國用漸廣每年陜洛漕
運數倍於前支猶不給(通/典)睿宗先天二年詔河南陜運
兩使每常運一百八十萬石送京師令大倉支計有餘
今年所運宜停(唐會/要)開元中崔希逸嵗運百八十萬石
(食貨/志)天寶中每嵗水陸運米二百五十萬石入關大厯
後水陸運每嵗百八十萬石入關(通/典)代宗時劉晏嵗轉
粟百一十萬石(唐/志)劉晏後江淮米至渭橋寖減至李巽
為諸道轉運鹽鐵使乃復如晏之多後漕益少江淮米
至渭橋者纔二十萬斛(唐/志)　國朝水運四河所運(江淮/㳂泝)
(入汴陜西自黄河三門㳂泝入汴陳/蔡自恵民河而至京東自廣濟而至)　國初未有定制
太平興國六年始至汴河嵗運江淮税米三百萬石豆
百萬石大中祥符初七百萬石此最登之數也天禧末
諸州軍水運上供金帛緡錢二十三萬一千餘貫兩端
匹珠寶香藥三十七萬五千餘斤(國朝/會要)太宗時嵗增江
浙米四百萬石(會/要)景徳三年上供六百萬石永為定制
　天聖四年每年五百四十萬石(並會/要)隴蜀漕後漢隗
囂據隴來歙伐之留屯長安大轉糧運(本傳東觀記曰/詔於汧積穀六)
(百萬斛驢四/百頭負䭾)　蜀諸葛亮九年出祁山以木牛運十二
年由斜谷出以流馬運(蜀/志)陸運東晉成帝咸和六年以
海賊冦抄運漕不繼發王公以下千餘丁各運米六斛
穆帝時糧運不繼制王公以下十三户共借一人助度
支運(通典漢髙帝滎陽築甬道光武河南輦轉輸並見/軍漕門唐河南至陜陸運三門裴耀卿李泌陸運)
(並見長安漕門後漢汧運蜀祁山斜谷運/並見隴蜀漕門唐陸行里程見漕法門)　國朝陸運
川陜諸州軍金帛自劍州列置遞夫由湖南江陵荆門
而至福建自洪州渡江由舒州至而又有川陜布綱供
京西諸軍用度由荆南襄州列遞轉送舊自廣南至京
有香藥遞舖今已散去諸州陸運惟主綱者部送道路
給券不置使主之諸邊戍軍衣賞給亦多陸運送致(國/朝)
(會/要)　汴漕隋煬帝大業元年發河南諸郡男女百餘萬
開通濟渠自西苑引穀洛水達於河通於淮海自是天
下利於轉輸(通典隋志云煬帝開渠引穀洛水自西苑/入而東注於洛又自板渚引河達於淮海)
(謂之御河河畔/築御道樹以栁)　國朝水運自江淮南兩浙荆湖南北
路運每嵗租糴至真揚楚泗州置轉般倉受納分調舟
船計綱泝流入汴至京師發運使領之諸州錢帛雜物
軍器上供亦如之(國朝/會要)　國朝置淮南兩浙江湖路都
大發運使副使都監以朝官已上或諸司使充至道元
年始命洛苑副使楊允恭西京作坊副使李廷遂太子
中允王子輿為江淮兩浙發運使於淮南創使廨三年
罷發運使自後並以淮南轉運使領其務景徳二年以
崇儀副使李溥制置淮南江浙荆湖茶鹽􁧢税兼都大
發運使三年以馮亮為都大發運使　景祐元年罷江
淮發運使五年復置(國朝/會要)至道元年帝問侍臣汴水疏
鑿之由參知政事張洎云禹於滎澤下分大河為隂溝
引注東南以通淮泗至大梁浚儀縣西北復分為二渠
一渠東經陽武縣中牟臺下為官渡水一渠始皇疏鑿
以灌滎陽郡謂之鴻溝即出河之溝亦曰旁溝漢明帝
時樂浪人王景謁者王吳始作浚儀渠渠水東合濟水
東至注敖山北渠水至此又兼邲之目(邲之目疑/有訛字)即春
秋時晉楚戰於邲是也邲又音汳汳即汴字古人避反
故改從汴字隋煬帝開汴水目為通濟渠自後利於轉
輸國家甲卒數十萬並萃京師恵民金水五丈清汴等
四渠合會天邑舳艫相接所以无匱乏也　嘉祐三年
詔令江南東西荆湖北路兩浙轉運司限一年各限船
添艄工及駕船卒團成本路糧綱自嘉祐五年為始止
令逐路據年額斛斗般倉却運鹽歸本路發運司更不
得支撥裏河鹽糧綱往諸路初發運使許元言江南東
西荆南三路上供斛斗舊皆逐路載至真楚泗州復載
鹽以回而汴船不出外江謂之裏河綱每嵗往來四運
入京乃敷上供之數至十月放牽駕兵歸營謂之放凍
比年諸路轉運司年額不敷發運司不放兵卒歸乃令
出外江邊㳂江州軍載頭運故諸路糧船大半為雜般
綱惟要發運司般鹽往遂運米而還且汴船不諳外江
風水沉失者多既從許元議而會元罷去不即行故特
降是詔而諸路舟終少發運司又奏乞令汴綱出漕而
執政輒以前詔絶之諸路船患船不得出兵艄訖冬坐
食而苦不足皆盜拆船材以費船愈壊漕年額又愈不
及執政初但欲漕卒得歸息而近嵗糧綱多雇夫每船
卒不過一二人既至冬當令守船又實無得息者至治
平三年乃詔汴江出漕然尚限數其後遂復許皆出如
故(會/要)陜漕國朝陜西諸州芻粟自黄河三門㳂流入汴
至三門㳂白波發運使判官催綱領之會要國朝有三
門白波黄渭汴河水路發運使一人在三門以朝官充
三門判官一人白波判官一人以京朝官充惠民河漕
後周世宗顯徳六年二月命韓令坤自京東疏閔水入
於蔡河(五代/會要)恵民河與蔡河一水即閔河也建隆元年
始命陳承昭導閔河自新鄭與蔡水合貫京師南厯陳
穎達夀春以通淮右舟楫於是以河西為閔河東南為
蔡河至開寶六年三月始改閔河為恵民河國朝陳穎
許蔡光夀諸州之粟帛自石唐恵民河㳂泝而至置催
綱領之(並國朝/會要)廣濟河漕周顯徳四年詔疏下汴水一
派北入於五丈河又東達於濟自是齊魯之舟楫皆至
京師六年命袁彦浚五丈河以通漕運(五代/會要)　廣濟河
自都城厯漕濟及鄆其廣五丈舊云五丈河開寶六年
詔改今名(國朝/會要)國朝京東諸州軍粟帛自廣濟河而至
(會要顯徳二年於京城西/北引水入五丈通於濟)建隆二年詔陳承昭於京城
之西夾汴水造斗門引京索蔡河水通城壕入斗門俾
架流汴水之上通滙於五丈河以便東北漕運(即金/水河)國
朝河北衛州東北有御河至乾寧軍食饋邊亦有廷臣
主之(會/要)國朝川益諸州租市之布自嘉州水運至荆南
自荆南改裝舟船遣綱送京師(會/要)唐咸通二年南蠻陷
交趾陳磻石専督海運於是軍不缺供(唐會/要)漕法唐制
凡陸行之程馬日七十里步及驢五十里車三十里水
行之程舟之重者泝河日三十里江四十里餘水四十
五里空舟泝河四十里江五十里餘水六十里㳂流之
舟即輕重同制河日一百五十里江一百里餘水七十
里(唐會要其三峽底柱之數不拘此限若遇風波水/淺不得行者即於隨處官司申牒檢記聴折半功)
周顯徳二年正月上謂侍臣曰轉輸之物向來皆給斗
耗自漢以來不與支破倉廩所納新物尚被省耗況水
路所般豈無損失今後每嵗一石宜與耗一斗(五代/會要)
大中祥符八年鹽百萬倉廩侯晟言收到出剰乞行酬
奨詔自京畿達淮泗轉漕至多若無增損之多寧有羨
餘之積應諸倉監官收到出剰並不理為勞績(國朝/會要)
　　　詳説
古者天子中千里而為都公侯中百里而為都天子之
都漕運東西南北所貢入者不過五百里諸侯之都漕
運所貢不過五十里所以三代之前漕運之法不備雖
如禹貢所載入於渭亂於河之類所載者不過是朝廷
之路所輸者不過幣帛九貢之法所以三代之時漕運
之法未甚講論正縁未是事大體重到得春秋之末戰
國之初諸侯交相侵伐争事攻戰是時稍稍講論漕運
之法然所論者尚只是行運之漕至於國都之漕亦未
甚論且如管子所論粟行三百里則無一年之積粟行
四百里則無二年之積粟行五百里則衆有饑色如孫
武所謂千里饋糧士有饑色皆是出征轉輸至其所以
輸國都不出五百里五十里國都所在各有分故當時
亦尚未講論惟是後來秦併諸侯罷五等置郡然後漕
運之法自此方詳秦運天下之粟輸之北河是時蓋有
三十鍾致一石者地理之逺運粟之多故講論之詳方
自此始後來厯代全備無如漢唐在漢初髙后文景時
中都所用者省嵗計不過數十萬石而足是時漕運之
法亦未講到得武帝官多役衆在關中之粟四百萬猶
不足給之所以鄭當時開漕渠六輔渠之類蓋縁當時
用粟之多漕運不得不講然當漢之漕在武帝時諸侯
王尚未盡輸天下之粟至武宣以後諸侯王削弱方盡
輸天下之粟漢之東南漕運至此始詳當髙帝之初天
子之州郡與諸侯封疆相間雜諸侯各據其利粟不及
於天子是時所以淮南東道皆天子奉地如賈生説是
漢初如此至漢武帝時亦大槩有名而無實其發運粟
入關當時尚未論江淮到得唐時方論江淮何故漢會
稽之地去中國封疆遼逺開墾者多粟不入京都以京
都之粟尚不自全何況諸侯自封殖且如吳王濞作亂
枚乗之説言京都之倉不如吳之富以此知當時諸侯
殖利自豐不足運江淮之粟到唐時全倚辦江淮之粟
唐太宗以前府兵之制未壊有征行便出兵兵不征行
各自歸散於田野未盡仰給大農所以唐髙祖太宗運
粟於關中不過十萬後來明皇府兵之法漸壊兵漸漸
多所以漕粟自此多且唐睿宗明皇以後府兵之法已
壊是故用粟乃多向前府兵之法未壊所用粟不多唐
漕運時李傑裴耀卿之徒未甚講論到二子講論自是
府兵之法既壊用粟既多不得不講論且如漢鄭當時
之議却不曾見於髙恵文景之世唐之李傑裴耀卿之
議却不曾見於髙祖太宗之世但只見於武宣中睿明
皇之時正縁漢武帝官多役衆唐中睿以後府兵之法
壊聚兵既多所以漕運不得不詳大抵這兩事常相為
消長兵與漕運常相關所謂宗廟社饗之類十分不費
一分所費廣者全在用兵所謂漕運全視兵多少且唐
肅宗代宗之後如河北諸鎮皆强租税不領於度支當
時有如吐蕃回紇為亂所用尤多鎮武天徳之間嵗遣
兩河諸鎮所以全倚辦江淮之粟議論漕運其大畧自
江入淮自淮入汴自洛入河自河入渭各自正輸水次
各自置倉如集津倉洛口倉含嘉倉河隂倉渭橋轉相
般運道途之逺此法遂壊自當時劉晏再整頓運漕之
法江淮之道各自置船淮船不入汴汴船不入河河船
不入渭水之曲折各自便習其撡舟者所以無傾覆之
患國計於是足所以唐人講論之多惟江淮為最急徳
宗時縁江淮米不至六軍之士脱巾呼於道韓滉運米
至徳宗太子置酒相慶可見唐人倚辦於此如此其急
唐時漕運大率三節江淮是一節河南是一節陜西到
長安是一節所以當時漕運之臣所謂無如此三節最
重者京口初京口濟江淮之粟並會於京口京口是諸
侯嚥喉處初時潤州江淮之粟至於京口到得中間河
南陜西互相轉輸然而三處惟是江淮最切何故皆自
江淮發足所以韓滉由漕運致位宰相李錡因漕運飛
揚跋扈以至作亂以此三節惟是京口最重所謂漢漕
一時所運臨時制宜不足深論到得本朝定都於汴是
時漕運之法分為四路東南之粟自淮入汴至京師若
是陜西之粟便自三門白波轉黄河入汴至京師若是
陳蔡一路粟自恵民河至京師京東之粟自廣濟河至
京師四方之粟有四路四條河至京師當時最重者惟
是汴河最重何故河西之粟江無阻及入汴大計皆在
汴其次北方之粟自三門白波入關自河入汴入京師
惟恵民廣濟來處不多其勢也輕本朝置發漕兩處最
重者是江淮至真州陸路轉輸之勞其次北方之粟底
柱之門舟楫之利若其他置發運如恵民河廣濟河雖
嘗立官然不如兩處之重此本朝之大畧如此然而本
朝所謂嵗漕六百萬石専倚辦江淮其所謂三門白波
之類非大農仰給之所惟是江淮最重在祖宗時陸路
之粟至真州入轉般倉自真方入船即下貯發運司入
汴方至京師諸州回船却是真州請鹽散於諸州諸州
雖有費亦有鹽以賞之此是本朝良法凡以江淮往來
遲速必視風勢本朝發運使相風旗有官専主管相風
旗合則無罪如不合便是奸弊夫船之遲速何故以風
為旗蓋縁風動四方萬里只是一等所以使得相風旗
真州便是唐時楊子江後來本朝改號曰真州運法未
壊諸州船只到真州請鹽回其次入汴入京師後來發
運嵗造船謂之發運官船與諸州載米發運申明汴船
不出江諸州又自造船雖有此約束諸州船終不應副
因此漕法漸壊惟發綱發運未罷乃蔡京為政不學無
術不能明考祖宗立法深意遂廢改鹽法置直達法無
水次不如此是時奸吏多雖有運漕之官不過催督起
發其官亦有名而無實大抵用官船逐處漕運時便都
無奸計若用直達法經涉嵗月長逺故得為奸所費甚
多東南入京之粟亦少故太倉之粟少東南蓄積發運
有名無實此召亂之道也本朝漕運之法壊自蔡京東
京發運本原大略如此其他流之曲直法之更變道路
之險夷質之於史考之於古亦自可見
　
　
　
　
　
　
　
　
　
　
　
　厯代制度詳説卷四
欽定四庫全書
　厯代制度詳説卷五　　　宋　吕祖謙　撰
　　鹽法
　　　制度
東海鹽青州厥貢鹽絺(禹貢絺/細葛)　管子曰齊有渠展之
鹽　唐青楚海滄棣等州以鹽價市輕貨亦輸司農(食/貨)
(志/)形名籩人掌朝事之籩其實形鹽(天官鄭司農云築/鹽以為虎形𤣥謂)
(鹽之似/虎者)　唐貞元十六年史牟有斷澤潞等州末鹽
元和六年盧坦奏河中兩池顆鹽放入六州界　陶隠
居云五味之中唯此不可闕有東海北海鹽及河東海
鹽梁益鹽井交廣有南海鹽西羌有山鹽湖中有水鹽
而色類不同以河東者為勝東海鹽官鹽白草粒細北
海鹽黄草粒麄以作魚鮓及鹹葅乃言北勝而藏繭必
用鹽官者蜀中鹽少淡廣州鹽鹹河東鹽池鹽人掌鹽
之政令以供百事之鹽祭祀共其苦鹽散鹽(史記索隠/曰杜子春)
(讀苦為盬一説云/盬鹽河東大鹽)賔客供其形鹽散鹽王之膳羞共飴
鹽后及世子亦如之凡齊事鬻盬(上音煑/下音古)以待戒令(天/官)
(杜子春讀苦為盬謂出鹽直用不煉者鄭司農云散鹽/煉治者𤣥謂散鹽鬻水為鹽形鹽鹽之似虎形飴鹽鹽)
(之恬者今戎鹽有馬正/義云戎鹽即石鹽是也)漢章帝元和三年帝幸安邑觀
鹽池(通/鑑)　唐蒲州安邑解縣有池五總曰兩池嵗得萬
斛以供京師(食貨/志)唐末兩池為河中節度使王重榮所
有嵗貢鹽三千車中官田令孜募新軍五十四都運轉
不足仍倡議兩池復歸鹽鐵使而重榮不奉詔至舉兵
反僖宗為再出然而卒不能奪(食貨/志)　大中祥符九年
陜西轉運副使張象中言安邑解縣兩池見貯鹽三千
二百七十二籮計三億八千八百八十萬八千九百二
十八斤計直二千一百七十六萬一千八十貫切盧尚
有遺利望行條約帝曰地財之阜此亦至矣若過求增
羨慮有時而闕不可許也北海鹽職方氏東北曰幽州
其利魚鹽(夏/官)　唐幽州大同横野軍有鹽屯每屯有丁
有兵嵗得鹽二千八百斛下者千五百斛負海州嵗免
租為鹽二萬斛以輸司農(食貨/志)榷鹽管子曰海王之國
(海王者言以負海之利/而王其業王於況反)謹正鹽筴十口之家十人食鹽
百口之家百人食鹽終月大男食鹽五升少半大女食
鹽三升少半吾子食鹽二升少半(吾子謂小/男小女也)此其大厯
也鹽百升為釜(鹽十二兩七銖二黍十分之一為升當/米六合四勺也百升之鹽七十六斤十)
(二兩十九銖二纍為/釜當米六斗四升)今鹽之重升加分强釜五十也(分/强)
(半强也今使鹽官税其鹽之重每一斗加半合/為强而取之則一釜之鹽得五十合而謂之强)升(口/力)一
强釜百也升加二强釜二百也鍾二千(十釡之鹽七百/六十八斤為鍾)
(當米六斛/四斗是也)十鍾二萬百鍾二十萬千鍾二百萬萬乗之
國人數開口千萬也(開口謂大男大/女之所食鹽也)禺筴之商日二百
萬(禺讀為偶偶對也商計也對其大男大女食鹽者之/口數而立筴以計所税之鹽一日計二百萬合為二)
(百/鍾)十日二千萬一月六千萬萬乗之國九百萬也(萬乗/之國)
(大男大女食鹽者千萬人而税之鹽一日二百鍾十日/二千鍾一月六千鍾也今又施其税數以千萬人如九)
(百萬人之數則所税之鹽一日百八十/鍾十日千八百鍾一月五千四百鍾)月人三十錢之
籍為錢三千萬(又變其五千四百鍾之鹽而籍其錢計/一月每人人籍錢三十凡千萬人為錢)
(三萬萬矣以此籍之數而比其常/籍則當一國而有三千萬人矣)使君施令曰吾将籍
於諸君(諸君謂老男老女也六十已/上謂老男五十以上謂老女)吾子則必囂號令
天給之鹽筴則百倍歸於上人無以避此者數也　秦
改帝王之制田租口賦鹽鐵之利二十倍於古漢興循
而未改鹽鐵宜皆歸於民(食貨志董仲/舒説武帝)　漢武帝即位
兵連不解縣官大空而富商大賈鬻鹽財或累萬金而
不佐公家之急於是更造錢幣以摧并兼之徒以東郭
咸陽孔僅為大農丞領鹽鐵事時桑𢎞羊貴幸咸陽齊
之大鬻鹽故三人言利事析秋毫矣大農上鹽鐵丞孔
僅咸陽言山海天地之藏宜屬少府陛下弗私以屬大
農佐賦願募民自給費因官器作鬻鹽官與牢盆(蘇林/曰牢)
(價直也如淳曰牢廩食也古/者名廩為牢牢蓋鬻鹽盆也)浮食奇民欲擅管山海之
貨以致富羨役利細民其沮事之議不可勝聴敢私鑄
鐵器鬻鹽者􁘸左趾使僅咸陽乗傳舉行天下鹽鐵作
官府除故鹽鐵家富者為吏吏益多賈人矣(食貨/志)元封
元年桑𢎞羊為治粟都尉領大農盡代僅斡天下鹽鐵
置大農部丞數十人分部主郡國各往往均輸鹽鐵官
(食貨/志)漢昭帝元始六年問賢良以民所疾苦皆對願罷
鹽鐵桑𢎞羊言異時鹽鐵未籠布衣有朐邴人君有吳
王専山澤之饒以成私威文學云昔文帝之時無鹽鐵
之利而人富當今有之而百姓困乏於是丞相奏賢良
不明縣官事猥以鹽鐵為不便宜罷榷酤奏可(通/典)漢元
帝時嘗罷鹽鐵官三年而復之(漢/志)王莽下詔曰夫鹽食
肴之将非編戸齊民所能家作必仰於市雖貴數倍不
得不買豪民富賈即要貧弱先聖知其然也故斡之為
設科條防禁犯者罪至死(食貨/志)　後漢章帝建初八年
尚書張林上言縣官經用不足宜自煑鹽朱暉執以為
不可曰鹽利歸官則下民窮怨誠非明主所宜行帝因
發怒切責諸尚書暉等皆繫三日詔赦出之帝意解寢
其事(通/鑑)　陳文帝天嘉二年太子中庶子虞荔御史中
丞孔奐以國用不足奏立煑海鹽税從之(通/典)隋文帝開
皇三年先是尚依周末之弊收利鹽池鹽井皆禁百姓
採用至是罷鹽池鹽井與百姓共之逺近大悦(食貨/志)
唐肅宗時第五琦作榷鹽法用以饒(通/鑑)唐戸部侍郎張
平叔議榷鹽法弊請糶鹽可以富國詔公卿議其可否
中書舍人韋處厚兵部侍郎韓愈條詰之云百姓有見
錢糴鹽者十無二三多用雜物及米穀博易鹽商利歸
於已無物不取或從賒貸升斗約以時熟填還用此取
濟兩得利便今令州縣人吏坐鋪自糶利不關已罪則
加身不得見錢及頭段物恐失官利必不敢糶國家榷
鹽糶與商人商人納榷糶與百姓則天下百姓無貧富
貴賤皆已輸錢於官矣不必與國家交手付錢然後為
輸錢於官也(唐志/韓文)唐有鹽池十八井六百四十皆制度
也(食貨/志)　雍熙二年詔去年有司請通行江浙鹽商蓋
欲通利於民如聞罷榷之後重擾於民宜仍舊貫(會/要)至
道二年十一月西京作坊使揚允恭言淮南十八州軍
其九禁鹽餘商人由海上販鹽官倍數而取之至禁鹽
地則上下其價民利商鹽之賤故販者益衆至有持兵
器往來為盜者且行法宜一令請悉禁官遣吏主之詔
知制誥張秉與鹽鐵使陳恕等會議恕等言其不可允
恭再三為請乃從之是嵗收利巨萬(會/要)西夏鹽唐鹽州
五原有烏池白池瓦池細項池靈州有温泉池兩井池
長尾池五泉池紅桃池回樂池洪静池會州有河池三
州皆輸米以代鹽(食貨/志)　慶厯四年韓琦田況言西賊
欲每年入中青鹽十萬自來㳂邊屬户以青鹽價錢賤
而味甘故食解鹽者殊少邊臣多務寛其禁惟漢户犯
者主配𨽻之刑曾無虚月今若許入中青鹽則㳂邊盡
食西界青鹽無由禁止決不可許(會/要)北邊鹽池唐安北
都䕶府有湖樂池嵗得鹽萬四千斛以給振武天徳(食/貨)
(志/)　雍熙四年禁市北界骨堆渡口鹽(國朝/會要)　唐黔州
有井四十一成州嶲州井各一果閬開通井百二十三
山南西院領之邛眉嘉有井十三劍南西川院領之梓
遂緜合昌渝盧資榮陵簡有井四百六十劍南東川院
領之皆隨月督課　開元元年劉彤上表言漢孝武皇
帝殫費之甚十倍當今而古費多而貨有餘今用少而
財不足何也豈非古取山澤而今取貧民哉取山澤則
公利厚而人歸於農取貧民則公利薄而人去其業上
遂令姜師度强循與諸道按察使檢責海内鹽鐵之課
(通典舊/唐志)天寶至徳間鹽每斗十錢乾元元年鹽鐵鑄錢
使第五琦初變鹽法就山海井竈近利之地置監院游
民業鹽者為亭戸免雜徭盜鬻者論以法及琦為諸州
榷鹽鐵使盡榷天下鹽斗加時價百錢而出之為錢一
百一十(唐/志)自兵起流庸未復税賦不足供費鹽鐵使劉
晏以為因民所急而税之則國足用於是上鹽法輕重
之宜以鹽吏多則州縣擾出鹽鄉因舊監置吏亭戸糶
商人縱其所之江嶺去鹽逺者有常平鹽每商人不至
則減價以糶官民收厚利而人不知貴晏又以鹽生霖
潦則鹵薄暵旱則土溜墳乃隨時為令遣吏曉導倍於
勸農吳越揚楚鹽廩至數千積鹽二萬餘石有漣水湖
州越州杭州四場嘉興海陵鹽城新亭臨平蘭亭永嘉
大昌候官富都十監嵗得錢百餘萬緡以當百餘州之
賦自淮北置巡院十三曰揚州陳許汴州廬夀白沙淮
西甬橋沂西宋州泗州嶺南兖鄆鄭滑捕私鹽者奸盜
為之衰息然諸道加榷鹽錢商人舟所過有税晏奏罷
州縣率税禁堰埭邀以利者晏之始至也鹽利嵗纔四
十萬緡至大厯末六百餘萬緡天下之賦鹽居半宫闈
服御軍餉百官禄俸皆仰給焉(食貨/志)河北鹽唐自兵興
河北鹽法覊縻而已至皇甫鏄奏置榷鹽使如江淮榷
法犯禁者嵗多及田𢎞正舉魏博歸朝廷穆宗命河北
罷榷鹽(唐/志)　後唐長興四年鹽鐵使奏每年人户蠶鹽
並不許将帶入域侵奪課利　開寶三年四月詔河北
諸州鹽法並許通行量收税錢每斤過税一文住賣二
文隠而不税悉沒官以其半給捕人充賞(會/要)
　　　詳説
洪範初一曰五行一曰水水曰潤下潤下作鹹此鹽之
根原五行之氣無所不在水周流於天地之間潤下之
性無所不在其味作鹹凝而為鹽亦無所不在種類品
目甚多世所共知者有三如出於海出於井出於池三
者鹽之尤多世共知之如青州出於東井幽薊北海嶺
南南海皆出於海劍南西川出於井如河東鹽出於池
如解池鹽之尤著者三種之外所出亦多如河北有鹵
地此出於地者如永康軍鹽出於崖此出於山者又有
出於石出於木品類不一大抵鹽生民之日用不可一
日缺者所以天地之間無處不有自禹貢青州貢鹽絺
此海鹽之見於經三代之時鹽雖入貢與民共之未嘗
有禁法自管仲相威公當時始興鹽筴以奪民利自此
後鹽禁方開雖漢興除山澤之禁到武帝時孔僅桑𢎞
羊祖管仲之法鹽始禁榷至昭帝之世召賢良文學論
民疾苦請罷鹽鐵又桑𢎞羊反覆論難所以鹽榷不能
廢元帝雖暫罷之卒以國用不足復建自此以後雖鹽
法有寛有急然禁榷與古今相為終始以此知天下利
源不可開一開不可復塞於是論其作俑出於管仲計
近功淺効奪民利以開鹽禁自此天下之鹽皆入禁榷
論禁榷之利惟是海鹽與解池之鹽最資國用南方之
鹽皆出於海北方之鹽皆出於池如蜀中井鹽自贍一
方之用於大農之國計不與焉前代鹽法興衰皆不出
於所論今且論宋朝鹽本末宋朝就海論之惟是淮鹽
最資國用方國初鈔鹽未行是時建安軍置鹽倉乃令
真州發運在真州是時李沆為發運使運米轉入其倉
空船回皆載鹽散於江浙湖廣諸路各得鹽資船運而
民力寛此南方之鹽其利廣而鹽榷最資國用解池之
鹽朝廷専置使以領之北方之鹽盡出解池當時南方
之鹽全在海北方之鹽全在解池然而南方之鹽管得
其人則其害少惟北方解池之鹽有契丹西夏之鹽嘗
相參雜奪解池之鹽所以宋朝議論最詳大抵解池之
鹽味不及西夏西夏優而解池劣價直西北之鹽又賤
所以㳂邊多盜販二國鹽以奪解池所以國家常措置
關防西夏常䕶視入中國界大抵南方所出是海鹽自
漢以來海鹽井鹽用煎熬之制皆烹煉後成兩處之鹽
必資人力如解池之鹽大抵如耕種疏為畦壠決水灌
其間必南風起此鹽遂熟風一夜起水一夜結成鹽所
以北方皆坐食鹽如南風不起則課利遂失夫海鹽井
鹽全資於人解池之鹽全資於天而人不與至徽宗時
如兩浙之鹽多有變更自蔡京秉政廢轉搬倉之法使
商賈入納於官自此為鈔鹽法請鈔於京師商賈運於
四方有長引短引限以時日各適所適之地逺近以為
差蔡京専利罔民所以鹽法數十日一變鹽法既變則
鈔鹽亦不可用商賈既納錢之後鈔皆不用所以商賈
折閲甚多此海鹽之一變也解鹽之變縁徽廟初雨水
不常圍壍不密守者䕶視不固為外水參雜雨水不常
外水瀰滿流入解池不復成鹽所以數年大失課利後
大興徭役盡車出外水漸可再復此是解鹽之一變也
若論禁榷之利天下之鹽固皆禁榷惟是河北之鹽自
安史亂河北一路縁藩鎮據有河北鹽後本朝因而以
鹽定税所以河北一路鹽無禁榷仁宗時議者要禁榷
仁宗不肯神宗時王安石章惇亦欲禁榷神宗亦不許
自後章惇為相方始行禁榷犯刑禁者甚多盜賊滋起
河北所以不可禁榷兼河北之鹽又與其他不同如井
鹽官司只守一井故井鹽可榷如解池之鹽毫釐封守
亦可禁榷海鹽亦待煎起爐閉爐非一旦所成官司又
勤禁察亦可禁榷惟河北鹽是鹵地其地甚廣非如井
池可以為牆垣籬壍封守又却才煎便成非如海鹽必
待煎煮可以禁察所以最易得犯禁自章惇禁榷河北
一到靖康之末盜賊愈多河北風俗慓悍鹽又易成小
人圖利所以不體朝廷之法遂輕來相犯鹽大略如此
然推大綱論之鹽固是三代以前與民共之若就後世
不得已彼善於此論之取諸山澤不猶勝取之於民蓋
所謂興販煎鹽皆非地著之人因而取之必寛民力本
之民力然而取之欲寛不盡其利則鹽可以公行若迫
而取之必有官刑此見小失大鹽法所以不行
　
　厯代制度詳説卷五
欽定四庫全書
　厯代制度詳説卷六　　　宋　吕祖謙　撰
　　酒禁
　　　制度
禹惡㫖酒而好善言(孟子/離婁)　古有醴酪禹時儀狄作酒
禹飲而甘之遂疏儀狄絶㫖酒曰後世必有以酒亡國
者(通鑑/外紀)　周成王以商餘民封康叔作酒誥厥或誥曰
羣飲汝勿佚盡執拘以歸于周予其殺又惟商之迪諸
臣惟工乃湎于酒勿庸殺之姑惟教之有斯明享乃不
用我教辭惟我一人弗恤弗蠲乃事時同于殺王曰封
汝典聴朕毖勿辯乃司民湎于酒(書酒/誥)周禮萍氏掌幾
酒謹酒(鄭氏釋之謂幾者苛察沽買過多及/非時者謹者使民節用而無彛也)　漢文帝
後元年詔曰以口量地其於古猶有餘而食之甚不足
者其咎安在無乃百姓之從事於末以害農者蕃(師古/曰末)
(謂工商之業也蕃/亦多也扶元反)為酒醪以靡穀者多(師古曰醪汁滓/酒也靡散也醪)
(來髙反/靡音縻)六畜之食焉者衆與細大之義吾未能得其中
(師古曰中/竹仲反)其與丞相列侯吏二千石博士議之(本/紀)　景
帝中元三年夏旱禁酤酒(本/紀)　武帝時桑𢎞羊為御史
大夫興榷酤之利始元中徵文學賢良問以治亂皆對
請罷郡國鹽鐵酒榷均輸務本抑末無與天下争利然
後教化可興御史大夫桑𢎞羊謂此乃國家大業不可
廢也　孝武天漢三年初榷酒酤　孝元時賈捐之上
書曰昔孝文時天下人賦四十丁男三年而一事今天
下人賦數百造鹽鐵榷酒之利以佐用度猶不足而人
困矣王莽時魯匡言名山大澤鹽鐵錢布帛五均賒貸
斡在縣官惟酒酤獨未斡請法古令官作酒而人愈病
　陳文帝天嘉中虞荔等以國用不足奏請榷沽從之
　隋文帝開皇三年罷酒坊與百姓共之　唐廣徳中
勅天下州各量定沽酒户隨月納税除此外不問官私
一切禁斷大厯中量定三等逐月税錢並充布絹進奉
建中間制禁人沽酒官制店沽取助軍費(唐/書)　國家承
李唐舊制酒皆有榷太祖乾徳四年以京城民酤釀者
規利頗多命有司計其麴蘖之用定其價直仍官給與
升量之器　太宗淳化五年詔徵天下酒榷先遣使者
監管嵗取其利以資國用自今募民掌之減常價十之
二使其易辦勿復遣吏與其間是嵗又罷之但賣麴收
其值先是官吏為擾州縣苦之故有是詔　真宗咸平
六年遣朝官乗傳諸州郡增榷沽之課景徳元年罷之
　又景徳元年下詔榷酤之法素有定規宜令計司立
為定式自今中外不得妄議增課以圖恩奨　仁宗天
聖元年太常博士王軫上言諸處酒務先係買撲每嵗
課利多有不登望復許百姓買撲三司詳定如所奏
　　　詳説
酒之為禁自古至今大略有三變若論始者周公命康
叔撫封侯衛作酒誥一篇其刑之重至於盡執拘以歸
於周予其殺此是最初禁酒恐人沉湎浸漬傷徳敗性
不過導迪彛常防閑私欲之意至於周官之禁酒禹之
惡㫖酒皆是此意及其再變如漢文帝為酒酺景帝以
嵗旱禁民沽酒此是第二節這一節比上面古人恐民
傷徳敗性已自不同恐有用為無用之物耗米穀民食
不足此是其再變比之酒誥所謂非惟不敢亦不暇已
無此意然而猶有敦本抑末之心及至三變自桑𢎞羊
建榷酒之利與往昔大相反不過榷其利佐武帝用兵
興宫室之侈靡意不於防民之得失多設利網為罔利
之具延及隋唐皆如此到得第三節與前面甚相反前
面二者雖有優劣然大率惟恐人飲酒到後來惟恐人
不飲酒設心大不同不過私家不得擅利公家却自専
其利到得榷酒又變多設侈靡眩誘百姓納之於有過
之地如桑𢎞羊當時不過榷酒利以歸縣官到後世比
之𢎞羊又别自王荆公開利門置斂散青苗法一時新
進苛刻之徒布在州縣青苗固收利息於散青苗之時
官司又多張酒肆廣為聲樂眩耀人之耳目今俗謂之
設法蓋自此始直欲納民於有過之地又是桑𢎞羊榷
酒之上大抵論榷沽之變不過五節自桑𢎞羊既開利
孔之後雖有賢君良臣多是因循不能變然而當賢君
良臣不得已之中於此亦未嘗無一个省節示此意於
天下且以宋朝論之今則人不㕘前代本末只讀太祖
故事徒見當時如犯酒至一石即死便以為太祖行刑
之酷初不曾去考前代不知祖宗寛仁之意何則太祖
所承五代五代之時如王章之徒捉酒涓滴處死自涓
滴至於一石其法甚寛自不知本末者看之惟知祖宗
之法重自上面看來方知仁厚之至與五代大不相似
自後列聖相承漸漸蠲減所以後來酒禁都無死刑正
如孔子所謂為之兆也不特酒一事如此人若不曾看
五代事便看本朝多道太祖尚嚴不知祖宗不嗜殺人
縁前立法之重到此已是蠲減然而不可驟減減之必
以其漸此又論治體之所當知也
　
　
　厯代制度詳説卷六
欽定四庫全書
　厯代制度詳説卷七　　　宋　吕祖謙　撰
　　錢幣
　　　制度
坑冶青州貢岱畎絲枲鉛松怪石(疏云鉛錫也岱山/之谷有此五物)揚
州貢金三品(注云金銀銅也疏鄭𤣥以/為金三品者銅三色也)荆州貢金三品
(與揚/州同)梁州貢璆鐵銀鏤砮磬(並禹貢注鏤剛鐵也疏云/鏤者可以刻鏤故為剛鐵)
(也/)丱人掌金玉錫石之地而為之厲禁以守之若以時
取之則物其地圖而授之廵其禁令(地官丱之言礦也/金玉未成器曰礦)
(丱革猛虢/猛二反)　黄帝問於伯髙曰吾欲陶天下而為一家
為之有道乎伯髙對曰上有丹砂者下有金上有磁石
者下有銅金上有陵石者下有鈆錫赤銅上有赭者下
有鐵此山之見榮者也(管/子)　凡銅銀錫鐵之冶百六十
八陜宣潤饒衢信五州銀冶五十八銅冶九十六鐵山
五錫山二鉛山四汾州礬山七　元和三年詔天下有
銀之山必有銅鑛銅者可資於鼓鑄銀者無益於民人
權其輕重使務専一自五嶺以北銀坑並宜禁斷(會/要)
湯七年旱禹五年水民之無􁎣有賣子者湯以莊山之
金鑄幣而贖民之無􁎣賣子者(管/子)　管子謂齊威公曰
君其率白徒之卒鑄莊山之金以為幣　武宗廢浮屠
法永平監李都彦請以銅像鐘磬鑪鐸皆歸巡院州縣
銅益多矣鹽鐵使以工有常力不足以加鑄許諸道觀
察使皆得置錢坊淮南節度使李伸請以天下州名鑄
錢京師為京錢大小徑寸如開元通寶交易禁用舊錢
宣宗即位盡黜會昌之政新錢以字可辨復鑄為像(唐/志)
　太平興國八年張齊賢為江南轉運使遣丁釗饒信
處州銅鈆錫因新用鈆錫於饒州永平監嵗鑄錢三十
萬貫淳化二年宗正少卿趙安易請於劍州鑄大錢十
當百宋琪李惟清議非便安易鑄大錢百餘以進墜於
殿階破碎帝復遣安易往川陜鼓鑄衆議非便乃罷
名色虞夏商周金幣三等或赤或白或黄為上幣銅鐵
為下幣(國語注賈侍中説又管子云虞得筴乗馬之數/百畆之夫與之筴資之幣又云先王珠玉為上)
(幣黄金為中幣刀帛為下幣通典云夏商以前幣為三/品珠玉為上幣黄金為中幣白金為下幣前漢食貨志)
(云凡貨金錢布帛之用/夏商以前其詳靡記)　洪範八政二曰貨外府掌邦
布之入出以共百物而待邦之用凡有法者(天官注布/泉也布讀)
(為宣布之布其藏曰泉其行曰/布取名於水泉其流通無不徧)　太公為周立九府圜
法(漢志李竒曰國即錢也圜一寸而重九兩師古曰此/説非也周官大府玉府内府外府泉府天府職内職)
(金職幣皆掌才幣之官故/云九府圜法謂均而通也)黄金方寸而重一斤錢圜函
方(孟康曰外圜/而内孔方也)輕重以銖(師古曰言黄金以斤為/名錢則以銖為重也)布帛
廣二尺二寸為幅長四丈為匹故貨寶於金利於刀(如/淳)
(曰名錢為刀者/以其利於民也)流於泉(如淳曰流/行如泉也)布於布(如淳曰布/於民間)束
於帛(李竒曰/束聚也)太公退又行之於齊秦兼天下幣為二等
黄金以鎰為名上幣(漢志孟康曰二十兩為鎰也師古/曰改周一斤之制更以鎰為金之)
(名數也髙祖初賜張良金百鎰此尚秦制也/上幣者二等之中黄金為上而錢為下也)銅錢質如
周錢文曰半兩重如其文為下幣漢興以秦錢重難用
更令民鑄筴錢(如淳曰如/榆筴也)黄金一斤(師古曰復周之/制更以斤名金)
髙后二年行八銖錢六年行五分錢(並漢/志)　輕重周景
王二十一年患輕錢将更鑄大錢單穆公曰不可古者
天降災戾於是乎量資幣權輕重以賑救民民患輕則
為之作重幣以行之於是乎有母權子而行民皆得焉
若不堪重則多作輕而行之亦不廢重於是乎有子權
母而行小大利之今王費輕作重民失其資能無匱乎
弗聴卒鑄大錢文曰寶貨肉好皆有周郭以勸農贍不
足百姓蒙利焉(國語/漢志)　漢武帝時錢益多而輕物益少
而貴乃為皮幣白金三品(漢/志)　章帝時穀價貴張林言
此錢賤故爾宜封錢勿出(詳見廢/錢門)　南齊髙帝建元四
年奉朝請孔顗上言三吳比嵗被水潦而糴不貴天下
錢少非穀賤此不可不察也鑄錢之弊在輕重屢變重
錢患難用而難用為無累輕錢弊盜鑄而盜鑄為禍深
民所以盜鑄嚴法不能禁者由上鑄錢惜銅愛工也(通/鑑)
(通/典)　唐穆宗時楊於陵議曰古者權之於上今索之於
下昔散之四方今藏之公府昔廣鑄以資用今減鑄以
廢功昔行之於中原今洩之於邊裔又有閭井送終之
給商賈貸終之積江湖覆壓之耗則錢焉得不重貨焉
得不輕宜使天下兩税榷酒鹽利上供及留州送使悉
輸以布帛穀粟則人寛於所求然後用内府之積收市
㕓之滯廣山鑄之數限邊裔之出禁私家之積則貨日
重而錢日輕矣(唐/志)　禁鑄放鑄孝文五年更鑄四銖錢
其文曰半兩除盜鑄錢令使民放鑄賈誼説帝曰法使
天下公得雇租鑄銅錫為錢敢雜以鈆鐵為他巧者其
罪黥(師古曰雇租謂雇/庸之直或租其本)然鑄錢之情非淆雜為巧則不
可得贏淆之甚微為利甚厚夫事有召禍而法有起奸
今令細民人操造幣之勢各隠屏而鑄作因欲禁其厚
利微奸雖黥罪日報其勢不止曩禁鑄錢死罪積下今
公鑄錢黥罪積下為法若此上何賴焉又民用錢郡縣
不同或用輕錢百加若干或用重錢平秤不受法錢不
立(師古曰/依法錢)市肆異用錢文大亂今農事弃捐而采銅者
日蕃故銅布於天下其為禍博矣今博禍可除而七福
可致(漢/志)　後漢章帝章和二年詔罷郡國鹽鐵之禁從
民煮鑄(通/鑑)　唐髙祖武徳四年秦王世民齊王元吉賜
三爐裴寂賜一爐聴鑄錢其餘敢盜鑄者身死家口配
沒(通鑑/唐書)　𤣥宗開元二十二年宰相張九齡建議宜縱
民鑄錢㕘軍劉秩言五不可於是下詔禁惡錢而已(唐/志)
　後晉髙祖天福三年十一月敕聴公私自鑄銅錢無
得雜以鈆錫每一錢重二銖四參十錢重一兩以天福
元寶為文仍令鹽鐵使頒下模範惟禁私作銅器(通鑑/會要)
　天福七年閩又鑄永隆通寶大鐵錢一當鈆錢百
夾錫賈誼説孝文曰法使天下公得雇租鑄銅錫為錢
敢雜以鈆鐵為他巧者其罪黥(漢/志)　王莽鑄作錢布皆
用銅淆以連錫(通典連銅屬也以連/及錫雜銅而為錢也)　太平興國七年
廬州言部内錢多是江南私鑄夾錫新錢詔禁之私鑄
人棄市(會/要)　錢陌賈誼諫文帝曰民用錢郡國不同或
用輕錢百加若干或用重錢平秤不受(漢志應劭曰時/錢重四銖法錢)
(百枚當重一斤十六銖輕則以錢足之用重錢則平秤/有餘不能受也師古曰若干且設數言之也臣瓚曰秦)
(錢半兩漢初鑄莢錢文帝更鑄四銖錢秦錢與莢錢皆/當廢而故與四銖並行民一見其廢故用輕錢則百加)
(若干用重錢雖以一當一猶/復不受之是以郡縣不同也)　梁大同以後自陂嶺以
東八十為陌名曰東錢江郢以上七十為陌名曰西錢
京師以九十為陌名曰長錢大同元年天子乃詔通用
足陌詔下而人不從錢陌益少至於末年遂以往時緡
錢出入皆以八十為陌後漢三司使王章減其出者三
(五代/史)　禁銅賈誼論禁銅七福(漢/志)　唐開元十八年敕
以人間多盜鑄始禁私賣銅鈆錫及以銅為器皿其采
銅鈆錫者官為市取(通/鑑)　太平興國三年詔除佛像鐘
磬銅鑑外民間銅器限一月悉送官給價償之(會/要)　憲
宗元和三年置商賈蓄錢者令收貨物周嵗之後設蓄
錢之禁(會/要)　後周世宗顯徳二年敕始立監采銅鑄錢
非縣官法物軍器及寺觀鐘磬鈸鐸之類悉令輸官給
其值過期不輸五斤以上其罪死不及者論刑有差
鐵錢公孫述廢銅錢置鐵官鑄鐵錢百姓貨幣不行(本/傳)
(髙士傳曰史弼/曰鐵錢二當一)　太平興國二年江南轉運使樊若水
言江南舊用鐵錢於民非便望於饒州昇州出銅處置
官鑄錢其鐵錢即令諸州鼓鑄為農器詔從其請民甚
便之(會/要)　景徳二年知益州張詠言嘉邛二州所鑄景
徳元載大鐵錢今依福州鐵錢每貫用鐵三十斤取二
十五斤八兩成直銅錢一小鐵錢十相兼行用從之(會/要)
　邊官晉孝武太元三年詔曰廣州夷人寶貴銅鼓而
州境素不出銅聞賈人皆以錢貨與夷人鑄韛作鼓其
重為禁制得者科罪(晉/志)開寶六年将見錢入蕃界及化
外者五千以上處死仍具奏裁(會/要)　惡錢後魏世宗永
平三年冬又鑄五銖錢禁天下用錢不依準式者(魏/志)
唐𤣥宗開元六年敕禁惡錢重二銖四參以上乃得行
斂人間惡錢鎔之更鑄如式錢於是京師紛然買賣殆
絶宋璟蘇頲請出大府錢二萬緡置南北市以平其價
買百姓不售之物可充官用者及聴兩京百姓預假俸
錢庶使良錢流布人間從之七年敕大府及府縣出粟
十萬石糶之以斂民間惡錢送少府銷毁八年宋璟蘇
頲建議嚴禁惡錢江淮間惡錢尤多璟以監察御史蕭
隠之充使括惡錢隠之嚴急煩擾嗟怨盈路上於是貶
璟之官罷璟為開府儀同三司頲為吏部尚書於是弛
錢禁惡復行矣(通鑑/唐書)　太平興國二年詔聞江南民多
用新小錢自今所用銅錢每貫七百七十陌須及四斤
半以上方得行用(會/要)券會憲宗時商賈至京師委錢諸
道進奏院及諸軍使富家以輕裝趨四方合劵乃取之
號飛錢京兆尹裴武請禁與商賈飛錢者搜索諸坊十
人為保(唐/志)　天聖六年置益州交子務先蜀人以鐵錢
私為交券謂之交子富人十户主之其後知州冦瑊請
禁之而官為置務屢行下本路議利害至是始行之(會/要)
(又云交子貿易真宗/朝置務以朝臣主之)廢復更易漢武帝建元元年行三
銖錢五年罷三銖錢行半兩錢(本/紀)武帝時天子與三公
議更造錢幣以贍用而摧浮淫并兼之徒是時禁苑中
有白鹿而少府多銀錫自孝文更造四銖錢至是嵗四
十餘年從建元以來用少縣官往往多即銅山而鑄錢
民亦多盜鑄錢輕物貴有司言曰古者皮幣諸侯以聘
享金有三等黄金為上白金為中赤金為下今半兩錢
法重四銖而姦或盜磨錢質而取鋊錢益輕薄而物貴
則逺方用幣煩費不省乃以白鹿皮方尺縁以藻繢為
皮幣直四十萬王侯宗室朝覲聘享必以皮幣薦璧然
後得行又造銀錫得白金以為天用莫如龍地用莫如
馬人用莫如龜故白金三品其文龍直三千其文馬直
五百其文龜直三百令縣官鑄五銖錢周郭其下令不
得磨取鋊　漢武帝時郡國鑄錢民多奸鑄公卿請令
京師鑄官赤仄一當五非赤仄不得行後二嵗赤仄錢
又廢於是悉禁郡國毋鑄錢専令上林三官鑄錢錢既
多而令天下非三官錢不得行諸郡國前所鑄錢皆廢
銷之輸入其銅三官而民鑄錢益少計其費不能相當
惟真工大奸乃盜為之　漢貢禹言鑄錢采銅一嵗十
萬人不耕民坐盜鑄陷刑者多富人藏錢滿室猶無厭
足民心動揺弃本逐末耕者不能半奸邪不可禁原起
於錢疾其末者絶其本宜罷采珠玉金銀鑄錢之官毋
復以為幣租税禄賜皆以布帛及穀使百姓一意農桑
議者以為交易待錢布帛不可尺寸分裂禹議亦寖(漢/志)
　魏文帝黄初二年罷錢以穀帛為市(通/典)　明帝大和
元年復用錢　後魏初民間不用錢孝文太和十九年
始鑄錢至世宗河北民尤用物交易錢不入市(通/鑑)　自
孝武元狩五年三官初鑄五銖錢至平帝元始中成錢
二百八十億萬餘云(漢/志)　王莽居攝變漢制以周錢有
子母相權於是更造大錢徑寸二分重十二銖文曰大
錢五十又造契刀錯刀契刀其環如大錢身形如刀長
二寸文曰契刀五百錯刀以黄金錯其文曰一刀直五
千與五銖錢凡四品並行莽簒位以為書劉字有金刀
乃罷契刀錯刀及五銖錢而更作金銀龜貝錢布之品
凡寶貨五物六名二十八品百姓憒亂其貨不行民私
以五銖錢市買莽患之下詔敢非井田挾五銖錢者為
惑衆投之四裔於是抵罪者不可勝數莽知民愁乃但
行小錢直一與大錢五十二品並行龜貝布屬俱寝(漢/志)
　自王莽亂後貨幣雜用布帛金粟建武十六年馬援
上書宜如舊鑄五銖錢帝從之(通/典)　靈帝中平三年鑄
四出文錢識者曰豈非京師破壊四出散於四方乎(通/典)
(漢/紀)　獻帝初平二年董卓壊五銖錢更鑄小錢大五分
盡取洛陽及長安銅人飛㢘之屬充鼓鑄其錢無輪郭
文章由是貨賤物貴穀石至數萬錢曹公罷之還用五
銖(通典/通鑑)　魏文帝黄初二年以穀貴罷五銖錢使百姓
以穀帛為市至明帝時錢廢穀用既久人間巧偽漸多
競濕穀以要利作薄絹以為市雖處以嚴刑而不能禁
也司馬芝等舉朝大議以為用錢非徒豐國亦所以省
刑今若更鑄五銖錢則國豐刑省於事為便魏明帝太
和元年令更立五銖錢至晉用之不聞有所改創(晉志/通鑑)
　後漢先主拔成都士衆皆捨干戈赴諸庫藏競取寶
物軍用不足甚憂之劉巴曰此易耳但當鑄直百錢平
諸物價令吏為官市從之數月之間府庫充實文曰直
百亦有勒為五銖並徑七分重四銖　孫權嘉平五年
鑄大錢一當五百文曰大泉五百徑一寸三分重十二
銖赤烏元年又鑄當千錢徑一寸四分重十六銖故吕
蒙定荆州孫權賜錢一億錢既大貴但有空名人間患
之權聞百姓不以為便省息之鑄為器物(晉志/通典)　晉元
帝過江用孫氏赤烏舊錢輕重雜行大者謂之比輪中
者謂之四文吳興沈充又鑄小錢謂之沈郎錢錢既不
多由是稍貴　後魏孝莊帝初楊偘奏聴人與官並鑄
五銖錢從之永安二年秋詔更鑄文曰永安五銖錢官
自立爐起自九月至三年正月而止(魏/志)　宋文帝元嘉
七年冬十月立錢署鑄四銖錢文曰四銖重如其文(通/鑑)
(通/典)　元嘉二十四年民多剪鑿古錢取銅盜鑄上患之
録尚書事江夏王義恭建議請以大錢一當兩右僕射
何尚之議曰若令制遂行富人之資自倍貧者彌增其
困俱非所以使之均一也上卒從義恭議制大錢一當
兩(通鑑/南史)　元嘉二十五年罷當兩大錢(南/史)　梁武帝鑄
錢肉好周郭文曰五銖重四銖三參二黍其百文則重
一斤二兩别鑄除其肉郭謂之公式女錢徑一寸文曰
五銖重如新鑄五銖二品並行百姓或私以古錢交易
者曰五銖曰太平百錢曰定平一百曰稚錢曰五銖曰
對文錢曰豐貨曰布泉輕重不一天子頻詔非新鑄二
種錢不許用而私用轉甚至普通中乃鑄鐵錢(通/典)　梁
敬帝太平元年詔雜用古今錢(南/史)　太平二年鑄四柱
錢一當二十後改四柱錢一當十景申復用細錢(南/史)
北齊神武霸政之初猶用永安五銖遷鄴後收境内銅
及錢依舊文更鑄文宣天保四年除永安之錢改鑄常
平五銖重如其文制造甚精(北史/隋志)　後周之初尚用魏
錢及武帝保定元年乃更鑄布泉之錢以一當五與五
銖並行(隋/志)　建徳三年更鑄五行大布錢以一當十收
商賈之利與布泉錢並行五年以布泉漸賤廢之(隋/志)
宣帝大象元年十一月又鑄永通萬國錢以一當千與
五行大布及五銖凡三品並用(隋/志)　陳髙祖永定元年
四月鑄四柱錢一當二十壬辰改四柱錢丙申復閉細
錢(通/鑑)　陳文帝天嘉五年改鑄五銖錢一當鵝眼之十
(南史/通鑑)　陳宣帝大建十一年七月初用大貨六銖錢一
當五銖之十與五銖並行帝崩廢六銖　隋文帝開皇
元年鑄新錢背面肉好皆有周郭文曰五銖而重如其
文每錢一千重四斤二兩(隋/志)　唐髙祖武徳四年初行
開元通寶錢徑八分重二銖四參積十錢重一兩輕重
小大最為折衷逺近便之命給事中歐陽詢撰其文并
書迴環可讀(通鑑通典云一錢重二銖半以下古秤比/今秤三之一則今錢為古秤之七銖以上)
(比古五銖則加/重二銖以上)　乾封元年鑄乾封泉寶錢徑一寸重
二銖六分一當十踰年而舊錢盡廢(通鑑/唐書)　天寶四載
以楊慎矜兼諸道鑄錢使(唐/志)　肅宗乾元元年經費不
足鑄錢使第五琦鑄乾元重寶錢徑一寸每緡重十斤
與開元通寶參用以一當十亦號乾元十當錢第五琦
為相復命絳州諸爐鑄重輪乾元錢徑一寸二分其文
亦曰乾元重寶背之外郭為重輪每緡重十二斤與開
元通寶並行以一當五十是時民間行三錢大而重稜
者亦號重稜錢法既屢易物價騰踊上元元年減重輪
錢以一當三十開元舊錢與乾元十當錢皆以一當十
典莊碾磑等先以實錢典者今以實錢贖先以虚錢典
者今以虚錢贖餘交易當用當十錢由是錢有虚實之
名(唐志/會要)　史思明據東都亦鑄得一元寶錢徑一寸四
分以一當開元通寶之百既而惡得一非長祚之兆改
其文曰順天元寶(唐/志)　乾元四年趙贊請採鄆州白銅
鑄大錢以一當十(會/要)　代宗即位乾元重寶錢以一當
二重輪錢以一當三而大小(按此下/係原缺)
　　　詳説(案此篇自泉布之設至利孔四散原/本脱佚今依文獻通考所引補正)
泉布之設乃是阜通財貨之物權財貨之所由生者考
之於古如管子論禹湯之幣禹以厯山之金湯以莊山
之金皆凶年故作幣救民之饑考之周官司市凡國有
凶荒則市無征而作布又考單穆公諫景王之説古者
天災流行於是量資幣權輕重作幣以救民以管子與
周禮單穆公之論觀夏商之時所以作錢幣權一時之
宜移民通粟者為救荒而設本非先王財貨之本處論
國用三年耕必有一年之食以三十年通制則有九年
之食以為財貨之盛三登曰太平王道之盛也以此知
古人論財貨但論九年之積初未嘗論所藏者數萬千
緡何故所謂農桑衣食財貨之本錢布流通不過權一
時之宜而已先有所謂穀粟泉布之權方有所施若是
無本雖積鏹至多亦何補盈虚之數所以三代以前論
財賦者皆以穀粟為本所謂泉布不過權輕重取之於
民所以九貢九賦用錢幣為賦甚少所謂俸禄亦是頒
田制禄君卿大夫不過以采地為多寡亦未嘗以錢布
為禄所以三代之人多地著不為末作蓋縁錢之用少
如制禄既以田不以錢制賦又自以穀粟布帛其間用
錢甚少所以錢之權輕惟凶年饑荒所以作幣先儒謂
金銅無凶年權時作此以通有無以均多少而已所以
三代之前論布泉者甚少到得漢初有天下尚自有古
意王公至佐吏以班職之髙下所謂萬石千石百石亦
是以穀粟制禄不過口算每人所納百餘年尚未以錢
布為重至武帝有事四方是時國用不足立告緡之法
以括責天下自此古意漸失錢幣方重大抵三代以前
惟其以穀粟為本以泉布為權常不使權勝本所以當
時地利既盡浮游末作之徒少後世此制壊以匹夫之
家藏鏹千萬與公上争衡亦是古意浸失故後世貢禹
之徒欲全廢此惟以穀帛為本此又却是見害懲艾矯
枉過直之論大抵天下之事所謂經權本末常相為用
權不可勝經末不可勝本若徒見一時游手末作之弊
欲盡廢之如此則得其一不知其二後世如魏文帝當
時天下盡不用錢貢禹之論畧已施行遂有濕穀薄絹
之弊反以天下有用之物為無用其意本要重穀帛反
以輕穀帛天下惟得中適平論最難方其重之太過一
切盡用及其廢之太過一切盡不用二者皆不得中然
三代以前更不得而考自漢至隋其泉布更易雖不可
知要知五銖之錢最為得中自漢至隋屢更屢易惟五
銖之法終不可易自唐至五代惟武徳時初鑄開元錢
最得其平自唐至五代惟開元之法終不可易論者蓋
無不此為當以此知數千載前有五銖復有開元最可
用何故論太重有所謂直百當千之錢論太輕則有所
謂榆莢三銖之錢然而皆不得中惟五銖開元銖兩之
多寡鼔鑄之精密相望不可易本朝初用開元為法其
錢皆可以久行自太宗以張齊賢為江南轉運務欲多
鑄錢自此變開元錢法錢雖多其精密俱不及前代本
朝張齊賢未變之前所謂太平錢尚自可見齊賢既變
法之後錢雖多然甚薄惡不可用當時務要得多不思
大體國家之所以設錢以權輕重本末未嘗取利論財
計不精者但以鑄錢所入多為利殊不知權歸公上鑄
錢雖多利之小者權歸公上利之大者南齊孔顗論鑄
錢不可以愛銅惜工若不惜銅則鑄錢無利若不得利
則私鑄不敢起私鑄不敢起則斂散歸公上鼓鑄權不
下分此其利之大者徒徇小利錢便薄惡如此姦民務
之皆可以為錢不出於公上利孔四散乃是以小利失
大利南齊孔顗之言乃是不可易之論或者自縁錢薄
惡後論者紛紛或是立法以禁惡錢或是惡錢為國賦
條目不一皆是不揣其本而齊其末若是上之人不惜
銅愛工使奸民無利乃是國家之大利帛布之法總而
論之如周如秦如漢五銖如唐開元其規或可以為式
此是錢之正也若一時之所鑄如後漢鑄大錢以平軍
市之財第五琦鑄乾元錢此是錢之權也如漢武帝以
鹿皮為幣王莽以龜貝為幣此是錢之蠧也或見財貨
之多欲得廢錢或見財貨之少欲得鼓鑄皆一時矯枉
之論不可通行者也若是權一時之宜如冦瑊之在蜀
創置交子此一時舉偏救弊之政亦非錢布經久可行
之制交子行之於蜀則可於他利害大段不同何故蜀
用鐵錢其大者以二十五斤為一千其中者以十三斤
為一千行旅賫持不便故當時之券會生於鐵錢不便
縁輕重之推移不可以挾持交子之法出於民之所自
為託之於官所以可行鐵錢不便交子却便今則銅錢
稍輕行旅非不可挾持欲行楮幣銅錢却便楮券不便
昔者之便今日之不便議者欲以楮幣公行參之於蜀
之法自可以相依而行要非經久之制今日之所以為
楮券又欲為鐵錢其原在於錢少或銷為銅器或邊鄙
滲漏或藏於富室今所論利害甚悉則利之用在於貿
易孔顗之論不惜銅愛工不計多寡此最的當推本論
之錢之為物饑不可食寒不可衣至於百工之事皆資
以為生不可缺者若是地方既盡穀帛有餘山澤之藏
咸得其利錢雖少不過錢重錢雖重彼此相權國家之
利亦孔顗之論要當尋古義識經權然後可也
　
　
　
　
　
　厯代制度詳説卷七
欽定四庫全書
　厯代制度詳説卷八　　　宋　吕祖謙　撰
　　荒政
　　　制度
饑旱帝曰棄黎民阻饑汝后稷播時百穀禹曰洪水滔
天浩浩懐山襄陵下民昏墊予乗四載隨山刋木暨益
奏庶鮮食予決九川距四海濬畎澮距川暨稷奏庶艱
食鮮食(並虞/書)　禹十年水湯七年旱而天下無菜色者
十年之後穀復收熟而陳積有餘(荀/子)　禱旱湯旱而禱
曰政不節與使民疾與何以不雨至斯極也宫室崇與
婦謁盛與何以不雨至斯極也苞苴行與讒夫興與何
以不雨至斯極也(荀/子)宣王承厲王之烈遇灾而懼側身
修行欲消去之天下喜於王化復行百姓見憂(詩雲/漢序)
蠲放太宰以九式均節財用三曰喪荒之式(式謂用財/之節度)
小宰以官府之六聨合邦治三曰喪荒之聨事六曰斂
弛之聨事(天官謂荒/政弛力役)均人掌均力政凡均力政以嵗上
下豐年則公旬用三日焉中年則公旬用二日焉無年
則公旬用一日焉凶札則無力政無財賦不收地守地
職不均地政(地官不收山澤及地税亦不平計地税也/非凶札之嵗當收税乃均之耳地守虞衡)
(之屬地職/農圃之屬)　漢文帝後六年夏大旱蝗弛山澤(本紀宣/帝本始)
(三年旱後漢章帝元年旱唐太宗貞觀元年旱𤣥/宗開元八年水旱憲宗元年九年旱並免租税)　東
晉元帝大興二年蝗饑詔去非急之務　南齊髙帝建
元中詔三吳遭水減田租　梁武大同五年詔南兖等
州饑放逋租宿債(南/史)　唐髙祖武徳七年初均田租庸
調法水旱虫霜為灾十損四以上免租損六以上免調
損七以上課役俱免(通鑑唐志水旱耗十之四者免其/租桑麻盡者免其調田耗十之六)
(者免租調耗七/者諸役皆免)降損膳夫掌王之食飲膳羞大荒則不
舉大禮則不舉(天/官)嵗凶年穀不登君膳不祭肺(禮食殺/牲則祭)
(先周人以肺不/祭肺則不殺也)馬不食穀馳道不除祭祀不縣(縣樂器/鐘磬之)
(屬/也)大夫不食梁士飲酒不樂(曲禮/下)　漢文帝六年大旱
蝗令諸侯無入貢賦減諸服御損郎吏員(本紀宣帝本/始二年唐太)
(宗貞觀元年並/以嵗饑減膳)　十二政大司徒以荒政十有二聚萬
民一曰散利二曰薄徵三曰緩刑四曰弛力五曰舍禁
六曰去幾七曰𤯝禮八曰殺哀九曰蕃樂十曰多昏十
有一曰索鬼神十有二曰除盜賊大荒大札(疫病/也)則令
邦國移民通財舍禁弛力薄徵緩刑(地/官)　賑䘏荒政一
曰散利(見/上)　小行人若國札喪則令賻補之若國凶荒
則令賙委之(秋/官)　漢文帝後六年大旱蝗發倉庾以賑
民(武帝元狩三年開郡國倉廩以賑民梁武建武六年/水旱令郡國廩給明帝永平十六年旱詔賜粟太宗)
(貞觀元年遣使賑饑𤣥宗開/元二十八年詔給不待報)　緩刑荒政三曰緩刑(見/上)
　士師若邦凶荒則以荒辯(鄭司農云辯讀為别救荒/之政十有二而士師别受)
(其教條元謂辯當為貶遭饑荒則/刑罰國事有所貶損作權時法也)之法治之糾守(糾守/備盜)
(賊/也)緩刑　後漢明帝永平十八年詔春旱理寃獄録輕
繫(章帝建初三年以旱理寃獄録輕繫唐太宗貞/觀三年以旱慮囚𤣥宗開元二年以旱慮囚)　流
移大司徒令邦國移民(移民備灾/就穀見上)　廩人凡萬民之食
食者人四鬴上也人三鬴中也人二鬴下也(此皆謂一/月食米也)
(六斗四/升曰鬴)若食不能人二鬴則令邦移民就穀(地/官)　漢髙
帝令饑民就食蜀漢(武帝元狩三年山東水令民就食/江淮又徙貧民於關以西及充朔)
(方以南新秦中七十餘萬口衣食皆仰給縣/官後漢章帝建初八年詔牛疫民徙者聴)　移用大
司徒通財(見/上)士師若邦凶荒令移民通財　漢武帝元
鼎二年詔曰今水潦移於江南方下巴蜀之粟致之江
陵　宣帝本始四年嵗不登民以車船載穀入關毋得
用傳(並本/紀)　唐𤣥宗開元二年禁閉糴備荒遺人掌縣
都之委積以待凶荒(地官少曰/委多曰積)倉人掌粟入之藏有餘
則藏之以待凶嵗而頒之(地/官)　三年耕必有一年之食
九年耕必有三年之食以三十年之通雖有凶旱水溢
民無菜色(王/制)　漢賈誼説文帝曰積貯者天下之大命
也今敺民而歸之農皆著其本使天下各食其力末技
游食之民轉而縁南畆則蓄積多而人樂其所矣上感
誼言詔開籍田躬耕以勸百姓(漢/志)漢文帝十二年晁錯
言募天下入粟縣官得以拜爵除罪(漢/志)董仲舒説武帝
詔關中種宿麥(漢本紀元符三年遣謁/者勸有水灾郡種宿麥)疾疫司救凡嵗
時有天患民病則以節巡國中及郊野而以王命施惠
(地/官)　司市國凶荒札喪則市無徵而作布(地官金銅無/凶年因物貴)
(大鑄錢/以饒民)　漢武帝元狩四年有司言徙關東貧民用度
不足請收銀錫造白金及皮幣以足用　漢宣帝元康
二年詔天下疾疫令毋出今年租(並漢/書)　火灾大宗伯
以禬禮哀圍敗(春官同盟者會合財貨以更其所喪春/秋襄三十年冬會于澶淵宋灾故是其)
(類/)　大行人致禬以補諸侯之灾(秋/官)　漢章帝建初六
年㢘范遷蜀郡太守舊制禁民夜作防火灾范但嚴使
儲水而已百姓以為便(通鑑/本傳)　水灾漢成帝河平四年
遣光祿大夫博士嘉等行舉瀕河之郡水所毁傷振貸給
槥櫝𦵏埋已𦵏與錢二千避水他郡國所在食之　借
貸甫田我取其陳食我農人自古有年(周小雅箋云倉/廩有餘民得賒)
(貰取食之所以/紓官之蓄滯)　漢宣帝本始四年詔曰今嵗不登遣
使者振貸困乏丞相以下入穀助貸貧民(本/紀)　捕蝗大
田去其螟螣及其蟊賊無害我田穉田祖有神秉畀炎
火(周小雅食心曰螟食葉曰螣食根曰蟊食/節曰賊箋此四虫者常害田中之穉禾)　唐太宗
貞觀二年吞蝗曰朕為民受灾何疾之避(通鑑唐書𤣥/宗開元二年)
(大蝗姚崇奏遣御史/督州縣捕而瘞之)　勸分魯僖公三十一年夏大旱
欲焚巫尫臧文仲曰非旱備也修城郭貶食省用務穡
勸分有無相濟此其務也　漢武帝元狩二年渾邪等
降縣官費衆貧民大徙無以盡贍卜式持錢三十萬與
河南太守以給徙民上乃召拜式為中郎以風百姓(卜/式)
(傳/)　平糴管仲相威公通輕重之權曰嵗有凶穰故穀
有貴賤令有緩急故物有輕重民有餘則輕之故人君
斂之以輕民不足則重之故人君散之以重凡輕重斂
散之以時則準平使萬室之邑必有萬鍾之藏藏鏹千
萬千室之邑必有千鍾之藏藏鏹百萬春以奉耕夏以
奉耘耒耜器械種饟糧食必取贍焉故大賈蓄家不得
豪奪吾民矣(漢/志)　威公問管子曰終身有天下而勿失
有道乎對曰守國者守穀而已某縣之壤廣若干某縣
之壤狹若干則必積委幣(委蓄也各於州縣里蓄積錢/幣所謂萬室之邑必有萬鍾)
(之藏藏鏹千萬千室之邑/必有千鍾之藏藏鏹百萬)於是州縣里受公錢(公錢即/委積之)
(幣/)秋國穀去三之一(去減也/丘吕切)君下令謂郡縣屬大夫里
邑皆藉粟入若干穀重一也以藏於上者(一其穀價/而收藏之)國
穀三分則二分在上矣(言先貯幣於郡邑當秋時下令/收糴也則魏李悝行平糴之法)
(蓋出於此今言去三之/一者約中熟為準耳)　魏李悝為魏文侯作盡地力
之教曰糴甚貴傷民(謂士工/商也)甚賤傷農善平糴者必謹
觀嵗有上中下熟上熟其收自四餘四百石(上嵗百畆/收百五十)
(石今大熟四倍收六百石計民食終嵗長/四百石官糴三百石此為糴三捨一也)中熟自三餘
三百石(自三四百五十石也終嵗長三百石/官糴二百石此為糴二而捨一也)下熟自倍
餘百石(自倍收三百石終嵗長百石官糴其五/十石云下熟糴一謂中分百石之一)小饑則
收百石(平嵗百畆之收百五十石今/小饑收百石收三分之二也)中饑七十石(收二/分之)
(一/)大饑三十石(收五分/之一)故大熟則上糴三而捨一中熟
則糴二下熟則糴一使民適足價平則止小饑則發小
熟之所斂中饑則發中熟之所斂大饑則發大熟之所
斂而糶之故雖遇饑饉水旱糴不貴而民不散取有餘
而補不足也行之魏國國以富强(並漢/志)　常平漢宣帝
五鳳四年五月大司農中丞耿夀昌請令邊郡皆築倉
以穀賤時增其價而糴以利農穀貴時減價而糶名曰
常平倉以給北邊省轉漕民便之(漢志元帝初元五年/罷後漢明帝永平五)
(年置晉武帝大始二年立後魏大和二十年置隋文帝/開皇三年陜州置唐髙祖武徳元年置常平監五年廢)
(太宗貞觀十三年於洛陽相幽徐齊并秦蒲州置髙宗/永徽六年京東西市置𤣥宗開元七年敕關内隴右河)
(南河北五道及荆揚襄益州並置徳宗建中元年趙贊/請於兩都江陵城成都揚汴蘇洪置納其䇿宋朝淳化)
(三年置景徳三年秋京西河北河東陜西淮南兩浙置/天僖四年詔益梓利䕫州荆湖南北廣東西南路並置)
　唐天寶八載天下常平置四百六十萬二千二百二
十石　廣惠倉嘉祐三年詔置天下廣惠倉初樞密院
使韓琦請罷鬻諸路户絶田募人承佃以夏秋所輸之
課給在城老幼疾病之不能自存者既建倉仍詔逐路
提㸃刑獄司専領之嵗終其所輸納上三司十萬户以
上留一萬石七萬户八千石五萬户六千石三萬户四
千石二萬户三千石萬户二千石不滿萬户一千石有
餘則許鬻之(熙寜二年廣惠倉轉易散/青苗四年詔賣廣惠倉田)　青苗熙寧二
年制置三司條例司言乞令河北京東淮西轉運司施
行常平廣惠倉出納及預散之法廣惠倉斛斗除依條
合支老疾乞丐人據數量留其餘並令常平倉監官通
管一般轉易其兩倉見錢依陜西出俵青苗錢例每於
夏秋未熟以前召人户請領令隨税送納斛斗内有願
請本色斛斗或納時價貴願納見錢皆聴仍於京東淮
南河西三路先行此法措置(熙寧三年詔極邊/罷散支青苗錢)　義倉
北齊制每人出懇租二石義租五斗懇租送臺義租納
郡以備水旱河清中令諸州郡皆别置富人倉初立之
日准所領中下户口數得一年之糧逐當州穀價賤時
斟量割當年義租充入穀貴下價糶之賤則還用所糶
之物依價糴貯(隋開皇五年詔州縣置唐髙祖武徳元/年置社倉太宗貞觀二年立𤣥宗開元)
(二十五年定立畆税二升以為義倉徳宗時韋倫請為/義倉宋朝建隆四年詔州縣置乾徳四年罷慶厯元年)
(立五年罷熙/寧二年並廢)　唐天寶八載天下義倉六千三百一十
七萬七千六百六十石　惠民倉淳化二年令諸州惠
民倉遇糴稍貴減價以糶貧民每人不過一斛(咸平二/年於福)
(建/置)　蔽匿後漢殤帝延平元年敕郡國水旱覆蔽灾害
今後将糾其罰(本紀晉張駿境内饑穀貴譚詳請出穀/與百姓秋徵三倍隂據諫不可因人之)
(饑以要三倍唐貞元十四年民請蠲租京兆尹韓皋府/帑已空奏不取實事聞貶撫州司馬十九年李實言今)
(嵗雖旱而禾苗甚美由是租税皆不免韓愈上疏以京/畿百姓窮困應今年税錢請俟來年麥蠶愈坐貶咸通)
(十年陜民訴旱觀察使崔蕘指庭樹曰此尚有葉何旱/之有杖之民怒故作亂逐蕘杜悰鎮淮南時旱民至漉)
(漕渠遺米自給取陂澤茭蒲實/皆盡悰更表以為祥由是罷免)　代宗大厯十二年秋
霖損稼渭南令劉澡稱縣境苗獨不損上曰霖雨溥博
豈特渭南獨無更命御史朱殷視之損三千餘頃上嘆
曰縣令字人之官不損猶應言損乃不仁如是乎貶澡
南浦尉(通/鑑)　徳宗貞元八年河南北江淮等州大水陸
贄請遣使賑撫上曰聞所損殊少贄奏曰流俗多徇諂
諛揣所悦意則侈其言度所惡聞則小其事制備失所
常病於斯又曰所費者財用所收者人心(通/鑑)　憲宗元
和七年上謂宰相曰卿軰屢言淮浙去嵗水旱近有御
史自彼還言不至為災李絳對曰御史欲為奸諛以悦
上意耳上曰國以人為本聞有災當急救之豈可復疑
之耶命速蠲其租(通/鑑)　不賑救唐太宗謂王珪曰隋開
皇十四年大旱文帝不許賑給而令百姓就食山東比
至末年天下儲積可供五十年煬帝恃其富饒侈心無
厭卒亡天下(通/鑑)　隋煬帝大業二年置洛口倉於鞏東南
原上築倉穿三千窖窖八千石置回洛倉於洛陽北穿
三百窖大業十二年民饑吏皆畏法莫敢賑救李密襲
興洛倉破之開倉恣民所取老弱襁負道路相屬總編
賑救小行人禮喪凶荒厄貧一書每國辨異之以反命
於王(秋/官)　古者國有凶荒則殺禮而多昏會男女之無
夫家者所以育人民也(衛詩/有狐)　王莽末年民愈貧困常
苦枯旱穀價翔貴北邊及青徐地人相食雒陽以東米
石二千莽遣三公将軍開東方諸倉賑貸窮乏分遣大
夫謁者教民煮木為酪酪不可食流民入關者數十萬
人置養贍宫以廩之吏盜其廩饑死者十七八　光武
建武七年詔往嵗水旱人用困乏命郡國有穀者給廩
二千石勉加撫循無令失職(本/紀)　後漢桓帝永興二年
詔五穀不登其令所傷郡國種蕪菁以助人窘(本/紀)　魏
文帝黄初三年冀州蝗民饑使杜畿開倉賑之　孫權
赤烏二年民饑詔開倉廩賑之　晉武帝泰始五年青
徐兖州水遣使賑恤　晉惠帝永熙八年關中饑洛陽
天水等六郡民流移就穀入漢川者數萬家推李特行
鎮北大将軍入據廣漢(通/鑑)　後魏孝文太和十一年大
旱牛疫有以馬驢及槖駝供耕詔聴民就豐行者十五
六道路給糧至所在三長(古者五家立鄰長五鄰立/一里長五里立一黨長)贍
養之(後魏/志)　宋文帝元嘉十二年水以米穀賜五郡
北齊文宣帝乾明元年詔河南等九州虫水傷稼遣使
賑䘏　後周司倉掌辨九穀之物以量國用足蓄其餘
以待凶荒不足則止餘用(通/典)　陳文帝天嘉五年令民
送義租納郡以備水旱　唐太宗貞觀元年關中饑米
斗直絹一匹二年天下蝗三年大水上勤而撫之未嘗
嗟怨是嵗天下大稔流散者咸歸鄉里米斗不過三四
錢(通鑑/四年)　髙宗儀鳳二年詔以河南北旱遣御史中丞
崔謐等分道存問賑給侍御史劉思立上疏以為今麥
秀蠶老農事方殷敕賜撫巡人皆竦忭忘其家業冀此
大恩聚集叅迎妨廢不少既縁賑給頒立簿書本欲使
安存更成煩擾望且委州縣賑給待秋深務閑出使襃
貶疏奏謐等遂不行(通/鑑)　富鄭公自鄆移青會河朔大
水民流京東公以為從來賑救當聚之州縣人既猥多
倉廩不能供散以粥飯欺弊百端由此人多餓死死者
氣薰蒸疾疫隨起居人亦致病斃是時方春野有青菜
公出榜要路令饑民散入村落擇所部豐稔者三州勸
民出粟得十五萬斛益以官廩隨所在貯之各因坊村
擇寺廟及公私空屋又因山巖為構屋以處流民富民
不得陂澤之利分遣寄居閑官往主其事間有健吏募
流民中曾有為吏胥走𨽻者皆給其食令供簿書給納
守禦之役借民倉以貯擇地為場掘溝為限與流民約
三日一支出納之詳亦如官府公推其法於境内吏之
所至手書酒炙之饋日至人人忻戴為之盡力比麥熟
人給路糧遣歸餓死者無幾為大塚𦵏之謂之業塚其
間强壯堪為禁卒者募數千人奏乞撥充諸軍自是天
下流民處多以青州為法
　　　詳説
荒政條目始見於黎民阻饑舜命棄為后稷播時百穀
其詳見於生民之詩到得後來如所謂禹之水湯之旱
民無菜色其荒政制度不可考及至成周自大司徒以
荒政十有二聚萬民其詳又始錯見於六官之書然古
者之所謂荒政以三十年之通制國用則有九年之蓄
遇嵗有不登為人主者則貶損減省喪荒之式見於小
行人之官禮喪凶荒厄窮為一書當時天下各自有廩
藏所遇凶荒則賑發濟民而已當時措置與後世不同
所謂移民平糴皆後世措置且自周論之太宰以九式
均節財用三曰喪荒之式又遺人掌縣都之委積以待
凶荒而大司徒又以薄征散利凡諸侯莫不有委積以
待凶荒凶荒之嵗為符信發粟賑饑而已當時斂散輕
重之式未嘗備侯甸男衛皆有饋遺不至於穀價翔踊
如弛張斂散之權亦不須講惟到春秋戰國王政既衰
秦饑乞糴於晉魯饑乞糴於齊嵗一不登則乞糴於鄰
國所謂九年之制度已自敗壊管子輕重一篇無慮千
百言不過君民互相攘奪收其權於君上已非君道所
謂荒政一變為斂散輕重先王之制因壊到後來斂散
輕重之權又不能操所以啟奸民幸凶年以謀禍害民
轉死於溝壑至此一切急迫之政五代括民粟不出粟
者死與斂散輕重之法又殆數等大抵其法愈壊則其
術愈粗論荒政古今不同且如移民易粟孟子特指為
茍且之政已非所以為王道秦漢以下却謂之善政漢
武帝詔令水潦移於江南方下巴蜀之粟致之江陵唐
西都至嵗不登關中之粟不足以供萬乗荒年則幸東
都自髙祖至於明皇不特移民就粟其在髙宗時且有
逐糧天子之語後來𤣥宗溺於可安不出長安以此論
之時節不同孟子所謂茍且之政乃後世所謂善政且
三十年之通制國用須必世百年而可行亦未易及此
後之有志之士如李悝之平糴法雖非先王之政豐年
收之甚賤凶年出之賑饑此又思其次之良規到得平
糴之政不講用一切趣辦之政君子不幸遇凶荒之年
不得已而講求要之非常行(按此篇自要之非常行句/下原本全脱今依文獻通)
(考補/正)使常糴之法常行則穀價不貴四民各安其居不
至於流散各可以自生養至於移民移粟不過以饑殍
之養養之而已若設糜粥其䇿又其下者大抵荒政統
而論之先王有預備之政上也使李悝之政修次也所
在蓄積有可均處使之流通移民移粟又次也咸無焉
設糜粥最下也雖然如此各有差等有志之士隨時理
會便其民戰國之時要論三十年之通計此亦虚談則
可以行平糴之法如漢唐坐視無策則移民通財雖不
及先王亦不得不論又不得已而為糜粥之養隨所寓
之時就上面措置得有法亦可大抵論荒政體統如此
今則所論可行者甚多試舉六七條且如漢載粟入關
中無用傳後來販粟者免税此亦可行之法此法一行
米粟流通如後世勸民出粟散在鄉里以田里之民令
豪户各出穀散而與之此一條亦可行又如富鄭公在
青州處流民於城外所謂室廬措置種種有法當時寄
居游士分掌其事不以吏胥與於其間又如趙清獻公
在會稽不減穀價四方商賈輻輳此一條亦是可行之
法凡六七條皆近時可舉而行者自此推之不止六七
條亦見厯世大綱須要參酌其宜於今者大抵天下事
雖古今不同可行之法古人皆施用得遍了今但則舉
而措之而已今所論荒政如平糴之政條目尤須講求
自李悝平糴至漢耿夀昌為常平倉元帝以後或廢或
罷到宋朝遂為定制仁宗之世漢魏公請罷鬻沒官之
田募人承佃為廣惠倉散與鰥寡孤獨慶厯嘉祐間既
有常平倉又有廣惠廣濟倉賑恤所以仁宗徳澤洽於
民三倉蓋有力至王荆公用事常平廣惠量可以支給
盡糶轉以為錢變而為青苗取三分之息百姓遂不聊
生廣惠之田賣盡雖得一時之利要之竟無根柢元祐
間雖復章惇又繼之三倉又壊論荒政者不得不詳考
　
　厯代制度詳説卷八
欽定四庫全書
　厯代制度詳説卷九　　　宋　吕祖謙　撰
　　田制
　　　制度
井田小司徒乃經土地而井牧其田野九夫為井四井
為邑四邑為丘四丘為甸四甸為縣四縣為都以任地
事而令貢賦凡税斂之事　受田大司徒凡造都鄙制
其地域而封溝之以其室數制之不易之地家百畆一
易之地家二百畆再易之地家三百畆　民受田上田
夫百畆中田夫二百畆下田夫三百畆嵗耕種者為不
易上田休一嵗者為一易中田休二嵗者為再易下田
三嵗更耕之自爰其處農民户人已受田其家衆男為
餘夫亦以口授田如比士工商家受田五口乃當農夫
一人此謂平土可以為法者也若山林藪澤原陵淳鹵
之地各以肥磽多少為差民年二十受田六十歸田七
十以上上所養也十嵗以下上所長也十一以上上所
强也　任田載師掌任土之法以㕓里任國中之地以
場圃任園地以宅田士田賈田任近郊之地以官田牛
田賞田牧田任逺郊之地以公邑之田任甸地以家邑
之田任稍地以小都之田任縣地以大都之田任畺地
　代田武帝末年悔征伐之事乃封丞相田千秋為富
民侯下詔曰方今之務在於力農以趙過為搜粟都尉
過能為代田一畆三甽嵗代處古法也后稷始甽田以
二耜為耦廣尺深尺曰甽長終畮一畮三甽一夫三百
甽而播種於甽中其耕耘下種田器皆有便巧率十二
夫為田一井一屋故畆五頃用耦犂二牛三人一嵗之
收常過縵田畮一斛以上善者倍之過使教田太常三
輔大農置工巧奴與從事為作田器二千石遣令長三
老力田及里父老善田者受田器學耕種養苗狀民或
苦少牛無以趨澤故平都令光教過以人輓犂過奏光
以為丞教民相與庸輓犂率多人者田日三十畆少者
十三畮以故田多墾闢過試以離宫卒田其宫壖地課
得穀多其旁田畆一斛以上令命家田三輔公田又教
邊郡及居延城是後邊城河東𢎞農三輔太常民皆便
代田用力少而得穀多名田漢武帝時董仲舒説上
曰秦用商鞅之法改帝王之制除井田民得買賣富者
田連阡陌貧者無立錐之地又専川澤之利筦山林之
饒荒淫越制踰侈以相髙邑有人君之尊里有公侯之
富小民安得不困漢興循而未改井田法雖難猝行宜
少近古限民名田以贍不足塞兼并之路鹽鐵皆歸於
民去奴僕除専殺之威薄賦斂省徭役以寛民力然後
可善治也仲舒死後功費愈甚天下虚耗人復相食哀
帝即位師丹輔政建言古之聖王莫不設井田然後治
乃可平今累世承平豪富吏民貲數鉅萬而貧民愈困
蓋君子為政貴因循而重改作然所以有改者将以救
急也亦未可詳宜畧為限天子下其議丞相孔光大司
空何武奏請諸侯王列侯皆得名田國中列侯在長安
公主名田縣道及關内侯吏民名田皆無過三十頃諸
侯王奴婢二百人列侯公主百人關内侯吏民三十人
期盡三年犯者沒入官時田宅奴婢賈為減賤丁傅用
事董賢隆貴皆不便也詔書且須後遂寢不行　公田
孝宣地節三年詔曰郡國宫館勿復修治流民還鄉者
假公田貸種食孝元初元元年以三輔太常郡國公田
及苑可省者振業貧民江海陂湖園池屬少府者以假
貧民勿租賦　王田王莽更名天下田曰王田奴婢曰
私屬皆不得買賣其男口不滿八而田過一井者分餘
田與九族鄉里犯令法至死制度不定吏縁以為奸天
下敖敖然陷刑者衆後三嵗莽知民愁下詔諸食王田
及私屬皆得買賣勿拘以法　均田後魏孝文太和元
年三月詔曰去年牛疫死大半今東作既興人須肄業
有牛者加勤於常嵗無牛者倍傭於餘年一夫制理四
十畆中男二十畆無令人有餘力地有遺利時李安世
上疏曰今雖桑井難復宜更均量審其經術令分藝有
準力業相稱細民獲資生之利豪右靡餘地之盈帝深
納之均田之制起於此矣九年下詔均給天下人田諸
男十五以上受露田四十畆婦人二十畆　後周文帝
霸政之初創置六官司均掌田里之政令分田數以定
田畆　隋開皇中發使四出均天下田　口分永業田
北齊武成帝河清三年詔令男子十八受田輸租調二
十充兵六十免力役六十六退田免租調京師四面諸
方之外三十里之内為公田受公田者三縣為遷户執
事官一品以下逮於羽林武賁各有差其外畿郡華人
官第一以下羽林武賁以上各有差執事及百姓請墾
田者名為永業田　隋文帝令自諸王以下至於都督
皆給永業田各有差多者至百頃少者至三十頃其丁
男中男永業露田皆遵後齊之制　唐授田之制男年
十八以上者田一頃其八十畆為口分二十畆為永業
老及篤疾廢疾者人四十畆寡妻妾三十畆當户者增
二十畆皆以二十畆為永業其餘皆口分永業之田樹
榆棗桑及所宜之木皆有數田多可以足其人者為寛
鄉少者為狹鄉受田減寛鄉之半其地有薄厚嵗一易
者倍授之寛鄉三易者不倍授工商者寛鄉減半狹不
給凡庶人徙鄉及貧無以𦵏者許賣世業田自狹鄉而
徙寛鄉者得并賣口分田已賣者不復授死者收之以
授無田者
　　　詳説
天下之事不知而不行者其害淺知之而不得行者其
害深夫天下大利或藏於隠微之中智者不能謀勇者
不能斷出於天下思慮之所不及此雖有堯舜之君禹
稷之臣猶必有所待於其後何者不知而不可强行也
舉天下之事智者能謀之勇者能斷之而儒者又世守
之非必堯舜禹稷之君臣而能行之然而有不得焉者
是可嘆也永惟厯代之田制上古有井田漢有限田名
田教代田建武之際有度田晉有占田後魏有露田齊
有給受田而唐有口分世業之田其法制或詳或略其
行之或逺或近其利或厚或薄然大要以為田之制在
上而惟其不知而不行之茍其知矣則未有不可行者
也今世學者坐而言田制然天下無在官之田而賣易
之柄歸之於民則是舉今之世知均田之利而不得為
均田(按此下/原缺)
　
　
　
　
　
　
　
　
　
　
　
　厯代制度詳説卷九
欽定四庫全書薈要
　厯代制度詳説卷十　　　宋　吕祖謙　撰
　　屯田
　　　制度
北邊屯田漢文帝時晁錯言曰逺方之卒守塞一嵗而
更不知敵人之能不如選常居者家室田作且以備之
以便為之髙城深壍中周虎落(虎落者以竹蔑/相連遮落者也)先為室
屋具田器乃募罪人及免徒復作令居之不足募民之
欲往者賜髙爵復其家予冬夏衣廩食能自給而止上
從其言募民實塞下錯復言古之徙逺方也相其隂陽
之和嘗其水泉之味審其土地之宜先為築室家有二
堂二内門户之閉置器物焉為置醫巫以救疾病所以
使民樂其處也(晁錯/傳)西域屯田漢武帝征和二年搜粟
都尉桑𢎞羊與丞相御史奏言輪臺東捷枝渠犂有溉
田五千頃以上可遣屯田卒置校尉三人分䕶上乃下
詔深陳既往之悔曰遣卒逺田輪臺欲起亭隧是擾勞
天下非所以優民也朕不忍聞(渠犂/傳)　漢昭帝元鳯四
年樓蘭尉屠耆請天子曰國中有伊循城其地肥美願
漢遣一将屯田積穀於是漢遣司馬一人吏士四十人
田伊循以鎮撫之(通鑑/漢書)　漢宣帝地節二年漢遣侍郎
鄭吉司馬熹将免刑罪人田渠犂積穀欲攻車師至秋
收穀吉熹發兵擊車師車師降有詔還田渠犂車師後
車師遣騎來擊田者漢公卿議以道逺煩費可且罷車
師田者吉乃得歸化三校尉屯田其後置戊己校尉屯
田居車師故地(西/漢)　永平十六年明帝北征匈奴取伊
吾廬地(今在伊州/伊吾縣也)置宜和都尉以屯田遂通西域章帝
建初二年復罷屯田伊吾(後/漢)　和帝永元二年擊伊吾
破之三年班超定西域復置戊己校尉(後/漢)　隴右屯田
漢昭帝始元二年詔發習戰射士詣朔方調故吏將屯
田張掖郡(通典/漢書)　漢宣帝神爵元年先零畔逆他種刼
掠背叛趙充國至金城計欲以威信招降罷騎兵屯田
以待其敝上奏曰臣所将吏士調度甚廣計度臨羌東
至浩亹羌中故田及公田民所未墾可二千頃以上其
間郵亭多壊敗者臣前部士入山伐林木六萬餘枚在
水次臣願罷騎兵留步兵萬二百八十一人用穀月二
萬七千三百六十三斛鹽三百八斛分屯要害處氷解
漕下繕鄉亭浚溝渠治隍陿以西道橋七十所令可至
鮮水左右田事出賦人二十畆至四月草生發郡騎及
屬國車騎各千就草為田者遊兵以充入金城郡益積
蓄省大費今司農所轉穀至者足支萬人一嵗食上報
曰即如将軍之計羌當何時伏誅充國乃條不出兵留
田便宜十二事宜留屯田得十二便出兵失十二利上
復報曰將軍熟計充國奏曰臣今留步士屯田地勢平
易多髙山逺望之便部曲相保為壍壘木樵校聨不絶
便兵弩飭鬬其烽火幸通勢及并力以逸待勞兵之利
也充國奏每上輒下公卿議臣初是充國計者什三中
什五最後什八魏相言臣任其計必可用上於是報充
國嘉納之明年五月羌降者三萬一千二百人遺脱不
過四千人請罷屯田遂振旅而還(通/鑑)　後漢和帝永元
十四年安定降羌燒何種反曹鳳請廣設屯田隔塞羌
人交關之路及省委輸之役上乃擢鳳為金城西部都
尉後增廣屯田列屯夾河合三十四部其功垂立會永
初中諸羌叛乃罷(通/鑑)　南邊屯田漢元帝初元三年詔
曰珠崖背叛議者之言狐疑避難則守屯田通於時變
則憂萬民夫萬民之饑餓與逺蠻之不討危孰大焉其
罷珠崖郡(通/典)　荆襄屯田後漢光武建武四年劉隆討
李憲憲平遣隆屯田武當(漢/書)　晉武泰始五年帝有滅
吳之志以羊祜都督荆州鎮襄陽減戍邏(郎估反/游兵也)之卒
以墾田八百餘頃其始至也軍無百日之糧及其季年
乃有十年之積(通/鑑)關陜屯田光武建武六年王霸屯田
新安(後/漢)　蜀建興十二年諸葛亮屯五丈原以前者數
出皆以運糧不繼使巳志不伸乃分兵屯田為久駐之
計耕者雜於渭濵居民之間而百姓安堵軍無私焉(通/鑑)
　唐徳宗建中初楊炎請屯田豊州發關輔民鑿陵陽
渠嚴郢習朔邊利病即奏舊屯肥饒地今十不墾一水
田甚廣力不及而廢若發二京關輔民浚豐渠營田擾
而無利請以内苑蒔稻驗之秦地膏腴田上上耕者皆
畿人月一代功甚易臣猶恐終嵗穫不酬費況二千里
發人出塞而嵗一代乎是虚畿甸事空徭也郢又言五
城舊屯地至廣請以鑿渠糧俾諸城夏貸冬輸取渠工
布帛給田者令據直轉谷則關輔免調發而諸城闢田
炎不許(嚴郢/傳)　唐憲宗元和中振武軍饑宰相李絳請
開營田可省度支漕運及絶和糴欺隠憲宗稱善乃以
韓重華為振武京西營田和糴水運使起代北墾田三
百頃出贓罪吏九百餘人給以耒耜耕牛假種糧使償
所負粟一嵗大熟因募人為十五屯每屯百三十人耕
百頃就髙為堡東起振武西逾雲州極於中受降城凡
六百餘里列柵二十墾田三千八百餘里嵗收粟二十
萬石省度支錢二十餘萬緡重華入朝奏請益開田五
千頃法用人七千可以盡給五城會李絳已罷後宰相
持其議而止(唐食/貨志)　河南屯田後漢獻帝建安元年中
平以來天下亂離民棄農業諸軍並起率乏糧穀無終
嵗之計羽林監棗祗及韓浩請建置屯田曹操從之以
祗為屯田都尉以騎都尉任峻為典農中郎将募民屯
田許下(今潁州郡/許昌縣也)得穀百萬斛於是州郡例置田官所
在積穀倉廩皆滿故操征伐四方無運糧之勞遂能兼
并羣雄軍穀之饒起於祗而成於峻魏武故事載令曰
孤定許當興立屯田時議者皆言當計牛輸穀佃科以
定施行後棗祗白以為僦牛輸穀大收不增穀有水旱
灾除大不便反覆來説孤猶以為當如故祗猶執之孤
不知所從使與荀令君議之時故軍祭酒侯聲云如祗
議於官便於客不便以疑令君祗猶自信還白執分田
之術孤乃然之使為屯田都尉其時嵗則大收後遂因
此大田豐足軍用(魏志/通鑑)淮南屯田漢獻帝建安十四年
秋七月曹操引水軍自渦入淮出肥水軍合肥開芍陂
屯田(通/鑑)　魏齊王芳正始四年司馬懿督諸軍伐吳時
欲廣田蓄穀為滅賊資使鄧艾行陳項以東至夀春艾
以為良田水少不足以盡地利宜開河渠引水澆溉又
通漕運之道乃著濟河論以諭其指又以為昔破黄巾
因為屯田積穀於許都以制四方今以三隅既定事在
淮南每大軍征舉運兵過半功費鉅億陳蔡之間上下
田良可省許昌左右諸稻田并水東下令淮北屯二萬
人淮南三萬人十二分休常有四萬人且田且守水豐
常收三倍於西計除衆費嵗完五百萬斛以為軍資六
七年間可積三千萬斛於淮上此則十萬之衆五年食
也以此乗吳無往而不克矣懿如艾計遂北臨淮水自
鍾離西南横石以西盡泚水四百里五里置一營營六
十人且佃且守兼修廣淮陽百尺二渠上引河流下通
淮潁大理諸陂於潁南北穿渠三百餘里溉田二萬頃
淮南淮北皆相連接自夀春到京師農官兵田雞犬之
聲阡陌相屬每東南有事大軍興衆泛舟而下達於江
淮資食有儲而無水害艾所建也(通典/晉志)　宋文帝元嘉
二十三年魏人冦兖青冀三州殺掠甚衆帝以咨訪羣
臣御史中丞何承天上安邊論曰今若欲追蹤衛霍自
非大田淮泗内實青徐使民有贏儲野有積穀然後發
精卒十萬一舉蕩平則不足為也(通/鑑)　江南屯田吳孫
權黄武五年陸遜以所在少穀表令諸将增廣農畆權
報曰甚善今孤父子親自受田軍中八牛以為四耦雖
未及古人亦欲與衆均等其勞也(吳志/通鑑)　河北屯田晉
武帝咸寧元年十二月詔曰出戰入耕雖自古常然事
力未息未嘗不以戰士為念也今以鄴奚官奴婢著新
城代田兵種稻奴婢各五十人為一屯屯置司馬使皆
如屯田法(晉/志)　營田隋開皇三年於河西勒百姓立堡
營田(隋/志)　唐開元年復營州以姜師度為營田度支使
使開屯田八十餘所　唐開軍府以捍要衝因隙地置
營田天下屯總九百九十二司農寺每屯三頃州鎮諸
軍每屯五十頃水陸腴瘠播殖地宜與其功庸煩省皆
決於尚書省苑内屯以善農者為屯官屯副御史巡行
莅輸上地五十畆瘠地二十畆稻田八十畆則給牛一
諸屯以地之良薄嵗之豐凶為三等其民田嵗穫多少
取中熟為率凡屯田收多者襃進之開元二十五年詔
屯官敘功以嵗豐凶為上下鎮戍地可耕者人給十畆
以供糧方春屯官巡行謫作不時者天下屯田收穀百
九十餘萬斛(食貨/志)　唐文宗太和末王起奏立營田後
黨項大擾河西邠寧節度使畢諴亦募士開營田嵗收
三十萬斛省度支錢數百萬緡(食貨/志)　國朝諸路惟襄
定唐三州有營田務知州並兼制置營田使或營田事
通判亦同領其事而河北轉運使兼西路招置營田使
河東轉運使兼東路招置營田使(會/要)　端拱二年以陳
恕為河北東路招置營田使欲大興營田宋興當雍熙
之間敵人累為邊害天子念守兵嵗廣於是方田之法
自此始是後開易水疏雞距修鮑河之利邊屯以次立
矣乃遣議臣東出宿亳夀春西出許潁轉陳蔡之間至
襄鄧得田可治者三十二萬頃欲修耕屯之業度其功
用天子尤意嚮之而任事者破壊其計故功不立(曾南/豐集)
　　　詳説
入敵境為國守取敵地為國圉者古人之所以置屯也
斥地與敵守内虚外以常為變以易為難今世之不得
守兵也善為國者豈固幸天下之多事必入敵境取敵
地而守之因間出竒而後可以為功哉天下有道守在
四裔諸侯有道守在四鄰此善守之喻也當漢唐之盛
拓大蠻貊無田之地砂磧蒼莽之中置將屯兵以守其
間而耐事忍辱志於功名者或厯數十年之逺勵敕吏
士以必死守之若此者宜非仁人之所願矣自孫氏東
晉相承為南北之成勢犬牙所入尺寸之地必争焉故
彼得而强此失而弱國家之輕重視其屯戍之善否而
其人亦有隨其當世卓然能以功名自見而號為善守
者彼此之必争勢之所不能已則惟仁人志士豈容有
捨之而不論者乎方天下之無事守於邊境不足守之
地因間出竒以為功者非也有事而欲處之以無事無
事而卒不免憂其有事守内虚外以易為難是尤非也
今淮之内守者為建康襄之内守者為丹陽漢之内守
者為鄂渚而浙之為内守者行都是也天下固不當有
防内地置重兵而謂之守者也敵人窺視兵革四起疆
埸之間朝秦暮楚曰守可也委長淮之扞蔽弱襄漢之
鎮撫或自庭而堂自堂而室守之可乎敵之通好久矣
聘使往來玉帛交贄而吾重兵於江漢之上流教戰擊
柝夜不解甲而寐惴惴然常若敵人之在傍自以為無
難於此矣將有驕心士有徳色數日以待賞少不滿其
意則怨且怒自以為功名之盛無以逾於此矣州郡以
土兵自守在廂者給厮役在禁者迭征戍每一當行去
妻子離父母握手流涕而不忍訣縱掠奪肆侵侮出驕
嫚不遜之詞以恐動州縣而居人列肆晝閉以待過軍
自以為征役調發無大於此矣夫警備於平居無事之
時屯守於閫奥至安之地未嘗有一日之戰而上下交
以為至難此所謂斥地與敵守内虚外以常為變以易
為難者耶雖孫氏東晉南北之常勢固不暇講況敢望
其如漢唐之守邊屯兵乎況敢望如藝祖之世郭進李
漢超之勲伐乎且夫事不急則力不倍勢不難則功不
立天下惟無事也是以豢養驕惰至此将欲振勵警䇿
作天下之氣用六軍之死命則屯守之規摹固将有所
改易不如今日而遂已也
　
　
　
　
　
　
　
　
　
　厯代制度詳説卷十
欽定四庫全書
　厯代制度詳説卷十一　　宋　吕祖謙　撰
　　兵制
　　　制度
厯代之制兵之所來尚矣自黄帝有涿鹿之戰顓頊氏
有共工之陳夏有甘扈之誓商周以兵定天下矣天下
既定戢藏干戈教以文徳而猶立司馬之官設六軍之
衆因井田而制軍賦地方一里為井井十為通通十為
成成方十里成十為終終十為同同方百里同十為封
封十為畿畿方千里有税有賦税以足食賦以足兵四
井為邑四邑為丘丘十六井有戎馬一牛三四丘為甸
甸六十四井有戎馬四兵車一乗牛十二甲士三人卒
七十二人干戈備具是謂乗馬之法一同百里提封萬
井除山川沈斥城池邑居園囿衢路三千六百井定出
賦六千四百井戎馬四百匹兵車百乗此卿大夫采地
之大者也是謂百乗之家一封三百一十六里提封十
萬井定出賦六萬四千井戎馬四千匹兵車千乗此諸
侯之大者也是謂千乗之國天子畿方千里提封百萬
井定出賦六十四萬井戎馬四萬匹兵車萬乗故稱萬
乗之主戎馬車徒干戈素具春振旅以蒐夏拔舍以苗
秋治兵以獮冬大閲以狩皆於農隙以講事焉五國為
屬屬有長十國為連連有帥三十國為卒卒有正二百
一十國為州州有牧連帥比年簡車卒正三年簡徒羣
牧五年大簡車徒此先王為國立武足兵之大畧也
齊桓任管仲而國富民安公問行霸行師之道管仲曰
公欲定卒伍修甲兵大國亦将修之而小國設備則難
以速得志矣於是乃作内政而寓軍令焉故卒伍定乎
里而軍政成乎郊連其什伍居處同樂死生同憂禍福
共之緩急足以相助其教已成尊天子以安百姓荀子
曰齊之技擊不可以遇魏之武卒魏之武卒不可以直
秦之鋭士秦之鋭士不可以當桓文之節制桓文之節
制不可以敵湯武之仁義　漢髙祖既定天下踵秦而
置材官於郡國京師有南北軍之屯至武帝平百粤内
增中壘屯騎步兵越騎長水胡騎射聲虎賁八校尉而
外有樓船皆嵗時講肄修武備之事元帝時以貢禹議
始罷角抵而未正治兵振旅之事也　隋志十二衛曰
翊曰驍騎曰武曰屯曰禦曰候分為左右皆有将軍以
分統諸府之兵府有郎将副郎將坊主團主以相統制
又有驃騎車騎二府皆有将軍後更驃騎曰鷹揚郎将
車騎曰副郎将别置折衝果毅　唐府兵之制起自西
魏後周而備於隋唐因之自髙祖初起開大將軍府以
建成為左領大都督燉煌公為右領大都督元吉統中
軍發自太原有兵三萬人及諸起義以相屬與降羣盜
得兵二十萬析關中為十二道皆置府凡民年二十為
兵六十而免其能騎而射者為越騎其餘為步軍武騎
　髙宗武后時天下久不用兵府兵之法寖壊畨役更
代多不以時衛士稍稍亡匿至是益耗散宿衛不能給
宰相張説乃請募士宿衛十一年取京兆蒲同岐華府
兵及白丁益以潞州長從兵共十二萬號稱長從宿衛
嵗一畨命尚書左丞與州吏共選之明年更號曰彍騎
　天寶以後彍騎之法又稍變廢士皆失拊循八載折
衝諸府至無兵可校李林甫遂請停上下魚書其後徒
有兵額官吏而戎器駝馬鍋幕糗糧並廢矣初府兵之
制居無事時其畨上者宿衛京師而已若四方有事則
命将以征事解輒罷兵散於府将歸於朝故士不失業
而将無握兵之重所以防微杜漸絶禍亂之萌也府兵
法壊而方鎮盛武夫悍将雖無事據要險専方面既有
土地又有人民又有其甲兵有其財賦布列天下然則
方鎮不得不强京師不得不弱故曰措置之勢使然者
以此也　方鎮節度使之兵也原其始起於邊将之屯
防者唐初兵之戍邊者大曰軍小曰守捉曰城曰鎮而
總之者曰道自武徳天寶以前邊防之制其戍鎮守捉
皆有使而道有大将一人曰大總管已而更名曰大都
督至太宗時行軍征討曰大總管在本道曰大都督髙
宗永徽以後都督帶使持節者謂之節度使然猶未以
名官景雲三年以賀拔延嗣為涼州都督河西節度使
自此而後接乎開元朔方隴右河東河西皆置節度使
及范陽節度使安禄山反天子之兵弱不能抗遂陷兩
京肅宗起靈武而諸鎮之兵共起誅賊其後禄山子慶
緒及史思明父子繼起中國大亂肅宗命李光弼等討
之號九節度之師久之大盜既滅武夫戰卒以功起行
陣列為侯王者皆為節度使由是方鎮相望於内天下
之兵無復勤王者向之所謂三鎮者徒能始禍而已自
國門以外皆分裂於方鎮矣　宋朝神宗将北伐取三
晉之民十萬為精鋭其後又詔陜右籍民兵比年以來
復行什伍之令五家為保二十五家為甲有正有長以
率其民　訓練大司馬仲春教振旅司馬以旗致民平
列陳如戰之陳(云云/)遂以蒐田有司表貉誓民遂圍禁
火弊獻禽以祭社(云云/)仲夏教茇舍如振旅之陳羣吏
撰車徒讀書契辨號名之用(云云/)遂以苗田如蒐之法
車弊獻禽以享社(云云/)仲秋教治兵如振旅之陳辨旗
物之用(云云/)遂以獮田如蒐田之法羅弊獻禽以祀祊
(云云/)仲冬教大閲前期羣吏戒衆庶修戰法(云云/)徒乃
弊致禽饁獸於郊入獻禽以享烝　齊桓既沒晉文接
之先定其民作被廬之法總帥諸侯迭為盟主然其禮
已僭差又隨時茍合以求欲速之功故不能充王制
魯成公作丘甲哀公用田賦蒐狩治兵大閲之事皆失
其正春秋書而譏之以存王道於是師旅亟動百姓罷
敝無仗節死難之誼孔子傷焉曰以不教民戰是謂棄
之其後滅弱吞小並為戰國稍增講武之禮以為戲樂
用相誇視而秦更名角抵先王之禮沒於淫樂中矣
漢文帝躬戎服親御鞍馬從六郡良家材力之士馳射
上林講習戰陳聚天下精兵軍於壩上棘門細栁　後
漢立秋之日郊禮畢始揚威武斬牲於東門以薦陵廟
其儀乗輿御戎路白馬朱鬛躬執弩射牲牲以鹿麛太
宰令謁者各一人載獲車馳駟送陵廟還官遣使者賫
束帛以賜武官武官肄兵習戰陳之儀斬牲之禮名曰
貙劉兵官皆肄孫吳兵法六十四陣名曰乗之　唐髙
祖武徳八年十一月庚子講武於同官𤣥宗開元初講
武新豐詔薛訥為左軍節度時諸部頗失序惟訥與解
琬軍不動帝令召之至軍門不得入禮成尤見慰勞先
天二年𤣥宗講武驪山唐紹以典儀失軍容當斬帝怒
甚坐紹纛下左右猶冀少貸金吾将軍李邈遽傳詔斬
之時深咎邈帝亦悔𤣥宗講武驪山既三令帝親鼓之
郭元振遽奏禮止帝怒軍容不整引坐纛下将斬之劉
幽求張説叩馬諫曰元振有大功雖有罪當宥乃赦死
流新州　宿衛周官宫正掌王宫之戒令糾禁以時比
宫中之官府次舍之衆寡為之版以待夕擊柝而比之
國有故則令宿其比亦如之辨外内而時禁稽其功緒
糾其徳行幾其出入均其稍食去其淫怠與其奇衺之
民會其什伍而教之道藝月終則會其稍食嵗終則會
其行事宫伯掌王宫之士庶子凡在版者掌其政令行
其秩敘作其徒役之事授八次八舍之職事若邦有大
事作宫衆則令之月終則均秩嵗終則均敘以時頒其
衣裘掌其誅賞　前漢郎中令秦官掌宫殿掖門户有丞
武帝太初元年更名光禄勲屬官有大夫郎謁者皆秦
官又期門羽林皆屬焉衛尉秦官掌宫門衛屯兵有丞
景帝初更名中大夫令後元年復為衛尉屬官有公車
司馬衛士旅賁三令丞衛士三丞又諸屯衛候司馬二
十二官皆屬焉郎掌守門户出充車騎有議郎侍郎郎
中皆無員員多至千人　後漢光禄勲掌宿衛宫殿門
户典謁署郎更直執㦸宿衛門户考其徳行而進退之
五官中郎将五官中郎五官侍郎五官郎中凡郎官皆
主更直執㦸宿衛諸殿門户出充車騎左右僕射主虎
賁郎習射左右陛長主直虎賁朝會在殿中虎賁中郎
将中郎郎中羽林中郎将羽林郎無員掌宿衛侍從常
選漢陽隴西安定北地上郡西河凡六郡良家子弟補
　唐左右監門衛掌諸禁衛門籍之法左右千牛衛掌
侍衛及宫殿之儀仗親衛一府勲衛二府翊衛二府凡
五府每府中郎将一人左右郎将各一人凡府中郎将
掌領校尉旅師親衛之屬宿衛者而總其府事左右郎
将貳焉畨上者以名籍上於大将軍而配以職武徳貞
觀世重資䕃二品三品子補親衛二品曾孫三品孫四
品子職事官五品子若孫勲官三品以上有封及國公
子補勲衛及率府親衛四品孫五品及上柱國子補翊
衛及率府勲衛勲官二品及縣男以上子散官五品以
上子補諸衛及率府翊衛王府執仗親事執乗親事每
月畨上者數千人宿衛内府及城門給廩食執扇三衛
三伯人其後入官路難三衛非權勢子弟輒退畨柱國
子有白首不得進者流外雖鄙不數年給廩禄故三衛
益賤人罕趨之左右衛凡五府三衛及折衝府驍衛畨
上者受其名簿而配以職左右衛左右驍衛左右武衛
左右威衛左右領軍左右金吾左右監門衛左右千牛
衛凡十六衛左右千牛衛掌侍衛及供御兵仗以千牛
備身左右執弓箭宿衛以主仗守戎器折衝都尉掌領
屬備宿衛師役則總戎具資糧㸃習以三百人為團一
校尉領之　國朝宿衛之法其任遥領於宗室散官其
實則常處以武夫兵吏
　　　詳説
古制兵之善無如邱甸後世則無如府衛然此二者異
用不可以不知自黄帝堯舜以來所以治天下出於一
本故萬民無以生養則授之田而使耕築之室而使居
及其可以養生而無以自衛則教之為兵蓋本以備人
之侵暴當是時盡天下之民皆可以為兵乃是其理當
然而後世乃謂三代寓兵於農是未嘗知立國意者也
至於聖人不作而力征争奪之事起駈其民以為戰者
皆是為一人之私孟子所謂梁惠王以土地之故糜爛
其民及善戰者服上刑言後世之兵非為民之舉盡徇
人君之私欲雖桓文之師亦不過如此延及秦漢魏晉
南北十二國割據天下無日不用兵既取其財又奪其
耕又殺其身生民之禍最酷雖云兵農已分然其所謂
調發皆具於民蓋民無不可以為兵者故府衛之制取
其人以為兵皆蠲其征徭而使之有定籍於官宿衛征
行既有常數則天下之民稍得休息然則所謂府兵者
蓋始與民為二矣而論者方以為與井田一法豈不過
哉其後府兵之法壊而安史亂作天下復被為兵之苦
與秦閭左事無異杜甫歌詩可見本末矣欲一遵聖人
治國之制則莫如復邱乗之兵既皆是自衛則無不為
兵之理借不及此而所以立兵者或未免為一人之私
則莫如復唐府兵彼得盡除賦役徭使而吾常得其人
為兵是以利害相博亦足以償矣宋朝制兵之失起於
唐室方鎮之兵盛自古未嘗有養兵數十年而不用者
孫武云興師十萬日費千金古人止論興師之害耳昆
陽之役八十萬淝水之役幾百萬皆是臨時取具於民
豈有預養兵數十萬人以待用者耶蓋唐末諸鎮各擅
財賦養兵以抗人主唐以是亡而五代之變皆因於兵
太祖皇帝懲艾前事所謂出削其權者乃是将權至於
兵則未嘗制置太祖方欲以兵定天下故嚴階級之法
明撫御之道其時止十五萬則天下之大亦不知有養
兵之用太宗皇帝既平太原欲遂取幽州而不克自是
無嵗不有契丹之患故末年之兵已至三十萬真宗與
北方盟罷兵為和而兵蓋已五十萬矣及元昊為難西
方益兵遂至八十萬蓋執國政者不考本末但以益兵
為功為将帥者不知力戰惟以益兵為請而天下自是
遂以百萬為籍矣嗚呼循目前之弊而狃於後世兵農
之既分則真以為兵者所以衛民而民者所以養兵也
天下豈有彌厯百數十嵗具百萬之師未嘗有戰鬭之
事而飽食安坐以嬉者哉蓋厯代兵制之失未有過此
者今天下當分裂之餘而養兵無異於全盛之世京口
秣陵鄂渚之兵至二十萬行都衛兵至十四五萬諸州
廂禁兵及其它量置戍守者又且二十餘萬而蜀之兵
亦幾二十萬然則今世蓋嘗養八十萬之兵也自紹興
與敵約和四十餘年不大戰矣自甲申與敵約和十餘
年無小鬭矣夫養八十萬之師四五十年而無一日之
用也然則若之何歟今天下所以財用虚竭天子焦勞
於上而羣臣執事奔走盡力於其下盡用目前茍且之
法以罔天下遺利十分之八盡舉以食其兵也天下果
可得而治歟論者莫不曰豐財强兵當世之急務夫循
今日之養兵則兵益弱而不可强則財益竭而不可豐
癰疽之患心腹之憂以制吾國家之命者是兵之為也
是兵之為者踵末世之弊而不師古之過也然則執事
者何憚而久不為之慮哉弊必有所併害必有所集適
當其時甚深之憂必非空言之所能濟也天下之患方
其未形也則人以為難知及其既驗也則人以為尚淺
而可忽及其方盛也則又以為力之所不能為至其極
甚也則遂熟眠退聴之而已矣此四者使有一智者出
而維持經營之猶可以少善其後其最難者遭極甚之
時天下耳目之所習熟同知其患而以無如之何而遂
已者也且養兵之患芽蘖於唐之中世及其末年横流
四出唐既已亡而遺毒餘禍五代之民更迭受之四十
餘年其變故之數而天下有不可一朝居之患當此之
時束而羈之如馬之在閑虎之在圏也自以為安寧而
無事矣而豈知承平百年之後養兵益多費財益廣豢
習而不用者益可為惴惴之憂哉觀今天下天子大臣
早夜皇皇於上郡縣小吏慄慄於下盡有前世聚斂之
害而莫當割剥之名夫明知其為天下之大患而不敢
措意於其間與茍簡於目前者益滋其患而舉以遺後
之人譬如風痺重腿之疾與人命為終始雖磨以嵗月
療以藥石恐其猶無益也而甚者以為既若此矣而又
加酒色焉故漸而為之者極難甚迂而不可以驟見其
功不知為患反加甚焉若益薪於火者今世皆是也此
其患則有二添募一也言民兵二也且非不知兵之為
無用有漢唐百萬之衆而未見應敵一二之功其所以
添募而不得已者真以兒戲待目睫者也又況於民兵
乎竭吾力以養是兵而不得辭者彼嘗怖之以冦賊之
可畏鋒刃之下性命俄頃之間非我莫能當也今又脱
田畆耰鉏之事而助之乎以漸制之者有三精練習一
也廢招補二也復府衛三也夫為天下之浮論者曰兵
不可不多為國家之實計者則兵益少而後能益精益
精而後能以十萬之師為百萬之用敵之所畏畏其精
也非畏其多也舊兵之額數名存實亡者盡勿復補遲
以十年州郡之廂禁軍其不存而可弃者大半矣於是
而為之可庶幾也然而此二事者人以為吾之未能耳
不待智者而後知也非有奇䇿何足救患又況驕惰之
兵議論所及變且隨起練習未精揀汰先是(按是字疑/有訛脱)
則精兵未得其利而罷兵先為患矣況於府衛前世之
遺法書傳之軼事以言則可而何以行之其不為笑者
幾希故此三利者皆今世之所不得為也所不得為無
以救患又加二弊焉嗟夫天下之事非有異術也行之
欲堅持之欲久欲無所沮撓而中廢耳然則天下之大
體又将有在府衛之外者而何敢言之此故未易出也
　
　
　
　
　
　
　
　
　
　
　
　
　
　
　厯代制度詳説卷十一
欽定四庫全書
　厯代制度詳説卷十二　　宋　吕祖謙　撰
　　馬政
　　　制度
官名周校人掌王馬之政辨六馬之屬趣馬掌贊正良
馬而齊其飲食簡其六節掌駕説之頒辨四時之居治
以聴馭夫巫馬掌養疾馬而乗治之牧師掌牧地皆有
厲禁而頒之庾人掌十有二閑之政教圉師掌教圉人
養馬圉人掌養馬芻牧之事　唐其官領以大僕其屬
有牧監副監監有丞有主簿直司團官牧尉排馬牧長
羣頭有正有副凡羣置長一人十五長置尉一人嵗課
功進排馬又有掌閑調馬習上又以尚乗掌天子之御
儀鳳中以大僕少卿李思文檢校隴右諸牧監使監牧
有使自是始後又有閑廏使使皆置副有判官又置四
使南使十五西使十六北使七東使九　廏名周庾人
掌十有二閑(見/上)　唐天子之御左右六閑一曰飛黄二
曰吉良三曰龍媒四曰騊駼五曰駃騠六曰天苑總十
有二閑為二廏曰祥驎曰鳳苑其後又增置飛龍廏自
貞觀至麟徳四十年間置八坊岐豳涇寧閑地廣千里
八坊曰保樂曰甘露曰南普潤曰北普潤曰岐陽曰太
平曰宜禄曰安定凡馬五千為上監三千為中監餘為
下監監皆有左右因地為之名其後益置八監於鹽州
三監於嵐州　牧地秦之先曰非子居犬邱周孝王使
主馬於汧渭之間魯僖公牧於駟野衛文公之騋牝三
千漢之樓煩唐之沙苑　善養人秦之先曰非子居犬
丘好馬及善養息之周孝王使主馬於汧渭之間馬大
蕃息　唐初用太僕少卿張萬嵗領羣牧自貞觀至麟
徳四十年間七十萬六千匹其時天下以一縑易一馬
萬嵗掌馬久恩信行於隴右唐王毛仲檢校内外閑廏
知監牧使官吏憚之無敢犯雖官田草萊樵斂不敢欺
於牧事尤力娩息不訾初監馬二十四萬後乃至四十
三萬牛羊皆倍數從𤣥宗東封取牧馬數萬匹每色一
隊相間如錦綉天子才之　不稱職漢征和二年制詔
公孫賀重(按重字/疑有誤)馬傷耗武備衰減　唐自萬嵗失職
馬政頗廢永隆中夏州牧馬之死失者十八萬四千九
百九十穆宗時岐人叩闕訟閑廏使張茂宗所奪田事
下御史按治悉予民　督責唐景雲二年詔羣牧嵗出
髙品御史按察之市馬唐開元初國馬益耗太常少卿
姜晦乃請以空名告身市馬於邊州率三十匹讐一遊
擊将軍其後突厥欵塞𤣥宗厚撫之嵗許朔方軍西受
降城為互市以金帛市馬於河東朔方隴右牧之既雜
以異種馬乃益壯天寶後諸軍戰馬動以萬計議者謂
秦漢以來唐馬最盛天子又鋭志武事遂弱西北蕃徳
宗建中元年市關輔馬三萬以實内廏憲宗元和十一
年伐蔡命中使以絹二萬市馬河曲　假馬種與民漢
武帝令民得畜邊縣官假馬母三嵗而歸及息什一後
車騎馬乏縣官錢少買馬難得乃著令令封君以下至
三百石吏以上差出牡馬天下亭亭有畜字馬嵗課息
　言馬利便漢馬援好騎善别名馬於交趾得駱越銅
鼓乃鑄為馬式還上之因表曰行天莫如龍行地莫如
馬馬者甲兵之本國之大用安寧則以别尊卑之序有
變則以濟逺近之難有詔置於宣政殿下以為名馬式
　唐太和七年度支鹽鐵使言銀州水甘草豐請詔刺
史劉源市馬三千河西置銀州監以源為使　馬少漢
武帝自衛青圍單于後十四年不復擊匈奴者以漢馬
少　土産左傳韓之戰晉侯乗小駟鄭入也慶鄭曰古
者大事必乗其産生其水土而知其人心安其教訓而
服習其道唯所納之無不如志今乗異産以從戎事及
懼而變将與人易亂氣狡憤隂血周作張脉僨興外强
中乾進退不可周旋不能君必悔之不聴晉戎馬還濘
而止公號慶鄭曰愎諫違卜固敗是求又何逃焉遂去
之
　　　詳説
自黄帝堯舜觀象立制服牛乗馬引重致逺自此馬始
為用考之三代之制自天子萬乗諸侯千乗大夫百乗
立國制賦之法莫不以馬為根本所以成周之法在古
今最為精密然而大而天子次而諸侯下而士大夫固
是乗馬之數多寡不同細考當時之數所謂牧養之法
有養之於官有藏之於民所謂藏之於民如邱甸嵗取
馬一匹之類皆是藏之於民不待國家芻秣如有事田
獵征伐臨時徵用然而在天子之都諸侯之國大夫之
家亦未嘗不自畜馬此是養之於官者舉此一件事論
之便可見且如周禮説天子十有二閑先儒論馬謂不
過三千餘匹衛文公承懿公之後新造之國末年亦至
騋牝三千若以制度論之衛以諸侯之國又當殘亂之
後其他故未及論如何便及成周全盛馬之數所謂天
子十有二閑是養之於官者衛文公所謂騋牝三千舉
官民通數言之又以當時春秋戰國言之且如鄭西宫
之亂子國為盜所殺子産以車十七乗出討賊子産當
時謂之百乗之家若是徴求馬於郊野之間盜賊猝至
如何便得集所謂十七乗之馬乃是育之於家者以此
數事論之三代馬政時固有在官者亦有在民者數之
多者在民平時無芻秣之費數之少者在官征伐無不
至之憂當時法度最為詳備到漢所謂三十六苑之馬
亦是官司所養之馬若是其他郡國民間養馬雖多亦
是養之於民如衛青霍去病之徒伐匈奴有所謂官馬
有所謂私馬則其制可見到後周隋唐之間府兵之制
天子閑廏監牧馬非不盛然府兵初未嘗給馬不過給
之以錢使府兵自買馬若是不足衆人共出錢買馬以
此知尚有古之遺法在到後來府兵之法漸壊府兵貧
不足以買馬然後方以監牧之馬給之這是制度壊如
此且以唐言之當時所謂在官在私之馬多少匹數與
三代不相類故唐自張萬嵗領監牧馬至於四十餘萬
匹之多當時芻秣之費地牧之廣豈無所妨在官在私
却與三代之馬不相似若是論之馬數最多無如後魏
後魏馬數至二百餘萬匹前魏未有如此之盛後魏亦
未有如此之多自此以後隋唐間雖習熟見聞以馬多
為盛他亦未嘗攷習俗風土之所宜蓋拓跋當時在二
者之間起自北方北方芻秣便是内地耕桑内地人人
耕桑北方人人芻秣當時有二百餘萬匹馬亦不足怪
自是常理自孝文遷都變易舊俗馬政便不得似當時
多江淮之馬不過十萬匹如唐養馬多亦是不知當時
後魏之意宋朝馬政自太宗講求精微當時委郡牧司
自春放至秋歸馬之出入莫不有法到後來熙豐間曾
孝寛領縣牧奉行王荆公意於是罷郡牧吏不過欲區
區小利自出賣自此京師之馬更不出牧終嵗在槽櫪
之間自此馬始衰戎備益損芻秣之費益增矣蓋當時
不曾攷本末却欲舉保馬户馬之法只為讀周禮不詳
亦要知周禮之井牧然而事有先後未有如漢唐之制
却要用周井牧之馬當時大為民害百姓自此彫弊蓋
井地不均兼并者衆什一之制未行受田之制未定獨
舉養馬之制豈不重困以此知學者當考究本末誦其
詩讀其書然後可以為政
　
　
　
　
　
　
　
　
　
　
　
　
　
　
　厯代制度詳説卷十二
