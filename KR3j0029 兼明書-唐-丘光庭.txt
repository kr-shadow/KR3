#+TITLE: 兼明書-唐-丘光庭
#+DATE: 2016-06-11 12:23:32
#+SOURCE: github.com/kanripo/KR3j0029 master 5e771c62                
欽定四庫全書　　　　　子部十
　兼明書目録　　　　　　雜家類二(雜考之屬/)
　　卷一
　　　諸書
　　　　三皇
　　　　五帝
　　　　皇帝名義
　　　　放勛重華文命非名
　　　　五行神
　　　　五行配
　　　　社神
　　　　社位
　　　　社名
　　　　社配
　　　　社日
　　　　社始
　　　　社樹
　　　　稷神
　　　　稷名
　　　　稷配
　　　　稷日
　　　　稷始
　　　　文字元起
　　　　𨽻書所始
　　　　土牛義
　　　　鄉飲酒樂
　　卷二
　　　周易
　　　　雲從龍
　　　　莧陸
　　　　密雲不雨
　　　　天地氤氲
　　　　樞機
　　　尚書
　　　　三江既入
　　　　包匭菁茅
　　　　血流漂杵
　　　　周康王名
　　　毛詩
　　　　序
　　　　沈朗新添
　　　　雎鳩
　　　　美目揚兮
　　　　美目清兮
　　　　曷又從止
　　　　碩䑕
　　　　生于道左
　　　　其帯伊絲
　　　　鸛鳴于垤
　　　　莎鷄
　　　　䲭鴞
　　　　補新宫
　　　　補茅䲭
　　卷三
　　　春秋
　　　　劉子𤣥誤說周之諸侯用夏正
　　　　善者信矣
　　　　衛桓公名
　　　　荆敗蔡師于莘
　　　　金鼓以聲氣也
　　　　葛藟庇本根
　　　　文馬
　　　　姞吉人
　　　　敝邑之幸
　　　　兩觀
　　　禮記
　　　　宿離不貸
　　　　占兆審卦
　　　　苦菜
　　　　螻蟈
　　　　王𤓰
　　　　正鵠
　　　論語
　　　　而好犯上
　　　　指其掌
　　　　祭如在
　　　　而有宋朝之美
　　　　飯蔬食
　　　　唐棣
　　　　食不厭精
　　　　食饐而餲
　　　　肉雖多不使勝食氣
　　　　迅雷風烈必變
　　　　顔路請子之車以為之槨
　　　　其父攘羊而子證之
　　　孝經
　　　　仲尼
　　　　曽子侍
　　　爾雅
　　　　菟字
　　　　蜚蠦蜰
　　　　桑鳸竊脂
　　卷四
　　　文選
　　　　五臣注文選
　　　　吳都賦
　　　　雲楶藻梲
　　　　濫觴
　　　　豈鮮輝於陽春
　　　　疇徳瑞聖
　　　　珪璋特達
　　　　昔聞東陵𤓰
　　　　布衣可終身
　　　　施己唯約
　　　　霜降休百工
　　　　尚席函杖
　　　　鳳吹
　　　　細草藉龍騎
　　　　借曰
　　　　項領
　　　　涕交纓
　　　　西陵
　　　　中孚爻
　　　　𤓰田不納履
　　　　錯陶唐之象
　　　　辭逺遊
　　卷五
　　　雜說
　　　　辛壬癸甲
　　　　地震
　　　　日逺近
　　　　月桂
　　　　江東
　　　　江左
　　　　我承其弊
　　　　徒行
　　　　象傲
　　　　瀟湘逢故人
　　　　白蘋
　　　　蔓菁
　　　　杞梓
　　　　七夕
　　　　楊溝
　　　　化鷄
　　　　脾磨
　　　　丘氏
　　　字書
　　　　兹
　　　　􁁉
　　　　滋
　　　　孳
　　　　氐
　　　　底
　　　　起
　　　　把
　　　　芑
　　　　恥(自恥至/朴缺文)
　　　　鰥
　　　　規
　　　　明
　　　　朴
　　　　協
　　　　(臣/)等謹案兼明書五卷五代丘光庭撰光庭
　　　　烏程人官太學博士陳振孫書録解題稱光
　　　　庭為唐人續百川學海及彚秘笈則題曰宋
　　　　人考書中世字作代當為唐人然羅隱集有
　　　　贈光庭詩則當已入五代其為唐諱猶孟昶
　　　　石經世民等字猶沿舊制闕筆耳是書皆考
　　　　證之文宋史藝文志作十二卷書録解題作
　　　　二卷此本五卷疑後人所更定非其舊本首
　　　　為諸書二十二條次為周易五條尚書四條
　　　　毛詩十二條次為春秋十條禮記五條論語
　　　　十二條孝經二條爾雅三條次為文選二十
　　　　二條次為雜説十八條字書十二條其字書
　　　　十二條中恥字鰥字規字明字朴字五條皆
　　　　有録無書盖傳寫脱佚起字一條語不相屬
　　　　詳其文義蓋説起字者佚其下段説朴字者
　　　　佚其上段傳寫誤合為一也其中如諸書門
　　　　據山海經鳳皇之文管子韓詩外傳封禪之
　　　　記謂作字不始於倉頡不知百氏雜説不足
　　　　為証春秋門譏劉知幾論春秋諸侯用夏正
　　　　之非不知左傳記晉事經傳皆差兩月有用
　　　　夏正之明徵論語門請車為槨一條謂毁車
　　　　為槨非賣車市槨不知一車之材毁之豈能
　　　　為槨殊不近事理雜説門七夕一條尤為杜
　　　　撰尚書門論周康王當名䤛孝經門謂仲尼
　　　　之尼當作􁆎為古夷字春秋門謂衛桓公當
　　　　名㒵更臆斷無所依據然如論史記誤以放
　　　　勲重華文命為堯舜禹名毛萇誤以垤為螘
　　　　冡孔安國誤以菁茅為二物顔師古誤以鳲
　　　　鳩為白鷢孔頴逹誤以鴟鴞為巧婦又誤以
　　　　占書為與龜策同釁公羊糓梁誤以荆人為
　　　　貶詞杜預誤以文馬為畫馬趙匡誤以諸侯
　　　　無兩觀郭璞誤以竊脂為盗肉應劭誤以丘
　　　　氏為出左丘明皆引據辨駁具有條理所説
　　　　社稷諸條多得禮意駁五臣文選注亦皆精
　　　　核謂春秋之例有褒而書者有貶而書者有
　　　　譏而書者有非褒非貶非譏國之大事法合
　　　　書者尤為卓識在唐人考證書中與顔師古
　　　　之匡謬正俗李涪之刋誤李匡乂之資暇集
　　　　可以並立而四封演見聞記頗雜瑣事蘇鶚
　　　　演義多剽舊文抑又其亞矣乾隆四十一年
　　　　十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　兼明書卷一　　　　　　唐　丘光庭　撰
　　諸書
　　　三皇
鄭康成以伏羲女媧神農為三皇宋均以燧人伏羲神
農為三皇白虎通以伏羲神農祝融為三皇孔安國以
伏羲神農黄帝為三皇明曰女媧燧人祝融事經典未
嘗以帝皇言之又不承五行之運葢覇而不王者也且
祝融乃顓頊之代火官之長可列於三皇哉則知諸家
之論唯安國為長
　　　五帝
鄭康成以黄帝少昊顓頊帝嚳唐堯虞舜為五帝六人
而云五帝者以其俱合五帝座星也司馬遷以黄帝顓
頊帝嚳唐堯虞舜為五帝孔安國以少昊顓頊髙辛唐
虞為五帝明曰康成以女媧為皇軒轅為帝按軒轅之
徳不劣女媧何故不為稱皇而淪之入帝仍為六人哉
考其名迹未為允當者也司馬遷近遺少昊而逺収黄
帝其為疎略一至於斯安國精詳可為定論
　　　皇帝名義
鄭康成云北斗天皇大帝其精生人凡稱皇者皆得天
皇之氣又云五帝者仰合五帝座星也明曰康成舉其
邊未為通論也今按尚書說皇者皆天徳也皇王人也
帝諦也公平通達舉事審諦也人主徳同天覆故徳優
者謂之皇其次謂之帝然則皇者帝者皆法天為名非
取星為號也或曰子以軒轅為皇何故謂之黄帝答曰
凡言有通析析而言之則皇尊於帝通而言之則帝皇
一也月令云其帝太昊則伏羲亦謂之帝也吕刑云皇
帝清問下民則堯亦謂之皇也
　　　放勛重華文命非名
司馬遷史記以放勛為堯名重華為舜名文命為禹名
明曰皆非也按堯典云若稽古帝堯曰放勛欽明文思
安安孔安國曰勛功也欽敬也言堯放上世之功化而
欽明文思之四徳安天下之當安也舜典云若稽古帝
舜曰重華叶于帝孔安國曰華謂文徳言其文徳光華
重合於堯俱聖明也大禹謨云若稽古大禹文命敷于
四海祗承于帝孔安國曰言其外布文徳教命内則敬
承堯舜也據安國所言當以放勛重華文命皆謂功業
徳化不言是其名也或問曰子何知安國之是而司馬
之非乎荅曰以尚書經文知之也經文上曰是帝堯之
位號下曰是帝堯之功徳若放勛是堯之名則經當云
若稽古帝堯放勛則放勛當其名處今放勛乃在曰之
下連於欽明文思豈名不屬於位號而乃冠於功徳乎
又舜典云重華叶于帝若重華為名将何以叶於帝又
大禹謨云文命敷于四海若以文命為名将何以敷于
四海又臯陶謨曰允廸厥徳豈允廸為臯陶之名乎且
子生三月而父為之名今放勛重華文命之義皆謂聖
明功業豈此三帝即位之後始為名乎且舜之父母頑
嚚豈知舜之徳可繼於堯而名之重華乎若是舜自作
於理固不當如此驗斯枝節即放勛重華文命非堯舜
夏禹之名也故知馬遷之非安國之是也
　　　五行神
明曰木神曰勾芒火神曰祝融土神曰后土金神曰蓐
収水神曰𤣥冥土神獨稱后者后君也位居中統領四
行故稱君也或問曰據此后土是五行之神漢代立后
土祠於汾陽祀何神也荅曰三代已前無此禮葢出一
時之制耳其祀當廣祀地神即如月令所祀皇地祇者
也
　　　五行配
春秋昭二十九年左𫝊曰少昊氏有四叔曰重曰該曰
修曰熈實能金木及水使重為勾芒該為蓐収修及熈
為𤣥冥顓頊氏有子曰黎為祝融共工氏有子曰勾龍
為后土此五子生為五行之官死後以之配祭五行之
神也或問曰鄭康成于月令其神后土注云顓頊之子
黎兼后土官孔頴達曰勾龍初為后土後轉為社神后
土有闕黎則兼之者何也荅曰康成失之於前頴達狥
之于後皆非也按左𫝊曰勾龍為后土后土為社則是
勾龍一人而配兩祭非謂轉為社神也月令土既是五
行之神以勾龍配之正與左傳文合而康成以黎兼之
亦何乖謬又問曰楚語曰顓頊命南正重司天火正黎
司地黎既曽司地何故不可配土乎荅曰黎之司地兼
其職爾非有功於土也若謂黎可配土則重亦可配天
乎且黎為火正而康成猶用兼之配土豈勾龍土官乃
不可以配土乎今依左氏勾龍配于兩祭不亦宜乎又
問曰勾芒祝融之類皆是五行之名號為重黎之名皆
是人鬼何故與之同稱乎荅曰此五子能著其功施於
人與鬼神相似故得與之同稱也亦猶皇帝天神王者
徳同于天故亦得稱皇帝此其義也
　　　社神
先儒以社祭五土之神五土者一曰山林二曰川澤三
曰丘陵四曰墳衍五曰原隰明曰社者所在土地之名
也凡土之所在人皆頼之故祭之也若唯祭斯五者則
都邑之土人不頼之乎且邑外之土分為五事之外無
餘地也何必厯舉其名乎以此推之知社神所在土地
之名也或問曰五土之名出自周禮非乎荅曰按周禮
地官唯云辨五土之名物不云五土為社也又問曰社
既土神而夏至祭皇地祇於方丘又何神也荅曰方丘
之祭祭大地之神社之所祭祭邦國鄉原之土神也
　　　社位
周禮春官小宗伯之職掌建國之神位右社稷左宗廟
經云庫門内雉門外之左右也明曰按曲禮云王人入
門而右客入門而左主人就東階客就西階門向堂為
正即左在西而右在東也凡堂及門外皆人臣之位故
以向堂為正也此言右社稷而左宗廟者則社稷在門
東宗廟在門西也所以然者社稷所主之祀東方陽之
發生宗廟主死人之祭西方為隂隂主死亡者各從類
也閔二年左傳言季友之生卜之曰間於兩社者周社
與亳社也亳社殷社也殷都亳故謂之亳社即禮記所
謂䘮國之社屋之不受天陽者也立之於廟門外以為
後王戒亦從隂類也然則雉門之外東有周社西有殷
社二社之間朝廷執政之所故曰間于兩社為公室輔
也
　　　社名
或問曰社既土神不言祇而云社者何也答曰社以神
地之道也葢以土地人所踐履而無崇敬之心故合其
字從氏其音為社皆所以神明之也
　　　社配
明曰昭二十九年左傳曰共工氏之子勾龍為后土為
社是勾龍生而后土之官死故以之配祭於社今之祭
配社以后土配坐即勾龍也
　　　社日
或問曰月令云擇元日命民社注云元日近春分前後
戊日郊特牲云日用甲日之始也與今注月令不同何
也荅曰召誥云越翌日戊午乃社于新邑則是今注月
令取召誥為義也不取郊特牲為義者以社祭土土畏
木甲屬木故不用甲也用戊者戊屬土也召誥周書則
周人不用甲也郊特牲云甲者當是異代之禮也
　　　社始
或問社之始荅曰始於上古穴居之時也故禮記云家
主中霤而國主社者古人掘地而居開中取明雨水霤
入謂之中霤言土神所在皆得祭之在家為中霤在國
為社也由此而論社之所始其來久矣
　　　社樹
論語曰哀公問社於宰我宰我對曰夏后氏以松殷人
以栢周人以栗曰使民戰栗明曰社所以依神表域
也各隨其地所宜而樹之宰我謂欲使人畏敬戰慄失
其義也
　　　稷神
先儒皆以稷祭百榖之神鄭康成以稷祭原隰之神明
曰鄭義非也且原隰亦土也社既祭土何故更分原隰
而别祭之乎又稷之名義不與原隰相侔縱令鄭義有
徴亦是不分真偽諸儒所識可謂不一
　　　稷名
或問曰稷既百榖之神不言榖而云稷者何也荅曰稷
屬土而為諸榖之長故月令謂之首種首種者種最在
前也諸榖不可徧舉故舉其長而為言之以等之也若
直以榖言之則為人所䙝慢也
　　　稷配
明曰有能播百榖者謂之曰正正長也謂為農之長死
後以配祭于稷謂之后稷后君也謂為榖之君也左𫝊
曰有烈山氏之子曰柱為稷自夏以上祀之周棄亦為
稷自商已來祀之祭稷配以后稷者周棄也
　　　稷日
或問曰祭稷不别日與社同日者何也答曰以百榖生
于土戊屬土故可與社同日而祭也
　　　稷始
或問稷之始荅曰始有粒食之時也故祭法曰厲山氏
之有天下也其子曰農能殖百榖夏之衰也周棄繼之
故祀以為稷厲山神農之號則神農之時有稷矣
　　　文字元起
代人多以文字始於黄帝蒼頡者明曰非也自生人以
來便有文字何以知之按山海經云鳳凰首文曰徳背
文曰義翼文曰順膺文曰仁腹文曰信豈鳳凰乃生於
蒼頡之後乎韓詩外𫝊云自古封太山禪梁甫者百餘
人仲尼觀焉不能盡識又管仲對齊威公云古人封太
山者七十二家刻石記號以識十二而已其首有無懷
氏則夷吾不識者六十家又在無懷氏前由此而論則
文字之興其來逺矣假令蒼頡在黄帝之前亦不始於
蒼頡矣葢廣而論之故尋得其名也
　　　𨽻書所始
代人多以𨽻書始于秦時程邈者明曰非也𨽻書之興
興于周代何以知之按左傳史趙筭絳縣人年曰亥有
二首六身是其物也士文伯曰然則二萬六千六百有
六旬也葢以亥字之形似布筭之状按古文亥作亢全
無其状雖春秋之時文字體别而言亥字有二首六身
則是今之亥字下其首之二書竪置身傍亥作豕此則
二萬六千六百之數也據此亥文則春秋之時有𨽻書
矣又酈善長水經注云臨淄人有發古冢者得銅棺棺
外隱起為文言齊太公代孫胡公之棺也唯三字古文
餘同今書此胡公又在春秋之前即𨽻書興於周代明
矣當時未全行猶與古文相叅自秦程邈已來乃廢古
文全行𨽻體故程邈等擅其名非創造也
　　　土牛義
禮記月令曰出土牛以示農耕之早晩不云其牛别加
彩色今州縣所造春牛或赤或青或黄或黑又以杖扣
之而便棄者明曰古人尚質任土所宜後代重文更加
彩色而州縣不知本意率意而為今按開元禮新制篇
云其土牛各隨其方則是王城四門各出土牛悉用五
行之色天下州縣即如分土之議分土者天子太社之
壇用五色之土封東方諸侯則割壇東之青土以白茅
包而賜之令至其國先立社壇全用青土封南方諸侯
則割赤土西方則割白土北方則割黑土今土牛之色
亦宜効彼社壇或問曰今地主率官吏以杖打之曰打
春牛何也荅曰按月令只言示農耕之早晩不言以杖
打之此謂人之妄作耳又曰何謂示農耕之早晩荅曰
以立春為候也立春在十二月望即䇿牛人近前示其
農早也立春在十二月晦及正月朔即䇿牛人當中示
其農事也立春正月望即䇿牛人近後示其農晩也又
問曰按月令出土牛在十二月今立春方出何也荅曰
季冬之月二陽已動土脉已興故用土作牛以彰農事
今立春方出農已自知何用策牛之人在前在後也斯
自漢朝之失積習為常按漢書立春之日京都百官青
衣立青幡施土牛耕人于門外又按營繕令立春前二
日京城及諸州縣門外各立土牛耕人斯皆失其先書
示農之義也又問曰幾日而除之荅曰七日而除葢欲
農人之徧見也今人打後便除又乖其理焉
　　　鄉飲酒樂
今州府貢士陳鄉飲酒堂上堂下樂工皆坐亦皆有人
歌又皆絲竹明曰如此則尊卑無别何為分居上下哉
按鄉飲酒禮及燕禮事皆云升歌鹿鳴四牡皇皇者華
笙入立于堂下奏南陔白華華黍即是堂上樂有人歌以
琴瑟和之並無竹器樂工皆坐堂下無人歌但吹笙播詩
亦無琴瑟吹笙者皆立故郊特牲云歌者在上匏竹在
下貴人聲也言貴重人之聲故令歌者在上輕賤匏竹
之器故令在下今州府所行並無等級有司不辨故也
　
　
　
　兼明書卷一
欽定四庫全書
　兼明書卷二　　　　　　唐　丘光庭　撰
　　周易
　　　雲從龍
乾文言曰雲從龍風從虎說者以為龍吟雲起虎嘯風
生明曰非也夫風雲者天地隂陽之氣交感而生安有
蟲獸聲息而能興動之哉葢雲将起而龍吟風欲生而
虎嘯故傳曰龍從雲蛇從霧巢居知雨是也或曰文言
仲尼所作何故不知荅曰但取其同聲相應同氣相求
先天不違者也
　　　莧陸
夬九五曰莧陸夬夬中行无咎王弼云莧陸艸之柔脆
者子夏𫝊云莧陸木根艸莖剛下柔上馬鄭王肅皆云
莧陸一名章陸明曰如諸儒之意皆以莧陸為一物直
為上六之象今以莧陸為二物莧者白莧也陸者商陸
也莧象上六陸象九三上六象隂莧亦全柔也九三以
陽應隂陸亦剛下柔上也且夬是五陽共决一隂之卦
九五以陽處既剛且尊而為决主親决上六而九三應
之亦将被决故曰莧陸夬夬重言之者决莧决陸也由
此而論莧陸為二物亦以明矣按本艸商陸一名䓪根
(䓪音勑/張反)一名呼夜一名章陸一名烏椹一名六甲父母
殊無莧之號葢諸儒之誤也或曰九三君子夬夬其義
如何荅曰九三以陽應隂有違于衆若君子能决斷己
意與衆陽共决上六則免悔故亦重言夬夬也
　　　密雲不雨
王弼云凡雲雨者隂氣布於上而陽薄之不得通則蒸
而為雨明曰此說未窮其理何者夫隂陽二氣生于黄
泉氤氲交結出地為雲二氣力均則能為雨或隂氣少
而陽氣多或隂氣多而陽氣少皆不能為雨也小畜不
雨者隂氣少也䷈(乾下巽/上小畜)小過不雨者陽氣少也
䷽(艮下震/上小過)小畜上九既雨既處者陽極則隂也故禮
記孔子曰天作時雨山川出雲雲也者非一氣能生者
也譬之于炊或有水而無火有火而無水皆不能生氣
必須水火備而后氣生氣生本于釡中非結成于甑上
也由此而論雲必結于地中隂陽相将而出若隂先而
陽後尚不能為雲豈能為雨乎
　　　天地氤氲
繫辭云天地氤氲萬物化醇論者以為氤氲天中之氣
明曰氤氲未散之名也其氣結于黄泉非在天之謂也
若已在天安能化生萬物直由氣自黄泉而生萬物資
之以化萬物者動植之總名也動植初化未有交接故
曰化醇及其交接萬物由此蕃滋故曰男女媾精萬物
化生男女者雌雄牝牡之稱也夫人之精既皆自下豈
氤氲不自下乎按月令建子之月律中黄鍾黄者地中
之色也鍾者種也言十一月陽氣種于黄泉也故知渾
天之形其半常居地下地之下有水水之下有氣氣之
下有天天之元氣自水而昇地自地而昇天自天而廻
還水下所謂一隂一陽而無窮也故復彖曰復其見天
地之心乎(震下坤/上復)天地之心陽氣在下即知氤氲之氣
所存焉
　　　樞機
繫辭曰言行君子之樞機樞機之發榮辱之主也孔頴
達曰樞戸臼機弩牙明曰樞是門關非戸臼也何以知之
機是弩牙牙發則前去樞是門關關發即扉開則是門之
開閉由關不由臼也且臼非能動轉安得謂之發乎道書
云流水不腐戸樞不蠧葢以門關來去故不蠧敗戸臼
何謂不蠧乎是知頴逹之說謬也
　　尚書
　　　三江既入
禹貢揚州云三江既入震澤底定孔安國曰震澤呉南
太湖名言三江既入致定為震澤也鄭𤣥云江自彭蠡
分為三既入者入海也明曰底致也安國之意以為三
江之水入於震澤所以致定也按洪水之時包山襄陵
震澤不見三江之水既入然後方為震澤康成以既入
為海可謂得之言三江之水已入於海然後平陸出平
陸出然後震澤致定也
　　　包匭菁茅
禹貢揚州所貢包匭菁茅孔安國曰包橘柚也匭匣也
菁以為葅茅以縮酒僖四年左傳稱齊侯青楚云爾貢
包茅不入王祭不共無以縮酒寡人是徴杜元凱曰包
褁束也茅菁茅也明曰孔失而杜得也何以言之按太
史公封禪書云江淮之間一茅三脊是知菁茅即三脊
之茅也菁者茅之状貎菁菁然也三脊之茅諸土不生
故楚人特貢之也孔云菁可為葅是謂菁為蔓菁也且
蔓菁常物所在皆生何必須事楚國匣盛而貢之哉故
知孔失之矣
　　　血流漂杵
武成云前徒倒戈攻于後以北血流漂杵孔安國曰血
流漂杵甚言之也明曰血流舂杵不近人情今以杵當
為杆字之誤也按詩云赳赳武夫公侯干城左傳郄至
舉此云公侯之所以扞城其民也則是古人讀干為汗
杆一名楯一名櫓漢書云血流漂櫓櫓即杆俗呼為傍
牌此物體輕或可漂也
　　　周康王名
周書顧命云用敬保元子釗孔安國曰釗康王名也諸
儒皆讀釗為昭明曰讀者非也釗當音梟按字書六體
一曰諧聲此釗字諧聲字口邊着斗(音古/由反)是呌字即金
邊着斗當音梟明矣今人依鈄從刀者訛也且昭王是
康王之子豈有子諡父諱而音同乎是周人本讀為梟
今人誤讀昭字矣或曰禮不諱嫌名鈄昭音同而字異
得非嫌名乎荅曰言語之間詩書之内有音同字異者
即不為之諱豈父諱子諡可用嫌名乎直今人讀之非
也
　　毛詩
　　　序
先儒言詩序并小序子夏所作或云毛萇所作明曰非
毛萇作也何以知之按鄭風出其東門序云民人思保
其室家經曰縞衣綦巾聊樂我員毛傳曰願其室家得
相樂也據此傳意與序不同是自又一取義也何者以
有女如雲者皆男女相棄不能保其室家即縞衣綦巾
是作詩者之妻也既不能保其妻乃思念之言願更得
聊且與我為樂也如此則與序合今毛以縞衣綦巾為
他人之女願為室家得以相樂此與序意相違故知序
非毛作也此類實繁不可具舉或曰既非毛作毛為傳
之時何不解其序也荅曰以序文明白無煩解也
　　　沈朗新添
大中年中毛詩博士沈朗進新添毛詩四篇表云關雎
后妃之徳不可為三百篇之首葢先儒編次不當耳今
别撰二篇為堯舜詩取虞人之箴為禹詩取大雅文王
之篇為文王詩請以此四詩置關雎之前所以先帝王
而後后妃尊卑之義也朝廷嘉之明曰沈朗論詩一何
狂謬雖詩之篇次今古或殊其以關雎居先不可易也
古人為文語事莫不從微至著自家形國故序曰關雎
后妃之徳也風之始也所以風天下(俗本云所以/風化天下)而正
夫婦也故用之鄉人焉用之邦國焉經曰刑于寡妻至
于兄弟以御于家邦由此而論則關雎居三百篇之首
不亦宜乎語曰師摯之始關雎之亂洋洋乎盈耳哉則
孔子以關雎為首訓子曰人而不為周南召南其猶正
墻面而立也與則關雎居周南先矣且詩有四始一曰
風二曰小雅三曰大雅四曰頌周南實國風而以帝王
之事冠之則失四始之倫也甚矣不知沈朗自謂新添
四篇為風乎為雅乎為風也則不宜歌帝王之道為雅
也則不宜置關雎之前非惟首尾乖張實謂自相矛楯
其為妄作無乃甚乎
　　　雎鳩
顔氏匡謬云雎鳩白鷢明曰按左傳云雎鳩氏司馬也
爾雅云雎鳩王雎郭璞曰今江東呼為鶚毛萇云雎鳩
摯而有别然則雎鳩之為鶚不可易也爾雅又揚鳥白
鷢是白鷢一名揚鳥則雎鳩非白鷢明矣
　　　美目揚兮
齊風猗嗟篇云美目揚兮毛傳曰好目揚眉也孔頴達
曰眉毛揚起故名眉為揚明曰經無眉文毛何得以為
揚眉孔又以為眉毛揚起是其不顧經文妄為臆說葢
揚者目之開大之貎禮記云揚其目而視之是也
　　　美目清兮
又曰猗嗟名兮美目清兮毛傳曰目上為明目下為清
明曰亦非也清者目中黑白分明如水之清也衛風云
美目盻兮若以目下為清盻當復在何所
　　　曷又從止
齊風南山刺襄公鳥獸之行也經云既曰庸止曷又從
止孔頴達曰以意從送與之淫耳非謂從至魯也明曰
按左傳桓三年公子翬如齊送姜氏于讙魯地然則詩
言曷又從止是謂從送至讙入于魯地則頴達之言失
也
　　　碩䑕
魏風碩䑕刺重歛也孔頴達曰碩大也其䑕頭似兎尾
黄色又引許慎云碩䑕有五伎皆不長陸璣蟲魚疏云
今河東有大䑕亦有五伎或謂之雀䑕明曰經文坦然
義理無隱何為廣引他物自取混淆序云貪而畏人若
大䑕也左傳曰䑕晝伏夜動畏人故也但言畏人則此
尋常䑕也言其貪食以致肥大取之以比其君故以大
言之耳猶如封豕長蛇之類焉亦如碩人閔荘姜也人
即尋常人以其指斥荘姜故云碩人斯類甚明不煩多
說諸儒所見别是一般不可引以解此耳
　　　生于道左
唐風有杕之杜生于道左箋云道東也日之熱常在日
中之後道東之杜人所宜休息也今人不休息者以其
特生隂寡故也明曰日中之後樹隂過東杜生道左隂
更過東人不可得休息也詩意言武公既已寡特而惠
澤不及人故君子不肯適我也亦如樹既寡特而隂更
過東無休息之所故人不來也鄭言人所宜休息于義
何安
　　　其帶伊絲
曹風鳲鳩云淑人君子其帶伊絲其弁伊騏箋云刺不
稱其服也明曰按下文云淑人君子其儀不忒序云在
位無君子用心之不一即此刺無君子詩人思時君子
以其在位故上章言君子之心下章言君子之治此章
言君子之服皆謂今在位無此君子也非謂刺不稱其
服且經云淑人君子安得不稱其服耶
　　　鸛鳴于垤
東山云鸛鳴于垤婦歎于室毛萇云垤螘冢也将隂雨
則穴處先知之明曰據詩之文勢此垤不得為蟻冢葢
是土之隆聳近水者也按左傳云屨及于垤皇謂寢門
闕也又云葬于垤皇謂墓門闕也凡闕者聚土為之故
知此垤謂土之隆聳近水者若坻沚之類也鸛水鳥也
天将隂雨則鳴于隆土之上婦人聞之憂雨思夫故歎
于室若以于垤是蟻上於冢則鸛鳴竟于何處豈文章
之體當如是耶且經無蟻文何得鑿空生義
　　　莎雞
豳風云六月莎雞振羽毛萇云莎雞羽成而振訊之孔
頴達曰莎雞似蝗而色斑翅正赤六月中飛而振羽索
索作聲明曰二說皆非也按諸蟲之鳴出于口喙者多
矣有脅鳴者有脰鳴者有股鳴者有羽鳴者脅鳴者蜩
蟬也脰鳴者螻蟈也股鳴者斯螽也羽鳴者莎雞也若
以飛而有聲為羽鳴者則蠅蚊之類皆是何獨莎雞也
且豳風所言非偶然也以莎雞斯螽之事皆陽蟲也陽
氣出則此蟲鳴陽氣入則此蟲盡著其将寒之有漸勸
人早備于寒也今驗莎雞状如蚱蜢頭小而身大色青
而有鬚其羽晝合不鳴夜則氣從背出吹其羽振振然
其聲有上有下正似緯車故今人呼為絡緯者是也如
或不信可取樹枝之上候其鳴者把火燃看即知斯言
之不謬孔云飛而振羽索索作聲是其不識莎雞妄為
臆說
　　　鴟鴞
豳風鴟鴞序云周公救亂也經曰鴟鴞鴟鴞既取我子
無毁我室毛萇云鴟鴞鸋鴂也孔頴達曰鴟鴞巧婦似
黄雀而小其喙尖如錐明曰頴達之妄也按郭璞注爾
雅云鸋鴂鴟之類也魯頌曰翩彼飛鴞集于泮林毛萇
傳曰鴞惡聲鳥也又賈誼鵩鳥賦序云鵩似鴞不祥鳥
也又弔屈賦曰鸞鳯伏竄兮鴟鴞翺翔顔師古注曰鴟
鵂鶹怪鳥也鴞惡聲鳥也據毛萇郭璞顔師古諸儒之
說則鴟鴞土梟之類非巧婦矣無毁我室我巧婦也然
則此詩之内有鴟鴞毁室之言葢周公之意以鴟鴞比
管蔡巧婦比己言管叔蔡叔流言致成王疑我罪我屬
黨不可更奪其土地故云既取我子無毁我室如此則
當是鴟鴞欲毁巧婦之室巧婦哀鳴于鴟鴞而康成頴
達直以鴟鴞為巧婦非也
　　　補新宫(并序/)
昭二十五年左傳叔孫昭子聘于宋公享之賦新宫又
燕禮升歌鹿鳴下管新宫今詩序無此篇葢孔子返魯
之後其詩散逸採之不歸故也三百之篇孔子既已刪
定子夏從而序之其序不冠諸篇别為編簡從其辭尋
逸則厥義猶存若南陔白華之類故束晢得以補之惟
此新宫則辭義俱失茍非精考難究根源按新者有舊
之辭也新作南門新作延廐是也宫者居處燕遊宗廟
之總稱也士蒍城絳以深其宫梁伯溝其公宫居處之
宫也楚之章華晉之虒祁燕遊之宫也成三年新宫災
禰廟之宫也然則正宫新宫居處之宫也葢文王作豐
之時新建宫室宫室初成而祭之因之以燕賔客謂之
為考考成也若宣王斯干考成室之類是也亦謂之落
落者以酒澆落之也若楚子成章華之臺願與諸侯落
之類是也因此之時詩人歌詠其美以成篇章故周公
採之為燕享歌焉必知此新宫為文王詩者以燕禮云
下管新宫下管者堂下以笙奏詩也鄉飲酒禮云工升
而歌鹿鳴四牡皇皇者華歌訖笙入立於堂下奏南陔
白華華黍笙之所奏例皆小雅皆是文王之徳新宫既
為下管所奏正與南陔事同故知為文王詩也知非天
子詩者以天子之詩非宋公所賦下管所奏故也知非
諸侯詩者以諸侯之詩不得入雅當在國風故也知非
禰廟詩者以禰廟之詩不可享賔故也知非燕遊之宫
詩者以燕遊之宫多不如禮其詩必當規刺規刺之作
是為變雅享賔不用變雅故也由此而論則新宫為文
王之詩亦已明矣或問曰文王既非天子又非諸侯為
何事也荅曰周室本為諸侯文王身有聖徳當殷紂之
代三分天下之衆二分歸周而文王猶服事紂武王尅
殷之後諡之曰文追尊為王其詩有風焉周召南是也
有小雅焉鹿鳴南陔之類是也有大雅焉大明棫樸之
類是也有頌焉清廟我将之類是也四始之中皆有詩
者以其國為諸侯身行王道薨後追尊故也新宫既為
小雅今依其體以補之云爾
　　　小序
新宫成室也宫室畢乃祭而落之又與朝臣賔客燕飲
謂之成也奐奐新宫禮樂其融爾徳維賢(闕三/字)忠為忠
以公斯筵是同人之醉我與我延賔奐奐新宫既奐而
輪其固如山其儼如雲其寢斯安(闕三/字)分我既考落以
燕羣臣奐奐新宫既祭既延我(闕二/字)鏞于以醉賢有禮
無愆我有斯宫斯宫以安康後萬年
　　　新宫三章章八句
　　　補茅鴟(并序/)
襄二十八年左傳齊慶封奔魯叔孫穆子食慶封慶封
氾祭穆子不說使工為之諷茅鴟杜元凱曰茅鴟逸詩
刺不敬也凡詩先儒所不見者皆謂之逸不分其舊亡
與刪去也臣以茅鴟非舊亡葢孔子刪去耳何以明之
按襄二十八年孔子時年八歳記曰男子十年出就外
𫝊學書記十有三年學樂習詩舞論語曰吾十有五而
志於學則慶封奔魯之日與孔子就學之年其間相去
不逺其詩未至流散况周禮盡在魯國孔子賢于叔孫
豈叔孫尚得見之而孔子反不得見也由此而論茅鴟
之作不合禮文為依孔子刪去亦已明矣或曰安知新
宫不為刪去耶荅曰新宫為周公所収燕禮所用不與
茅鴟同也曰茅鴟為風乎為雅乎曰非雅也風也何以言
之以叔孫大夫所賦多是國風故也今之所補亦體風
焉
　　　小序
茅鴟刺食禄而無禮也在位之人有重禄而無禮度君
子以為茅鴟之不若作詩以刺之茅鴟茅鴟無集我岡
汝食汝飽莫我為祥願彈去汝來彼鳳凰來彼鳳凰其
儀有章茅鴟茅鴟無啄我雀汝食汝飽莫我肯略願彈
去汝來彼瑞鵲來彼瑞鵲其音可樂茅鴟茅鴟無搏􁆺
鶹汝食汝飽莫我為休願彈去汝來彼鳲鳩來彼鳲鳩
食子其周茅鴟茅鴟無嚍我陵汝食汝飽莫我好聲願
彈去汝來彼倉鷹來彼倉鷹祭鳥是徴
　　　茅鴟四章章八句
　
　
　
　
　
　
　
　
　
　
　
　
　
　
　兼明書卷二
欽定四庫全書
　兼明書卷三　　　　　　唐　丘光庭　撰
　　春秋
　　　劉子𤣥誤說周之諸侯用夏正
劉子𤣥史通云春秋諸國皆用夏正魯以行天子禮儀
故獨用周家正朔至如書元年春正月者年即魯君之
年月則周王之月考所紀書年始達此義而自古說春
秋者妄為解釋明曰古者孟春之月天子頒朔于諸侯
諸侯奉而行之安有周代諸侯而用夏家正朔按文十
七年左傳鄭子家與晉趙宣子書云二年六月壬申朝
于齊杜注云鄭文公二年六月日即魯荘公二十三年
六月二十日也此即諸侯奉行周正之明文也而子𤣥
不精魯史妄斥先儒說經典之玷不可以訓或曰春秋
後序是杜因􁁉所書(闕三/字)曲沃荘伯之十一年十一月
魯隱公之元年正月也所書是魏國史記魏本周之諸
侯何故不用周正也魏國之興在周之末時稱戰國魯
不臣周自造史書追書前代稱王改朔用夏正而子𤣥
執戰國之史而論春秋之制以末正本無乃悖乎
　　　善者信矣
隱六年左傳云周任有言曰為國家者見惡如農夫之
務去草焉芟夷藴崇之絶其本根勿使能植則善者信
矣明曰信當讀為屈伸古者多用信字為伸易繫辭曰
尺蠖之屈以求信也此其類焉傳言善者信善者謂嘉
榖之苗也惡者常盛則嘉榖之苗屈惡草除則嘉榖之
苗伸故知信即古之伸字也
　　　衛桓公名
隱四年衛州吁殺其君完即桓公也諸儒讀皆如字明
曰非也完當作皃何以知之夫名以昭實終将諱之故
既葬而為諡若衛侯名完豈得諡之桓乎故知完當作
皃按字書容貎之皃從白下八(音/八)俗書完作皃與容貌
之貌相似是桓公本名皃傳寫誤為完也
　　　荆敗蔡師于莘
荘十年荆敗蔡師于莘公羊曰荆者州名州不若國貶
之若荆州之夷然也榖梁曰荆楚也何為謂之荆狄之
也聖人立必後至天子弱必先叛左氏無此解杜元凱
曰荆楚本號也譚趙取公榖為解明曰杜說是也且一
國兩號其國有三殷商唐晉并此楚荆著在經典坦然
明白按禮記云夫子失魯司冦将之荆又詩云戎狄是
膺荆舒是懲則荆為楚之本號亦已明矣故荘四年傳
稱荆尸而舉又曰楚武王荆尸皆謂舉其先代之軍法
也必若以其侵伐中國貶曰荆則狄入衛吳入州來何
故不舉州名以貶之乎按禹四海之内都置九州而執
玉帛萬國則是州大而國小也豈加大于小而為貶乎
且荘二十三年荆人來聘又何罪而曰荆楚敗徐于婁
林又何功而書楚但當時史官承告而書不以此為褒
貶也按春秋之例但舉國不稱人即為貶未有去其國
號而舉州名為貶者也或曰既不以荆為貶經書荆而
傳稱楚何也荅曰當此之時楚國實名荆左氏為傳之
時近書之為楚耳推此諸文則記事之義為得其實矣
　　　金鼓以聲氣也
僖二十二年左傳曰三軍以利用也金鼓以聲氣也杜
元凱曰金鼓以佐士衆之聲氣也明曰非也按上文云
三軍以利用下文云聲盛致志則是金鼓所以佐士衆
之氣若謂佐士衆之聲氣則於文理乖矣
　　　葛藟庇本根
文七年樂豫曰公族公室之枝葉也若去之則根本無
所庇廕矣葛藟猶能庇其本根杜注云葛之能藟蔓繁
茂者以本根庇廕之多也且庇廕者自上及下之辭也
此理炳明不注亦得
　　　文馬
宣二年宋人以兵車百乘文馬百駟以贖華元于鄭杜
注曰畫馬為文四百匹也明曰杜說非也文馬者馬之
毛色自有文彩重其難得若畵為文乃是常馬何足貴
乎
　　　姞吉人
宣五年左傳云鄭文公有賤妾曰燕姞而生穆公石癸
曰吾聞姬姞耦其子孫必蕃姞吉人也后稷之元妃也
明曰石癸所言是論姞字之義義即當時姞從人作吉
後代改之從女若當是從女安得吉人之語乎故知從
女者失其義也
　　　敝邑之幸
成二年齊賔媚人對晉人曰請收合餘燼背城借一敝
邑之幸亦云從也况其不幸敢不唯命是聽杜注曰言
完全之時尚不敢違晉今若不幸即從命也明曰杜注
誤也今尋其辭意言背城一戰戰若幸勝尚當從晉命
若不幸而敗固不敢不服也幸一戰而獲勝非謂完全
之時也
　　　兩觀
定二年雉門及兩觀災冬十月新作雉門及兩觀趙子
曰復作兩觀譏仍舊也其意言諸侯無兩觀有者僭天
子也今因天災宜廢之明曰按左氏及毛詩禮記天子
有靈臺諸侯有觀臺靈臺者别地為之觀臺者因門為
之凡臺望雲物如災祥水旱逆為之備不可無也左傳
曰公既視朔遂登觀臺以望而書禮也禮運曰天子諸
侯臺門大夫不臺門此以崇為貴也臺門即兩觀也由
此言之諸侯之有兩觀亦以明矣或曰魯以周公故得
有兩觀其餘諸侯不當有也荅曰若後者復作是也又
何譏乎又曰非譏何以書也荅曰春秋之義有褒而書
者有貶而書者有譏而書者非褒貶譏而書者有國之
大事法合書者即此新作雉門及兩觀及僖二十年新
作南門之類也於法自當書非由譏也且兩觀與雉門
同文豈雉門亦不當作邪據此諸文則趙子言非也
　　禮記
　　　宿離不貸
月令云命太史司天歴候日月星辰宿離不貸孔頴達
曰離讀為儷猶配偶也言太史之官使馮相氏保章氏
常在候不得怠慢不覺天文之變異孔頴達之解謬之
甚也且經云日月星辰宿離不貸(闕四/字)字不當繫於馮
相保章也且馮相保章即太史之官何故将特在星辰
之下乎今以星謂二十八宿也辰謂日月之舍也宿留
止離經厯言天子命太史之官厯候日月星辰即留止
所經厯為祥為災無令差貸詩云月離于畢俾滂沱矣
書云星有好風星有好雨月之從星則以風雨其此之
謂乎而頴達以宿離為馮相保章同宿配偶是其不顧
經文妄為穿鑿
　　　占兆審卦
月令曰命有司釁龜策占兆審卦吉凶孔頴達曰有司
太史之官殺牲以血塗之曰釁使之神也䇿蓍也占兆
謂卜兆之書也非但釁其蓍龜兼釁此占兆之書不言
釁占兆者蒙上文也卦筮卦也易有六十四卦或吉或
㐫但審省之而已以其筮短龜長賤於龜兆故也明曰
按周禮龜人上春釁龜無釁占兆之文而頴達解月令
言兼釁占兆之書非也且兆詞存于竹帛何容以血塗
之哉博雅云占瞻也爾雅云占視也則是占之為言繫
人不繫兆也正與審字義同以兆卦各有吉凶慮其差
謬故因釁龜筞之時占視其兆審省其卦也兆下不言
吉凶者以其文繫總以吉凶結之也云筮短龜長此左
傳文也頴達既誤解釁兆不釁卦故引左傳證之按僖
五年左傳云晉獻公欲以驪姬為夫人卜之不吉筮之
吉公曰從筮卜人曰筮短龜長不如從長按易之為書
河圖出文經三聖人有天道廣大悉備未有龜卜之書
若斯之盛也豈短賤于龜乎或曰既不短于龜何以故
立驪姬而筮之吉乎答曰必非應筮亦不吉但卜人不
善占筮謂之為吉耳亦猶穆姜初徃東宫而筮之遇艮
之隨史曰隨其出也姜氏自占之曰不然必死於此不
得出矣其後穆姜竟卒于東宫又南蒯将逐季氏筮之
遇坤之比曰黄裳元吉以為大吉也子服惠伯曰忠信
之事則可不然必敗其後南蒯果不克奔齊此皆卦告
之凶而誤占之為吉非短于龜也
　　　苦菜
月令孟夏苦菜秀孔頴達曰菜似馬薤而花白其味極
苦明曰按夏小正四月王萯秀月令用小正為本改王
萯為苦菜也詩豳風四月莠葽鄭康成疑葽為王萯今
驗四月秀者野人呼為苦葽(去/聲)春初取煮去苦味和米
粉作餅食之四月中莖如蓬艾花如牛蒡花四月秋氣
生故苦葽秀則一歳物成自苦葽始月令所書皆應時
之物其言苦菜即苦葽也頴達所見别是一物不可引
以解此
　　　螻蟈
月令立夏之日螻蟈鳴孔頴達曰螻蟈蝦蟇也明曰非
也按蝦蟇一名蟾蜍不能鳴者蛙也故(闕四/字)牝蘜殪蛙
然則螻蟈蛙之類也爾雅云鼃猶黽在水者黽黽即蛙
也蟾蜍即蝦䗫也郭璞曰蝦蟇非也按蛙形小而長色
青而皮光春夏居水邊相對而鳴者也蝦蟇形闊而短
色黄而皮如砂鞭之汁出如乳醫方用之治甘蟲狗毒
是今人悉呼蝦蟇者相承誤也按蛙鳴始于二月驗立
夏而鳴者其形最小其色褐黑好聚淺水而鳴其聲如
自呼為渴于者是螻蟈也
　　　王𤓰
月令立夏之後十日王𤓰生諸儒及本艸多不詳識明
曰王𤓰即栝樓也栝樓與土𤓰形状藤葉正相類但栝
樓大而土𤓰小耳以其大於土𤓰故以王字别之爾雅
諸言王者皆此類也今驗栝樓立夏之後其苗始生正
與月令文合故知先儒之說皆非也
　　　正鵠
射義曰失諸正鵠而反求諸身先儒皆以鵠鳥小鳥畵
於射侯之上明曰鵠有二音其鳥亦别鴻鵠即胡木反
正鵠則古篤反廣雅曰鴉鵠(上音于反/下古篤用)鵲也然則鴉鵠
是鵲鵲即是鴉鴉性驚黠射之難中故畵于射侯之上
非小鳥也小鳥無名鵠者先儒未之詳也今射垜之上
畵烏珠者是正面畵烏鴉也
　　論語
　　　　而好犯上
有子曰其為人也孝悌而好犯上者鮮矣皇侃曰犯上
謂犯顔而諫言孝悌之人必不犯顔而諫明曰犯上謂
干犯君上之法令也言人事父母能孝事長兄能悌即
事君上能遵法令必不干犯於君上也既不犯上必無
作亂之心故下文云而好作亂者未之有也
　　　指其掌
或問禘之說子曰不知也知其說者之于天下也其如
示諸斯乎指其掌包咸曰孔子謂或人言知禘禮之說
者于天下之事如指示以掌中之物言其易了也明曰
斯此也此掌中也指其掌者孔子以一手指指一手之
掌中此三字是當時状非謂示以掌中之物也
　　　祭如在
祭如在孔安國曰言事死如事生又曰祭神如神在孔
安國曰謂祭百神也明曰祭如在者是孔子之前相傳
有此言也孔子解之曰祭神如神在耳非謂兩般鬼神
也
　　　而有宋朝之美
孔子曰不有祝鮀之佞而有宋朝之美難乎免于今之
世矣明曰此孔子歎末世浮薄所尚者口才與貌耳如
此則不得云而有宋朝之美葢此而亦當作不傳寫誤
也
　　　飯蔬食
皇侃曰蔬食菜食明曰經典言疏食者皆謂麄飯非菜
食也音嗣謂飯麄飯者喫麄飯也上飯音扶晩反
　　　唐棣
唐棣之華偏其反而孔安國曰唐棣棣也明曰爾雅釋
木云唐棣栘(常黎/反)郭璞注曰白栘似白楊樹江東呼為
扶栘也又云常棣棣郭璞曰今山中有棣樹子如櫻桃
可㗖則唐棣是栘非棣也常棣是棣
　　　食不厭精
皇侃曰食麄則誤人生疾故調和不厭精潔也明曰食
音嗣謂飯也言舂米作飯不厭精鑿也(鑿子/各反)
　　　食饐而餲
皇侃曰謂經久味惡如乾魚肉久而味惡也明曰食音
嗣謂飯也饐餲也飯餿敗也爾雅云食饐謂之餲郭璞
云飯饖臭也則為得其義焉
　　　肉雖多不使勝食氣
皇侃曰食謂他饌明曰音嗣謂飯也言孔子喫肉常令
少于飯也
　　　迅雷風烈必變
孔安國注曰敬天之怒明曰怒非也敬天道變也何以
知之按雷者陽盛之聲也位在東方發于二月風者發
生之氣也在卦屬巽于星屬箕易曰雷風恒風雷益又
曰動萬物莫疾乎雷撓萬物莫疾乎風由此觀之風雷
非天之怒亦已明矣或云詩曰敬天之怒無敢戯豫何
也荅曰怒非風雷之謂也其謂天福善禍淫故無敢戯
豫慮其加禍爾葢以禍淫為怒豈謂風雷邪又難曰左
傳云為刑罰威獄以類其震曜殺戮此非天之怒耶荅
曰此左氏之不通也且震曜殺戮在夏刑罰威獄在秋
若聖人法雷而立刑則當盛夏而决罪也又難曰雷風
不為天之怒春秋震夷伯之廟左傳曰展氏有隱慝焉
何也荅曰春秋記異耳左傳言也若以展氏有罪凶為
天所震則楚子商臣單于冒頓何不震之葢夷伯之廟
偶因震而圯耳今人之舍如此者亦不少矣又難曰今
人有震死者何也荅曰五行六氣能生人亦能殺人非
獨雷霆也故人之生命有合兵死者有合水死者有合
火死者有合震死者然則雷之為物與夫水火無以異
也又難曰今震死之人如鬼神何也荅曰古人云蛇從
霧龍從雲雲既興而龍神從之或害物耳水之深蛟蜃
居之山之大豺虎宅之所謂方以類聚物以羣分也但
人禀隂陽之變豈可同于平常故衣服冠而坐也
　　　顔路請子之車以為槨
先儒皆言請其車賣之為槨也明曰經止言為槨是欲
毁其車作槨耳非将賣之也若賣車買其為槨之木可
以請于他財何故特請其車也且經無賣之文何為妄
說
　　　其父攘羊而子證之
明曰視其文勢無子字後人加之耳按上文云吾黨有
直躬者此即攘羊者之子也但云其父攘羊而證之于
文自足如今更加子字翻使不安必非游夏之文
　　孝經
　　　仲尼
今人讀仲尼之尼與僧尼之尼音同明曰非也仲尼之
尼當音夷古夷字耳按尚書古文隅􁆎島􁆎萊􁆎並作
􁆎今文皆作夷然則夷􁆎音義同也又按左傳魯哀公
誄孔子曰嗚呼哀哉􁆎父(音/甫)晉王衍字夷甫是用今文
耳又漢有諫􁆎晉有潘􁆎猶用古字按字書仲􁆎之􁆎
從尸下二僧尼之尼從尸下工文字不同音義亦别代
人不能分别乃一槩而呼實乖聖人之音也
　　　曽子侍
明曰孔子之行在孝經可謂不刋之典顔閔無問荅獨
與曽參論者諸儒之說頗有不同且必親不和有孝子
顔閔之父和而孝不顯曽參父嚴而孝道著所以孔子
與之論孝兼亦慮其心不固因以朂之也或曰何知曽
參之父嚴者荅曰孟子云曽參之事父也訓之以小杖
則受諭之以大杖則走者恐虧其體非孝之道常鋤𤓰
誤傷蔓乃以大杖毆之是其嚴也
　　爾雅
　　　菟字
釋艸云菄菟荄蘩菟蒵蔩莵𤓰之類菟字皆從艸明曰
菟字不從艸按艸菜之號多取鳥獸之名以為之至如
葝䑕尾孟狼尾萒雀弁􁁉烏薞荓馬帚茭牛蘄蔨鹿靃
之類其䑕狼雀烏馬牛鹿等字皆不從草兔亦獸名何
獨從草葢後人妄加之耳
　　　蜚蠦蜰
釋蟲云蜚蠦蜰郭璞注云蜰即負盤臭蟲也明曰按春
秋書秋有蜚杜注云蜚負蠜也然杜預以蟲一名蠦蜰
而郭以此蟲一名蜚蠦一名蜰以春秋證之即郭解誤
也
　　　桑鳸竊脂
釋鳥云桑鳸竊脂郭璞云俗謂之青雀觜曲食肉好盗
脂膏食之因以為名也明曰非也按下文云夏鳸竊𤣥
秋鳸竊藍冬鳸竊黄棘鳸竊丹豈諸鳸皆善為盗而偷
竊𤣥黄丹藍者乎葢竊之言淺也竊𤣥者淺黑色也竊
藍者淺青色也竊黄者淺黄色也竊丹者淺赤色也竊
脂者淺白色也今三四月間採桑之時有小鳥灰色眼
下正白俗呼白鵊鳥是也以其採桑時來故謂之桑鳸
而郭注謂竊脂為盗脂肉一何謬哉
　兼明書卷三
欽定四庫全書
　兼明書卷四　　　　　　唐　丘光庭　撰
　　文選
　　　五臣注文選
五臣者不知何許人也所注文選頗為乖疎盖以時有
王張遂乃盛行於代将欲從首至末搴其蕭根則必溢
帙盈箱徒費牋翰茍蔑而不語則誤後學習是用略舉
綱條餘可三隅反也
　　　吳都賦
吳都賦曰且有吳之開國造于太伯宣于延陵盖端委
之所彰髙節之所興臣延濟曰太伯延陵端其志操委
棄其位以存讓體是興髙節也明曰據賦文是雙闗覆
装體以端委所彰覆太伯髙節所興覆延陵宜于所彰
下注太伯之徳解端委之事所興下注延陵之徳釋髙
節之文不宜将二人之事混同而注之且釋端委之意
殊非經典按左𫝊曰太伯端委以治周禮杜元凱注曰
端委禮服也頴達曰端𤣥也委者長垂于地也賦言太
伯造成國邑服𤣥端之衣以行周禮彰顯先王之風化
于吳國也左𫝊又曰公子光弑王僚以國讓延陵季子
季子曰聖達節次守節為君非吾節也雖不能達敢失
守乎棄其室而耕于野遂捨之賦言延陵以此髙尚之
節宣播謙讓之風以興盛吳國非謂自興髙節也賦又
曰建至徳以創鴻業世無得而顯稱臣延濟曰言我吳
都後建立延陵太伯之徳以創大業代無得而稱美者
又曰由克讓以立風俗輕脫屣于千乘臣周翰曰言吳
能建太伯延陵讓節以成風俗盖謂讓千乘之重如脫
屣也明曰此文亦雙闗體云建至徳以創鴻業世無得
而顯稱者此獨論太伯之徳耳太伯建立至徳以開創
吳國之大業其徳浩大故代人無可得而稱論語曰泰
伯其可謂至徳也三以天下讓民無得而稱焉是也且
延陵非創業之主注不得兼言延陵之徳也其由克讓
以立風俗輕脫屣于千乗此則論延陵之徳也言延陵
讓國而耕於野是其克讓輕千乗也注不得兼言太伯
之徳以致混淆賦又曰外失輔車脣齒之援臣向曰輔
陪乗也吳蜀相資猶陪乗以脣齒為内外明曰按左𫝊
云輔車相依脣亡齒寒先儒皆以輔為頰輔車謂牙車
此注云陪乗非也或云詩云其車既載乃棄爾輔則是
車之與輔亦相依之物有何不可而子非之其有說乎
易云咸其輔頰舌孔頴達曰輔頰俱為口旁之肉輔是
口旁之肉則為牙車脣齒四者同類相依而存闕一不
可以喻二國更相表裏乃得俱全若以輔為陪乗則車
為載物之事輔為御車之人也人之與車非相類不可
以喻二國故陪乗非也
　　　雲楶藻梲
靈光殿賦曰雲楶藻梲臣向曰楶梁上柱梲义手也明
曰按爾雅釋宫云栭謂之楶郭璞曰薄櫨也(薄音皮/碧反)薄
柱頭也櫨斗也又云杗廇謂之梁其上楹謂之梲郭璞
云侏儒柱也臣向不依爾雅之文臆為其說且上文枝
牚杈枒而邪據周翰曰枝牚梁上交木交即义手也何
得更以梲為义手違經背義乖謬之甚
　　　濫觴
江賦云初發源乎濫觴周翰曰濫謂泛濫水流貌觴酒
盃也謂江之發源流如一盃也明曰周翰以觴為酒盃
則是也然以其流水如一盃之多則非也何者且濫非
水流之貌濫者泛也言其水小裁可浮泛酒盃耳
　　　豈鮮輝于陽春
雪賦云君寧見堦上之白雪豈鮮輝于陽春臣銑曰鮮
寡也雪之光輝豈寡于陽春也明曰下文云𤣥隂凝沍
不昧其潔太陽輝耀不固其節則鮮謂鮮明也言雪當
見日而消不能鮮明光輝于陽春也
　　　疇徳瑞聖
赭白馬賦云實有騰光吐疇徳瑞聖之符焉臣良曰疇
昔也言昔帝之徳有瑞聖之符焉明曰疇等也言焉可
以等齊君子之徳祥瑞聖人之道也
　　　珪璋特達
郭璞遊仙詩曰珪璋雖特達明月難暗投臣延濟曰特
達美貎明曰按朝聘之禮有珪璋璧琮璧琮則加束帛
然後能達而珪璋徳重可以獨行故曰特達聘禮云珪
璋特達徳也此詩之意言君子雖有才徳不假外助然
亦不可仕於亂代如明月之珠不可以暗中投人也
　　　昔聞東陵𤓰
阮籍詠懐詩曰昔聞東陵𤓰近在青門外臣延濟曰故
秦時東陵侯邵平種𤓰於青門外其𤓰甚美以供賓也
明曰按嗣宗此詩是遭亂代思深居逺害故以𤓰喻之
言邵平種𤓰不能深逺近在青門之外又色妍味美遂
為人所食啗故下云五色耀朝日嘉賓四面會膏火自
煎熬多財為患害意言人遭代亂茍逞才露頴必為時
所害如美𤓰膏火之自喪矣而延濟不喻此義種𤓰以
供賓客何其謬歟
　　　布衣可終身
其詩又云布衣可終身臣銑曰布衣謂邵平明曰此詩
取𤓰喻不専指邵平言人當亂代但服布衣自可終身
何必紆朱拖紫也
　　　施已惟約
陸士龍大将軍宴會被命作詩其末章云施已惟約于
禮斯豐天錫難老如嶽之崇臣向曰約薄豐厚也言我
所施用甚薄遇禮且厚是天賜我難老之惠如山嶽之
崇也明曰觀士龍之意是祝王之辭言王於身儉約於
禮則豐厚所以天賜王難老如嶽之崇非士龍自謂也
　　　霜降休百工
謝宣逺九日從宋公戯馬臺送孔令詩云風至授寒服
霜降休百工臣延濟曰季秋涼風至始授衣也霜降膠
漆堅可以為器故美百工之功也明曰按月令季秋云
霜始降則百工休注曰謂膠漆之作停也宣逺亦用此
義言嵗将晏授寒衣停百工人民安可以謀飲讌餞賓
客也而延濟訓休為美言霜降膠漆堅可為器物若如
此則既興百工是其勞苦何歡讌之有且時方寒凜非
用膠漆之日翻覆尋繹理無所通
　　　尚席函杖
顔延年皇太子釋奠會詩曰尚席函杖臣周翰曰尚席
儒席也明曰今觀此詩文勢非謂儒席也尚席謂設席
之吏也設此太子之席其間相去容杖以指書講書也
知尚席為設席之吏者以其詩云尚席函杖承疑捧帙
侍言稱辭惇史秉筆承疑侍言惇史三者皆太子屬官
故知尚席亦官吏如尚衣之事也
　　　鳳吹
丘希範侍宴會樂遊苑送徐州應詔詩云詰旦閶闔開
馳道聞鳳吹臣延濟曰鳳吹笙也笙體象鳳故比之也
明曰吹者樂之總稱鳳者美言之也以天子行幸必奏
衆樂豈獨吹笙而已哉故月令云命樂工習吹大享帝
於明堂是謂衆樂為吹也
　　　細草藉龍騎
其詩又云輕荑承玉輦細草藉龍騎臣良曰藉猶鋪也
明曰藉猶薦也草在馬蹄之下故曰藉也
　　　借曰
陸士衡贈馮文羆詩云借曰未給亦既三年臣銑曰借
日假日也給猶足也言王事無暇常假日而遊尚未為
足也明曰此本出於毛詩按大雅篇云借曰未知亦既
抱子鄭𤣥曰假令人云王尚幼小未有所知亦已抱子
長大矣亦不幼小也據毛詩之義則以曰為語辭今臣
銑此注以曰為日月之日則與毛詩之義大乖士衡之
意不合矣
　　　項領
其詩又曰之子既命四牡項領臣良曰項領者駕木項
上也明曰按毛詩節南山篇云駕彼四牡四牡項領毛
萇曰項大也言四馬之肥其領大也今士衡取此意以
美文羆之行亦宜訓項為大而云駕木項上其義安在
　　　涕交纓
陸士衡贈弟詩云寤言涕交纓臣銑曰纓衣領也明曰
纓帯也雖文章用字與經稍疎詁訓釋名安可臆斷
　　　西陵
謝惠連西陵遇風獻康樂臣良曰西陵盖所居之西陵
也明曰西陵浙江東之西陵驛名也何以知之以其詩
云昨發浦陽汭今宿湘江湄知也
　　　中孚爻
謝靈運初發石頭城詩云雖抱中孚爻猶勞貝錦詩臣
銑曰易中孚卦九五爻也明曰按中孚九五云有孚攣
如无咎其義言九五居尊為中孚之主為信不可暫捨
而攣繫不絶故得無咎此為王者之事非臣下之所指
用且其辭義不當今尋靈運之意乃指九二爻耳按九
二云鳴鶴在隂其子和之我有好爵吾與爾靡之其義
言九二處重隂之下履不失中立誠篤志雖在闇昧物
亦應焉故曰鳴鶴在隂其子和之不私權利唯徳是與
故曰我有好爵吾與爾靡之是靈運常抱此道尚為孟
覬誣奏故曰猶勞貝錦詩而張銑以為九五爻何義也
　　　𤓰田不納履
古詩云君子防未然不處嫌疑間𤓰田不納履李下不
整冠明曰履當為屨字之誤也文章之體不應兩句之
内二字同音又諸經傳無納履之語按曲禮曰俯而納
屨義曰俯低頭也納猶著也低頭著屨則似取𤓰故為
人之所疑也履且無帯著時不必低頭故知履當為屨
傳寫誤也
　　　錯陶唐之象
張景陽七命云錯陶唐之象臣銑曰錯雜也陶唐堯也
象法也言晉徳雜於文法也明曰錯音蒼故反置也陶
唐之代人有犯罪者畫其衣冠謂之象刑言今晉徳之
盛人無犯罪者其陶唐之象刑亦錯置而不用也
　　　辭逺遊
曺子建求通親親表云若得辭逺遊戴武弁臣銳曰辭
辭國逺遊謂出征也明曰逺遊亦冠名也辭者脫去之
名也言脫去逺遊之冠而戴武弁之弁也知其然者以
下文云解朱組佩青紱組紱皆綬也故知逺遊武弁皆
冠也臣銳以逺遊謂出征一何乖謬
　
　
　
　
　
　
　
　
　
　
　
　
　兼明書卷四
欽定四庫全書
　兼明書卷五　　　　　　唐　丘光庭　撰
　　雜說
　　　辛壬癸甲
史記云禹辛日娶妻甲日生啓明曰司馬遷約尚書之
文而為史記其於經義多不精詳按虞書益稷篇云予
創若時娶于塗山辛壬癸甲啓呱呱而泣予弗子惟荒
度土功孔安國曰禹言我懲丹朱之惡如此故辛日娶
塗山氏之女甲日復往治水復往之後而啓生焉啓生
之後或從東往西或從南徂北經過其門聞啓泣聲而
不暇入子愛於啓以其水災未去唯大度水土之功故
也而馬遷以塗山之女聘禹之後四日之内而生啓故
聞其􁀾􁀾泣聲而不入愛子之其不近人情一至於此
且禹所以言此者以己勤於治水而不顧其家不私其
子所以能成大功耳若馬遷之意是禹疑其妻而惡其
子何勤勞之有焉
　　　地震
荘子云海水周流相薄則地震明曰荘子之言失之矣
按春秋之時地震者五伯陽父曰陽伏而不能出隂迫
而不能遂於是有地震其意言隂氣盛於上陽氣衰於
下隂迫於陽而陽不能遂出故地震也或曰荘子之言
亦有其理安知其失乎荅曰若大地俱震則可謂之海
水相薄而為地震之時不同率土或秦寧而楚震或蜀
動而吳安由是而論則水非而氣是也
　　　日逺近
列子云孔子出行逢二小兒争論日之逺近其一兒曰
日初出近日中逺何以知之初出大日中小非近大而
逺小乎其一兒曰初出逺日中近何以知之初出涼日
中熱非逺涼而近熱乎各以此理質諸仲尼仲尼笑而
不荅明曰按天形如彈丸陽城土圭得地之中則日之
初出與日之中逺近均也初出大日中小者凡物平視
之則大仰視之則小此乃視之有異耳初出涼日中熱
者天氣不施故也初出之時中國在日之西故涼也日
中之時中國當日之下故熱也易曰天道下濟而光明
地道卑而上行則孔子知之矣或曰孔子知之何為不
荅也荅曰仲尼祖述堯舜憲章文武其道大徳尊豈與
小兒街譚卷議乎又六合之外非闗教化者仲尼棄而
不論故子路問事鬼神與死皆不荅也且孔子纂易道
以黜八索而不知日之逺近乎以其輕問故笑而不答
或問曰子云陽城土圭得地之中何為東海近而西海
逺也荅曰地傾東南垂入于海今之海岸求其海際以
人之所見謂之近耳
　　　月桂
代人謂及第人為折月桂者明曰昔者郄詵射䇿登第
天子問之曰卿自以為何如對曰臣以為桂林之一枝
崑山之片玉今人謂為折月桂何其謬歟且月中無地
安得有桂盖以地影入於月中似樹影耳
　　　江東
今人言項羽起於江東者多以為浙江之東明曰按古
人稱江東皆謂楚江之東也以其江自西南而下江南
江東隨江所向而呼也項羽起於江東即蘇州也故漢
書稱項羽避仇於吳中其論用兵之道吳中士大夫皆
出其下尋羽之行止無入浙東之文也或曰羽殺會稽
守賈守通會稽非浙東乎答曰秦并天下分置三十六
郡江東為會稽郡其治所在吳吳即今蘇州也羽殺賈
守通之後起吳中子弟八千人非蘇州而何
　　　江左
晉宋齊梁之書皆謂江東為江左明曰此據大約而言
細而論之左當為右何以明之按水之左右隨流所向
而言之水南流則左在東而右在西水東流則左在北
而右在南水北流則左在西而右在東昔三苗之國左
洞庭而右彭蠡則洞庭在西彭蠡在東其水北流故也
又哀二年左傳云晉趙簡子納衞太子蒯瞶于戚夜行
迷道陽虎曰右河而南必至焉此時河轉北流故謂河
東為右也又曲禮云主人入門而右客入門而左主人
就東階客就西階門以向堂為正故左在西而右在東
亦其義也按建業之西江水北流則當左在西而右在東
今以江東為江左則是史官失其義也若非史官失其
義則後人之傳寫誤也
　　　我承其弊
史記宋義云今秦攻趙戰勝則兵罷我承其弊明曰承
字奉上之義於理不安當作乗陵之乗與乗勝逐北以
剛乗柔其意同也
　　　徒行
范煜後漢書蔡琰見曺公蓬首徒行而入明曰不乗車
者謂之徒行不履韈者謂之徒跣今文姬盖徒跣非徒
行也故下文云曺公與之巾韈
　　　象傲
後漢書劉表與袁譚書曰昆弟之嫌未若重華之於象
傲明曰按虞書云瞽子父頑母嚚象傲然則象是舜弟
之名傲是不恭之稱非兩字名
　　　瀟湘逢故人
栁文暢江南云汀洲採白蘋日落江南春洞庭有歸客
瀟湘逢故人近代詞人皆以為二人舊是往人忽於瀟
湘之上相逢遇也明曰據其題稱江南曲是樂府閨情
之詩也詩述婦人夫壻出行之後於春月採蘋次見洞
庭湖上有人為客而歸婦人因問其夫其人答言於瀟
湘之上逢見汝之夫更前去也故此婦人言故人去不
返春華復将晩言己之年貌漸衰也不道新知樂祗言
行路逺者此婦人憶其夫在外戀新人而不歸託言行
路逺耳婦人謂夫為故人非謂往人逢遇也或問曰今
湖州有白蘋洲題此詩於庭内則所言洞庭得非具區
中之洞庭山耶答曰按其題稱江南曲其詩云瀟湘逢
故人洞庭當與瀟湘接非具區中之洞庭山又爾雅云
水中可居曰洲然則水中洲渚所在有之盖文暢曽守
吳興後人遂題其詩於吳興之洲因為名耳
　　　白蘋
明曰經典言蘋者多先儒罕有解釋毛詩草木疏亦未
為分了而湖州圖經謂之不滑之蓴大謬矣按爾雅釋
草云蘋大萍左傳云蘋蘩蕰藻之菜然則蘋為萍類根
不植泥生於水上今人呼為浮菜者是也入夏有花其
花正白故謂之白蘋或曰蘋花夏生而栁惲詩云汀洲
採白蘋日落江南春何也荅曰以蘋花色白故通無之
時亦可呼為白蘋也
　　　蔓菁
今人呼菘為蔓菁云北地生者為蔓菁江南生者為菘
其大同而小異耳食療本草所論亦然明曰此盖習俗
之非也余少時亦謂菘為蔓菁常見醫方用蔓菁子為
辟穀藥又用為塗頭油又用之消毒腫毎訝菘子有此
諸功殊不知其所謂近讀齊民要術乃知蔓菁是蘿菔
苗平生之疑渙然氷釋即醫方所用蔓菁子皆蘿菔子
也漢桓帝時年饑勸人種蔓菁以充饑諸葛亮征漢令
軍人種蘿菔則蘿菔蔓菁為一物無所疑也然則北人
呼菘為蔓菁與南人不同者亦有由也盖鼎峙之世文
軌不同魏武之父諱嵩故北人呼蔓菁而江南不為之
諱也亦由吳主之女名二十而江南人呼二十為念而
北人不為之避也由此言之蔓菁本為蘿菔苗亦已明
矣或曰根苗一物何名之異乎答曰按地骨苗名枸把
芎窮苗名蘼蕪藕苗名蓮荷亦其類也斯例實繁不可
勝紀何獨蔓菁蘿菔不可異名乎又曰今北人呼為蔓
菁者其形状與江南菘菜不同何也荅曰凡藥草果實
蔬菜踰境則形状小異而况江南北地乎
　　　把梓
近代文人多以杞梓為大材可為棟梁之用明曰把梓
小材木可為器物之用耳何以言之左傳云把梓皮革
自楚往也與皮革同文故知非大材孟子曰性猶杞栁
也義猶桮棬也以人性為仁義猶以把栁為桮棬釋木
云杞枸檵郭璞曰今枸把也尚書梓材云既勤樸斵惟
其塗丹雘孔安國曰梓漆也詩云椅桐梓漆然則梓非
漆之别名可以為漆器之材耳是知祀之與梓皆柔軟
之木杞則可為桮棬梓則可為漆器其非棟梁之材也
明矣或曰昔秦人伐梓其中一青牛梓非大木耶答曰
梓本大木但其為貨之時析而斷之為小材耳
　　　七夕
明曰古書皆以七月七日之夕謂之七夕今北人即以
七月六日之夕乞巧詢其所自則說有異端靜而思之
抑有由也盖鼎峙之世或中分之時南北異文車書不
一必北朝帝王有當七日而崩者故其俗間用六日之
夕南人不為之忌不移七日之夕由此而論昭然可見
　　　楊溝
崔豹古今注云長安御溝謂之楊溝植楊栁於其上也
一曰羊溝謂羊喜觸垣牆作溝以隔之故曰羊溝明曰
凡溝有露見其明者有以土填其上者土填其上者謂
之隂溝露見其明者謂之陽溝言陽以對隂無他說也
　　　化雞
風俗通云雞朱氏之所化故呼雞作朱朱聲明曰萬物
之生始於開闢軒轅之世已知十二屬之所配豈朱氏
之姓興於軒轅之前乎按朱氏出於邾國之後春秋之
時未有朱氏豈春秋之後方有雞乎風俗通以呼雞作
朱朱聲即云朱氏之化且呼鴨作與與聲又是誰氏之
化邪
　　　脾磨
世上醫人見人病不能飲食即云脾不磨者明曰按鳬
鶩鵞鷄之類口無牙齒不能噍嚼須脾磨之然後能消
故其脾皮悉皆堅厚若人則異畜獸既有齒牙能嚼食
物故脾皆虚軟惟用氣化耳病人脾胃氣弱即不能化
食非不磨也家語云齕吞者八竅而卵生齟齬者九竅
而胎生胎卵既殊脾胃亦别而醫人不喻斯理一槩而
言歴代雖多曽無悟者
　　　丘氏
孔緬唐韻引風俗通云丘氏魯左丘明之後也明曰丘
明出自齊太公之後不因丘明得姓按藝文志云左丘
明姓左名丘明故春秋傳稱左氏傳豈其子孫以父祖
之名而為姓乎且昭二十三年左氏有邾大夫丘弱則
左氏為傳之時已有丘氏則非丘明之後也明矣風俗
通之妄唐韻之踈也
　　　字書
兹(黒也二𤣥春秋傳曰何/故使吾水兹子思反)􁁉(草株多益也從/卄茲子之反)滋(益也從/水滋)
三字說文孶(禮記音子之反上從茲茲從二幺/作茲訛又音字書見虞書有也)一字字
様明曰字様言訛者即是正也按書云樹徳務滋又云
名言茲在茲古文並作茲上從艸(音/草)下從二幺(音一/堯反)盖
以𨽻書艸之其畫直過豎書直下即今文作茲雅當其
理幺者物之初生之貌故茲幾孳幽之字皆從二幺文
義交通音韻相近是知茲盖兹此茲黒等字皆從二幺
别有轉注音相近者亦皆准此或問曰安知左傳水茲
之字不從水乎荅曰按杜注左傳云滋濁也不訓為黒
假令茲訓為黒則幺是物之初生自得為黒不必要從
𤣥也且𤣥字亦從幺取其初生色黒也故禮記夏后氏
尚黒義曰夏以建寅為人正物生色黒詩云何草不𤣥
是也又左傳云物生而後有象象而後有滋則是滋字
元始於物生不始於水濁也又問曰今之滋益之字及
左傳水滋之字皆從水何也荅曰後人加之耳
氐(丁兮反從/氏下一)底(丁米反山居也亦/月下也從氐)二字說文及字様明
曰按氐字氏下一凡聲相近者合皆從氐羝祗之類是
也說文字様底字獨無下一非
起(古文起者子能立/也從底己之己)杞(古文杞字/從木己)芑(古文芑字/從卄己)三字說
文明曰按說文包字注云己子也起字檢說文手部亦
無此字其下從手明
協(字様/從十)明曰協字訓和宜從心也且協音嫌臈反心邊
著劦與口邊著十皆是諧聲何得協字更從十乎
　
　兼明書卷五
