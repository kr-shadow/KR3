#+TITLE: 飲膳正要-元-
#+DATE: 2016-06-11 12:23:30
#+SOURCE: github.com/kanripo/KR3i0043 master 71e6c9b9                
御製飲膳正要序
　朕惟人物皆禀天地之氣以生者也
　然物又天地之所以養乎人者苟用
　之失其所以養則至扵戕害者有矣
　如布帛菽粟雞豚之類日用所不䏻
　無其為養甚大也然過則失中不及
　則未至其為戕害一也其為養甚大
　者尚然而況不為養而為害之物焉
　可以不致其慎哉此特其養口體者
　耳若夫君子動息威儀起居出入皆
　當有其養焉又所以養德也嘗觀前
　元飲膳正要一書其所以養口體養
　德之要無所不載盖當時尚醫所論
　著其執藝事以致忠愛雖深扵聖賢
　之道者不外是也夫善莫大扵取諸
　人取諸人以為善大舜所先肆朕嘉
　是書而用之以資攝養之助且鋟諸
　􁅋以廣惠利扵人亦庶㡬乎好生之
　仁雖然生禀扵天非人之所能為若
　或戕之與立巖墻之下者同有不由
　扵人乎故此非但攝養之助而抑順
　受其正之大助也

　景泰七年四月初一日
(臣)聞古之君子善脩其身者動息節宣以養生飲
　食衣服以養體威儀行義以養徳是故周公之制
　禮也天子之起居衣服飲食各有其官皆統於冡
　宰盖慎之至也
今上皇帝天縦聖明文思深逺御延閣閱圗書旦暮
　有恒則尊養徳性以酬酢萬幾得内聖外王之道
　焉於是趙國公(臣)常普蘭奚以所領膳醫(臣)怱思
　慧所撰飲膳正要以進其言曰昔
世祖皇帝食飲必稽扵本草動静必凖乎法度是以
身躋上夀貽子孫無彊之福焉是書也當時尚醫
　之論著者云噫進書者可謂能執其藝事以致其
　忠愛者矣是書進上
中宫覽焉念
祖宗衛生之戒知臣下陳義之勤思有以助
聖上之誠身而推其仁民之至意命中政院使(臣)拜
　住刻梓而廣傳之兹舉也盖欲推一人之安而使
　天下之人舉安推一人之夀而使天下之人皆夀
　恩澤之厚豈有加扵此者哉書之既成大都留守
(臣)金界奴傳
敕命(臣)集序其端云(臣)集再拜稽首而言曰(臣)聞易
　之傳有之大㢤乾元萬物資始至哉坤元萬物資
　生天地之大徳不過生生而巳耳今
聖皇正統於上乾道也
聖后順承於中坤道也乾坤道僃於斯為盛斯民斯
　物之生於斯時也何其幸歟願颺言之使天下後
　世有以知夫髙明博厚之可見如此於戯休哉
　天曆三年五月朔日謹序
　　　奎章閣侍書學士翰林直學士中奉大夫
　　　知　制誥同脩國史(臣)虞集譔
　伏覩
　國朝奄有四海遐邇罔不賔貢珍味竒品咸萃内
　府或風土有所未宜或燥濕不䏻相濟儻司庖厨
　者不䏻察其性味而槩於進
　獻則食之恐不免於致疾欽惟
世祖皇帝聖明按周禮天官有師醫食醫疾醫瘍醫
　分職而治行依典故設掌飲膳太醫四人於本草
　内選無毒無相反可乆食𥙷益藥味與飲食相冝
　調和五味及每日所造珎品
　御膳必須精製所職何人所用何物
　進酒之時必用沉香木沙金水晶等盞斟酌適中
　執事務合稱職每日所用摽注於暦以驗後效至
　於湯煎瓊玉黄精天門冬蒼术等膏牛髄枸𣏌等
　煎諸珍異饌咸得其冝以此
世祖皇帝聖夀延永無疾恭惟
皇帝陛下自登
　寳位國事繁重萬機之暇遵依
祖宗定制如補養調護之術飲食百味之宜進加日
　　新則
聖躬萬安矣(臣)思慧自延祐年間選充飲膳之職于
　兹有年乆叨
　天祿退思無以𥙷報敢不竭盡忠誠以答
　洪恩之萬一是以日有餘閑與趙國公(臣)普蘭奚
　將累朝親侍
　進用竒珍異饌湯膏煎造及諸家本草名醫方術
　并日所必用榖肉菓菜取其性味𥙷益者集成一
　書名曰飲膳正要分為三卷本草有未收者今即
　採摭附寫伏望
陛下恕其狂妄察其愚忠以
燕閒之際鑑
天之所生地之所養天地合氣人以禀天地氣生並
而為三才三才者天地人人而有生所重乎者心也
心為一身之主宰萬事之根本故身安則心能應萬
變主宰萬事非保養何以能安其身保養之法莫若
守中守中則無過與不及之病調順四時節慎飲食
起居不妄使以五味調和五藏五藏和平則血氣資
榮精神徤爽心志安定諸邪自不能入寒暑不能襲
人乃怡安夫上古聖人治未病不治已病故重食輕
貨盖有所取也故云食不厭精鱠不厭細魚餒肉敗
者色惡者臭惡者失餁不時者皆不可食然雖食飲
非聖人口腹之欲哉盖以養氣養體不以有傷也若
食氣相惡則傷精若食味不調則損形形受五味以
成體是以聖人先用食禁以存性後制藥以防命盖
以藥性有大毒有大毒者治病十去其六常毒治病
十去其七小毒治病十去其八無毒治病十去其九
然後榖肉菓菜十養一儘之無使過之以傷其正雖
飲食百味要其精粹審其有𥙷益助養之宜新陳之
異温凉寒熱之性五味偏走之病若滋味偏嗜新陳
不擇製造失度俱皆致疾可者行之不可者忌之如
姙婦不慎行乳母不忌口則子受患若貪爽口而忘
避忌則疾病潜生而中不悟百年之身而忘於一時
之味其可惜哉孫思邈曰謂其醫者先曉病源知其
所犯先以食療不瘥然後命藥十去其九故善養生
者謹先行之攝生之法豈不為有𥙿矣
飲膳正要目錄
　第一卷
　　三皇聖紀　養生避忌　姙娠食忌　乳母食忌
　　飲酒避忌
　　　　　聚珍異饌
　　馬思荅吉湯　大麥湯　沙吉某児湯　八児不湯
　苦豆子湯　木瓜湯　鹿頭湯　松黄湯
　　粆湯　大麥筭子粉　大麥片粉　糯米搊粉
　　河㹠羮　阿菜湯　鷄頭粉雀舌　子
　　鷄頭粉血粉　鷄頭粉撧麺鷄頭粉搊粉　鷄頭粉餛飩
　　　雜羮　葷素羮　珎珠粉　黄湯
　　　三下鍋　葵菜羮　瓠子湯　團魚湯
　　　盞蒸　臺苗羮　熊湯　鯉魚湯
　　　炒狼湯　圍像　春盤麺　皂羮麺
　　　山藥麺　掛麺　經帶麺　羊皮麺
　　　秃秃麻食　細水滑　水龍　子　馬乞
　　　搠羅脫因　乞馬粥　湯粥　粱米淡粥
　　　河西米湯粥撒速湯　炙羊心　炙羊腰
　　　攅鷄　炒鵪鶉　盤兎　河西肺
　　　薑黄腱子　鼓児簽子　帶花羊頭　魚彈児
　　　　諸般湯煎
　　桂漿　桂沉漿　荔枝膏　梅子丸
　　五味子湯　人參湯　仙术湯　杏霜湯
　　山藥湯　四和湯　薑棗湯　􁫮香湯
　　破氣湯　白梅湯　木瓜湯　橘皮醒酲湯
　　渇忒餅兒　官桂渇忒餅兒荅必納餅児　橙香餅児
　　牛髄膏子　木瓜煎　香圎煎　株子煎
　　紫蘇煎　金橘煎　櫻桃煎　桃煎
　　石榴漿　小石榴煎　五味舍児别　赤赤哈納
　　松子油　杏子油　酥油　醍醐油
　　馬思哥油　枸𣏌茶　玉磨茶　金字茶
　　范殿帥茶　紫筍􁀆舌茶　女須児　西畨茶
　　川茶　藤茶　夸茶　燕尾茶
　　孩児茶　温桑茶　清茶　炒茶
　　蘭膏　酥簽　建湯　香茶
　　　　　諸水
　　玉泉水　井華水　鄒店水
　　　　神仙服餌
　　瓊玉膏　地仙煎　金髄煎　天門冬膏
　　服地黄　服蒼术　服茯苓　服逺志
　　五加皮酒　服桂　服松子　松節酒
　　服槐實　服枸𣏌　服蓮花　服栗子
　　服黄精　神枕法　服菖蒲　服胡麻
　　服五味　服藕實　服蓮子(蓮蕋)服何首烏
　　　　四時所冝　五味偏走
　　　　食療諸病
　　生地黄雞羊蜜膏　羊蔵羮　羊骨粥
　　羊脊骨粥白羊腎羮猪腎粥　枸𣏌羊腎粥
　　鹿腎羮　羊肉羮　鹿蹄湯　鹿角酒
　　黒牛髄煎　狐肉湯　烏鷄湯　醍醐酒
　　山藥飥　山藥粥　酸棗粥　生地黄粥
　　椒麺羮　蓽撥粥　良薑粥　吳茱茰粥
　　牛肉脯　蓮子粥　鷄頭粥　鷄頭粉羮
　　桃仁粥　生地黄粥　鯽魚羮　炒黄麺
　　乳餅麺　炙黄鷄　牛妳子煎蓽撥獾肉羮
　　黄䳄鷄　青鴨羮　蘿蔔粥　野雞羮
　　鵓鴿羮　鷄子黄　葵莱羮　鯉魚湯
　　馬齒菜粥　小麥粥　驢頭羮　驢肉湯
　　狐肉羮　熊肉羮　烏鷄酒　羊肚羮
　　葛粉羮　荆芥粥　麻子粥　惡實菜
　　烏驢皮羮　羊頭膾　野猪臛　獺肝羮
　　鯽魚羮
　　　　食物利害　食物相反　食物中毒
　　　　禽獸變異
　第三卷
　　　　米榖品
　　稻米　粳米　粟米　粱米　白粱黄粱
　　􁐄米　丹􁐄稷米　河西米菉豆　白豆
　　大豆　赤小豆回回豆子青小豆豌豆　匾豆
　　小麥　大麥蕎麥芝麻　胡麻　餳
　　蜜　麹　醋　醤　豉　塩
　　酒(虎骨酒/羊羔酒/枸/𣏌酒/五加皮酒/地黄酒/腽肭臍酒/松/節酒茯苓酒松根/酒/小黄米酒葡萄酒阿刺吉酒)
(速児麻酒)
　　　　獸品
　　牛　羊　黄羊　􁀶􁳚　馬　野馬
　　象　駝　野駝　熊　驢　麋
　　鹿　獐　犬　猪　野猪　獺
　　虎　豹　麅　麂　麝　狐
　　犀牛　狼　兎　貍　塔刺不花　黄䑕　猴
　　　　禽品
　　天鵞　鵞　鴈　䳄䳓　水札　丹鷄
　　野雞(角/雞)鴨(野鴨)鸂䳵　鴛鴦　鵓鴿　鳩
　　鴇　寒鴉　鵪鶉　雀　蒿雀
　　　　魚品
　　鯉魚　鯽魚　魴魚(白魚/黄魚)青魚　鮎魚
　　沙魚(鱓魚/河㹠/鮑魚/石首)阿八児忽魚　乞里麻魚
　　鼈　蟹　蝦(螺/蚌/蛤蜊/鱸魚/蝟)
　　　　菓品
　　桃　梨　柿　木瓜　梅　李
　　柰　石榴　林檎　杏　柑　橘
　　橙　栗　棗　櫻桃　葡萄胡桃
　　松子　蓮子鷄頭芰實荔枝　龍眼
　　銀杏　橄欖楊梅榛子　榧子　沙糖
　　甜瓜　西瓜　酸棗海紅　香圎株子
　　平坡八擔仁必思荅
　　　　菜品
　　葵菜蔓菁芫荽　芥　葱　蒜
　　韮　冬瓜黄瓜蘿蔔胡蘿蔔天淨菜
　　瓠　菜瓜葫蘆蘑菰菌子木耳
　　竹筍　蒲筍藕　山藥芋　萵苣
　　白菜　蓬蒿茄子　莧　芸臺　波薐
　　莙達　香菜蓼子　馬齒　天花　囘囘葱
　　甘露　榆仁　沙吉木児　出莙逹児
　　山丹根海菜　蕨　薇　苦買　水芹
　　　　料物
　　胡椒　小椒　良薑茴香　甘草　芫荽子
　　乾薑　生薑　蒔蘿陳皮　草果桂
　　薑黄　蓽撥　縮砂蓽澄茄五味子苦豆
　　紅麹　黒子児馬思荅吉　咱夫蘭哈昔泥
　　穩展(即阿/魏)臙脂　梔子　蒲黄　囘囘青
　　太昊伏羲氏
風姓之源皇熊氏之後生有聖徳繼天而王為萬世
帝王之先位在東方以木徳王為蒼精之君都陳時
神龍出於滎河則而畫之為八卦造書契以代結繩
之政立五常定五行正君臣明父子別夫婦之義制
嫁娶之理造屋舍結網罟以佃漁服牛乗馬引重致
逺取犧牲供祭祀故曰伏羲氏治天下一百一十年
　　炎帝神農氏
姜姓之源烈山氏之後生有聖徳以火承木位在南
方以火徳王為赤精之君時人民茹草飲水採樹木
之實而食蠃蛖之肉多生疾病乃求可食之物甞百
草種五榖以養人民日中為市作陶冶為斧斤造耒
耜教民耕稼故曰神農都曲阜治天下一百二十年
　　黄帝軒轅氏
姬姓之源有熊國君少典之子生而神靈長而聦明
成而登天以土徳王為黄精之君故曰黄帝都涿鹿
受河圗見日月星辰之象始有星官之書命大撓探
五行之情占斗罡所建始作甲子命容成作曆命隷
首作筭數命伶倫造律吕命𡵨伯定醫方為衣冠以
表貴賤治干戈作舟車分州野治天下一百年
　　　　養生避忌
夫上古之人其知道者法於隂陽和扵術數食飲有
節起居有常不妄作勞故䏻而夀今時之人不然也
起居無常飲食不知忌避亦不慎節多嗜慾厚滋味
不䏻守中不知持滿故半百衰者多矣夫安樂之道
在乎保養保養之道莫若守中守中則無過與不及
之病春秋冬夏四時隂陽生病起扵過與盖不適其
性而強故養生者既無過耗之弊又能保守真元何
患乎外邪所中也故善服藥者不若善保養不善保
養不若善服藥世有不善保養又不䏻善服藥倉卒
病生而歸咎於神天乎善攝生者薄滋味省思慮節
嗜慾戒喜怒惜元氣簡言語輕得失破憂阻除妄想
逺好惡收視聴勤内固不勞神不勞形神形既安病
患何由而致也故善養性者先饑而食食勿令飽先
渇而飲飲勿令過食欲數而少不欲頓而多蓋飽中
饑饑中飽飽則傷肺饑則傷氣若食飽不得便卧即
生百病
凡熱食有汗勿當風發痙病頭痛目澀多睡
夜不可多食　卧不可有邪風
凡食訖温水漱口令人無齒疾口臭
汗出時不可扇生偏枯　勿向西北大小便
勿忍大小便令人成膝勞冷痺痛
勿向星辰日月神堂廟宇大小便
夜行勿歌唱大呌　一日之忌暮勿飽食
一月之忌晦勿大醉　一歲之忌暮勿逺行
終身之忌勿燃燈房事服藥千朝不若獨眠一宿
如本命日及父母本命日不食本命所属肉
凡人坐必要端坐使正其心
凡人立必要正立使直其身
立不可乆立傷骨　坐不可乆坐傷血
行不可乆行傷筋　卧不可乆卧傷氣
視不可乆視傷神　食飽勿洗頭生風疾
如患目赤病切忌房事不然令人生内障
沐浴勿當風腠理百竅皆開切忌邪風易入
不可登髙履􁫁奔走車馬氣亂神驚䰟魄飛散
大風大雨大寒大熱不可出入妄為
口勿吹燈火損氣　凡日光射勿凝視損人目
勿望逺極目觀損眼力　坐卧勿當風濕地
夜勿燃燈睡䰟魄不守　晝勿睡損元氣
食勿言寢勿語恐傷氣　凡遇神堂廟宇勿得輙入
凡遇風雨雷電必湏閉門端坐焚香恐有諸神過
怒不可暴怒生氣疾惡瘡
逺唾不如近唾近唾不如不唾
虎豹皮不可近肉鋪損人目
避色如避箭避風如避讎莫喫空心茶少食申後粥
古人有云人廣者朝不可虚暮不可實然不獨廣凡
　早皆忌空腹
古人云爛煑麺軟煑肉少飲酒獨自宿
古人平日起居而攝養今人待老而保生盖無益
凡夜卧兩手摩令熱操眼永無眼疾
凡夜卧兩手摩令熱摩面不生瘡䵟
一呵十搓一搓十摩乆而行之皺少顔多
凡清旦以熱水洗目平日無眼疾
凡清旦刷牙不如夜刷牙齒疾不生
凡清旦塩刷牙平日無齒疾
凡夜卧𬒳髮梳百通平日頭風少
凡夜卧濯足而卧四肢無冷疾
盛熱来不可冷水洗面生目疾
凡枯木大樹下乆隂濕地不可乆坐恐隂氣觸人
立秋日不可澡浴令人皮膚麄燥因生白屑
常黙元氣不傷　少思慧燭内光
不怒百神安暢　不惱心地清凉
樂不可極慾不可縱
　　　　姙娠食忌
上古聖人有胎教之法古者婦人姙子寢不側坐不
邊立不蹕不食邪味割不正不食席不正不坐目不
視邪色耳不聽淫聲夜則令瞽誦詩道正事如此則
生子形容端正才過人矣故太任生文王聦明聖哲
聞一而知百皆胎教之能也聖人多感生姙娠故忌
見喪孝破體殘疾貧窮之人宜見賢良喜慶羙麗之
事欲子多智觀看鯉魚孔雀欲子羙麗觀看珎珠羙
玉欲子雄壯觀看飛鷹走犬如此善惡猶感况飲食
不知避忌乎
姙娠所忌
　食兎肉令子無聲缺唇食山羊肉令子多疾
　食鷄子乾魚令子多瘡食桑椹鴨子令子倒生
　食雀肉飲酒令子心淫情亂不顧羞恥
　食鷄肉糯米令子生寸白䖝
　食雀肉豆醬令子面生䵟黯
　食鼈肉令子項短　食驢肉令子延月
　食冰漿絶産　食騾肉令子難産
　　　　乳母食忌
凡生子擇於諸母必求其年壮無疾病慈善性質寛
𥙿温良詳雅寡言者使為乳母子在於母資乳以養
亦大人之飲食也善惡相習况乳食不遂母性若子
有病無病亦在乳母之慎口如飲食不知避忌倘不
慎行貪爽口而忘身適性致疾使子受患是母令子
生病矣
乳母雜忌
　夏勿熱暑乳則子偏陽而多嘔逆
　冬勿寒冷乳則子偏隂而多咳痢
　　母不欲多怒怒則氣逆乳之令子顛狂
　　母不欲醉醉則發陽乳之令子身熱腹滿
　　母若吐時則中虚乳之令子虚羸
　　母有積熱盖赤黄為熱乳之令子變黄不食
　　新房事勞傷乳之令子瘦痒交脛不能行
　　母勿太飽乳之
　　母勿太飢乳之
　　母勿太寒乳之
　　母勿太熱乳之
　　子有㵼痢腹痛夜啼疾
　　乳母忌食寒凉發病之物
　　子有積熱驚風瘡瘍
　　乳母忌食濕熱動風之物
　　子有疥癬瘡疾
　　乳母忌食魚蝦鷄馬肉發瘡之物
　　子有癖疳瘦疾
　　乳母忌食生茄黄瓜等物
凡初生児時
　以未啼之前用黄連浸汁調朱砂少許微抺口内
　去胎熱邪氣令瘡疹稀少
凡初生児時
　用荆芥黄連熬水入野牙猪膽汁少許洗児在後
　雖生班疹惡瘡終當稀少
凡小児未生瘡疹時
　用臘月兎頭并毛骨同水煎湯洗児除熱去毒能
　令班疹諸瘡不生雖有亦稀少
凡小児未生班疹時
　　以黒子母驢乳令飲之及長不生瘡疹諸毒如生
　　者亦稀少仍治小児心熱風癎
　　　　　飲酒避忌
酒味苦甘辛大熱有毒主行藥勢殺百邪去惡氣通
血脉厚腸胃潤肌膚消憂愁少飲尤佳多飲傷神損
夀易人本性其毒甚也醉飲過度䘮生之源
飲酒不欲使多知其過多速吐之為佳不爾成痰疾
醉勿酩酊大醉即終身百病不除
酒不可乆飲恐腐爛腸胃漬髄蒸筋
醉不可當風卧生風疾　醉不可向陽卧令人發狂
醉不可令人扇生偏枯　醉不可露卧生冷痺
醉而出汗當風為漏風　醉不可卧􁐄穰生癩疾
醉不可強食嗔怒生癰疽
醉不可走馬及跳躑傷筋骨
醉不可接房事小者面生䵟欬嗽大者傷臓澼痔疾
醉不可冷水洗靣生瘡　醉醒不可再投損後又損
醉不可髙呼大怒令人生氣疾
晦勿大醉忌月空　醉不可飲酪水成噎病
醉不可便卧面生瘡􁲋内生積聚
大醉勿燃燈呌恐䰟魄飛揚不守
醉不可飲冷漿水失聲成尸噎
飲酒酒漿照不児人影勿飲
醉不可忍小便成癃閉膝勞冷痺
空心飲酒醉必嘔吐　醉不可忍大便生腸澼痔
酒忌諸甜物　酒醉不可食猪肉生風
醉不可強舉力傷筋損力
飲酒時大不可食猪羊腦大損人煉真之士尤冝忌
酒醉不可當風乗凉露脚多生脚氣
醉不可卧濕地傷筋骨生冷痺痛
醉不可澡浴多生眼目之疾
如患眼疾人切忌醉酒食蒜
　　　　聚珍異饌
馬思荅吉湯
　𥙷益温中順氣
　　羊肉(一脚子缷成事件)草果(五箇)官桂(二錢)
　　回回豆子(半升搗碎去皮)
右件一同熬成湯濾淨下熟回回豆子二合香
粳米一升馬思荅吉一錢塩少許調和匀下
事件肉芫荽葉
大麥湯
　温中下氣壮脾胃止煩渇破冷氣去腹脹
　　羊肉(一脚子缷成事件)草果(五箇)
　　大麥仁(二升滚水淘洗淨/微煑熟)
右件熬成湯濾淨下大麥仁熬熟塩少許調和令匀
下事件肉
八児不湯(係西天茶飯名)
　𥙷中下氣寛􁔿膈
　　羊肉(一脚子缷成事件)草果(五箇)
　　回回豆子(半升搗碎去皮)蘿蔔(二箇)
右件一同熬成湯濾淨湯内下羊肉切如色數大熟
蘿蔔切如色數大咱夫蘭一錢薑黄二錢胡椒二錢
哈昔泥半錢芫荽葉塩少許調和匀對香粳米乾飯
食之入醋少許
沙乞某児湯
　𥙷中下氣和脾胃
　　羊肉(一脚子缷成事件)草果(五箇)
　　回回豆子(半升搗碎去皮)沙乞某児(五箇/係蔓菁)
右件一同熬成湯濾浄下熟回回豆子二合香粳米
一升熟沙乞某児切如色數大下事件肉塩少許調
和令匀
苦豆湯
　𥙷下元理腰膝温中順氣
　　羊肉(一脚子缷成事件)草果(五箇)苦豆(一兩係/葫蘆巴)
右件一同熬成湯濾浄下河西兀麻食或米心　子
哈昔泥半錢塩少許調和
木瓜湯
　𥙷中順氣治腰膝疼痛脚氣不仁
　　羊肉(一脚子缷成事件)草果(五箇)
　　回回豆子(半升搗碎去皮)
右件一同熬成湯濾浄下香粳米一升熟回回豆子
二合肉彈児木瓜二斤取汁沙糖四兩塩少許調和
或下事件肉
鹿頭湯
　𥙷益止煩渇治脚膝疼痛
　　鹿頭蹄(一付退洗淨缷作塊)
右件用哈昔泥豆子大研如泥與鹿頭蹄肉同拌勻
用回回小油四兩同炒入滚水熬令軟下胡椒三錢
哈昔泥二錢蓽撥一錢牛妳子一盞生薑汁一合塩
少許調和一法用鹿尾取汁入薑末塩同調和
松黄湯
　𥙷中益氣壮筋骨
　　羊肉(一脚子缷成事件)草果五(箇)
　　囬囬豆子(半升搗碎去皮)
右件同熬成湯濾淨熟羊􁔿子一箇切作色數大松
黄汁二合生薑汁半合一同下炒葱塩醋芫荽葉調
和勻對經捲児食之
粆湯
　𥙷中益氣建脾胃
　　羊肉(一脚子缷成事件)草果(五箇)囬囬豆子(半升/去皮)
右件同熬成湯濾浄熟乾羊􁔿子一箇切片粆三升
白菜或蕁麻菜一同下鍋塩調和勻
大麥筭子粉
　𥙷中益氣建脾胃
　　羊肉(一脚子缷成事件)草果(五箇)囬囬豆子(半升/去皮)
右件同熬成湯濾淨大麥粉三斤豆粉一斤同作粉
羊肉炒細乞馬生薑汁二合芫荽葉塩醋調和
大麥片粉
　𥙷中益氣建脾胃
　　羊肉(一脚子缷成事件)草果(五箇)良薑(二錢)
右件同熬成湯濾浄下羊肝醤取淸汁胡椒五錢熟
羊肉切作甲葉糟薑二兩瓜虀一兩切如甲葉塩醋
調和或渾汁亦可
糯米粉搊粉
　𥙷中益氣
　　羊肉(一脚子缷成事件)草果(五箇)良薑(二錢)
右件同熬成湯濾浄用羊肝醤熬取清汁下胡椒五
錢糯米粉二斤與豆粉一斤同作搊粉羊肉切細乞
馬入塩醋調和渾汁亦可
河㹠羮
𥙷中益氣
　羊肉(一脚子卸成事件)草果(五箇)
　右件同熬成湯濾浄用羊肉切細乞馬陳皮五錢去
　白葱二兩細切料物二錢塩醤拌饀児皮用白麺三
　斤作河㹠小油煠熟下湯内入塩調和或清汁亦可
　阿菜湯
　𥙷中益氣
　　羊肉(一脚子卸成事件)草果(五箇)良薑(二錢)
　右件同熬成湯濾浄下羊肝醤同取淸汁入胡椒五
　錢另羊肉切片羊尾子一箇羊舌一箇羊腰子一付
　各切甲葉蘑菰二兩白菜一同下清汁塩醋調和
　鷄頭粉雀舌　子
　𥙷中益精氣
　　羊肉(一脚子缷成事件)草果(五箇)
　　囬囬豆子半升(搗碎去皮)
右件同熬成湯濾浄用鷄頭粉二斤豆粉一斤同和
切作　子羊肉切細乞馬生薑汁一合炒葱調和
鷄頭粉血粉
　𥙷中益精氣
　羊肉(一脚子缷成事件)草果(五箇)
　　囬囬豆子(半升㨶碎去皮)
右件同熬成湯濾浄用鷄頭粉二斤豆粉一斤羊血
　和作搊粉羊肉切細乞馬炒葱醋一同調和
　鷄頭粉撧麺
　　𥙷中益精氣
　　羊肉一(脚子缷成事件)草果(五箇)
　　囬囬豆子(半升搗碎去皮)
　右件同熬成湯濾淨用鷄頭粉二斤豆粉一斤白麺
　一斤同作麺羊肉切片兒乞馬入炒葱醋一同調和
　鷄頭粉搊粉
　　𥙷中益精氣
　　　羊肉(一脚子缷成事件)草果(五箇)良薑(二錢)
右件同熬成湯濾淨用羊肝醤同取清汁入胡椒一
兩次用鷄頭粉二斤豆粉一斤同作搊粉羊肉切細
乞馬下塩醋調和
鷄頭粉餛鈍
　𥙷中益氣
　羊肉(一脚子缷成事件)草果(五箇)
　　囬囬豆子(半升搗碎去皮)
右件同熬成湯濾浄用羊肉切作饀下陳皮一錢去
白生薑一錢細切五味和勻次用鷄頭粉二斤豆粉
一斤作枕頭餛飩湯内下香粳米一升熟囬囬豆子
二合生薑汁二合木瓜汁一合同炒葱塩匀調和
雜羮
　𥙷中益氣
　　羊肉(一脚子缷事件)草果(五箇)
　　囬囬豆子(半升搗碎去皮)
右件同熬成湯濾浄羊頭洗浄二箇羊肚肺各二具
羊白血雙腸児一付並煑熟切次用豆粉三斤作粉
蘑菰半斤杏泥半斤胡椒一兩入靑菜芫荽炒葱塩
醋調和
葷素羮
　𥙷中益氣
　　羊肉(一脚子缷成事件)草果(五箇)
　　囬囬豆子(半升搗碎去皮)
右件同熬成湯濾浄豆粉三斤作片粉精羊肉切條
道乞馬山藥一斤糟薑二塊瓜虀一塊乳餅一箇胡
蘿蔔十箇蘑菰半斤生薑四兩各切鷄子十箇打煎
餅切用麻泥一斤杏泥半斤同炒葱塩醋調和
珍珠粉
　𥙷中益氣
　　羊肉(一脚子缷成事件)草果(五箇)
　　囬囬豆子(半升搗碎去皮)
右件同熬成湯濾淨羊肉切乞馬心肝肚肺各一具
生薑二兩糟薑四兩瓜虀一兩胡蘿蔔十箇山藥一
斤乳餅一箇鷄子十箇作煎餅各切次用麻泥一斤
同炒葱塩醋調和
黄湯
　𥙷中益氣
　　羊肉(一脚子缷成事件)草果(五箇)
　　囬囬豆子(半升搗碎去皮)
右件同熬成湯濾淨下熟囬囬豆子二合香粳米一
升胡蘿蔔五箇切用羊後脚肉丸肉彈児肋枝一箇
切寸金薑黄三錢薑末五錢咱夫蘭一錢芫荽葉同
塩醋調和
三下鍋
　𥙷中益氣
　　羊肉(一脚子缷成事件)草果(五箇)良薑(二錢)
右件同然成湯濾浄用羊後脚肉丸肉彈児丁頭
子羊肉指甲匾食胡椒一兩同塩醋調和
葵菜羮
　順氣治癃閉不通性寒不可多食今與諸物同製
　造其性稍温
　　羊肉(一脚子缷成事件)草果(五箇)良薑(二錢)
　右件同熬成湯熟羊肚肺各一具切蘑菰半斤切胡
　椒五錢白麺一斤拌鷄爪麺下葵菜炒葱塩醋調和
　瓠子湯
　　性寒主消渇利水道
　　　羊肉(一脚子缷成事件)草果(五箇)
　右件同熬成湯濾浄用瓠子六箇去穰皮切掠熟羊
　肉切片生薑汁半合白麺二兩作麺絲同炒葱塩醋調
　和
團魚湯
　主傷中益氣𥙷不足
　　羊肉(一脚子卸成事件)草果(五箇)
右件熬成湯濾淨團魚五六箇煑熟去皮骨切作塊
用麺二兩作麺絲生薑汁一合胡椒一兩同炒葱塩
醋調和
盞蒸
　𥙷中益氣
　　撏羊背皮成羊肉(三脚子卸成事件)草果(五箇)
　　良薑(二錢)陳皮(二錢/去白)小椒(二錢)
右件用杏泥一斤松黄二合生薑汁二合同炒葱塩
五味調匀入盞内蒸令軟熟對經捲児食之
臺苗羮
　𥙷中益氣
　　羊肉(一脚子缷成事件)草果(五箇)良薑(二錢)
右件熬成湯濾浄用羊肝下醤取清汁豆粉五斤作
粉乳餅一箇山藥一斤胡蘿蔔十箇羊尾子一箇羊
肉等各切細入臺子菜韮菜胡椒一兩塩醋調和
熊湯
　治風痺不仁脚氣
　　熊肉(二脚子煑熟切塊)草果(三箇)
右件用胡椒三錢哈昔泥一錢薑黄二錢縮砂二錢
咱夫蘭一錢葱塩醤一同調和
鯉魚湯
　治黄疸止渴安胎有宿瘕者不可食之
　　大新鯉魚(十頭去鱗肚洗浄)小椒末(五錢)
右件用芫荽末五錢葱二兩切酒少許塩一同淹拌
清汁内下魚次下胡椒末五錢生薑末三錢蓽撥末
三錢塩醋調和
炒狼湯
　古本草不載狼肉今云性熱治虚弱然食之末聞
　有毒今製造用料物以助其味暖五藏温中
　　狼肉(一脚子缷成事件)草果(三箇)胡椒(五錢)
　　哈昔泥(一錢)蓽撥(二錢)縮砂(二錢)薑黄(二錢)
　　咱夫蘭(一錢)
右件熬成湯用葱醤塩醋一同調和
圍像
　𥙷益五藏
　　羊肉(一脚子煑/熟細切)羊尾子(二箇熟/切細)
　　藕(二枝)蒲笋(二斤)黄瓜(五箇)生薑(半斤)
　　乳餅(三箇)糟薑(四兩)瓜虀(半斤)鷄子(一十箇/煎作餅)
　　蘑菰(一斤)蔓菁菜韮菜(各切條道)
右件用好肉湯調麻泥二斤薑末半斤同炒葱塩醋
調和對胡餅食之
春盤麺
　𥙷中益氣
　　白麺(六斤切細麺)羊肉(二脚子煑熟/切條道乞馬)
　　羊肚肺各一箇(煑熟切)鷄子(五箇煎作餅裁旛)
　　生薑(四兩切)韮黄(半斤)蘑菰(四兩)臺子菜
　蓼牙　胭脂
右件用清汁下胡椒一兩塩醋調和
皂羮麺
　𥙷中益氣
　　白麺(六斤切細麺)羊􁔿子(二箇退洗浄煮熟/切如色數塊)
右件用紅麺三錢淹拌熬令軟同入淸汁内下胡椒
一兩塩醋調和
山藥麺
　𥙷虚羸益元氣
　　白麺(六斤)鷄子(十箇/取白)生薑汁(二合)豆粉(四兩)
右件用山藥三斤煑熟研泥同和麺羊肉二脚子切
丁頭乞馬用好肉湯下炒葱塩調和
掛麺
　𥙷中益氣
　　羊肉(一脚子切細乞馬)掛麺(六斤)蘑菰(半斤洗/淨切)
　　鷄子(五箇煎作餅)糟薑(一两切)瓜虀(一兩切)
右件用清汁下胡椒一兩塩醋調和
經帶麺
　𥙷中益氣
　　羊肉(一脚子炒焦肉乞馬)蘑菰(半斤洗淨切)
右件用清汁下胡椒一兩塩醋調和
羊皮麺
　𥙷中益氣
　　羊皮(二箇撏洗淨煑軟)羊舌(二箇熟)
　　羊腰子(四箇熟各/切如甲葉)蘑菰(一斤/洗淨)糟薑(四兩各切/如甲葉)
右件用好肉釅湯或淸汁下胡椒一兩塩醋調和
秃秃麻食(係手撇麺)
　𥙷中益氣
　　白麺(六斤作秃秃麻食)羊肉(一脚子炒焦/肉乞馬)
右件用好肉湯下炒葱調和勻下蒜酪香菜末
細水滑(絹邊水滑一同)
　𥙷中益氣
　　白麺(六斤作水滑)羊肉(二脚子炒焦肉乞馬)
　　鷄児(一箇熟切絲)蘑菰(半斤洗淨切)
右件用清汁下胡椒一兩塩醋調和
水龍　子
　𥙷中益氣
　　羊肉(二脚子熟切作乞馬)白麺(六斤切作/錢眼/子)
　　鷄子(十箇)山藥(一斤)糟薑(四兩)胡蘿蔔(五箇)
　　瓜虀(二兩各/切細)三色彈児(内一色肉彈兒外/二色粉鷄子彈児)
右件用清汁下胡椒二兩塩醋調和
馬乞(係手搓麺或糯米粉鷄頭粉亦可)
　𥙷中益氣
　　白麺(六斤作馬乞)羊肉(二脚子熟切乞馬)
右件用好肉湯炒葱醋塩一同調和
搠羅脫因(係畏兀児茶飯)
　𥙷中益氣
　　白麺(六斤和按/作錢様)羊肉(二脚子/熟切)羊舌(二箇熟切)
　　山藥(一斤)蘑菰(半斤)胡蘿蔔(五箇)糟薑(四兩切)
右件用好釅肉湯同下炒葱醋調和
乞馬粥
　𥙷脾胃益氣力
　　羊肉(一脚子卸成事件/熬成湯濾淨)粱米(二升淘洗淨)
右件用精肉切碎乞馬先将米下湯内次下乞馬米
葱塩熬成粥或下圎米或折米或渇米皆可
湯粥
　𥙷脾胃益腎氣
　　羊肉(一脚子卸成事件)
右件熬成湯濾淨次下粱米二升作粥熟下米葱塩
或下圎米渇米折米皆可
粱米淡粥
　𥙷中益氣
　　粱米(二升)
右先将水滚過澄淸濾淨次将米淘洗三五遍熬成
粥或下圎米渇米折米皆可
河西米湯粥
　𥙷中益氣
　　羊肉(一脚子卸成事件)河西米(二升)
右熬成湯濾浄下河西米淘洗浄次下細乞馬米葱
塩同熬成粥或不用乞馬亦可
撒速湯(係西天茶飯名)
　治元藏虚冷腹内冷痛腰脊酸疼
　　羊肉(兩脚/子/頭蹄一付)草果(四箇)官桂(三兩)生薑(半斤)
　　哈昔泥(如囬囬豆子兩箇大)
右件用水一鐡絡熬成湯扵石頭鍋内盛頓下石榴
子一斤胡椒二兩塩少許炮石榴子用小油一杓哈
昔泥如豌豆一塊炒鵝黄色㣲黒湯末子油去淨澄
淸用甲香甘松哈昔泥酥油燒煙薫瓶封貯任意
炙羊心
　治心氣驚悸欝結不樂
　　羊心(一箇帶系桶)咱夫蘭(三錢)
右件用玫瑰水一盞浸取汁入塩少許簽子簽羊心
扵火上炙将咱夫蘭汁徐徐塗之汁盡為度食之安
寧心氣令人多喜
炙羊腰
　治卒患腰眼疼痛者
　　羊腰(一對)咱夫蘭(一錢)
右件用玫瑰水一杓浸取汁入塩少許簽子簽腰子
火上炙将咱夫蘭汁徐徐塗之汁盡為度食之甚有
効驗
攅鷄児
　　肥鷄児(十箇撏洗淨/熟切攅)生薑汁(一合)葱(二兩切)
　　薑末(半斤)小椒末(四兩)麺(二兩作麺絲)
右件用煑鷄児湯炒葱醋入薑汁調和
炒鵪鶉
　　鵪鶉(二十箇打成事件)蘿蔔(二箇/切)薑末(四兩)
　　羊尾子(一箇各切/如色數)麺(二兩祚麺絲)
右件用煮鵪鶉湯杪葱醋調和
盤兎
　　兎児(二箇切作事件)蘿蔔(二箇/切)
　　羊尾子(一箇/切片)細料物(二錢)
右件用炒葱醋調和下麺絲二兩調和
河西肺
　　羊肺(一箇)韮(六斤/取汁)麺(二斤/打糊)酥油(半斤)
　　胡椒(二兩)生薑汁(二合)
右件用塩調和勻灌肺煑熟用汁澆食之
薑黄腱子
　　羊腱子(一箇熟)羊肋枝(二箇截/作長塊)豆粉(一斤)
　　白麺(一斤)咱夫蘭(二錢)梔子(五錢)
右件用塩料物調和搽腱子下小油煠
魚彈児
　　大鯉魚(十箇去皮/骨頭尾)羊尾子(二箇同/刴為泥)生薑(一兩/切細)
　　葱(二兩/切細)陳皮末(三錢)胡椒末(一兩)哈昔泥(二錢)
右件下塩入魚肉内拌匀丸如彈児用小油煠
芙蓉鷄
　　鷄児(十箇熟攅)羊肚肺(各一具/熟切)生薑(四兩切)
　　胡蘿蔔(十箇/切)鷄子(二十箇煎作/餅刻花様)赤根芫荽(打糝)
　　胭脂梔子(染)杏泥(一斤)
右件用好肉湯炒葱醋調和
肉餅児
　精羊肉(十斤去脂膜筋/搥為泥)哈昔泥(三錢)胡椒(二兩)
　蓽撥(一兩)芫荽末(一兩)
右件用塩調和勻捻餅入小油煠
塩腸
　　羊苦腸(水洗浄)
右件用塩拌勻風乾入小油煠
腦瓦刺
　　熟羊􁔿子(二箇切/薄片)鷄子(二十箇/熟)
右件用諸般生菜一同捲餅
薑黄魚
　　鯉魚(十箇去/皮鱗)白麺(二斤)豆粉(一斤)芫荽末(二兩)
右件用塩料物淹拌過搽魚入小油煠熟用生薑二
兩切絲芫荽葉胭脂染蘿蔔絲炒葱調和
攅鴈
　　鴈(五箇煑熟/切攅)薑末(半斤)
右用好肉湯炒葱塩調和
猪頭薑豉
　　猪頭(二箇洗浄/切成塊)陳皮(二錢/去白)良薑(二錢)小椒(二錢)
　　官桂(二錢)草果(五箇)小油(一斤)蜜(半斤)
右件一同熬成次下芥末炒葱醋塩調和
蒲黄瓜虀
　　淨羊肉(十斤煑熟/切如瓜虀)小椒(一兩)蒲黄(半斤)
右件用細料物一兩塩同拌勻
攅羊頭
　　羊頭(五箇煑/熟攅)薑末(四兩)胡椒(一兩)
右件用好肉湯炒葱塩醋調和
攅牛蹄(馬蹄熊掌一同)
　　牛蹄(一付煑/熟攅)薑末(二兩)
右件用好肉湯同炒葱塩調和
細乞思哥
　　羊肉(一脚子煑/熟切細)蘿蔔(二箇熟/切細)羊尾子(一箇熟切)
　　哈夫児(二錢)
右件用好肉湯同炒葱調和
肝生
　　羊肝(一箇水浸/切細絲)生薑(四兩切/細絲)蘿蔔(二箇切/細絲)
　　香菜蓼子(各二兩/切細絲)
右件用塩醋芥末調和
馬肚盤
　　馬肚賜(一付煑/熟切)芥末(半斤)
右件将白血灌腸刻花様澀脾和脂刴心子攅成炒
葱塩醋芥末調和
煠䐑兒(係細項)
　　䐑児(二箇卸成/各一節)哈昔泥(一錢)葱(一兩/切細)
右件用塩一同淹拌少時入小油煠熟次用咱夫蘭
二錢水浸汁下料物芫荽末同糝拌
熬蹄児
　　羊蹄(五付退洗浄/煑軟切成塊)薑末(一兩)料物(五錢)
右件下麺絲炒葱醋塩調和
熬羊􁔿子
　　羊􁔿子(二箇退毛洗爭煑/軟切作色數塊)薑末(二兩)料物(五錢)
右件用好肉湯下麺絲炒葱塩醋調和
魚膾
　　新鯉魚(五箇去皮/骨頭尾)生薑(二兩)蘿蔔(二箇)葱(一兩)
　　香菜蓼子(各切如絲/胭脂打糝)
右件下芥末炒葱塩醋調和
紅絲
　　羊血同白麺(依法煑熟)生薑(四兩)蘿蔔(一箇)
　　香菜蓼子(各一兩切細絲)
右件用塩醋芥末調和
燒鴈(燒鷀䳓燒鴨子等一同)
　　鴈(一箇去毛/腸肚淨)羊(土一箇退洗/月淨包鴈)葱(二兩)芫荽末(一/兩)
右件用塩同調入鴈腹内焼之
燒水札
　　水札(十箇撏/洗淨)芫荽末(一兩)葱(十茎)料物(五錢)
右件用塩同拌匀焼或以肥麺包水札就籠内蒸熟
亦可或以酥油水和麺包水札入爐𨫼内爐熟亦可
柳蒸羊
　　羊(一口帶毛)
右件扵地上作爐三尺深周囬以石燒令通赤用鐡
芭盛羊上用柳子盖覆土封以熟為度
倉饅頭
　　羊肉羊脂葱生薑陳皮(各切細)
右件入料物塩醤拌和為饀
鹿妳肪饅頭(或做倉饅頭或做皮薄饅頭皆可)
　　鹿妳肪羊尾子(各切如/指甲片)生薑陳皮(各切細)
右件入料物塩拌和為饀
茄子饅頭
　　羊肉羊脂羊尾子葱陳皮(各切細)嫩茄子(去穰)
右件同肉作饀却入茄子内蒸下蒜酪香菜末食之
剪花饅頭
　　羊肉羊脂羊尾子葱陳皮(各切細)
右件依法入料物塩醤拌饀包饅頭用剪子剪諸般
花様蒸用胭脂染花
水晶角児
　　羊肉羊脂羊尾子葱陳皮生薑(各切細)
右件入細料物塩醤拌勻用豆粉作皮包之
酥皮奄子
　　羊肉羊脂羊尾子葱陳皮生薑(各切細或下瓜/哈孫係山丹根)
右件入料物塩醤拌匀用小油米粉與麺同和作皮
撇列角児
　　羊肉羊脂羊尾子新韮(各切細)
右件入料物塩醤拌勻白麺作皮𨫼上炮熟次用酥
油蜜或以葫蘆瓠子作饀亦可
時蘿角児
　　羊肉羊脂羊尾子葱陳皮生薑(各切細)
右件入料物塩醤拌匀用白麺蜜與小油拌入鍋内
滚水攪熟作皮
天花包子(或作蟹黄亦可/藤花包子一同)
　　羊肉羊脂羊尾子葱陳皮生薑(各切細)
　　天花(滚水燙熟洗淨切細)
右件入料物塩醤拌饀白麺作薄皮蒸
荷蓮兠子
　　羊肉(三脚子/切)羊尾子(二箇/切)雞頭仁(八兩)
　　松黄(八兩)八檐仁(四兩)蘑菰(八兩)杏泥(一斤)
　　胡桃仁(八兩)必思荅仁(四兩)胭脂(一兩)
　　梔子(四錢)小油(二斤)生薑(八兩)豆粉(四斤)
　　山藥(三斤)鷄子(三十/箇)羊肚肺(各二付)苦腸(一付)
　　葱(四兩)醋(半缾)芫荽葉
右件用塩醤五味調和勻豆粉作皮入盞内蒸用松
黄汁澆食
黒子兒燒餅
　　白麺(五斤)牛妳子(二升)酥油(一斤)黒子児(一兩/㣲炒)
右件用塩减少許同和麺作燒餅
牛妳子燒餅
　　白麺(五斤)牛妳子(二升)酥油(一斤)茴香(一兩/㣲炒)
右件用塩减少許同和麺作焼餅
􁲉餅(經捲児一同)
　　白麺(十斤)小油(一斤)小椒(一兩炒/去汗)茴香(一兩/炒)
右件隔宿用酵子塩减温水一同和麺次日入麺接
肥再和成麺每斤作二箇入籠内蒸
頗児必湯(即羊辟膝骨)
　生男女虚勞寒中羸瘦隂氣不足利血脉益經氣
　　頗児必(三四十箇水洗淨)
右件用水一鐡絡同熬四分中熬取一分澄濾淨去
油去滓再凝定如欲食任意多少
米哈訥關列孫
　治五勞七傷藏氣虚冷常服𥙷中益氣
　　羊後脚一箇(去筋膜切碎)
右件用浄鍋内乾爁熟令盖封閉不透氣後用淨布
絞紐取汁

飲膳正要卷第一
　　　　　諸般湯煎
桂漿
　生津止渇益氣和中去濕逐飲
　　生薑(三斤/取汁)熟水(二斗)赤茯苓(三兩去/皮爲末)桂(三兩去/皮爲末)
　　麴末(半斤)杏仁(一百箇湯洗去/皮尖生研爲泥)大麥蘖(半兩/爲末)
　　白沙蜜(三斤煉淨)
右用前藥蜜水拌和匀入淨磁礶内油紙封口數重
泥固濟氷窖内放三日方熟綿濾氷浸暑月飲之
桂沉漿
　去濕逐飲生津止渇順氣
　　紫蘇葉(一兩/剉)沉香(三錢/剉)烏梅(一兩/取肉)沙糖(六兩)
右件四味用水五六椀熬至三椀濾去滓入桂漿一
升合和作漿飲之
荔枝膏
　生津止渇去煩
　　烏梅(半斤/取肉)桂(一十兩/去皮剉)沙糖(二十六兩)麝香(半錢/研)
　　生薑汁(五兩)熟蜜(一十四兩)
右用水一斗五升熬至一半濾去滓下沙糖生薑汁
再熬去柤澄㝎少時入麝香擾匀澄清如常任意服
梅子丸
　生津止渇解化酒毒去濕
　　烏梅(一兩半/取肉)白梅(一兩半/取肉)乾木瓜(一兩半)
　　紫蘇葉(一兩/半)甘草(一兩/炙)檀香(二錢)麝香(一錢/研)
右為末入麝香和匀沙糖為丸如彈大每服一丸噙
化
五味子湯(代葡萄酒飲)
　生津止渇暖精益氣
　　北五味(一斤/淨肉)紫蘇葉(六兩)人參(四兩去/蘆剉)沙糖(二/斤)
右件用水二斗熬至一斗濾去滓澄清任意服之
人參湯(代酒飲)
　順氣開胸膈止渇生津
　　新羅參(四兩去/蘆剉)橘及(一兩/去白)紫蘇葉(二兩)
　　沙糖(一斤)
右件用水二斗焚至一斗去滓澄清任意飲之
仙术湯
　去一切不正之氣温脾胃進飲食辟瘟疫除寒濕
　　蒼术(一斤米泔浸三日竹/刀子切片焙乾為末)􁫮香(二兩炒/為末)
　　甘草(二兩炒/為末)白麵(一斤/炒)乾棗(二升焙/乾為末)塩(四兩/炒)
右件一同和匀每日空心白湯點服
杏霜湯
　調順肺氣利胸膈治欬嗽
　　粟米(五升炒/為麺)杏仁(二升去皮/尖麸炒研)鹽(三兩炒)
右件拌匀每日空心白湯調一錢入酥少許尤佳
山藥湯
　𥙷虚益氣温中潤肺
　　山藥(一斤/煑熟)粟米(半升炒/為麺)杏仁(二斤炒令過熟/去皮尖切如米)
右件每日空心白湯調二餞入酥油少許山藥任意
四和湯
　治腹内冷痛脾胃不和
　　白麺(一斤/炒)芝蔴(一斤/炒)􁫮香(二兩/炒)塩(一兩/炒)
右件並為末每日空心白湯點服
棗薑湯
　和脾胃進飲食
　　生薑(一斤切/作片)棗(三升去/核炒)甘草(二兩/炒)塩(二两/炒)
右件為末一䖏拌匀每日空心白湯點服
茴香湯
　治元蔵虚弱臍腹冷痛
　　茴香(一斤/炒)川練子(半斤)陳皮(半斤/去白)甘草(四兩/炒)
　　塩(半斤/炒)
右件為細末相和勻每日空心白湯點服
破氣湯
　治元蔵虚弱腹痛胸膈閉悶
　　杏仁(一斤去皮尖/麸炒别研)茴香(四兩/炒)良薑(一兩)
　　蓽澄茄(二兩)陳皮(二兩/去白)桂花(半斤)薑黄(一兩)
　　木香(一兩)丁香(一兩)甘草(半斤)塩(半斤)
右件為細末空心白湯點服
白梅湯
　治中熱五心煩燥霍亂嘔吐乾渇津液不通
　　白梅肉(一斤)白檀(四兩)甘草(四兩)塩(半斤)
右件為細末每服一錢入生薑汁少許白湯調下
木瓜湯
　治脚氣不仁膝勞冷痺疼痛
　　木瓜(四箇蒸熟去/皮研爛如泥)白沙蜜(二斤煉浄)
右件二味調和勻入淨磁器内盛之空心白湯點服
橘皮醒酲湯
　治酒醉不觧嘔噫吞酸
　　香橙皮(一斤/去白)陳橘皮(一斤/去白)檀香(四兩)葛花(半斤)
　　菉荳花(半斤)人參(二兩/去蘆)白荳蒄仁(二兩)
　　鹽(六兩炒)
右件為細末每日空心白湯點服
渇忒餅兒
　生津止渇治嗽
　　渇忒(一兩二錢)新羅參(一兩/去蘆)菖蒲(一錢各為細末)
　　白納八(三兩研/係沙糖)
右件將渇忒用葡萄酒化成膏和上項藥末令匀為
劑印作餅每用一餅徐徐噙化
官桂渇忒餅兒
　生津止寒嗽
　　官桂(二錢/為末)渇忒(一兩/二錢)新羅參(一兩二錢/去蘆為末)
　　白納八(三兩研)
右件將渇忒用玫瑰水化成膏和藥末為劑用訶子
油印作餅子每用一餅徐徐噙化
荅必納餅兒
　清頭目利咽膈生津止渇治嗽
　　荅必納(二錢為末/即草龍膽)新羅參(一兩二錢/去蘆為末)白納八(五兩/研)
右件用赤赤哈納(即北地/酸角兒)熬成膏和藥末為劑印作
餅兒每用一餅徐徐噙化
橙香餅兒
　寛中順氣清利頭目
　　新橙皮(一兩焙/去白)沉香(五錢)白檀(五錢)􁮓砂(五錢)
　　白荳䓻仁(五錢)蓽澄茄(三錢)南鵬砂(三錢别研)
　　龍腦(二錢/別研)麝香(二錢别研)
右件為細末甘草膏和劑印餅每用一餅徐徐噙化
牛髄膏子
　補精髄壯筋骨和血氣延年益夀
　　黄精膏(五兩)地黄膏(三兩)天門冬膏(一兩)
　　牛骨頭内取油(二兩)
右件将黄精膏地黄膏天門冬膏與牛骨油一同不
住手用銀匙攪令冷定和匀成膏每日空心温酒調
一匙頭
木瓜煎
　　　木瓜(十箇去皮穰/取汁熬水盡)白沙糖(十斤/煉淨)
右件一同再熬成煎
香圎煎
　　香圎(二十箇去/皮取肉)白沙糖(十斤/煉浄)
右件一同再熬成煎
株子煎
　　株子(一百箇/取淨肉)白沙糖(五斤/煉淨)
右件同熬成煎
紫蘇煎
　　紫蘇葉(五斤)乾木瓜(五斤)白沙糖(十斤/煉淨)
右件一同熬成煎
金橘煎
　　金橘(五十箇去/子取皮)白沙糖(三斤)
右件一同焚成煎
櫻桃煎
　　櫻桃(五十斤/取汁)白沙糖(二十五斤)同熬成煎
桃煎
　　大桃(一百箇去皮/切片取汁)白沙蜜(二十斤/煉淨)
右件一同熬成煎
石榴漿
　　石榴子(十斤/取汁)白沙糖(十斤/煉淨)
右件一同熬成煎
小石榴煎
　　小石榴(二斗蒸熟去/子研為泥)白沙蜜(十斤/煉淨)
右件一同熬成煎
五味子舍児別
　　新北五味(十斤去子/水浸取汁)白沙糖(八斤/煉淨)
右件一同熬成煎
赤赤哈納(係酸刺)
　　赤赤哈納(不以多少/水浸取汁)
右件用銀石器内熬成膏
松子油
　　松子(不以多少去皮搗研為泥)
右件水絞取汁熬成取浮清油綿濾淨再熬澄清
杏子油
　　杏子(不以多少連皮搗碎)
右件水煑熬取浮油綿濾淨再熬成油
酥油
　　牛乳中取浮凝熬而為酥
醍醐油
　　取上等酥油約重千斤之上者煎熬過濾淨用
　　大磁瓮貯之冬月取瓮中心不凍者謂之醍醐
馬思哥油
　　取淨牛妳子不住手用阿赤(係打油/木器也)打取浮凝
　　者為馬思哥油今亦云白酥油
枸𣏌茶
　　枸𣏌五斗水淘洗淨去浮麥焙乾用白布筒淨
　　去蒂蕚黒色選揀紅熟者先用雀舌茶展溲碾
　　子茶芽不用次碾枸𣏌為細末每日空心用
　　匙頭入酥油攪匀温酒調下白湯亦可(忌與酪/同食)
玉磨茶
　　上等紫筍五十斤篩筒淨蘇門炒米五十斤
　　篩筒淨一同拌和勻入玉磨内磨之成茶
金字茶
　　係江南湖州造進末茶
范殿帥茶
　　係江浙慶元路造進茶芽味色絶勝諸茶
紫筍雀舌茶
　　選新嫰芽蒸過為紫筍有先春次春探春味皆
　　不及紫筍雀舌
女須兒(出直北地面/味温甘)西畨茶(岀本土味苦澀/煎用酥油)
川茶　藤茶　夸茶(皆出四川)燕尾茶(出江浙/江西)
孩兒茶(出廣南)温桑茶(出黒峪)
　　凡諸茶味甘苦㣲寒無毒去痰熱止渇利小便
　　消食下氣清神少睡
清茶
　　先用水滚過濾淨下茶芽少時煎成
炒茶
　　用鐡鍋燒赤以馬思哥油牛妳子茶芽同炒成
蘭膏
　　玉磨末茶三匙頭麺酥油同攪成膏沸湯點之
酥簽
　　金字末茶兩匙頭入酥油同攪沸湯點之
建湯
　　玉磨末茶一匙入碗内研匀百沸湯點之
香茶
　　白茶(一袋)龍腦成片者(三錢)
　　百藥煎(半錢)麝香(二錢)同研細用香粳米
　熬成粥和成劑印作餅
泉水
　甘平無毒治消渇反胃熱痢今西山有玉泉水甘
　羙味勝諸泉
井華水
　甘平無毒主人九竅大驚出血以水噀面即住及
　洗人目瞖投酒醋中令不損敗平旦汲者是也今
　内府御用之水常於鄒店取之縁自至大初
武宗皇帝幸栁林飛放請
皇太后同徃觀焉由是道經鄒店因渴思茶遂
命普䦨奚國公金界奴朶兒只煎造公親詣諸井
　選水惟一井水味頗清甘汲取煎茶以進
上稱其茶味特異
　内府常進之茶味色兩絶乃
　命國公於井所建觀音堂盖亭井上以欄翼之刻
　石紀其事自後
御用之水日必取焉所造湯茶比諸水殊勝隣左有
井皆不及也此水煎熬過澄瑩如一常較其分兩
　與別水增重
　　　　神仙服食
鐡甕先生瓊玉膏
　此膏填精𥙷髄腸化為筋萬神具足五藏盈溢髄
　血滿髮白變黒返老還童行如奔馬日進數服終
　日不食亦不飢開通強志日誦萬言神識髙邁夜
　無夢想人年二十七歲以前服此一料可夀三百
　六十歲四十五歲以前服者可夀二百四十歲六
　十三歲以前服者可夀一百二十歲六十四歲以
　上服者可夀百歲服之十劑絶其慾修隂功成地
　仙矣一料分五䖏可救五人癰疾分十䖏可救十
　人勞疾修合之時沐浴至心勿輕示人
　　新羅參(二十四兩/去蘆)生地黄(一十六斤汁)
　　白茯苓(四十九兩/去黒皮)白沙蜜(一十斤煉淨)
右件人參茯苓為細末蜜用生絹濾過地黄取自然
汁搗時不用銅鐡器取汁盡去滓用藥一䖏拌和匀
入銀石器或好磁器内封用淨𥿄二三十重封閉入
湯内以桑柴火煑三晝夜取出用蠟紙數重包瓶口
入井口去火毒一伏時取出再入舊湯内煑一日出
水氣取出開封取三匙作三盞祭天地百神焚香設
拜至誠端心每日空心酒調一匙頭
地仙煎
　治腰膝疼痛一切腹内冷病令人顔色恱澤骨髄
　堅固行及奔馬
　　山藥(一斤)杏仁(一升湯泡/去皮尖)生牛妳子(二升)
右件將杏仁研細入牛妳子山藥拌絞取汁用新磁
瓶宻封湯煑一日每日空心酒調一匙頭
金髄煎
　延年益夀填精補髄乆服髮白變黒返老還童
　　枸𣏌(不以多少採紅熟者)
右用無灰酒浸之冬六日夏三日於沙盆内研令爛
細然後以布袋絞取汁與前浸酒一同慢火熬成膏
扵淨磁器内封貯重湯煑之每服一匙頭入酥油少
許温酒調下
天門冬膏
　去積聚風痰癲疾三䖝伏尸除瘟疫輕身益氣令
　人不飢延年不老
　　天門冬(不以多少去皮去根鬚洗淨)
右件搗碎布絞取汁澄清濾過用磁器沙鍋或銀器
慢火熬成膏每服一匙頭空心温酒調下
道書八帝經
　欲不畏寒取天門冬茯苓為末服之每日頻服大
　寒時汗出單衣
抱朴子云
　杜紫㣲服天門冬御八十妾有子一百四十人日
　行三百里
列仙子云
　赤松子食天門冬齒落更生細髮復出
神仙傳
　甘始者太原人服天門冬在人間三百年
修真秘㫖
　神仙服天門冬一百日後怡泰和顔羸劣者強三
　百日身輕三年身走如飛
抱朴子云
　楚文子服地黄八年夜視有光手上車弩
抱朴子云
　南陽文氏值亂逃於壷山飢困有人教之食术遂
　不飢數年乃還郷里顔色更少氣力轉勝
藥經云
　必欲長生當服山精是蒼术也
抱朴子云
　任季子服茯苓一十八年玉女從之能隱彰不食
　榖面生光
孫真人枕中記
　茯苓乆服百日百病除二百日夜晝二服後役使
　鬼神四年後玉女来侍
抱朴子云
　陵陽仲子服逺志二十年有子三十人開書所見
　便記不忘
東華真人煑石經
　舜常登蒼梧山曰厥金玉香草即五加也服之延
　年故云寧得一把五加不用金玉滿車寧得一斤
　地榆安用明月寳珠昔魯定公母單服五加皮酒
　以致長生如張子聲楊始建王叔才于世彦䓁皆
　古人服五加皮酒而房室不絶皆夀三百歲有子
　三二十人世世有服五加皮酒而獲年夀者甚衆
抱朴子云
　趙他子服桂二十年足下毛生日行五百里力舉
　千斤
列仙傳
　　偓佺食松子能飛行徤走如奔馬
神仙傳
　松子不以多少研為膏空心温酒調下一匙頭日
　三服則不飢渇乆服日行五百里身輕體徤
神仙傳
　治百節疼痛乆風虚脚痺痛松節釀酒服之神驗
神仙傳
　槐實扵牛膽中漬浸百日隂乾每日吞一枚十日
　身輕二十日白髪再黒百日通神
食療云
　枸𣏌葉䏻令人筋骨壮除風𥙷益去虚勞益陽事
　春夏秋採葉冬採子可乆食之
太清諸本草
　七月七日採蓮花七分八月八日採蓮根八分九
　月九日採蓮子九分隂乾食之令人不老
食療云
　如腎氣虚弱取生栗子不以多少令風乾之每日
　空心細嚼之三五箇徐徐嚥之
神仙服黄精成地仙
　昔臨川有士人虐其婢婢乃逃入山中乆之見野
草枝葉可愛即㧞取食之甚羙自是常食之乆而
　不飢遂輕徤夜息大木下聞草動以為虎懼而上
　木避之及曉下平地其身豁然凌空而去或自一
　峯之頂若飛鳥焉數歲其家採薪見之告其主使
　捕之不得一日遇絶壁下以網三面圍之俄而騰
　上山頂其主異之或曰此婢安有仙風道骨不過
　靈藥服食遂以酒饌五味香羙置徃来之路觀其
　食否果来食之遂不䏻逺去擒之問以述其故所
　指食之草即黄精也謹按黄精寛中益氣𥙷五蔵
　調良肌肉充實骨體堅強筋骨延年不老顔色鮮
　明髮白再黒齒落更生
神枕法
　漢武帝東廵泰山下見老翁鋤扵道背上有白光
　髙數尺帝怪而問之有道術否老翁對曰臣昔年
　八十五時衰老垂死頭白齒落有道士者教臣服
棗飲水絶榖并作神枕法中有三十二物内二十
　四物善以當二十四氣其八物毒以應八風臣行
　轉少黒髮更生堕齒復出日行三百里臣今年一
　百八十矣不能棄世入山顧戀子孫復還食榖又
　巳二十餘年猶得神枕之力徃不復老武帝視老
　翁顔壯當如五十許人驗問其隣人皆云信然帝
　乃從授其方作枕而不能随其絶榖飲水也
神枕方
　用五月五日七月七日取山林柏以為枕長一尺
　二寸髙四寸空中容一斗二升以柏心赤者為盖
　厚二分盖致之令宻又使可開閉也又鑚盖上為
　三行每行四十九孔凡一百四十七孔令容粟大
　用下項藥
　　芎藭　當歸　白芷　辛夷
　　杜衡　白术　藁本　木蘭
　　蜀椒　桂　乾薑　防風
　人參　桔梗　白薇　荆實
　肉蓯蓉　飛廉　柏實　薏苡仁
　欵冬花　白衡　秦椒　麋蕪
　　　　凡二十四物以應二十四氣
　烏頭　附子　䔧蘆　皁角
　菵草　凡石　半夏　細辛
　　　　八物毒者以應八風
右三十二物各一兩皆㕮咀以毒藥上安之滿枕中
用嚢以衣枕百日面有光澤一年體中諸疾一一皆
愈而身盡香四年白髪變黒齒落重生耳目聦明神
方驗秘不傳非人也武帝以問東方朔荅云昔女㢘
以此傳玉青玉青以傳廣成子廣成子以傳黄帝近
者榖城道士淳于公枕此藥枕百餘歲而頭髪不白
夫病之来皆從陽脉起今枕藥枕風邪不得侵人矣
又雖以布囊衣枕猶當復以幃嚢重包之湏欲卧時
乃脫去之耳詔賜老翁疋帛老翁不受曰臣之於君
猶子之於父也子知道以上之扵父義不受賞又臣
非賣道者以陛下好善故進此耳帝止而更賜諸藥
神仙服食
　菖蒲㝷九節者窨乾百日為末日三服乆服聦明
　耳目延年益夀
神仙服食
　胡麻食之能除一切痼疾乆服長生肥徤人延年
　不老
抱朴子
　服五味十六年面色如玉入火不灼入水不濡
抱朴子云
　韓聚服菖蒲十三年身上生毛日誦萬言冬袒不
　寒須得石上生者一寸九節紫花尤善
食醫心鏡
　藕實味甘平無毒𥙷中養氣清神除百病乆服令
　人止渇悅澤
日華子云
　蓮子并石蓮去心乆食令人心喜益氣止渇治腰
　痛泄精㵼痢
日華子云
　蓮花蘂乆服鎮心益色駐顔輕身
日華子云
　何首烏味甘無毒乆服壯筋骨益精髄黒髭鬂令
　人有子
　　　　四時所宜
春三月此謂發陳天地俱生萬物以榮夜卧早起廣
歩於庭被髮緩形以使志生生而勿殺子而勿奪賞
而勿罰此春氣之應養生之道也逆之則傷肝夏為
寒變奉長者少
春氣温宜食麥以凉之不可一於温也禁温飲食及
熱衣服
夏三月此謂蕃秀天地氣交萬物華實夜卧卑起無
厭於日使志無怒使華英成秀使氣得泄若所愛在
外此夏氣之應養長之道也逆之則傷心秋為痎瘧
奉收者少冬至重病
夏氣熱宜食菽以寒之不可一於熱也禁温飲食飽
食濕地濡衣服
秋三月此謂容平天氣以急地氣以明早卧早起與
雞俱興使志安寧以緩秋形收歛神氣使秋氣平無
外其志使肺氣清此秋氣之應養收之道也逆之則
傷肺冬為飱泄奉藏者少
秋氣燥宜食麻以潤其燥禁寒飲食寒衣服
冬三月此謂閉藏水氷地坼無擾乎陽早卧晚起必
待日光使志若伏若匿若有私意若已有得去寒就
温無泄皮膚使氣亟奪此冬氣之應養藏之道也逆
之則傷腎春為痿厥奉生者少
冬氣寒宜食􁐄以熱性治其寒禁熱飲食温炙衣服
　　　　五味偏走
酸澀以收多食則膀胱不利為癃閉
苦燥以堅多食則三焦閉塞為嘔吐
辛味薫蒸多食則上走於肺榮衛不時而心洞
鹹味湧泄多食則外注扵脉胃竭咽燥而病渇
甘味弱劣多食則胃柔緩而䖝過故中滿而心悶
辛走氣氣病勿多食辛
鹹走血血病勿多食鹹
苦走骨骨病勿多食苦
甘走肉肉病勿多食甘
酸走筋筋病勿多食酸
肝病禁食辛宜食粳米牛肉葵棗之類
心病禁食鹹宜食小荳犬肉李韭之類
脾病禁食酸宜食大荳豕肉栗藿之類
肺病禁食苦宜食小麥羊肉杏薤之類
腎病禁食甘宜食黄􁐄雞肉桃葱之類
多食酸肝氣以津脾氣乃絶則肉胝䐢而唇掲
多食鹹骨氣勞短肥氣折則脉凝泣而變色
多食甘心氣喘滿色黒腎氣不平則骨痛而髪落
多食苦脾氣不濡胃氣乃厚則皮槁而毛㧞
多食辛筋脉沮㢮精神乃央則筋急而爪枯
五榖為食○五菓為助○五肉為益　五菜為充
氣味合和而食之則補精益氣
雖然五味調和食飲口嗜皆不可多也多者生疾少
者為益百味珎饌日有慎節是為上矣
　　　　食療諸病
生地黄雞
　治腰背疼痛骨髄虚損不䏻乆立身重氣乏盗汗
　少食時復吐利
　　生地黄(半斤)飴糖(五兩)烏雞(一枚)
右三味先将雞去毛腸肚淨細切地黄與糖相和匀
内雞腹中以銅器中放之復置甑中蒸炊飯熟成取
食之不用塩醋唯食肉盡却飲汁
羊蜜膏
　治虚勞腰痛欬嗽肺痿骨蒸
　　熟羊脂(五兩)熟羊髄(五兩)白沙蜜(五兩煉凈)
　　生姜汁(一合)生黄地汁(五合)
右五味先以羊脂煎令沸次下羊髄又令沸次下蜜
地黄生薑汁不住手攪微火熬數沸成膏毎日空心
温酒調一匙頭或作羮湯或作粥食之亦可
羊藏羮
　治腎虚勞損骨髄傷敗
　　羊肝肚腎心肺(各一具湯洗淨)牛酥(一兩)
　　胡椒(一兩)蓽撥(一兩)豉(一合)陳皮(二錢/去白)
　　良薑(二錢)草菓(兩箇)葱(五莖)
右件先將羊肝等慢火煑令熟將汁濾淨和羊肝等
并藥一同入羊肚内縫合口令絹袋盛之再煑熟入
五味旋旋任意食之
羊骨粥
　治虚勞腰膝無力
　　羊骨(一付全者/槌碎)陳皮(二錢/去白)良薑(二錢)
　　草菓(二箇)生薑(一兩)塩(少許)
右水三斗慢火熬成汁濾出澄清如常作粥或作羮
湯亦可
羊脊骨羮
　治下元乆虚腰腎傷敗
　　羊脊骨(一具全者搥碎)肉蓯容(一兩洗切作片)
　　草果(三箇)蓽撥(二錢)
右件水熬成汁濾去滓入葱白五味作麺羮食之
白羊腎羮
　治虚勞陽道衰敗腰膝無力
　　白羊腎(二具切作片)肉蓯蓉(一兩酒浸切)
　　羊脂(四兩切作片)胡椒(二錢)陳皮(一錢/去白)蓽撥(二/錢)
　草果(二錢)
右件相和入葱白塩醬煑作湯入麺􁥻子如常作羮
食之
猪腎粥
　治腎虚勞損腰膝無力疼痛
　　猪腎(一對去脂膜切)粳米(三合)草果(二錢)
　　陳皮(一錢/去白)縮砂(二錢)
右件先将猪腎陳皮等煑成汁濾去滓入酒少許次
下米成粥空心食之
枸𣏌羊腎粥
　治陽氣衰敗腰脚疼痛五勞七傷
　　枸𣏌葉(一斤)羊腎(二對細切)葱白(一莖)
　　羊肉(半斤妙)
右四味拌匀入五味煑成汁下米熬成粥空腹食之
鹿腎羮
　治腎虚耳聾
　　鹿腎(一對去脂膜切)
右件於豆豉中入粳米三合煑粥或作羮入五味空
心食之
羊肉羮
　治腎虚衰弱腰脚無力
　　羊肉(半斤細切)蘿蔔(一箇切作片)草果(一錢)
　　陳皮(一錢/去白)良薑(一錢)蓽撥(一錢)胡椒(一錢)
　　葱白(三莖)
右件水熬成汁入鹽醬熬湯下麺􁥻子作羮食之將
湯澄清作粥食之亦可
鹿蹄湯
　治諸風虚腰脚疼痛不能踐地
　　鹿蹄(四隻)陳皮(二錢)草果(二錢)
右件煑令爛熟取肉入五味空腹食之
鹿角酒
　治卒患腰痛暫轉不得
　　鹿角(新者長二三寸燒令赤)
右件内酒中浸二宿空心飲之立效
黒牛髄煎
　治腎虚弱骨傷敗痩弱無力
　　黒牛髄(半斤)生地黄汁(半斤)白沙蜜(半斤煉/去蠟)
右三味和勻煎成膏空心酒調服之
狐肉湯
　治虚弱五藏邪氣
　　狐肉(五斤湯洗淨)草果(五箇)􁮓砂(二錢)葱(一握)
　　陳皮(一餞/去白)良薑(二錢)哈昔泥(一錢即阿魏)
右件水一斗煑熟去草菓等次下胡椒二錢薑黄一
錢醋五味調和匀空心食之
烏鷄湯
　治虚弱勞傷心腹邪氣
　　烏雄鷄(一隻撏洗淨/切作塊子)陳皮(一餞/去白)良薑(一錢)
　　胡椒(二錢)草菓(二箇)
右件以葱醋醬相和入瓶内封口令煑熟空腹食
醍醐酒
　治虚弱去風濕
　　醍醐(一盞)
右件以酒一盃和勻温飲之效驗
山藥飥
　治諸虚五勞七傷心腹冷痛骨髄傷敗
　　羊骨(五七塊帶内)蘿蔔(一抆切作大片)葱白(一莖)
　　草果(五箇)陳皮(一錢/去白)良薑(一錢)胡椒(二錢)
　　􁮓砂(二錢)山藥(二斤)
右件同煑取汁澄清濾去柤麺二斤山藥二斤煑熟
研泥搜麺作飥入五味空腹食之
山藥粥
　治虚勞骨蒸乆冷
　　羊肉(一斤去脂膜/爛煑熟研泥)山藥(一斤煑/熟研泥)
右件肉湯内下米三合煑粥空腹食之
酸棗粥
　治虚勞心煩不得睡卧
　　酸棗仁(一椀)
右用水絞取汁下米三合煑粥空腹食之
生地黄粥
　治虚弱骨蒸四肢無力漸漸羸瘦心煩不得睡卧
　　生地黄汁(一合)酸棗仁(水絞取汁二盞)
右件水煑同熬數沸次下米三合煑粥空腹食之
椒麺羮
　治脾胃虚弱久患冷氣心腹結痛嘔吐不䏻下食
　　川椒(三錢炒/為末)白麺(四兩)
右件同和匀入塩少許扵豆豉作麺條煑羮食之
蓽撥粥
　治脾胃虚弱心腹冷氣　痛妨悶不䏻食
　　蓽撥(一兩)胡椒(一兩)桂(五錢)
右三味為末每用三錢水三大碗入豉半合同煑令
熟去滓下米三合作粥空服食之
良薑粥
　治心腹冷痛積聚停飲
　　髙良薑(半兩為末)粳米(三合)
右件水三大椀煎髙良薑至二椀去滓下米煑粥食
之效驗
呉茱茰粥
　治心腹冷氣衝脇肋痛
　　吳茱茰(半兩水洗去涎焙乾炒為末)
右件以米三合一同作粥空腹食之
牛肉脯
　治脾胃乆冷不思飲食
　　牛肉(五斤去脂膜/切作大片)胡椒(五錢)蓽撥(五錢)
　　陳皮(二錢/去白)草果(二錢)􁮓砂(二錢)良薑(二錢)
右件為細末生薑汁五合葱汁一合塩四兩同肉拌
匀淹二日取出焙乾作脯任意食之
蓮子粥
　治心志不寧𥙷中強志聦明耳目
　　蓮子(一升去心)
右件煑熟研如泥與粳米三合作粥空腹食之
雞頭粥
　治精氣不足強志明耳目
　　鷄頭實(三合)
右件煑熟研如泥與粳米一合煑粥食之
鷄頭羮粉
　治濕痺腰膝痛除暴疾益精氣強心志耳目聦明
　　鷄頭(磨成粉)羊脊骨(一付帶肉/熬取汁)
右件用生薑汁一合入五味調和空心食之
桃仁粥
　治心腹痛上氣咳嗽胸膈妨滿喘急
　　桃仁(三兩湯煑熟去尖皮研)
右件取汁和粳米同煑粥空腹食之
　生地黄粥
　　治虚勞瘦弱骨蒸寒熱徃来咳嗽唾血
　　　生地黄汁(二合)
　右件煑白粥臨熟時入地黄汁攪匀空腹食之
　鯽魚羮
　　治脾胃虚弱泄痢乆不瘥者食之立效
　　　大鯽魚(二斤)大蒜(兩塊)胡椒(二錢)小椒(二錢)
　　　陳皮(二錢)􁮓砂(二錢)蓽撥(二錢)
　右件葱醬塩料物蒜入魚肚内煎熟作羮五味調和
　令匀空心食之
炒黄麺
　治泄痢腸胃不固
　　白麺(一斤炒令焦黄)
右件每日空心温水調一匙頭
乳餅麺
　治脾胃虚弱赤白泄痢
　　乳餅(一箇切作豆子様)
右件用麺拌煑熟空腹食之
炙黄鷄
　治脾胃虚弱下痢
　　黄雌雞(隻撏淨)
右以鹽醬醋茴香小椒末同拌勻刷雞上令炭火炙
乾焦空腹食之
牛妳子煎蓽撥法
　貞觀中太宗苦於痢疾衆醫不効問左右䏻治愈
　者當重賞時有術士進此方用牛妳子煎蓽撥服
　之立瘥
猯肉羮
　治水腫浮氣腹脹小便澀少
　　猯肉(一斤細切)葱(一握)草果(三箇)
右件用小椒豆豉同煑爛熟入粳米一合作羮五味
調匀空腹食之
黄䳄鷄
　治腹中水癖水腫
　　黄䳄鷄(一隻/撏淨)草果(二錢)赤小豆(一升)
右件同煑熟空心食之
靑鴨羮
　治十腫水病不瘥
　　靑頭鴨(一隻/退淨)草果(五箇)
右件用赤小豆半升入鴨腹内煑熟五味調空心食
蘿蔔粥
　治消渇舌焦口乾小便數
　　大蘿蔔(五箇煑熟絞取汁)
右件用粳米三合同水并汁煑粥食之
野鷄羮
　治消渇口乾小便頻數
　　野雞(一隻撏淨)
右入五味如常法作羮臛食之
鵓鴿羮
　治消渇飲水無度
　　白鵓鴿(一隻切作大片)
右件用土蘇一同煑熟空腹食之
鷄子黄
　治小便不通
　　鷄子黄(一枚生用)
右件服之不過三服熟亦可食
葵菜羮
　治小便癃閉不通
　　葵菜葉(不以多少洗擇淨)
右煑作羮入五味空腹食之
鯉魚湯
　治消渇水腫黄疸脚氣
　　大鯉魚(一頭)赤小豆(一合)陳皮(二錢/去白)
　　小椒(二錢)草果(二錢)
右件入五味調和勻煑熟空腹食之
馬齒菜粥
　治脚氣頭面水腫心腹脹滿小便淋澀
　　馬齒菜(洗浄取汁)
右件和粳米同煑粥空腹食之
小麥粥
　治消渇口乾
　　小麥(淘淨不以多少)
右以煑粥或炊作飯空腹食之
驢頭羮
　治中風頭眩手足無力筋骨煩痛言語蹇澀
　　烏驢頭(一枚撏洗淨)胡椒(二錢)草果(二錢)
右件煑令爛熟入豆豉汁中五味調和空腹食之
驢肉湯
　治風狂憂愁不樂安心氣
　　烏驢肉(不以多少切)
右件扵豆豉中爛煑熟入五味空心食之
狐肉羮
　治驚風癲癎神情恍惚言語錯謬歌笑無度
　　狐肉(不以多少及五藏)
右件如常法入五味煑令爛熟空心食之
熊肉羮
　治諸風脚氣痺痛不仁五緩筋急
　　熊肉(一斤)
右件於豆豉中入五味葱醬煑熟空腹食之
烏鷄酒
　治中風背強舌直不得語目睛不轉煩熱
　　烏雌雞(一隻撏洗淨去腸肚)
右件以酒五升煑取酒二升去滓分作三服相繼服
之汁盡無時熬葱白生薑粥投之盖覆取汁
羊肚羮
　治諸中風
　　羊肚(一枚洗淨)粳米(二合)葱白(數莖)豉(半合)
　　蜀椒(去目閉口者炒/出汗三十粒)生薑(二錢半細切)
右六味拌勻入羊肚内爛煑熟五味調和空心食之
葛粉羮
　　治中風心脾風熱言語蹇澀精神昏憤手足不遂
　　　葛粉(半斤搗取粉四兩)荆芥穂(一兩)豉(三合)
　右三味先以水煑荆芥豉六七沸去滓取汁次将葛
　粉作索麺於汁中煑熟空腹食之
　荆芥粥
　　治中風言語蹇澀精神昏憒口面喎斜
　　　荊芥穂(一兩)薄荷葉(一兩)豉(三合)白粟米(三合)
　右件以水四升煑取三升去滓下米煑粥空腹食之
　麻子粥
　　治中風五藏風熱語言蹇澀手足不遂大腸滯澀
　　冬麻子(二兩炒/去皮研)白粟米(三合)薄荷葉(一兩)
　　荆芥穂(一兩)
右件水三升煑薄荷荆芥去滓取汁入麻子仁同煑
粥空腹食之
惡實菜(即牛旁子又名䑕粘子)
　治中風燥熱口乾手足不遂及皮膚熱瘡
　　惡實菜葉(嫰肥者)酥油
右件以湯煑惡實葉三五升取出以新水淘過布絞
取汁入五味酥點食之
烏驢皮湯
　　治中風手足不遂骨節煩疼心燥口眼面目喎斜
　　　烏驢皮(一張撏洗淨)
　右件蒸熟細切如條於豉汁中入五味調和匀煑過
　空心食之
　羊頭膾
　　治中風頭眩羸瘦手足無力
　　　白羊頭(一枚撏洗淨)
　右件蒸令爛熟細切以五味汁調和膾空腹食之
　野猪臛
　治乆痔野鷄病下血不止肛門腫滿
　　野猪肉(二斤細切)
右件煑令爛熟入五味空心食之
獺肝羮
　治乆痔下血不止
　　獺肝(一付)
右件煑熟入五味空腹食之
鯽魚羮
　治乆痔腸風大便常有血
　　大鯽魚(一頭新鮮者/洗淨切作片)小椒(二錢/為未)草果(一錢/為末)
右件用葱三莖煑熟入五味空腹食之
　　　　服藥食忌
但服藥不可多食生芫荽及蒜雜生菜諸滑物肥猪
肉犬肉油膩物魚膾腥膻等物及忌見䘮尸産婦淹
穢之事又不可食陳臭之物
有术勿食桃李雀肉胡荽蒜青魚等物
有蔾蘆勿食猩肉
有巴豆勿食蘆笋及野猪肉
有黄連桔梗勿食猪肉
有地黄勿食蕪荑
有半夏菖蒲勿食飴糖及羊肉
　有細辛勿食生菜
　有甘草勿食菘菜海藻
　有牡丹勿食生胡荽
　有商陸勿食犬肉
　有常山勿食生葱生菜
　有空青朱砂勿食血(凡服藥通忌食血)
　有茯苓勿食醋
　有鼈甲勿食莧菜
　有天門冬勿食鯉魚
凡乆服藥通忌
　　未不服藥又忌滿日
　　正五九月忌巳日
　　二六十月忌寅日
　　三七十一月忌亥日
　　四八十二月忌申日
　　　　　食物利害
盖食物有利害者可知而避之
　麺有鄓氣不可食　生料色臭不可用
漿老而飯溲不可食　煑肉不變色不可食
諸肉非宰殺者勿食　諸肉臭敗者不可食
諸腦不可食　凡祭肉自動者不可食
猪羊疫死者不可食　曝肉不乾者不可食
馬肝牛肝皆不可食　兎合眼不可食
燒肉不可用桑柴火　獐鹿麋四月至七月勿食
　二月内勿食兎肉　諸肉脯忌米中貯之有毒
　魚餒者不可食　羊肝有孔者不可食
　諸鳥自閉口者勿食　蟹八月後可食餘月勿食
　蝦不可多食無鬚及腹下丹煑之白者皆不可食
　臘月脯腊之属或經雨漏所漬䖝䑕嚙殘者勿食
　海味糟藏之属或經濕熱變損日月過乆者勿食
　六月七月勿食鴈　鯉魚頭不可食毒在腦中
　諸肝青者不可食　五月勿食鹿傷神
　九月勿食犬肉傷神　十月勿食熊肉傷神
　不時者不可食　諸果核未成者不可食
　諸果落地者不可食　諸果䖝傷者不可食
　桃杏雙仁者不可食　蓮子不去心食之成霍亂
　甜瓜雙蒂者不可食　諸瓜沉水者不可食
　蘑菰勿多食發病　榆仁不可多食令人瞑
　菜着霜者不可食　櫻桃勿多食令人發風
　葱不可多食令人虚　芫荽勿多食令人多忘
　竹笋勿多食發病　木耳赤色者不可食
　三月勿食蒜昏人目　二月勿食蓼發病
　九月勿食着霜瓜　四月勿食胡荽生狐臭
　十月勿食椒傷人心　五月勿食韮昏人五藏
　　　　　食物相反
盖食不欲雜雜則或有所犯知者分而避之
　馬肉不可與倉米同食
　馬肉不可與蒼耳薑同食
猪肉不可與牛肉同食
羊肝不可與椒同食傷心
兎肉不可與薑同食成霍亂
羊肝不可與猪肉同食
牛肉不可與栗子同食
羊肚不可與小豆梅子同食傷人
　羊肉不可與魚膾酪同食
　猪肉不可與芫荽同食爛人腸
　馬妳子不可與魚膾同食生癥瘕
　鹿肉不可與鮠魚同食
　麋鹿不可與鰕同食　麋肉脂不可與梅李同食
　牛肝不可與鮎魚同食生風
　牛腸不可與犬肉同食
　鷄肉不可與魚汁同食生癥瘕
　鵪鶉肉不可與猪肉同食面生黒
　鵪鶉肉不可與菌子同食發痔
　　野鷄不可與蕎麺同食生䖝
　　野鷄不可與胡桃蘑菰同食
　　野鷄卵不可與葱同食生䖝
　　雀肉不可與李同食　鷄子不可與鼈肉同食
　　鷄子不可與生葱蒜同食損氣
　　鷄肉不可與兎肉同食令人泄瀉
　　野鷄不可與鯽魚同食
　　鴨肉不可與鼈肉同食
　　野鷄不可與猪肝同食
　　鯉魚不可與犬肉同食
　野雞不可與鮎魚同食食之令人生癲疾
　鯽魚不可與糖同食　鯽魚不可與猪肉同食
　黄魚不可與喬麺同食
　蝦不可與猪肉同食損精
　蝦不可與糖同食　蝦不可與鷄肉同食
　大豆黄不可與猪肉同食
　􁐄米不可與葵菜同食發病
　小豆不可與鯉魚同食
　楊梅不可與生葱同食
　柿梨不可與蟹同食　李子不可與鷄子同食
　棗不可與蜜同食　李子菱角不可與蜜同食
　葵菜不可與糖同食　生葱不可與蜜同食
　萵苣不可與酪同食　竹笋不可與糖同食
　蓼不可與魚膾同食　莧菜不可與鼈肉同食
　韮不可與酒同食　苦苣不可與蜜同食
　薤不可與牛肉同食生癥瘕
　芥末不可與兎肉同食生瘡
　　　　食物中毒
諸物品類有根性本毒者有無毒而食物成毒者有
雜合相畏相惡相反成毒者人不戒慎而食之致傷
腑臓和亂腸胃之氣或輕或重各随其毒而為害随
毒而觧之
　如飲食後不知記何物毒心煩滿悶者急煎苦參
　　汁飲令吐出或煑犀角汁飲之或苦酒好酒煑
　　飲皆良
　食菜物中毒取鷄糞焼灰水調服之或甘草汁或
　　煑葛根汁飲之胡粉水調服亦可
　食瓜過多腹脹食塩即消
　食蘑菰菌子毒地漿觧之
　食菱角過多腹脹滿悶可暖酒和薑飲之即消
　食野山芋毒土漿觧之
　食瓠中毒煑􁐄穰汁飲之即解
　食諸雜肉毒及馬肝漏脯中毒者燒猪骨灰調服
　　或芫荽汁飲之或生韮汁亦可
　食牛羊肉中毒煎甘草汁飲之
　食馬肉中毒嚼杏仁即消或蘆根汁及好酒皆可
　食犬肉不消成䐜脹口乾杏仁去皮尖水煑飲之
　食魚膾過多成蟲瘕大黄汁陳皮末同塩湯服之
　食蟹中毒飲紫蘇汁或冬瓜汁或生藕汁觧之乾
　　蒜汁蘆根汁亦可
　食魚中毒陳皮汁蘆根及大黄大豆朴消汁皆可
　食鴨子中毒煑秫米汁觧之
　食鷄子中毒可飲醇酒醋觧之
　飲酒大醉不觧大豆汁葛花椹子柑子皮汁皆可
　食牛肉中毒猪脂煉油一兩每服一匙頭温水調
　　下即觧
　食猪肉中毒飲大黄汁或杏仁汁朴消汁皆可觧
　　　　　禽獸變異
禽獸形類依本體生者猶分其性質有毒無毒者况
異像變生豈無毒乎倘不慎口致生疾病是不察矣
　獸岐尾　馬蹄夜目　羊心有孔　肝有青黒
　鹿豹文　羊肝有孔　黒雞白首　白馬青蹄
　羊獨角　白羊黒頭　黒羊白頭　白鳥黄首
　羊六角　白馬黒頭鷄有四距　曝肉不燥
　馬生角　牛肝葉孤　蟹有獨螯魚有眼睫
　蝦無鬚肉入水動肉經宿暖　魚無腸膽腮
　肉落地不沾土　魚目開合及腹下丹

飲膳正要卷第二
飲膳正要卷第三
米糓品
稻米味甘苦平無毒主温中令人多熱大便堅不可
　多食即糯米也(蘇門者為上釀酒者多用)
粳米味甘苦平無毒主益氣止煩止洩和胃氣長肌
餳味甘㣲温無毒𥙷虚乏止渇去血建脾治嗽小兒
　誤吞錢取一斤漸漸盡食之即出
蜜味甘平㣲温無毒主心腹邪氣諧驚癎𥙷五藏不
　足氣益中止痛解毒明耳目和百藥除衆病
麹味甘大暖療藏府中風氣調中益氣開胃消食𥙷
　虚冷陳乆者良
醋味酸温無毒消癰腫散水氣殺邪毒破血運除癥
　塊堅積醋有數種(酒醋/棗醋/桃醋/麥醋/葡萄醋/采醋為上入藥用)
醤味醎酸冷無毒除熱止煩殺百藥熱湯火毒殺一
　切魚肉菜𬞞毒豆醤主治勝麵醤陳乆者尤良
　豉味苦寒無毒主傷寒頭痛煩燥滿悶
　塩味醎温無毒主殺鬼蠱邪疰毒傷寒吐胷中痰癖
　　止心腹卒痛多食傷肺令人咳嗽失顔色
　酒味苦甘辣大熱有毒主行藥勢殺百邪通血脉厚
　腸胃潤皮膚消憂愁多飲損夀傷神易人本性酒
　有數般唯醖釀以随其性
　　虎骨酒以酥炙虎骨搗碎釀酒治骨節疼痛風
　　　　疰冷痺痛
　　枸𣏌酒以甘州枸杞依法釀酒補虚弱長肌肉
　　　益精氣去冷風壮陽道
　　地黄酒以地黄絞汁釀酒治虚弱壮筋骨通血
　　　脉治腹内痛
　　松節酒仙方以五月五日採松節剉碎煮水釀
　　　酒治冷風虛骨弱脚不能履地
　　茯苓酒仙方依法茯苓釀酒治虛勞壮筋骨延
　　　年益夀
　　松根酒以松樹下撅坑置瓮取松根津液釀酒
　　　治風壮筋骨
　　羊羔酒依法作酒大𥙷益人
　　五加皮酒五加皮浸酒或依法釀酒治骨弱不
　　　能行走乆服壮筋骨延年不老
　　腽肭臍酒治腎虚弱壮腰膝大𥙷益人
　　小黃米酒性熱不宜多飲昏人五藏煩熱多睡
　　葡萄酒益氣調中耐飢強志酒有數等有西畨
　　　者有哈刺火者有平陽太原者其味都不及
　　　哈刺火者田地酒最佳
　　阿刺吉酒味甘辣大熱有大毒主消冷堅積去
　　　寒氣用好酒蒸熬取露成阿刺吉
　　速兒麻酒又名撥糟味㣲甘辣主益氣止渇多
　　　飲令人膨脹生痰
獸品
牛肉味甘平無毒主消渇止啘洩安中益氣𥙷脾胃
　　牛髓𥙷中填精髓○牛酥凉益心肺止渇嗽潤
　毛髮除肺痿心熱吐血○牛酪味甘酸寒無毒主
　熱毒止消渇除􁔿中虚熱身面熱瘡○牛乳腐㣲

狼肉味醎性熱無毒主補益五藏厚腸胃填精髄腹
　有冷積者宜食之味勝狐犬肉○狼喉嗉皮熟成
　皮條勒頭去頭痛○狼皮熟作畨皮大暖○狼尾
　馬􁔿堂前帶之辟邪令馬不驚○狼牙帶之辟邪
禽品
丹雄鷄味甘平㣲温無毒主婦人崩中漏下赤白𥙷
　虚温中止血○白雄鷄味酸無毒主下氣療狂邪
　補中安五藏治消渇○烏雄雞味甘酸無毒主𥙷
　中止痛除心腹惡氣虚弱者冥食之○烏䳄雞味
甘温無毒主風寒濕痺五緩六急中惡腹痛及傷
折骨疼安胎血療乳難○黃䳄鷄味酸平無毒主
傷中消渴小便數不禁腸澼洩痢𥙷五藏先患骨
熱者不可食○鷄子益氣多食令人有聲主産後
痢與小兒食之止痢日華子云鷄子鎮心安五藏
其白㣲寒療目赤熱痛除心下伏熱止煩滿欬逆
雀肉味甘無毒性熱壯陽道令人有子冬月者良
蒿雀味甘温無毒食之益陽道羙於諸雀
紅麹味甘平無毒建脾益氣温中淹魚肉内用
黒子児味甘平無毒開胃下氣燒餅内用極香羙
馬思荅吉味苦香無毒去邪惡氣温中利膈順氣止
　　痛生津解渇令人口香(生回回地面云/是極香種類)
咱夫蘭味甘平無毒主心憂欝積氣悶不散乆食令
　　人心喜(即是回回地面/紅花未詳是否)
哈昔泥味辛温無毒主殺諸䖝去臭氣破癥瘕下惡
　　除邪解蠱毒(即阿魏)
穏展味辛温苦無毒主殺䖝去臭其味與阿魏同又
　　云即阿魏樹根淹羊肉香味甚羙
胭脂味辛温無毒主産後血運心腹絞痛可傅逰腫
梔子味苦寒無毒主五内邪氣療目赤熱利小便
蒲黄味甘平無毒治心腹寒熱利小便止血疾
回回靑味甘寒無毒解諸藥毒可傅熱毒瘡腫
飲膳正要卷第三
