#+TITLE: 折獄龜鑑-宋-鄭克
#+DATE: 2018-05-12 10:17:38
#+SOURCE: github.com/kanripo/KR3c0007 master 0c3a9d2f                
欽定四庫全書　　　　　子部三
　提要
　　折獄龜鑑八卷　　　　法家類
　　　　(臣/)等謹案折獄龜鑑宋鄭克撰是書宋志作
　　　　二十卷晁公武讀書志陳振孫書録解題俱
　　　　題作决獄龜鑑盖一書而異名者也大㫖以
　　　　五代和凝疑獄集及其子㠓所續均尚未詳
　　　　盡因採綴舊文補苴其闕分二十門其間論
　　　　斷雖意主尚徳緩刑而時或偏主於寛未能
　　　　悉協中道所輯故實務求廣博多有出于正
　　　　史之外者而亦或兼收瑣細未免猥雜然究
　　　　悉物情用廣見聞而資觸發較和氏父子之
　　　　書特為賅偹晁公武讀書志稱其依劉向晏
　　　　子春秋舉其綱要為之目録體例井然亦可
　　　　謂有條不紊者也書録解題載其目凡二百
　　　　七十六條三百九十五事今世所𫝊鋟本祇
　　　　存五門餘皆散佚惟永樂大典所載尚為全
　　　　書而已經合併原書二十卷之界限不復可
　　　　考謹詳加校訂析為八卷卷數雖減于舊其
　　　　文則無所缺失也乾隆四十六年九月恭校
　　　　上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　折獄龜鑑目録
　　卷一
　　　釋寃上
　　卷二
　　　釋寃下
　　卷三
　　　辨誣
　　　鞫情
　　卷四
　　　議罪
　　　宥過
　　卷五
　　　懲惡
　　　察姦
　　卷六
　　　覈姦
　　　摘姦
　　　察慝
　　　證慝
　　卷七
　　　鈎慝
　　　察盜
　　　迹盜
　　　譎盜
　　　察賊
　　　迹賊
　　　譎賊
　　卷八
　　　嚴明
　　　矜謹
折獄龜鑑原序
天開元㑹一統同文宜春舊有書版鐍於郡齋其在今
日蒐放失補殘斷莫先焉至元辛巳秋仲府尹張公國
紀發其藏歸校官若春秋分記紫陽四書昌黎文黄陳
詩註折獄龜鑑廉吏傳併有先儒講義洎南陽活人書
與局方醫書咸切於用而滅裂亾完者越半載同知郝
公居正來莅郡事以敦化善俗為己任顓命刋補於是
悉備文學掾趙君炞石書來諗予因惟聖賢託憲言貽
後人所以共天命樹民彞也善鋟以廣其傳此良師帥
職分所在曷厄於時多有缺軼易曰湯武革命順天應
人此邦之人粗識事理金城夾附未嘗有烽火之警眡
他路貯書宜如舊奈何脫落無善本殆不可曉幸而今
之從政者作興斯文獨劬精而成之繼今共學之士相
與朂勵養根竢實加膏希光毋敝口耳以負初意至元
元黓敦䍧夏五汎蒲日奉訓大夫湖南道儒學提舉陵
陽虞應龍序
欽定四庫全書
　折獄龜鑑卷一　　　　宋　　鄭克　　撰
　　釋寃上
　　　孫登
呉太子孫登嘗乘馬出有彈圓(按吳志圓作凡/蓋二字古通用)過左右
求之適見一人操彈佩圎咸以為是辭對不服從者欲
捶之登不聽使求過圓比之非類乃見釋(舊出呉/志本傳)
　按人之負寃多因疑似聽者不能審謹忿然作威遂
　至枉濫此事雖小可以喻大故首著焉
　　　曹攄(于公孟嘗二事附○案此一章原本軼去/事實人軼去附録中于公一節今補入)
晉曹攄為臨淄令縣有寡婦養姑甚謹姑以其年少勸
令改適婦守節不移姑愍之宻自殺親黨告婦殺姑官
為考鞫婦不勝苦楚乃自誣獄當决適值攄到知其有
寃更加辯究具得情實時稱其眀(出晉書/本傳)
　前漢于公為縣獄史郡决曹决獄平東海有孝婦少
　寡亡子養姑甚謹姑欲嫁之終不肯其後姑自經死
　姑女告吏婦殺我母吏捕孝婦孝婦辭不殺姑吏驗
　治孝婦自誣服具獄上府于公以為此婦養姑十餘
　年以孝聞必不殺也太守不聽于公爭之弗能得乃
　抱其具獄哭于府上因辭疾去太守竟論殺孝婦郡
　中枯旱三年後太守至卜筮其故于公曰孝婦不當
　死前太守彊斷之咎儻在是乎於是太守殺牛自祭
　孝婦冡因表其墓天立大雨嵗熟郡中以此大敬重
　于公(出前漢書于定國傳/于公乃定國父也)　後漢上虞有寡婦養姑
　至孝姑以夀終而夫女弟先懐嫌恨乃誣婦厭苦
　供養加酖其母官吏不察户曹史孟嘗言於太
　守亦不為理遂以寃死郡中連旱二年(出後漢/書本𫝊)
　(此兩事舊/集並不載)臨淄寡婦若不遇曹攄則與東海上
　虞無以異矣惟鑒彼負寃之可戒乃顯此釋寃
　之足尚故附著之
　　　苻融
前秦苻融為司隸校尉京兆人董豐㳺學三年而反過
宿妻家是夜妻為賊所殺妻兄疑豐殺之送豐有司豐
不堪楚掠誣引殺妻融察而疑之問曰汝行徃還頗有
怪異及卜筮否豐曰初將發夜夢乘馬南渡水返而北
渡復自北而南馬停水中鞭之不去俯而視之見兩日
在于水下馬左白而濕右黒燥寤而心悸竊以為不祥
還之夜夢如初問之筮者云憂獄訟逺三枕避三沐既
至妻為具沐夜授豐枕豐記筮者之言皆不從之妻乃
自沐枕枕而寢融曰吾知之矣周易坎為水離為馬夢
乘馬南渡旋北而南者從坎之離三爻同變變而成離
離為中女坎為中男兩日二夫之象坎為執法吏吏詰
其夫婦人被流血而死坎二隂一陽離二陽一隂相承
易位離下坎上既濟文王過之囚羑里有禮而生無禮
而死馬左而濕濕水也左水右馬馮字也兩日昌字也
其馮昌殺之乎於是推撿獲昌而詰之昌具首服曰本
與其妻謀殺董豐期以新沐枕枕為驗是以誤中婦人
(舊出晉載記本傳占/夢辭煩删取其要)
　按古之察獄亦多術矣卜筮怪異皆盡心焉至誠哀
　矜必獲㝠助是以馮昌之罪具服而董豐之寃得釋
　也馮之馬邉非水乃仌也昌之日下非日乃曰也苻
　融以意言其事遂驗此周宣所謂神靈動君使言者
　也豈非至誠哀矜而然歟(占夢事又見察賊門○案/此第三章原本軼去標題)
　(今補/入)
　　　辛祥(法䧺魏丕趙德彞薛奎唐肅杜衍孫沔姚/仲孫程坦孫㢘靳宗說劉緯宋昌言凡一)
　　　(十三/事附)
後漢辛祥為并州平北府司馬有白壁還兵藥道顯被
誣為賊官屬咸疑之祥曰道顯靣有悲色察獄以色其
此之謂乎苦執申之月餘别獲真賊祥終於安定王爕
征虜府長史(出北史辛紹先傳祥/其孫也舊集不載)
　按後漢法䧺為青州刺史每行部錄囚徒察其顔色
　多得情偽盖察獄之術有三曰色曰辭曰情此其以
　色察之者也若辭與情頗有寃枉而迹其狀稍渉疑
　似豈可遽以為實哉苦執申之理亦應爾後十二事
　是也故附見之云　魏丕初從周世宗鎮澶淵奏授
　司法參軍時有强盗五人獄具將伏法丕疑其寃因
　緩刑而察之不數日本盗就擒五人獲免後事本朝
　終於左驍衛將軍　信都郡王徳彞雍熙中判沂州
　儒生乙恕郊居肄業一旦有横尸在舍側邏者見之
　捕恕送官獄具將伏法徳彝疑其寃命别司鞫問亦
　如之因令緩刑以俟未㡬果獲賊恕乃得釋　薛奎
　參政為隰州軍事推官時有民常聚愽僧舍一日盗
　殺寺奴取財去而博者四人適至啟户濺血汙衣遽
　驚走邏者因捕送官考訊引伏奎獨疑之請緩其獄
　後數日果得殺人者　唐肅待制為秦州司理參軍
　時有商人夜宿逆旅而同宿者殺人亾去旦起視之
　血汙其衣為吏所執不能辨眀遂自誣服肅為白其
　寃而知州馬知節趣令具獄肅固持不可後數日得
　真殺人者就辟本州觀察推官　杜衍丞相作河東
　提刑時上黨民有繼母為人所殺或告民殺之不勝
　楚掠遂自誣服獄既具衍疑非實未論决間果得真
　殺人者(已上六事/並見本傳)　孫沔副樞為趙州司理参軍時
　盗發屬縣為捕者所廹乃棄其刀并所盗贜於氏家
　後即其家得㑹飲者十六人適如其數捕繋縣獄掠
　使服罪法皆當死以具獄上沔疑其枉而留訊之州
　將怒然終不敢决未㡬得真盗州將反喜謂沔曰微
　子吾得自脫耶(見王珪丞相所撰墓誌凡本朝公卿/事唯載於國史本傳者稱名若墓誌)
　(行狀雜書小說所載則或稱爵或稱字此皆以名書/之庶得古今一體且臨以紹興恤刑手詔則於禮亦)
　(當書/名也)　姚仲孫龍學為許州司理㕘軍時民有被盜
　殺者其妻言里胥嘗責賄于夫不與而怨之此必盜
　也乃捕繋獄將傅以死而仲孫疑之知州王嗣宗曰
　若保非盜耶然亦不敢遽决後數日果得真盗嗣宗
　復喜曰察獄當如是也改資州轉運使檄徃富順監
　按疑獄全活者數十人　程坦國愽為郢州司户㕘
　軍時民有執盜者三人法當死州趣獄上坦疑其自
　誣輙留更訊之後果得真盗自是雖他州疑獄監司
　必屬坦平决子戡為宣徽南院使贈太師(見王珪丞/相所撰墓)
　(誌/)　孫㢘觀察初隸親事官後以慈州刺史知滄州
　有劫盗獄既成廉疑之謂僚屬曰我武人也獄辭固
　非吾事然試召某隣里詢其行止皆曰此平日跅􁀪
　不事今以為盗則非也後數日果得真盗降詔奬諭
　　靳宗說館使初以䕃補三班奉職監滄州鹽山務
　嘗攝縣事有繋囚坐殺人法當死者宗說疑之㑹囚
　言母年九十病且言願得一别母而死宗說惻然釋
　縛令人與俱至其家既而更獲真殺人者　劉緯大
　卿知邢州屬邑有卒死于林中捕盜者從旁得一人
　俾償死緯疑不實眀日得死卒戍所移文乃二人共
　竄亟令追獲其一同竄者考之果服　宋昌言大監
　知澤州時有大辟獄具昌言疑其寃持之不决果獲
　真盗(已上四事/並見本𫝊)　右十二事皆以其辭與情察之者
　也若靳宗說釋死囚縛使别其母非知其寃而然也
　但以囚有念母之心而憫之耳寃狀卒眀出于邂逅
　是亦至誠哀矜之效也其餘審謹不敢遽决亦因詳
　緩每獲辨釋盖寧可淹繋以求其實毋或濫刑以䧟
　於寃庶協舜典欽恤之義也易曰中孚君子以議獄
　緩死此之謂歟
　　　李崇
李崇為河東太守有定州流人解慶賓兄弟坐事俱徙
揚州弟思安背役亾歸慶賓懼後役追責規絶名貫乃
認城外死尸詐稱其弟為人所殺迎歸殯𦵏頗類思安
見者莫辨又有女巫陽氏自云見鬼說思安被害之苦
饑渇之意慶賓又誣同軍兵蘓顯甫李蓋等所殺詣州
訟之二人不勝楚毒各自款引獄將决竟崇疑而停之
宻遣二人非州内所識者偽從外來詣慶賓告曰僕住
在北州去此三百(按晉書本傳無/去此三百四字)比有一人見過寄宿
夜中共語疑其有異便即詰問迹其由緒(按晉書本傳/無迹其由緒)
(四/字)乃云是流兵背役逃走(按晉書本傳/無此二字)姓解字思安時
欲送官苦見求及稱有兄慶賓今住揚州相國城内嫂
姓徐君脫矜愍為徃報告見申委曲家兄聞之必重相
報所有資財當不愛惜(按晉書無所有資/財當不愛惜八字)今但見質若
徃不獲送官何晚是故相造指申此意君欲見顧㡬何
當放賢弟若其不信可見隨㸔之慶賓悵然失色求其
少停當備財物此人具以告崇崇攝慶賓問曰爾弟逃
亾何故妄認他尸慶賓伏引更問蓋等乃云自誣數日
之間思安亦為人縛送崇召女巫視之鞭笞一百崇斷
獄精審皆此類也(按此章標題秪載李崇一事原夲此/下人載栁慶二事於體例不合考栁)
(慶前一事見後苐九章後一事/見後譎賊門此蓋誤載今刪去)
　按此亦察其靣之色款之辭事之情而疑其誣服者
　也但用譎鈎慝以驗誣告為異耳然所以紿而驗之
　者欲釋誣服之寃也故列于此焉(紿兵事又見辨誣/門質弟事又見鈎)
　(慝門鞭巫事/又見懲惡門)
　　　司馬恱
後魏司馬恱為豫州刺史有上蔡董毛奴齎錢五千死
於道路或疑張堤行劫又於堤家得錢五千堤懼楚掠
自誣言殺恱疑不實引毛奴兄靈之問曰殺人取錢當
時狼狽應有所遺曽得何物答曰得一刀鞘恱取刀鞘
視之曰此非里巷所為也乃召州内刀匠示之有郭門
者言此刀鞘其手所作去嵗賣與鄰人董及祖恱收及
祖詰之具服靈之又于及祖身上認得毛奴所服皂襦
遂釋張堤(出北史司馬楚之𫝊/恱其孫也舊集不載)
　按恱所以能使及祖服罪者雖有智算亦偶然耳向
　若賊不遺刀鞘或鞘非州内刀匠所作何從知及祖
　為賊耶其可稱者哀矜審謹合于中孚議獄緩死之
　義故卒能獲賊以釋寃也(認鞘事又/見迹賊門)
　　　宋世良
後魏宋世良為清河太守時陽平郡移掩劫盗三十餘
人世良訊其情狀惟送十二人餘皆放之陽平太守怒
曰輙放吾賊及推問送者皆實放者皆非始歎服焉(出/北)
(史宋隱𫝊世良其族/曽孫也舊集不載)
　按他郡移掩劫盜雖或誣引咎不在我據名縛送斯
　亦可矣世良乃復訊其情狀實者送之非者放之是
　哀矜審謹之至也傳言齊天保初大赦世良郡無一
　囚率羣吏拜詔而已此其效歟
　　　蘇瓊
北齊蘇瓊為文襄儀同府刑獄參軍并州嘗有强盗推
其事者所疑賊徒並已考伏失物家亦識認惟不獲盗
贓付瓊窮審乃别推得元景融等十餘人并獲贓驗文
襄語前妄引者曰爾軰不遇我好參軍㡬致枉死(出北/史本)
(傳舊集/不載)
　按瓊推盗之術固有可稱然君子所貴者不在覈姦
　而在釋寃也
　　　栁慶
後周栁慶初仕後魏為雍州别駕有賈人持金二十斤
詣京師交易寄人停止每欲出行常自執管鑰無何緘
閉不異而失之謂是主人所竊詣縣訊問主人遂自誣
服慶聞而疑之乃召問賈人曰卿鑰常置何處對曰常
自帶之慶曰頗與人同宿乎曰無曰人同飲乎曰向者
曽與一沙門再度酣宴醉而晝寢慶曰主人特以痛自
誣非盜也彼沙門乃真盗耳即遣吏逮捕沙門乃懐金
逃匿後捕得盡獲所失之金(舊出北史栁虬/傳慶其弟也)
　按緘閉不異而失其金則盗非逺故疑主人慶察其
　色其辭其情而知主人誣服矣故問其管鑰所在同
　宿同飲者誰沙門無故與賈酣宴不一而止果何意
　哉此必伺隙為盗也醉而晝寢彼乃得便其金於是
　失之沙門非盗而何慶之眀察亦可稱矣用以釋寃
　尤為羙也(問飲事又/見迹盗門)
　　　韋鼎(蕭懐/武附)
隋韋鼎為光州刺史有人客遊通主家妾及其還去妾
盗珍物於夜逃亡㝷于草中為人所殺主家知客與妾
通因告客殺之縣司鞫問具得姦狀因斷客死獄成上
州鼎覽之曰此客實姦而不殺也乃某寺僧紿妾盗物
令奴殺之贜在某處即放此客遣人掩僧并獲贓物自
是部内肅然道無拾遺(出南史韋叡傳鼎/其孫也舊集不載)
　按鼎所以知者能廣耳目以察姦慝也茍不如是則
　無以釋疑似之寃矣夫治民之有耳目也猶用兵之
　有間諜也兵法云非聖智不能用間非微宻者不能
　得間之實廣耳目察姦慝亦猶是也不然則所使察
　姦慝者或反為姦慝矣王蜀時有蕭懐武主尋事團
　乃軍廵之職也所管百餘人每人各養私名十餘軰
　或聚或散人莫能别呼之曰狗深坊曲巷馬毉酒保
　乞丐傭作販賣童兒皆有其徒民間偶語無不知者
　或在州郡及勲貴家掌庖㸔廐御車執樂公私動靜
　即時聞達於是人心恐懼自疑肘腋悉其狗也懐武
　殺人不可勝數寃枉之聲滿于内外郭崇韜入蜀乃
　族誅之(見成都/古今記)是使察姦慝而反為姦慝者也豈能
　資耳目之用釋疑似之寃乎鼎異於此故可稱也
　　　蔣常(韓思/彦附)
唐貞觀中衛州版橋店主張逖妻歸寧有魏州三衛楊
正等三人投店宿五更早發是夜有人取其刀殺逖却
納鞘中正等不覺至曉店人追及刀血狼籍收禁考掠
遂自誣服太宗疑之差御史蔣常覆推常至追店人十
五以上皆集人數不足因俱放散獨留一嫗年八十餘
晚乃令出宻遣獄典覘之曰有人共語即記姓名果有
一人問嫗使人作何推勘前後三日並是此人捕獲詰
問具服與逖妻姦殺逖有實迹正等乃釋(舊不著出處/當是唐人小)
(說所載今亾本/耳餘類此者同)
　按李崇用譎鈎慝蔣常用譎察賊而皆能釋寃斯無
　惡於譎也(留嫗事又/見譎賊門)　唐韓思彦使并州有賊殺人
　主名不立醉者懐刀血汚訊掠已服思彦疑之晨集
　童兒數百暮出之如是者三因問兒出亦有問者乎
　皆曰有之乃物色追訊遂擒真盗(見唐書/本傳)按此亦用
　譎獲賊而寃乃釋但不若常獨留一嫗宻覘問者為
　精審耳故特附見之也
　　　裴懷古
唐裴懷古為監察御史時真定有浮屠(按新唐書本傳/作恒州浮屠)
為其徒誣告祝詛不道武后怒命按誅之懷古得其枉
為后申析不聽懐古因曰陛下法與天下畫一豈使臣
殺無辜以希盛㫖哉即其人有不臣狀臣何情寛之后
意解得不誅(見唐書本傳/舊集不載)
　按懷古當酷吏深文之時獨能申析誣枉抗辭執法
　始終不撓其徐有功之流亞歟
　　　李元素
唐李元素為御史時東都留守杜亞惡大將令狐運會
盜劫輸絹於洛北運適與其下畋近郊亞疑而訊之幕
府按鞫無狀更以愛將武金掠服之詔監察御史楊寧
覆驗事皆不讐亞劾寧㒺上寧抵罪傅致周内之若不
可翻者徳宗信不疑詔元素與刑部員外郎崔從質大
司理直盧士瞻馳按之亞迎以獄告元素徐察其寃悉
縱所囚以還亞大驚復劾元素失有罪比元素還帝已
怒奏獄未畢帝曰出元素曰臣言有所未盡帝曰苐去
元素曰臣以御史按獄知寃不得盡辭是無容復見陛
下帝意解即道運寃狀帝感悟曰非卿孰能辨之然運
猶以擅捕人得罪流歸州武金流建州後嵗餘齊抗得
真盗繇是天下重之遷給事中(出唐書/本傳)
　按運之寃初按鞫無狀後覆驗不讐雖傅致周内之
　若不可翻者亦非難辨也但帝怒斥令出又云去元
　素氣不懾辭不撓卒辨其寃而帝亦寤斯為難能耳
　語曰仁者必有勇此其所以能釋寃也
　　　栁渾
唐江西觀察使魏少游表栁渾為判官州僧有夜飲火
其廬者歸罪瘖奴軍候受財不詰獄具渾與其僚崔祐
甫白奴寃少游趣訊僧僧首服因厚謝二人(見唐書/栁渾傳)
　按僧飲酒失火二罪俱發而謂失火者瘖奴耳且掩
　其飲酒之迹也若非軍候受財不詰則此獄豈難辨
　乎唯上下相䝉不以獄事為意故莫之辨耳渾與祐
　甫一代英賢而白其寃少游能聽用之故趣訊僧云
　斯亦可稱也
　　　袁滋
唐李勉鎮鳳翔有屬邑耕夫得馬蹄金一瓮送縣為令
者慮公藏主守不謹而寘之私室翌日開視之則皆土
塊耳以狀聞府遣掾案之不能自眀誣服換金初云藏
之冀壤被人竊去後云投之水中失其所在雖未窮易
用之所而皆以為換金無疑府中宴集語及此事咸共
嗟歎時袁滋在幕府獨疑其枉勉乃移獄就府俾滋鞫
之滋閱瓮間得二百五十餘塊詰其初獲者則二人以
巨竹舁至縣乃於列肆索金依塊形狀鎔寫校量始秤
其半已及三百斤計其大數非二人以竹擔可舉即是
在路之時金已化為土矣令乃獲雪(舊出康駢/劇談錄)
　按唐書袁滋傳云滋進詹事府司直部官以盜金下
　獄滋直其寃無鳳翔屬邑事又云滋累從張伯儀何
　士幹辟無在李勉幕府事康駢所記傳聞失實故非
　持本末差誤抑又事理乖舛夫六百斤金固非二人
　竹擔可舉若在路時已化為土則到縣時自當驗實
　雖色未變而輕重頓異亦易知矣令何故尚慮公藏
　主守不謹而寘之私室乎乖舛如此無足取者和㠓
　謂能釋寃載于舊集意則善矣不若唐書本傳為得
　其實也
　　　劉崇龜
唐劉崇龜鎮南海有富商子泊船江岸見一髙門中有
羙姬殊不避人因戲語之曰夜當詣宅矣亦無難色啟
扉待之忽有盗入其室姬即欣然徃就盗謂見擒以刄
剚之逃去富商子繼至踐其血洿而仆聞脰血聲未已
覺有人卧於地徑走至船夜觧維遁其家蹤跡訟于公
府遣人追捕械繫考訊具吐情實唯不招殺人崇龜視
所遺刀乃屠刀也因下令曰某日大設闔境屠者皆集
毬塲以俟宰殺既而晚放散令各留刀翌日再至乃命
以殺人刀換下一口眀日諸人各認本刀一人不去云
非某刀問是誰者云某人刀亟徃捕之則已竄矣於是
以他囚合死者為商人子侵夜斃之竄者聞而還乃擒
寘于法富商子坐夜入人家杖背而已(舊不著出處盖/亦唐人小說所)
(載今見新唐書劉政會傳後崇龜其七/世孫也傳辭太簡故于舊集刪取其要)
　按凡欲釋寃必須有術換刀者迹賊之術也斃囚者
　譎賊之術也賊若不獲寃何由釋故仁術有在于是
　者君子亦不可忽也
　　　莊遵
莊遵初為長安令後遷揚州刺史性眀察嘗有陽陵女
子與人殺其夫叔覺來赴賊女子乃以血塗叔因大呼
曰柰何欲私於我而殺其兄便即告官官司考掠其叔
太過因而自誣其罪遵察之乃謂吏曰叔為大逆速寘
于法可放嫂歸宻令人夜中於嫂壁下聽其夜姦者果
來問曰刺史眀察見叔寧疑之耶嫂曰不疑因相與大
喜吏即擒之送獄叔遂獲免(舊不著出處亦不著何代/人與蜀莊遵姓名同和氏)
(父子各載一事皆附卷末或疑是唐人然其叙聞哭事/言廵行部内駐車聽之則非唐刺史也唐之揚州刺史)
(治廣陵領江都江陽六合海陵髙郵揚子天長七縣而/無陽陵漢之揚州刺史治歴陽領九江丹陽廬江㑹稽)
(呉豫章六郡而丹陽郡有陵陽縣豈非陵陽誤為陽陵/乎其言陽陵女子豈非王尊傳所謂羙陽女子之類乎)
(以此觀之乃漢人乎但未有眀據不敢决定故且依和/氏序唐人後此聊以志疑也克編次已定始見蜀本華)
(陽國志後漢巴郡土人有揚州刺史嚴遵字王思徐州/牧嚴羽字子翼羽乃遵之子也父子並著稱云遵在揚)
(州每當遷民遮止之天子就增州秩中二千石居十八/年䘚于官則遵果是漢人也勢難移改姑仍舊貫覽者)
(察/之)
　按遵之罪叔而放嫂蓋用譎以擿姦也於是既得其
　情遂擒其人豈非釋寃有術而然歟
　
　
　
　
　
　
　
　
　折獄龜鑑卷一
欽定四庫全書
　折獄龜鑑卷二　　　　　　宋　鄭克　撰
　　釋寃下
　　　孔循(范正辭趙稹/薛向三事附)
後唐孔循以邦計貳職權領夷門軍府事長垣縣有四
盜鉅富及敗而捕繫者乃四貧民也葢都虞候者郭從
韜之僚壻與推吏獄典同謀鍜成此獄法當棄市循親
慮之囚無一言領過蕭墻而乃屢顧因召問之云適以
獄吏高其枷尾故不得言請退左右細述其事即令移
於州獄俾郡主簿鞫之受賂者數十人與四盜俱伏法
四貧民獲雪(此葢和㠓所/聞五代時事)
　按廵捕之吏或縱盜而捕繫平民以應命或失盜而
　捕繫平民以逃責或求盜而捕繫平民以希賞若獄
　吏與之為市則寃濫豈可勝言此在聽者察之耳孔
　循所察乃縱盜而捕繫平民以應命者也又有三事
　失盜而捕繫平民以逃責者二求盜而捕繫平民以
　希賞者一今附於後云　范正辭齊州人父勞謙正
　辭為江南轉運副使饒州民甘紹者積財鉅萬為羣
　盜所掠州捕得十四人獄具當死正辭按部至引問
　之囚皆泣下察其非實命徙他所訊鞫既而民有告
　羣盜所在者正辭潛召監軍王愿掩捕之盜遁去正
　辭即單騎出追及之賊控弦持矟來逼正辭以鞭擊
　之中賊雙目執之以歸按其姦狀伏法而前十四人
　皆得釋趙稹少師(按宋史本傳稹以太子少傅致/仕贈太子太保未拜少師疑有)
　(誤/)為益州路轉運使時卭州蒲江縣捕刼盜不得而
　官司反繫平民數十人楚掠强服且合其辭若無可
　疑者稹適行部意其有寃乃馳入縣獄盡得其寃狀
　釋出之(已上二事/並見本傳)　薛向樞密提㸃河北刑獄時深
　州武强縣有盜殺人而奪其財尉以失盜為負捕平
　人掠服之置贓於外以符其語向得而疑之親引問
　直其寃免死者六人正其尉故入之罪(見呂大防丞/相所撰墓誌)
　此三者皆與孔循慮囚事類矣非有他術俱盡心察
　情故能釋寃也
　　　府從事(廬陵歙縣/二事附)
和㠓載玊堂閑話云近代有人因行商回見妻為人所
殺而失其首既悲且懼以告妻族乃執壻送官不勝捶
楚自誣殺妻獄既具府從事獨疑之請更加窮治太守
聽許乃追封内仵作行人令供近日與人家安厝去處
又問頗有舉事可疑者乎一人對曰某處豪家舉事只
言殂却妳子五更初墻頭舁過凶器極輕似無物見瘞
某處亟遣發之乃一女子首令囚騐認云非妻也遂收
豪家鞫問具服殺妳子函首埋瘞以尸易囚之妻畜於
私室壻乃獲免
　按此漢乾祐中王仁裕所説五代時事也頃聞一事
　與此相似又聞一事頗亦類此並附于後　太平州
　有一婦人與小郎偕出遇雨入古廟避之見數人先
　在其中小郎被酒困睡至晩始醒人皆去矣嫂已被
　殺而尸無首驚駭號呼被執送官不勝考掠誣服强
　姦嫂不從而殺之棄其首與刀於江中遂坐死後其
　夫至廬陵於優戲場認得其妻諸伶悉竄捕獲伏法
　蓋向者無首之尸乃先在廟中之人也伶人斷其首
　易此婦人衣而携以去小郎之寃如此以無善疑從
　事故也然則贓證未明獄可遽决乎　宣歙間有强
　盜夜殺一行旅棄尸道上携其首去將曉一人繼至
　而踐其血亟走避之尋被追捕繫獄半年不决有司
　切欲得首結案乃嚴督里胥遍行搜索會一丐者病
　卧窑中即斬以應命囚亦久厭考掠遂伏誅後半年
　强盜始敗于儀真獄成騐所斬首乃瘞于歙縣界彼
　里胥之濫殺與平民之枉死皆縁有司急於得首以
　結案也然則追責贓證可不審謹乎此皆政和中事
　可為典獄之戒故附著之(發瘞事又/見迹賊門)
　　　許宗裔
王蜀時有許宗裔守劒州部民被盜燈下識之迨曉告
官捕獲一人所收贓物唯絲絇紬線而已宗裔引問縲
囚訴寃稱是本家物與被盜人互有詞説乃命取兩家
繰車以絲絇量其大小與囚家車􁠆同又問紬線胎心
用何物一云杏核一云瓦子因令相對開之見杏核與
囚欵同於是被盜人服妄認之罪廵捕吏當考决之辜
指顧之問便雪寃枉(舊不著出處騐贓/事又見證慝門)
　　　蕭儼
南唐昇元格盜物及五緡者死廬陵豪民曝衣失新㓗
衾服直數十千村落僻遠人罕經行以為其鄰盜之鄰
人不勝楚掠遂自誣服詰其贓物即云散鬻於市無從
追究赴法之日寃聲動天長吏以聞先主命員外郎蕭
儼覆之儼齋戒禱神佇雪寃枉至郡之日天氣晴和忽
有雷聲自西北起至失物家震死一牛剖其腹而得所
失物乃是為牛所噉猶未消潰也(出鄭文寶南唐/近事舊集不載)
　按此非智算所及蓋獲㝠助爾實至誠哀矜之效也
　　　高防(邵曄梁顥/二事附)
高防初事周世宗知蔡州時部民王乂為賊所刼捕得
五人繋獄窮治贓狀已具將加極典防疑其枉取贓閲
之召乂問所失衫袴是一端布否曰然防令校其幅尺
廣狹不同疎宻有異囚乃稱寃問何故服罪曰不任捶
楚求速死耳居數日獲其本賊而五人得釋防後事本
朝終於尚書左丞(見本/傳)
　按防校布事與許宗裔騐贓術同然所獲衫袴本非
　真贓若其不幸而疏宻廣狹如一則奈何茍於情理
　有可疑者雖贓證符合亦未宜遽决雍熙中邵曄諫
　議為蓬州録事參軍知州楊全性率而悍部民十三
　人被誣為刼盜悉寘于大辟曄察其枉白請再劾不
　聽乃取二人棄市餘械送闕下翌日果獲正盜全坐
　削籍為民曄賜緋魚授光禄寺丞(見曄/本傳)景德中梁顥
　内翰知開封府時開封縣尉張易捕盜八人獄成坐
　流既决乃獲真盜御史臺劾問得實官吏皆坐貶責
　(見當時/詔令)此乃但憑贓證不察情理而遽决之者也蓋
　贓或非真證或非實唯以情理察之然後不致枉濫
　可不鍳哉可不謹哉
　　　向敏中(王晦/叔附)
向敏中丞相判西京有僧暮過村舎求宿主人不許求
寢於門外車箱中許之是夜有盜入其家携一婦人并
囊衣踰墻出僧不寐適見之自念不為主人所納而强
求宿明日必以此事疑我而執詣縣矣因亡去夜走荒
草中忽墜眢井而踰墻婦人已為人所殺尸在井中血
汚僧衣主人蹤跡捕獲送官不堪掠治遂自誣云與婦
人姦誘以俱亡恐敗露因殺之投尸井中不覺失脚亦
墜於井贓與刀在井旁不知何人持去獄成皆以為然
敏中獨以贓仗不獲疑之詰問數四僧但云前生負此
人命無可言者固問之乃以實對於是宻遣吏訪其賊
食於村店有嫗聞其自府中來不知其吏也問曰僧某
獄如何吏紿之曰昨日已笞死於市矣嫗嘆息曰今若
獲賊如何吏曰府已誤决此獄雖獲賊不敢問也嫗曰
然則言之無害彼婦人乃此村少年某甲所殺也吏問
其人安在嫗指示其舎吏往捕并獲其贓僧始得釋一
府咸以為神(見司馬光丞/相涑水紀聞)
　按士之察獄茍疑其寃雖囚無寃詞亦不可遽决王
　晦叔丞相知潞州時有殺人獄已具晦叔察情非是
　而靣訊之其人自謂不獲真殺人者無免理終不自
　明僚屬皆言無足疑固留不决而宻以物色捕殺人
　者得之作辨獄記以戒理官(見尹洙龍圖/所撰神道碑)此其終不
　自明與僧云無可言者類矣而皆不敢遽决卒能獲
　賊釋寃豈非盡心矜謹之效歟
　　　錢若水(姜遵/附)
錢若水為同州推官知州性褊急數以胷臆决事不當
若水固爭不能得輙曰當陪奉贖銅耳已而果為朝廷
及上司所駁州官皆贖論知州愧謝已而復然前後如
此數矣有富民家小女奴逃亡不知所之奴父母訟於
州命録事參軍鞫之録事嘗貸錢於富民不獲乃劾富
民父子數人共殺女奴棄屍水中遂失其屍或為元謀
或從而加功皆應死富民不勝榜楚自誣服具上州官
審覆無反異皆以為得實若水獨疑之留其獄數日不
决録事詣若水㕔事詬之曰若受富民錢欲出其死罪
邪若水笑謝曰今數人當死豈可不少緩熟觀其獄詞
邪留之且旬日知州屢趣之不能得上下皆怪之若水
一日詣州屏人言曰若水所以留其獄者密使人訪求
女奴今得之矣知州驚曰安在若水因密使人送女奴
於知州所知州乃埀簾引女奴父母問曰汝今見汝女
識之乎對曰安有不識也因從簾中推出示之父母泣
曰是也乃引富民父子悉破械縱之其人號泣不肯去
曰微使君之賜則某滅族矣知州曰推官之賜也非我
也其人趣詣若水㕔事若水閉門拒之曰知州自求得
之我何與焉其人不得入繞垣而哭傾家貲以飯僧為
若水祈福知州以若水雪寃死者數人欲為之奏論其
功若水固辭曰若水但求獄事正人不寃死耳論功非
其本心也且朝廷若以此為若水功當置録事於何地
邪知州歎服曰如此尤不可及矣録事詣若水叩頭愧
謝若水曰獄情難知偶有過誤何謝也於是遠近翕然
稱之未幾太宗聞之驟加進擢自幕職半嵗中為知制
誥二年中為樞宻副使(見涑水/紀聞)
　按若水雪富民寃猶非難能唯其固辭奏功乃見器
　識絶人宜乎知州歎服也　姜遵為開封府右軍廵
　院判官時有二囚獄具將扺死遵察得其寃狀而出
　之故事雪活死囚當賞遵恐以累前獄吏乃不自言
　與若水固辭之意同矣然亦終於副樞(見本/傳)
　　　王利(向傅亮余良/肱二事附)
王利郎中通判滄州時閲具獄有羣盜當就死利察其
氣貌非作惡者宻訊之頗得其寃狀乃留不决且索境
内後數日盡獲真盜賴免者七人(見尹洙龍圖/所撰墓誌)
　按凡察獄者或以氣貌或以情理或以事迹此三者
　皆足以知其寃否也故以二事附于後云　向傅亮
　少卿知管城縣時有殺人者獄已具傅亮察其情之
　非是將釋而更捕之佐吏咸以為不可後數日果得
　真殺人者(見王珪丞相/所撰墓誌)此以情理察之者也　余良
　肱大卿初為荆南司理叅軍有捕得殺人者既自誣
　服良肱獨以騐其屍與所用刃疑之曰豈有刃盈尺
　而傷不及寸白請詳捕果獲真殺人者(見本/傳)此以事
　迹察之者也夫事迹有時偶合不可專用當兼察其
　情理氣貌故著此三事抑又有説焉治獄貴緩戒在
　峻急峻急則負寃者誣服受捕貴詳戒在茍簡茍簡
　則犯法者幸免惟緩於獄而詳於捕者既不失有罪
　亦不及無辜斯可貴矣明謹君子當如是也
　　　任中正
任中正尚書知益州時眉州青神縣吏光寶家為盜所
刼耆保言是夜雷延賦雷延誼皆不宿本舎縣尉即捕
繫之縣吏王嗣等恣行考掠皆死於獄有頃本州獲刼
光寶家賊七人始知賦誼之寃中正劾治其事以聞王
嗣等四人並配𨽻他郡而優恤被枉之家(見景德/中詔令)
　按縣尉茍欲逃責亦或捕繫平民况其事迹渉於疑
　似惟聽者宜察爾不當容吏恣行考掠使負寃而死
　也以未論决而貸長吏亦云幸矣此可為典獄之鍳
　故特著之也
　　　張保雍
張保雍刑部為湖北轉運時鄂州置塲市民炭常時吏
先印入抄文為足而實尚留民家未入比漕發乃直取
載之州將挾情使税官按劾坐盜當死者十八人保雍
自荆南單船六日夜入鄂州直其寃笞守吏數人而已
(見曽鞏舎人/所撰神道碑)
　　　張昷之
張昷之待制提㸃淮南刑獄時楊崇勲知亳州恃恩恣
橫知䝉城縣王申以公事忤之即械送獄昷之往問得
其寃狀既出申又擿姦吏十數輩黥配之(見本/傳)
　按市炭寃狀難明知縣寃狀易見然茍非勇於義者
　豈能奮而為之乎
　　　張堯佐(强至/附)
張堯佐宣徽初為筠州推官時吉州有道士與商人偕
行夜宿郵舎飲而商人暴卒道士惶恐遁去為邏者所
獲捕繫百餘人轉運使命堯佐覆治盡得其寃而釋之
(見本/傳)
　按强至省判初為婺州浦江令時有民與其母税邸
　舎於道客有過者暴病未及聞縣而死縣尉希功往
　執其母榜之其子惶恐即自誣殺客至為研核得其
　情而釋之(見曾肇内翰/所撰行狀)夫逆旅之寃與道士類矣茍
　非盡心察情不能得其寃狀也
　　　程琳
程文簡公琳知開封府會禁中大火延兩宮宦者治獄
得縫人火斗已誣服而下府命公具案獄公立辨其非
禁中不得入乃命工圖火所經而後宮人多而居隘其
烓竈近版壁(烓竈者行竈也/字從圭淵圭切)歲久燥而焚曰此豈一日
火哉乃建言此殆天災也不宜以罪人上為緩其獄卒
無死者公在府决事神速一歲中獄常空者四五(見本/傳)
　按琳圖火所經處以辨掠服縫人之非是也火發於
　後宮而人多居隘茍欲根治豈無枉濫故曰此殆天
　災不可罪人於是為寛其獄豈有寃死者耶
　　　强至(樂藹/附)
强至祠部為開封府倉曹參軍時禁中露積油幕一夕
火主守者法皆應死至預聽讞疑火所起召幕工訊之
工言製幕必雜他藥相因既久得濕則燔府為上聞仁
宗悟曰頃歲真宗山陵火起油衣中其事正爾主守者
遂傅輕典(亦見/行狀)
　按梁天監中長沙宣武王將葬而車府忽於庫失油
　絡欲推主者御史中丞樂藹曰昔晉武庫火張華以
　為積油幕萬匹必然今庫若有灰非吏罪也既而檢
　之果有積灰時稱其博物宏恕(出南史/樂藹傳)此皆油中火
　發非人所致主者但有守䕶不謹之罪爾坐以失火
　則為寃死也
　　　錢治
錢治屯田為潮州海陽令時郡之大姓某氏火迹其來
自某家吏捕訊之某家號寃不服太守刁湛曰獄非錢
令不可治問大姓得火所發牀足騐之疑里仇家物因
率吏入仇家取牀足合之是仇家即服曰火自我出故
遺其跡某家者欲自免也某家乃獲釋(見歐陽修參/政所撰墓誌)
　按此蓋仇家放火也察其家號寃之情據仇家放火
　之證情理證驗灼然可見彼安得不服乎此善推事
　者故能釋寃也
　　　王珣
王珣少卿知昭州有告偽為州印者繫獄久不决吏持
其文不類州印珣為索景德以前舊牘視其印文則無
少異誣者立雪蓋吏不知印文更時也(見王珪丞相/所撰墓誌)
　按此非告者造誣也但見其不類而告之耳所印文
　書景德時事當索景德以前舊版校之吏不思此乃
　令久繫亦可憐哉唯珣盡心於是獲釋不然則必寃
　死矣
　　　劉賀
劉賀承制初舉進士為懷州修武令民有醉不能歸者
其侣得其衣以還其家醉人道斃喪家遂執以訴賀曰
以衣還者非所以殺也由是得免段少連薦賀可為將
自著作佐郎改内殿承制(見呂大防丞/相所撰墓誌)
　按此非訴者造誣也但痛夫斃者故疑其殺耳若不
　遇賀以情理察之則彼負寃未易得釋也
　　　徐起
徐起諫議知處州先有囚罪不應死而吏挾私傅致之
囚伺間逸去後籍其家貲比起至乃自歸陳其寃起為
請於轉運使更用他官覆治乃得免(見本/傳)
　按囚之逸去以逃死也自歸訴寃有足矜者起若輙
　自治之則疑有心矯枉故請更用他官覆治而囚得
　免死合於公議矣此不唯善釋寃抑亦善避嫌也
　　　蕭貫(此後五條/並伸寃事)
蕭貫兵部知饒州時有撫州司法孫齊者高宻人初得
嘉州司法先娶杜氏留里中更紿娶周氏與扺蜀罷歸
周氏恚其紿欲訴於官齊斷髪誓出杜氏授歙州休寧
尉得倡陳氏又納之代授撫州司法乃竊取周氏所生
子秃秃合杜氏陳氏載之撫州未幾周氏亦與弟來欲
入據其舎吏遮以告齊歸捽置廡下出偽劵曰若傭婢
也何敢爾耶遂與陳氏殺秃秃瘞寢後周氏訴於州不
直訴於轉運使不聽久之以布衣書里姓聨訴事行乞
道上或教周訴于饒齊非貫所部受而行之轉運使始
遣吏按鞫得實獄上更赦猶停齊官徙濠州(見曾鞏舍/人所撰秃)
(秃/記)
　按寃枉弗釋非仁也寃抑弗伸非義也仁義之道並
　行而不悖者故於釋寃繼以伸寃也齊非所部而貫
　受訴豈侵官也葢曰天下之惡一也受朝廷寄委者
　皆當疾之也禮所謂無畏而惡不仁者貫近之矣不
　可與代庖人治庖者同議也轉運使聞其受訴始遣
　吏按鞫豈非有愧於貫而然歟是於名教不為無補
　故於伸寃首著之也
　　　蔡高
蔡高調福州長溪尉縣媪二子漁於海而亡媪指某氏
為仇告縣捕賊吏皆難之曰海有風波安知不水死乎
雖果為仇所殺若不得尸則於法不可理高獨謂媪色
有寃不可不為理也乃隂察仇家得其迹與媪約曰期
十日不得尸則為媪受捕賊之責凡宿海上七日潮浮
二尸至騐之皆殺也乃捕仇家伏法高端明殿學士襄
之弟也(見歐陽修參/政所撰墓誌)
　按人之寃訴苦於抑塞謂不得尸則不可理者豈非
　抑塞乎夫尉以捕賊為職茍不恤寃訴是不勤職業
　豈疾惡慕義之士所為乎雖然高受而理之亦有以
　也吏患不得尸而尸在海者皆隨潮出第恐不幸潮
　落他境耳故與媪約曰期十日不得尸則為媪受捕
　賊之責宿海上七日而潮浮二尸至此其至誠勤恤
　之效也屬吏所患何足慮是以卒能伸寃也
　　　陳薦(王璩/附)
陳薦資政初為益州華陽尉有盜殺人棄尸民田薦往
騐尸旁一女子以移尸告田主即殺女子之母其家執
以訴官縣欲文致殺二人罪免薦失盜之責薦曰是責
何足避不可使有寃不報與囚自誣以死既而果獲真
盜(見本/傳)
　按田主殺女子之母固當死矣又使其自誣為盜殺
　人則盜之罪幸免而殺者寃弗報咎莫大焉乃以茍
　避簡書之責耳未為知輕重也寧可已任其責當使
　彼伸其寃豈非君子之用心乎　大理寺丞王璩為
　越州剡縣尉時嘗出見尸覆水中治之或曰歲饑人
　多死未必有他故也治之寧免捕賊之罰耶卒使捕
　賊居數月州已批罰果得殺人者(見王珪丞相/所撰墓誌)此其
　用心葢與高同皆君子不苟者也
　　　王罕
王罕大卿知潭州時有老嫗病狂數邀知州訴事言無
倫理知州却之則又悖詈但命徼者屏逐而已罕至復
出訴左右欲逐之罕令引歸聽事召之叩階徐問其意
嫗雖語言雜亂無次然時有可曉者乃本為人嫡妻無
子其妾有子夫死為妾所逐家貲妾盡據之屢訴不得
直因忿恚發狂罕為直其事盡以家貲還嫗(見涑水/紀聞)
　　　顙呌子
沈括内翰云世人以竹木牙骨之類為呌子置喉中吹
之能作人言謂之顙呌子嘗有病瘖者為人所苦煩寃
無以自言聽訟者試取呌子令顙之作聲如傀儡子粗
能辨其一二乃獲伸此亦可記(見筆/談)
　按狂者人所忽畧瘖者人所鄙棄有寃不伸斯亦可
　憐故著此二事使盡心君子得以為鑒也
　
　
　折獄龜鑑卷二
欽定四庫全書
　折獄龜鑑卷三　　　　　　宋　鄭克　撰
　　辨誣
　　　丙吉
漢丙吉為廷尉時陳留有一老人年八十餘前妻有一
女已適人後妻生一子而翁死家甚富子方數歲女欲
奪其財乃誣後母所生非我父之子郡縣皆不能决聞
於臺省吉乃言曰吾聞老人之子不耐寒日中無影時
方八月取同歲兒均服單衣唯老人之子畏寒變色又
令與諸兒立於日中唯老人之子無影遂奪財物歸後
母之男前女服誣母之罪(舊不著/出處)
　或疑無影恐其不然按南史蕭映𫝊荆州三津張元
　始年九十七生兒遂無影前代之人固嘗驗此尚何
　疑哉
　　　寒朗
後漢寒朗以謁者守侍御史與三府掾屬共考案楚獄
顔忠王平等辭連耿建臧信鄧鯉劉建四侯建等辭未
嘗與忠平相見是時顯宗怒甚吏皆惶恐諸所連及率
一切陷入無敢以情恕者朗心傷其寃試以建等物色
獨問忠平而二人錯愕不能對朗知其詐乃上言建等
無姦專為忠平所誣疑天下無辜類多如此帝乃召朗
入問曰建等即如是忠平何故引之朗對曰忠平自知
所犯不道故多有虛引冀以自明帝曰即如是四侯無
事何不早奏獄竟而乆繫至今邪朗對曰臣雖考之無
事然恐海内别有發其姦者故未敢時上帝怒罵曰吏
持两端促提下左右方引去朗曰願一言而死小臣不
敢欺欲助國耳帝曰誰與共為章對曰臣自知當必族
滅不敢多汚染人誠冀陛下一覺悟而已臣見考囚在
事者咸云凡妖惡大故臣子所宜同疾今出之不如入
之可無後責是以考一連十考十連百又公卿朝㑹陛
下問以得失皆長跪言舊制失大罪禍及九族陛下大
恩裁止於身天下幸甚及其歸舍口雖不言而仰屋竊
歎莫不知其多寃無敢牾陛下者臣今所陳誠死無悔
帝意觧詔遣朗出後二日車駕自幸洛陽獄錄囚徒理
出千餘人(出後漢書本/𫝊舊集不載)
　按𫝊言朗廷爭寃獄范曄以比晏子一言齊侯省刑
　云篤矣乎仁者之情也彼其惶恐一切陷入無敢以
　情恕者唯務一已逃責豈恤衆人負寃斯不仁哉仁
　者必有勇於朗見之矣是故能辯誣也
　　　孫亮
吳廢帝孫亮暑月遊西苑食生梅使黄門以銀椀并葢
就中藏吏取蜜黄門素怨藏吏乃以䑕矢投蜜中啟言
藏吏不謹亮即呼吏持蜜瓶入問曰既葢覆之無緣有
此黄門不有求於爾乎吏叩頭曰彼嘗從臣貸宫席不
與亮曰必為此也亦易知耳乃令破䑕矢内燥亮笑曰
若先在蜜中當内外俱濕今内燥者乃枉之耳於是黄
門服罪(舊出吳志注先引吳歴云亮出西苑食生梅使/黄門至中藏取蜜漬梅蜜中有䑕矢召問藏吏)
(藏吏叩頭亮問曰黄門從汝求蜜耶吏曰向實求不敢/與黄門不服侍中張邠等啟黄門藏吏辭語不同請付)
(獄推究亮曰此易知耳令破䑕矢矢裏燥亮大笑謂邠/等曰若矢先在蜜中中外俱當濕今外濕裏燥必是黄)
(門所為黄門首服左右莫不驚悚又引江表𫝊云亮使/黄門以銀椀并葢就中藏吏取交州所獻甘蔗餳黄門)
(先恨藏吏以䑕矢投餳中啟言藏吏不謹亮呼吏持餳/器入問曰此器既葢之且有掩覆無緣有此黄門将有)
(恨於汝也吏叩頭曰嘗從臣求宫中筦蓆宫蓆有數不/敢與亮曰必是此也覆問黄門黄門首服两說小異凝)
(雜取之故破矢事出吳/歴求蓆事出江表𫝊)
　按裴松之以為䑕矢新者亦表裏皆濕黄門取新矢
　則無以得其姦縁遇燥矢故成亮之慧然猶謂吳歴
　此言不如江表𫝊為實夫亮所言者决定之理也松
　之所言者偶合之事也理雖决定事或偶合故執理
　以御事亦有時乎不通而窮理之人反為曉事者所
　笑葢以此耳惟圓珠不滯鑒照難欺則事理兼明而
　情状必得故凝雜取两說今復備載其本末也
　　　苻融(薛顔/附)
前秦苻融為冀州牧有老姥於路遇刼喝賊路人為逐
擒之賊反誣路人時已昏黑莫知其孰是乃俱送之融
見而笑曰此易知耳可二人並走先出鳯陽門者非賊
既而還入融正色謂後出者曰汝真賊也何誣人乎賊
遂服罪葢以賊若善走必不被擒故知不善走者賊也
(舊出晉書/載記本𫝊)
　按薛顔大卿知江寜府邏者晝刼人反執平人以告
　視其顔色舉動叱曰爾盗也械之果服頗亦類此(見/本)
　(傳/)葢辨誣之術唯博聞深察不可欺惑乃能精焉丙
　吉所謂博聞也孫亮所謂深察也苻融騐走而得其
　實薛顔視色而得其情皆可謂察之深而辨之明矣
　若誣非難辨而勢有不敢則唯勇於義者能之寒朗
　是也
　　　李崇
已見釋寃門
　　　御史某
唐髙祖舉義師於太原李靖與衛文昇仕隋守長安乃
收皇族害之及平闗中誅文昇等及靖靖言曰公定闗
中唯復私讐亦為天下耶若為天下未得殺靖乃捨之
及為岐州刺史或有人希㫖告靖謀反者髙祖命一御
史往案之謂曰李靖反状實便可處分御史知其誣㒺
請與告事者偕行行數驛御史佯失告状驚懼異常鞭
撻行典乃祈告事者曰李靖反状分明親奉聖㫖今失
告状幸救其命告事者乃别疏状與御史騐其状與元
状不同即日還京以聞告事者伏誅失御史名(舊不著/出處葢)
(唐人小說所載也以正史考之率皆不合唐書宗室傳/言淮安王神通隋大業末在長安㑹髙祖兵興吏逮捕)
(亡命入鄠南山襄邑王神符為衛文昇所囚京師平封/安吉郡公諸公主𫝊言髙祖女長廣公主下嫁趙慈景)
(帝起兵或勸亡去對曰母以我為命且安往吏捕繫于/獄帝平京師拜開化郡公是靖未嘗與文昇害皇族也)
(北史衛文昇傳言義師入闗自知不能守憂懼稱疾不/知政事城陷歸于家義寜中卒是髙祖未嘗誅文昇等)
(也唐書李靖𫝊言髙祖擊突厥靖為馬邑丞察有非常/志自囚上急變𫝊送江都至長安道梗髙祖已定京師)
(将斬之靖呼曰公起兵為天下除暴亂欲就大事以私/怨殺誼士乎秦王亦為請得釋是靖之仕隋初不與守)
(長安事也𫝊又言髙祖詔靖安輯江南至峽州阻賊不/得前帝謂逗留詔都督許紹斬靖紹為請而免其後破)
(冉肇則帝喜謂使功不如使過自是委以征討降蕭銑/禽輔公祏是未嘗為岐州刺史亦未嘗有人告其謀反)
(也凡小說載事多失其實不足深信/然辨誣之術茍有可取亦不當廢也)
　按辨誣之術有正有譎李崇疑其誣也故譎以求情
　御史知其誣也故譎以取質茍非盡心者則亦豈能
　精耶
　　　張楚金
唐垂拱年羅織事起湖州佐史江琛取刺史裴光書割
取其字輳合成文以為與徐敬業反書告之則天差御
史往推光欵云書是光書語非光語前後三使皆不能
决或薦張楚金能推事乃令再劾又不移前欵楚金憂
悶偃卧窻邉日光穿透因取反書向日㸔之乃見書字
補葺而成平㸔則不覺向日則皆見遂集州縣官吏索
水一盆令琛以書投於水中字字觧散琛叩頭服罪勑
决一百然後斬之(舊不著/出處)
　按此非智筭所及偶然見之耳荀卿有言今夫亡鍼
　者終日求之而不得其得之非目益明也眸而見之
　也心之於慮亦然要在至誠求之不已也楚金之求
　獄情何以異於此哉是亦盡心之效也(楚金事迹見/唐書張道源)
　(𫝊乃其族孫也以傳考之楚金儀鳯初進刑部侍郎/至垂拱初凡歴十年資望已髙矣猶被薦推事斯亦)
　(可疑/也)
　　　張行岌
唐則天朝有告駙馬崔宣謀反者先誘藏宣妾云妾将
發其謀宣殺之投尸於洛水御史張行岌案之畧無迹
状則天怒令重案行岌奏如初則天曰崔宣反状分明
我令來俊臣案劾汝當勿悔也行岌曰臣推事誠不若
俊臣然陛下委臣推事必須實状若順㫖妄族平人豈
法官所守臣以為陛下試臣耳則天厲色曰崔宣既殺
其妾反状自然明矣妾今不獲如何可雪乃欲寛縱之
耶行岌懼逼宣家訪妾宣再從弟思兢於中橋南北多
致錢帛募匿妾者寂無所聞而宣家每竊議事則獄中
告人輙知揣其家有同謀者因詐語宣妻曰須絹三百
疋雇俠客殺告人詰旦微服伺於臺側宣有門客為宣
所信同於子弟是日至臺賂閽者通消息告人遽言崔
家雇客刺我請以聞臺中驚擾思兢宻隨門客至天津
橋罵曰君陷崔宣引汝同謀何路自脫汝出崔家妾與
汝五百縑足以歸鄉成百年計不然殺汝必矣客悔謝
遂引思兢於告者黨獲其妾宣乃免(舊不著出處以唐/史考之髙宗三女)
(太宗二十一女其駙馬皆無崔姓髙祖十九女其駙馬/有崔恭禮崔宣慶𫝊言宣慶妻館陶公主與趙瓌妻常)
(樂公主姊妹也瓌為夀州刺史越王貞将舉兵遺瓌書/鄉道瓌将應之主進其使語以勉王捨生取義其後王)
(敗周興劾瓌與主連謀皆被殺然則/宣豈宣慶與其或誣告殆以是歟)
　按行岌當酷吏任事之時獨不順㫖妄族平人雖再
　被詰責亦全其所守故卒能辨誣也其不及徐有功
　者未能無懼耳然其懼也但逼宣家訪妾而已則異
　乎懼而失守者可不謂之賢哉史逸其事故備言之
　　　張鷟
唐張鷟為河陽尉有吕元者偽作倉督馮忱書盗糶官
粟忱不認元堅執久不能决鷟乃取告牒括两頭留一
字問元是汝書即注云是不是即注云非元注云非去
括乃是元告牒遂决五十下又取偽書括字問之元注
云是去括乃是偽作馮忱書也元遂服罪(舊不著/出處)
　按鷟葢已知其誣而欲使之服故括字以覈其姦問
　書以正其慝斯不可隱諱矣亦安得不服乎
　　　李德裕
唐李德裕鎮浙西有甘露寺主僧訴交割常住物被前
知事僧沒金若干两引前數輩為證逓相交付文籍在
焉新受代者已服盗取之罪未窮破用之所徳裕疑其
非實僧乃訴寃曰居寺者樂於知事積年以來空交分
两文書其實無金矣衆人以其孤立不狎流輩欲乘此
擠之徳裕惻然曰此不難知也乃以兠子數乘命闗連
僧入對坐兠子中門皆向壁不得相見各與黄泥令模
前後交付下次金形状以慿證據而形状皆不同於是
劾其誣㒺一一服罪(舊不著/出處)
　　　杜亞
唐杜亞鎮維揚有富民父亡未幾奉繼母不以道元日
上夀於母因復賜觴於子既受将飲乃疑有毒覆於地
而地墳乃詬其母曰以酖殺人上天何祐母拊膺曰天
鑒在上何當厚誣職者執詣公府亞詰之曰爾上母夀
酒從何來曰長婦執爵而致也母賜爾觴又從何來曰
亦長婦所執之爵也長婦為誰曰此子之婦也亞訶之
曰毒因婦起奈何誣母遂分於㕔側劾之乃是夫婦同
謀以誣其母也(舊不著/出處)
　按辨誣之術或以物正其慝李徳裕與泥模金是也
　或以事覈其姦杜亞詰觴劾酖是也此皆其正而不
　譎者也
　　　武行徳(薛居/正附)
武行徳之守洛京也國家方設鹽法有能捉獲一斤以
上者必加厚賞時不逞之徒往往以私塩中人者常有
村童負菜入城途中值一尼自河陽來與之偕行去城
近尼輙先入既而門司搜閱於菜籃中獲鹽數斤遂繫
之以詣府行徳取其鹽視之裹以白綃手帕子而龍麝
之氣襲人驚曰吾視村童弊衣百結葢窶之甚者也豈
有薰香帕子必是奸人為之耳因問曰汝離家以來與
何人同途村童以實對行徳聞之喜曰吾知之矣此必
天女寺尼與門司冀倖以求賞也遂問其状命親信捕
之即日而獲其事果連門司而村童獲免自是官吏畏
服而不敢欺京師肅然先是行徳以採薪為業氣雄力
壮一谷之薪可以盡負置麾下攀鱗附翼遂至富貴然
聽訟甚非所長至是明辨如此論者異之
　按薛居正丞相漢乾祐中為開封府判官時吏有告
　民以鹽冐法者獄具當死居正疑之召詰其状乃是
　有憾以鹽誣之也逮捕具服即抵吏法與行徳事頗
　相類矣彼以希賞而然此以釋憾而然皆能辨明其
　誣者唯在深察其事也(二事並/見本傳)
　　　張保雍
張保雍刑部為湖北轉運使時漢陽俚民販茶知軍駱
與京誣其捍廵檢二十人法當死百餘人當從坐保雍
親往慮之遂明其誣首得不死從者皆貰(見曽鞏舍人/所撰神道碑)
　按誣人大辟必不徒然或以希賞或以釋憾斯不仁
　哉宜乎保雍力為辨雪也
　　　王長吉
江南提㸃刑獄王長吉等言南安軍上猶縣僧法端守
肱忿漁人索魚直誣以行刼賂縣胥集耆保掩捕其家
四人遭殺三人被傷以殺獲刼賊告於官縣尉騐尸受
賕隱其縻縛之迹縣令覆視老眊又為典吏所㒺本軍
劾得實僧皆坐死餘當原赦請理巨蠧以其状聞詔縣
尉杖脊配道州衙前縣令貶文學叅軍餘配廣南者十
五人以僧私田給漁者家(見祥符九/年詔令)
　按僧誣漁者本非難辨庸吏漫不省察姦吏相與為
　市故如此耳長吉劾正其罪雖已無及然猶愈於縱
　惡不治特著于篇庶可鑒也
　　　王臻(賈昌/齡附)
王臻諫議知福州時閩人欲報仇或先食野葛而後鬬
即死其家遂誣告之臻問所傷果致命耶吏持騐状曰
傷無甚也臻以為疑反訊告者乃得其實
　按賈昌齡少卿初為饒州浮梁尉其俗輕死與人有
　怨往往先食野葛以誣怨者昌齡輙能辨究之與臻
　問傷類矣是皆深察者也
　　　錢惟濟
錢惟濟留後知綘州民有條桑者盗強奪之不能得乃
自斫其右臂誣以殺人官司莫能辨惟濟引問面給以
食而盗以左手舉匕筯因語之曰他人行刄則上重下
輕今下重上輕正用左手傷右臂也誣者引伏(已上三/事並見)
(本/𫝊)
　按此以其傷下重上輕知為自用刄矣但疑在右臂
　故給之食以騐其手而誣状灼然彼安得不服耶
　　　方偕(唐介/附)
方偕大卿為御史臺推直官時澧州逃卒與富民有仇
誣以歲殺人十二祭磨駞神逮捕繫獄而乆不决詔偕
就鞫之偕命告人疏所殺主名㝷訪考騐尚多無恙事
遂辨白(見天聖/名臣傳)
　按王珪丞相撰唐介叅政墓誌言介為岳州沅江令
　(按宋史唐介傳介為平江令斷李氏事今書中作沅/江令考地理志岳州有平江縣沅江本𨽻常徳乾道)
　(中始割𨽻岳州介係仁宗/時人當從宋史作平江令)州民李氏有鉅貲吏數以
　事動之既不厭所求乃言其家歲殺人祠鬼㑹知州
　事孟合喜刻深悉捕繫李氏家無少長榜笞乆莫伏
　以介治縣有能名命更訊之介按劾無他状合怒以
　其事聞朝廷詔遣殿中侍御史方偕徙其獄于澧州
　已而不異介所劾其後州吏皆坐罪去偕以活死者
　得官介終不自言此與章頻騐治偽劵而黄夢松擢
　用類矣皆篤厚君子也(頻事見/察姦門)然則誣告者非澧州
　逃卒而富民乃岳州人特徙其獄于澧州鞫之耳且
　偕是時不為推直官也名臣𫝊所書不若此誌本末
　詳備殆未得其實歟惟使告人具疏主名辨誣之術
　有足取者故特著之
　　　杜衍(李絃/附)
杜衍丞相提㸃河東刑獄時髙繼昇知石州為其僕所
告云與西河蕃部謀叛捕繫數百人乆不决詔衍覆案
得僕誣状卒論殺之
　按李紘龍學為殿中侍御史時皇城司卒有告賈人
　為契丹刺事者捕繫起大獄更詔紘訊之盡得其寃
　状告者遂伏辜頗亦類此誣告人罪法當反坐茍非
　明察豈能然耶(已上二事/並見本𫝊)
　　　程戡
程戡宣徽知處州民有積為仇者一日諸子私謂其母
曰今母老且病恐不得更夀請以母死報仇乃殺其母
置仇人之門而訴於官仇者不能自明而戡疑之僚屬
皆言理無足疑戡曰殺人而置其門非可疑耶乃親劾
治具得本謀(見王珪丞相/所撰墓誌)
　　　蘇渙(陸廣/附)
蘇渙郎中知衡州時耒陽民為盗所殺而盗不獲尉執
一人指為盗渙察而疑之問所從得曰弓手見血衣草
中呼其儕視之得其人以獻渙曰弓手見血衣當自取
之以為功尚何呼他人此必為姦訊之而服他日果得
真盗(見蘇轍門下/所撰墓誌)
　按辨誣者或以情理察之程戡是也或以辭理察之
　蘇渙是也皆可謂之明矣然陸廣校理知導江縣時
　盗入民家尉誣一人執以詣縣廣視而言曰非也釋
　之尉力争衆亦疑終不聽後果獲真盗(見王安石丞/相所撰墓誌)
　此何以知之葢廣能布耳目察民事而先知尉所執
　非盗則不必如渙問所從得也衆既莫曉故亦疑焉
　至于獲真盗終不以語人葢布耳目察民事者不可
　使衆皆知也
　　　郭勸
郭勸給事通判萊州時有民為仇人所誣罪當死吏受
賕且傅致勸為辨理得免民家畫其像而生祠之(見本/傳)
　　　冦平
冦平少卿知淮陽軍始至㑹獄有繫囚當殊死疑未得
實而更訊之果為吏所誣囚且釋吏僅得減死衆相戒
敕不敢為欺(見王珪丞相/所撰墓誌)
　按勸與平所以辨誣不得之其辭則得之其情也明
　可知矣是故造誣者懼焉被誣者懐焉皆其盡心察
　獄之效也
　　　單孟陽
單孟陽大卿為御史臺推直官時有以贓誣江南轉運
使吕昌齡者中丞張昇亦言之累鞫不承詔孟陽以制
獄案治孟陽雖御史屬不阿其長而卒直之因請避得
知濮州(見本/𫝊)
　　　畢仲㳺
畢仲㳺大夫提㸃河東刑獄時韓縝丞相出鎮太原家
奴胡童自陳有卒剽刼其衣服於黄堂之側怒以付吏
将黥配之仲㳺謂小童衣服尠薄而剽刼於大帥故相
之宇下非人情也易吏案治其誣乃辨(見陳恬直閣/所撰墓誌)
　按誣有難知者有易知者智不足則有所惑而於難
　知者不能辨矣勇不足則有所懼而於易知者不敢
　辨矣茍不能辨則亦奚足責若不敢辨斯實可罪孟
　陽之鞫贓不阿中丞意仲㳺之案刼不避大帥怒所
　謂勇於義者也
　　　魏濤(景徳驛卒/一事附)
魏濤朝奉知沂州永縣两仇鬬而傷决遣而傷者死濤
求其故而未得死者子訴于監司怒有惡語濤歎曰官
可奪而囚不可殺後得其實是夕罷歸騎及門墜而死
鄰證既明其誣乃辨(見陳師道正/字所撰墓誌)
　按此葢死者子因其常鬬以誣其仇人也夫鬬而即
　决者傷不致甚法無保辜今乃誣以傷而死也且辜
　限内死若有他故唯坐傷罪彼騎而墜是他故也可
　見其傷不應保辜也濤能求得其實辨明其誣可謂
　盡心矣　景徳間有縣胥醉與驛卒相毆夜歸胥仆
　於路或以告卒地寒恐僵死卒往視之則已死矣里
　胥執送官以為毆殺人其實寒凍死也卒之母訴于
　州又訴于朝皆反得罪真宗以此喻宰臣令謹擇刑
　獄之官若鬬傷者不遇魏濤則驛卒何以異哉其能
　盡心亦足為賢也
　　鞫情
　　　胡質(王靖/附)
魏胡質初召為東郡蝢邱令縣民郭政通於從妹殺其
夫程他郡吏馮諒繫獄為證政與妹皆耐掠隱抵諒不
勝痛自誣當反其罪質至官察其情色更詳其事檢騐
俱服(出魏志本𫝊/舊集不載)
　按此葢初察其色已見其情乃更詳其本末而騐覈
　以事騐證以物於是情既露矣辭必窮矣安得不服
　乎　王靖少卿提㸃河東刑獄時潞州長子賊殺人
　不獲縣械十數掠治無状皆釋去靖視其牘曰此真
　賊也教吏訊囚曲折果服罪(見本𫝊靖熈寜四年終/於太常少卿度支副使)
　是亦耐掠隱抵者也其能使之服罪何哉葢察其疑
　辭而見其本情已識其為真賊矣於是曲折詰問攻
　其所抵中其所隐辭窮情得勢自屈服斯不待於掠
　治也然則鞫情之術或先以其色察之或先以其辭
　察之非負寃被誣審矣乃檢事騐物而曲折訊之未
　有不得其情者也
　　　司馬岐(王濟/附)
魏司馬岐為陳留相時梁郡有繫囚多所連及數歲不
决詔書徙獄於岐屬縣請豫治牢具岐曰今囚有數十
既巧詐難符且已倦楚毒其情易見豈當復乆處囹圄
耶及囚至詰之皆莫敢匿詐一朝决竟(出魏志司馬芝/傳岐其子也舊)
(集不/載)
　按王濟郎中初為漳州龍溪主簿時汀州以銀冶事
　起訟踰十年不决連逮數百人轉運使命濟鞫之裁
　七日盡得其情從坐者數人而已(見本傳濟大中祥/符四年終於刑部)
　(郎中知/洪州)此二事相類矣夫囚有數十巧詐難符茍能
　檢覈騐證亦何至近者數歳逺者十年不能决耶是
　皆官吏不肯盡心而然也岐于梁郡之囚一朝决竟
　濟于汀州之訟七日得情雖云已倦楚毒其情易見
　若非盡心推事豈能如是之敏耶
　　　陳表(傅岐/附)
吳陳表以父死敵場擢用為将時有盗官物者疑無難
士施明明素壮悍收考極毒俟死無辭廷尉以聞孫權
以表能得健兒之心詔以明付表使自以意求其情實
表破械沐浴易其衣服厚設酒食歡以誘之明乃首服
具列支黨表以状聞權竒之欲全其名特為赦明誅戮
其黨明感表變行遂成健将致位将軍(舊出吳志陳武/𫝊表其子也)
　按梁傅岐為新安郡始新令縣人有因鬬相毆而死
　者死家訴郡郡錄其仇人考掠備至終不引咎乃移
　獄于縣岐即令脫械以和言問之囚便首服(出南史/傅琰𫝊)
　(岐其孫也/舊集不載)此亦歡以誘之者也
　　　宋文帝
宋文帝元嘉二十二年孔熈先與徐湛之許耀謝綜范
曄謀立彭城王義康湛之上表告状詔収綜等並皆欵
服唯曄不首頻詔窮詰曄言熈先茍誣引臣文帝令以
曄所造及改定處分符檄書疏墨迹示之乃引罪(出南/史范)
(泰𫝊曄其子/也舊集不載)
　　　崔昂
北齊崔昻為度支尚書時有餚藏小吏因内臣投書告
事又别有飛書告事者並付昻窮檢昻言笑間咸得其
情告者辭窮並引誣状於是飛書遂絶(出北史崔挺傳/昻其孫也舊集)
(不/載)
　按鞫情之術有證之以其迹者宋文是也有覈之以
　辭者崔昻是也昻於鞫情可謂精敏然不過盡心研
　究以盤詰使之辭窮則其情得矣誣告之禍頼此而
　絶其為功利不亦溥哉
　　　王璥
唐貞觀中左丞李行亷弟行詮前妻子忠烝其後母遂
與潛藏云勑追入内行亷不知乃以状聞朝廷推詰甚
急後母詐以領巾勒項卧街中長安尉詰之云有人詐
宣勑喚去一紫袍人見留數宿不知姓名因勒送街中
縣尉王璥令并其子引就房推問不服璥先令一胥伏
於案下又令一胥走報云長史喚璥倉皇鎻房門去於
是母子相謂曰必不得承復有私宻之語璥至開門案
下之人亦出母子大驚並服其罪(舊不著/出處)
　　　陳樞
陳樞都官初為宣州旌徳令時繁昌有大姓殺人州縣
不能正其罪監司徙其獄屬樞乃騐治僮客盡得其隱
伏殺人者論死人以為盡其情(見曽鞏舍人/所撰墓誌)
　按鞫情之術有正有譎正以覈之陳樞是也譎以擿
　之王璥是也術茍精焉情必得矣恃考掠者乃無術
　也
　　　葛源
葛源郎中初為洪州左司理叅軍州将之甥與異母兄
毆人而甥殺人州将謂源曰两人者皆吾甥而殺人者
乃其兄也我知之彼大姓也無為有司所誤不然此獄
将必覆也源劾不為變(見王安石丞/相所撰墓誌)
　按情非難鞫也或變其情則如之何源之有守與詔
　指所謂觀望臣庶而容心者異矣良可嘉也
　　　司馬宣
司馬宣駕部為華州司理叅軍時有驍騎卒十餘犯罪
謀亡去監押捕獲遂誣以共圗不軌欲寘之死以希功
賞宣據實鞫之皆止杖罪(見司馬光丞/相所撰墓誌)
　按監押之勢力豈能動司理必有以誘之也脅之以
　勢而不為變者可謂勇矣葛源是也誘之以利而不
　為變者可謂仁矣司馬宣是也鞫得其情智足稱也
　茍不仁且無勇則有為誘脅所動而變其情者故甫
　刑云非佞折獄惟良折獄此之謂也
　　　李南公
李南公尚書提㸃河北刑獄時有班行犯罪下獄按之
不服閉口不食百餘日獄吏不敢考訊甚以為患訴于
憲使南公曰吾能立使之食引出問曰吾欲以一物塞
汝鼻汝能終不食乎其人懼即食且服罪彼葢善服氣
以物塞鼻則氣結故懼此亦博聞之效也(聞之/士林)
　按士大夫不為誘脇所動者近於孟子之不動心矣
　彼有負犯則豈能然斯可反而用也故鞫情之術有
　在於是者陳表破械是誘之也南公塞鼻是脅之也
　所謂脅之者不必考掠慘酷也要在中其忌諱使之
　悚然畏服故於塞鼻之說亦有取焉
　
　
　
　
　
　
　
　
　
　
　折獄龜鑑卷三
欽定四庫全書
　折獄龜鑑卷四　　　　　　宋　鄭克　撰
　　議罪
　　　漢武帝
漢景帝時廷尉上囚防年繼母陳殺防年父防年因殺
陳依律殺母以大逆論帝疑之武帝時年十二為太子
在帝側遂問之對曰夫繼母如母眀不及母縁父之故
比之於母今繼母無狀手殺其父則下手之日母恩絶
矣宜與殺人同不宜以大逆論(見通典不著出/處舊集不載)
　按宋文帝時剡縣人黄初妻趙打息載妻王死後遇
　赦王有父母及息男稱依法徙趙二千里司徒左長
　史傅隆議曰父子至親分形同氣稱之於載即載之
　於趙雖云三代合之一體稱雖創鉅痛深固無讐祖
　之義故古人不以父命辭王父命若云稱可殺趙當
　何以處載父子祖孫互相殘戮懼非先王眀罰臯陶
　立法之本旨也舊令云殺人父母徙二千里外不施
　父子祖孫趙當避王期功千里外耳然令云凡流徙
　者同籍近親欲相随聼之趙既流移載為人子何得
　不従載行而稱不行豈名教所許趙雖内愧終身稱
　亦沉痛沒齒祖孫之義永不得絶事理固然(出南史/傅亮𫝊)
　(隆其兄也/舊集不載)夫防年得絶其繼母以父故也稱不得絶
　其祖母亦以父故也寃痛之情或伸或屈天理存焉
　法乃因而制之也
　　　黄覇(王尊/附)
漢宣帝時燕代之間有三男共娶一女而生一子及將
分離争子興訟丞相黄覇斷之曰此非人類當以禽獸
處之遂戮三男以子還母(舊不著/出處)
　按元帝時王尊守槐里令兼行美陽令事美陽女子
　告假子不孝曰兒常以我為妻詬笞我尊聞之遣吏
　收捕騐問辭服尊曰律無妻母之法聖人所不忍書
　此經所謂造獄者也(顔師古說歐陽尚書有造獄/事謂為常刑外造殺伐之事)尊
　於是出坐廷上取不孝子懸磔著樹使騎吏五人張
　弓射殺之(出漢書本傳/舊集不載)是亦以禽獸處之也
　　　郭躬(按事出後漢書郭躬𫝊原本/作鄭躬誤今従史文改正)
後漢郭躬以郡吏辟公府時有兄弟共殺人者而罪未
有所歸眀帝以兄不訓弟故報兄重而減弟死中常侍
孫章宣詔誤言兩報重尚書奏章矯制罪當腰斬帝以
躬眀法律召入問之躬對章應罰金帝曰章矯詔殺人
何謂罰金躬曰法令有故誤章𫝊命之繆於事為誤誤
者其文則輕帝曰章與囚同縣疑其故也躬曰周道如
砥其直如矢君子不逆詐帝王法天刑不可委曲生意
帝稱善遷躬廷尉(出後漢書本/𫝊舊集不載)
　按深文峻法務為苛刻者皆委曲生意而然也君子
　不逆詐盖惡其末流必至於此耳𫝊稱躬之典理官
　也决獄斷刑依於矜恕故世𫝊法律而子孫至公者
　一人廷尉七人侯者三人二千石侍中郎將者二十
　餘人侍御史正監平者甚衆積善之慶不其盛歟
　　　髙柔(逰肇/附)
魏髙柔為廷尉時獵法甚峻宜陽典農劉龜竊於禁内
射兎其功曹張京詣校事言之帝匿京名收龜付獄柔
表請告者名帝大怒曰劉龜當死乃敢獵吾禁地送龜
廷尉便當考掠何復請告者主名吾豈妄收龜耶柔曰
廷尉天下之平也安得以至尊喜怒而毁法乎重復為
奏辭指深切帝意寤乃下京名即還訊各當其罪(出魏/志本)
(𫝊/)
　按法有誣告反考告人所以息姦省訟也安得匿告
　者名乎柔可謂能執法矣　後魏逰肇為廷尉時宣
　武嘗敕肇有所降恕執而不從曰陛下自能恕之豈
　可令臣曲筆此亦柔之流亞歟(見北史本傳二/事舊集並不載)惟柔
　與肇皆詔所指以勵士師者故並著焉庶幾執法之
　吏不曲筆以縦有罪不毁法以陷無辜而處議合扵
　人心也
　　　湯仲堪
晉湯仲堪為荆州刺史有桂陽人黄欽生二親久沒詐
服衰麻言迎父䘮府曹依律棄市仲堪曰原此法意當
以二親生存而横言死沒情理悖逆所不忍言故同於
毆詈之科正以大辟之刑欽生徒有誕妄之過耳遂活
之(舊出晉/書本𫝊)
　按昔人稱郭躬推已以議物捨状以探情夫推已以
　議物者恕也捨状以探情者忠也仲堪亦庶幾焉茍
　非用法忠恕欽生棄市决矣此皆俗吏所不能者也
　　　何承天
宋何承天義熙初劉毅鎮姑熟板為行叅軍毅嘗出行
而鄢陵縣吏陳滿射鳥箭誤中直帥雖不傷處法棄市
承天議曰獄貴情斷疑則従輕昔有驚漢文帝乘輿馬
者張釋之劾以犯蹕罪止罰金眀其無心於驚馬也故
不以乘輿之重加以異制今滿意在射鳥非有心於中
人律過誤傷人三嵗刑况不傷乎罰之可也(舊出南/史本傳)
　按此亦推已議物捨状探情者也
　　　孔深之
宋孔深之為尚書比部郎時安陸應城縣人張江陵與
妻呉共罵母黄令死黄忿恨自縊已值赦律子賊殺傷
毆父母梟首罵詈棄市謀殺夫之父母亦棄市會赦免
刑補治江陵罵母母以自裁重於傷毆及詈科則疑輕
制惟有打母遇赦猶梟首無詈母致死會赦之科深之
議曰夫題里逆心仁者不入名且惡之况乃人事故殺
傷呪咀法所不容詈之致盡理無可宥江陵雖遇赦恩
固合梟首婦本以義愛非天屬黄之所恨意不在呉原
死補治有允正法詔如深之議呉可棄市(出南史孔靖/傳深之其孫)
(也舊集不載○按原本文多/脱誤今據南史傳文改正)
　按詈之致死重於歐傷不以赦原於理為允妻若従
　坐猶或可赦呉實共罵棄市亦當詔所以補議之闕
　也
　　　戴胄
唐戴胄為大理少卿時長孫無忌被召不解佩刀入東
上閣尚書右僕射封徳彛論監門校尉不覺罪當死無
忌贖胄曰校尉與無忌罪均臣子於君父不得稱誤法
著御湯劑飲食舟船誤不如法皆死陛下録無忌功原
之可也若罰無忌殺校尉不可謂刑帝曰法為天下公
朕安得阿親戚詔復議徳彛固執帝將可胄駁之曰校
尉縁無忌以致罪法當輕若皆過誤不當獨死由是與
校尉皆免(出唐書本傳/舊集不載)
　按胄言臣子於君父不得稱誤所以深責無忌也校
　尉縁無忌以致罪則與無忌罪均而法當輕也既免
　無忌縁以致罪者豈得不免乎胄之力争亦忠恕之
　義也
　　　徐有功
唐徐有功為司刑丞時有韓紀孝者受徐敬業偽官前
已物故推事使顧仲琰奏稱家口合縁坐詔依斷籍沒
有功議曰律謀反者斬身亡即無斬法若情状難捨或
勑遣戮屍除非此塗理絶言象縁坐縁因處斬無斬豈
合相縁既所縁之人亡則所因之罪減減止徒坐頻會
赦恩今日刼斷沒官未知據何條例詔依有功議斷放
由是獲免籍沒者凡數百家(出唐書本傳史辭太簡今/以通典補其未備舊集不)
(載/)
　按易言聖人南靣而聼天下是以漢之史官稱髙祖
　好謀能聼夫聼固人主之軄也聼仲琰之奏則數百
　家被籍沒聼有功之議則數百家免籍沒能於此知
　取捨亦可謂之眀矣有功之脱禍而成名夫豈偶然
　哉
　　　竇參
唐竇參初為奉先尉男子曹芬兄弟𨽻北軍醉暴其妹
父救不止恚赴井死參當兄弟重辟衆請候免䘮參曰
父由子死若以䘮延是殺父不坐皆榜殺之(出唐書/竇參傳)
　按唐制縣令斷决死罪參為奉先尉時殆攝行縣事
　歟衆請俟免䘮者謂其父既赴井死矣而兄弟又坐
　法死則無人持䘮也此盖北軍之衆屯於奉先故為
　之請以緩其刑而欲賕中官使獲免耳參駮正其說
　乃亟决之盖以此也
　　　栁渾
唐栁渾相徳宗玉工為帝作帶誤毁一銙工不敢聞私
市他玉足之及獻帝識不類摘之工人服罪帝怒其欺
詔京兆府論死渾曰陛下遽殺之則已若委有司湏詳
讞乃可於法誤傷乘輿噐服罪當杖請論如律由是工
不死(出唐書/栁渾傳)
　按誤傷之法罪止於是若使深文者議之則必坐以
　罔上不恭之刑矣舜典曰宥過無大玉工非敢為欺
　者乃誤毁而備償耳實在可宥之科
　　　髙防
髙防初事周為刑部郎中宿州有民剚刃其妻而妻族
受賂紿州言病風狂不語並不考掠以具獄上請大理
斷令决杖防覆之云某人病風不語毉工未有驗状慿
何取證便坐杖刑况禁繋旬月豈不呼索飲食再劾其
事必見本情周祖深以為然終寘於法
　按折獄之道必先鞫情而後議罪今情猶未盡罪輙
　先斷於理可乎此盖受賂欲庇之耳是故防之覆議
　如此然但請再劾其事不復推究所司則雖疾惡而
　亦矜頑且慮枝蔓也
　　　杜鎬
杜鎬侍郎兄仕江南為法官嘗有子毁父畫像為近親
所訟者疑其法未能决形於顔色鎬尚㓜問知其故輙
曰僧道毁天尊佛像可以比也兄甚竒之
　按荀子言有法者以法行無法者以類舉此以類舉
　者也若夫黄覇戮三男王尊殺假子盖舉其事之類
　耳法不禁禽獸聚麀然人殺禽獸無罪則戮之可也
　　　馬宗元
馬宗元待制少時父麟毆人被繋守辜而傷者死將抵
法宗元推所毆時在限外四刻因訴於郡得原父罪由
是知名
　按辜限計日而日以百刻計之死在限外者不坐毆
　殺之罪而坐毆傷之罪法無久近之異也雖止四刻
　亦是限外有司議法自當如此不必因其子訴而後
　得原也茍為鹵莽或致枉濫則能訴者亦可稱矣
　　　馬亮
馬亮尚書知潭州屬縣有亡命卒剽攻為鄉村患或謀
殺之在法當死者四人亮謂其僚屬曰夫能為民除害
而反坐以死豈法意耶乃批其案悉貸之
　按剽攻之人於法許捕若非名捕者輙以謀殺之則
　慮有誣枉法所不許也此四人者為民除害其事有
　實其情可矜而必誅之非法意也然僚屬皆拘法之
　文則郡將當原法之意故亮獨批其案而悉貸之若
　奏聼勑裁則尤為得體也
　　　王質
王質待制知廬州有盗殺其黨并其貲而遁邏者得之
質抵之死轉運使楊告駮其獄曰盗殺其徒者死當原
質曰盗殺其徒而自首者當原今殺人取其貲非自首
而捕得原死豈法意乎數上疏不報降監舒州靈僊觀
逾年韓琦知審刑院請盗殺其徒而不首者母得原(已/上)
(五事並/見本傳)
　按首則原之許自新也不首而原復何謂耶殺其徒
　取其貲遁去捕得初非悔過而貸其死失法意矣宜
　乎議者有是請也
　　　梁適
梁適丞相嘗為審刑院詳議官梓州妖人白彦歡能依
鬼神作法詛呪人有死者獄上請讞皆以不見傷為疑
適曰殺人以刄尚或可拒今以詛也其可免乎卒以重
辟論(見王珪丞相/所撰墓誌)
　按能依鬼神作法詛呪是造蓄蠱毒厭魅之類也鞫
　得其實疑不見傷此盖不知無法者以類舉之義耳
　欲决大獄必傅古義彼俗吏者豈能然耶
　　　曽公亮
曽公亮侍中在政府時毎得四方奏獄必躬閲之宻州
銀沙發民田中有强盜者大理論以死公亮獨謂此禁
物也取之雖强與盗民家物有間罪不應死下有司議
卒比刼禁物法盜得不死先是金銀所發多以强盜坐
死自是無死者(見曽肇内翰/所撰行状)
　　　趙抃
趙抃參政初為武安軍節度推官有偽造印者吏皆以
為當死抃獨曰造在赦前用在赦後赦前不用赦後不
造法皆不死遂以疑讞之卒免死一府皆服(見蘓軾端/眀所撰墓)
(誌/)
　按刼禁物造偽印其論以法有不當死而用法者或
　處死焉是枉濫也則如曽與趙者可謂眀且謹矣昔
　戴胄參處法意至析秋毫此何愧彼哉
　　　陳奉古(沈括說二事何/承天議一事附)
陳奉古主客通判貝州時有卒執盜者其母欲前取盗
卒拒不與仆之地眀日死以卒屬吏論為棄市奉古議
曰主盜有亡失法今人取之法當得捍捍而死乃以闘
論是守者不得主盜也殘一不辜而剽奪生事法非是
因以聞報至杖卒人稱服之(見王向主簿/所撰墓誌)
　按古之議罪者先正名分次原情理彼欲前取者被
　執之盜也母雖親不得輙取也此拒不與者執盜之
　主也卒雖弱不得輙與也前取之情在於奪不與之
　情在於捍奪而捍焉其状似闘而實非闘若以闘論
　是不正名分不原情理也奉古謂法非是不曰法當
　得捍乎奈何歸咎於法盖用法者繆耳　沈括内翰
　說夀州有人殺妻之父母兄弟數口州司以為不道
　縁坐妻子刑曹駮曰毆妻之父母即是義絶况於謀
　殺不當復坐其妻邢州有盗殺一家其夫婦即時死
　有一子眀日乃死州司以其家財産依戸絶法給出
　嫁親女刑曹駮曰某家父母死時其子尚在財産乃
　子物所謂出嫁親女乃出嫁姊妹不合有分(見筆/談)夀
　州之斷失在不原情理也邢州之斷失在不正名分
　也俗吏用法大率多然法何咎耶不唯今耳古亦有
　之宋文帝時制刼盜同籍期親補兵餘杭人薄道舉
　為刼従弟代公道生並大功親以代公等母存為期
　親而謂子誼随母補兵尚書左丞何承天議曰婦人
　三従夫死従子今道舉為刼叔父已沒代公道生並
　是従弟不合補讁乃以叔母為朞親而令二子随母
　既乖大功不讁之制又失婦人三従之道謂其母子
　并宜見原(出南史/本傳)夫不辨男女之異而讁婦人補兵
　豈非不正名分不原情理之甚者歟此俗吏守文之
　弊不可不知也
　　　胡向
胡向少卿初為袁州司理參軍有人竊食而主者撃殺
之郡論以死向争之曰法當杖郡將不聼至請於朝乃
如向議(見吕大防丞/相所撰墓誌)
　按此以名分言之則被撃者竊食之盜也撃之者典
　食之主也以情理言之則與凡人相毆撃異矣登時
　撃殺罪不至死也然湏撃者本無殺意邂逅致死乃
　坐杖罪或用刄或絶時或殘毁則是意在於殺法所
　不許也又當原其情理豈可一槩科斷盡心君子亦
　宜察焉
　　　蘇寀(侯瑾張唐/卿二事附)
蘇寀給事為大理寺詳斷官時民有父卒母嫁者聞母
死已𦵏乃盜其柩而祔之法當死寀獨曰子盗母柩納
於父墓豈與發冢取財者比請之得减死
　按侯瑾少卿提㸃陕西刑獄時河中有民父死母改
　嫁十餘年亦死輙盜發冡取其棺與父合𦵏法當大
　辟有司例従輕瑾請著於令此乃用寀所請為例者
　盖母與後夫同穴而𦵏扵是發其冢取其柩故論以
　刼墓見屍之法而請之僅得减死也　張唐卿状元
　通判陕州時民有母再適人而死者及父之𦵏子恨
　母不得祔乃盜䘮同𦵏之有司請論如法唐卿權府
　事乃曰是知有孝不知有法耳遂釋之以聞則異乎
　寀所請者盖後夫尚在而母死未𦵏獨盜其䘮以歸
　非發冡取棺則法亦輕矣雖釋之可也(三事並/見本傳)
　　　陳希亮
陳希亮大卿為開封府司録事有青州男子趙宇上言
元昊必反坐責為文學參軍福州安置眀年元昊果反
宇自訟所部不受亡至京師執政令劾以在官無故亡
法希亮奏乞以宇所上封事付有司即其言騐不當加
責宇由是得釋(見本/傳)
　按此論其状則宇為文學參軍福州安置而亡至京
　師劾以在官無故亡法可也論其情則宇豈無故亡
　哉本坐言元昊反而責之今果反矣尚何劾焉希亮
　可謂能捨状以探情也
　　　賈黯
賈黯侍讀判流内銓時益州推官乘澤在蜀三年不知
其父死及代還銓吏不為領文書始去發䘮既除服且
求磨勘黯言澤與父不通問者三年借非匿䘮是豈為
孝乎卒使坐廢田里(見王珪丞相/所撰墓誌)
　按黯議澤罪若深文者盖以名教不可不嚴是春秋
　誅意之義也
　　　陳㢲
陳㢲賔客為常州團練推官時案察官有欲重郡獄者
曹掾承意舞文成之㢲曰非罪殺人以法與殺人以刄
無異也竟論如律(見本/傳)
　按舞文巧詆入人之罪君子不為也而利誘之勢脇
　之能不失其守者難矣㢲豈不謂之賢乎
　　　蒲謹宻
蒲謹宻郎中初為萬州南浦令嘗攝幕官時廷尉駮州
獄失出死罪謹宻以為法者天下共守今罪於法不當
死不争則不可州將曰可與廷尉争耶謹宻愈執不奪
及詔下他司議而卒得不入死州將始愧服(見曽肇内/翰所撰墓)
(誌/)
　按古人守法如張釋之徐有功皆與天子争者也而
　謂不可與廷尉争繆矣且茍憚我之争則不恤彼之
　死豈君子哀矜之義耶
　　　强至
强至郎中初為泗州司理參軍嘗攝司法事漕運卒盜
官米獄具議贓抵死者五人至言議贓未應律州疑其
事以奏而大理寺果紏正如至言皆得不死官吏皆被
罪獨至不預(見曽肇内翰/所撰行状)
　按議贓以律而未應律盖扵意義有不通也罪不應
　死乃抵死焉則其不講過亦大矣是故漢以律為専
　門之學唐寘博士弟子員以講之盡心君子亦焉可
　忽夫議罪之事自古甚多今但畧舉二十七條亦因
　舊集槩言之耳其詳見扵通典會要不可􁀒載也
　　宥過(按此門原本缺/標題今補入)
　　　陳矯
魏陳矯為魏郡西部都尉是時耕牛少殺者罪至死曲
周民父病以牛禱縣結正棄市矯曰此孝子也表赦之
(出魏志本傳/舊集不載)
　　　温恢
魏孫禮為司空軍謀掾初䘮亂時禮與母相失同郡馬
台求得禮母禮推家財盡以與台台後坐法當死禮私
導令踰獄乃自首既而台曰臣無逃亡之義徑詣刺姦
主簿温恢嘉之具白太祖各減死一等(出魏志孫禮/傳舊集不載)
　　　王承
晉王承為東海太守吏録一犯夜人承問何處来云従
師家受書還不覺日暮承曰鞭撻寗越以立威名恐非
致理之本使吏送令歸家(出劉義慶世/說舊集不載)
　　　袁彖
南齊袁彖為廬陵王子卿諮議參軍子卿鎮荆州時南
郡江陵縣人茍將之(按南史袁彖/傳作苟蔣之)弟胡之婦為曽口寺
沙門所滛夜入茍家將之殺沙門為官司所檢將之列
家門穢行欲告則恥忍則不可實已所殺胡之列又如
此兄弟争死江陵令啓刺史博議彖曰將之胡之原心
非暴辨讞之日義哀行路昔文舉引謗獲漏䟽網二子
心迹同符古人䧟以深刑實傷為善於是兄弟皆得免
死(出南史袁湛傳彖其/族孫也舊集不載)
　按情茍可恕過無大矣孝子之殺牛義士之踰獄兄
　弟之争死皆是也如犯夜雖輕罪茍務立威而不原
　情亦豈能恕之此可為宥過之鍳也
　　　韋丹
唐韋丹鎮江西有吏掌倉十年數盈五十萬因覆量欠
負三千餘石憫之曰久負如此豈皆自取費用必為權
勢所湏乃令搜索家私文字騐之其分用名歴具在因
謂諸吏曰汝等恃權勢以取索於倉吏今其欠負豈獨
賠填又將代汝之罪可各據所得限一月納足皆頓首
曰君矦以至眀察下凖法合當刑責既釋重罪填納不
辭倉吏由是得釋(舊不著出處盖唐人小說/所載今新唐書修入丹傳)
　按侵盜官物其入巳其與人罪等耳然入巳之情貪
　於貨利是君子所疾也與人之情迫於權勢是君子
　所矜也夫州吏之脇取倉吏之盜與豈不知法但幸
　其不敗耳以其可矜而宥倉吏則不可獨加州吏罪
　故并宥焉且欠負賠填既已足矣亦有可恕之道則
　置而不問者乃許其悔過非縱惡弗治也
　　　張詠
張詠尚書再知益州先有百姓告論官染院大破色料
偷瞞入已禁四十餘人前政不能决詠到慮問謂告事
者汝是陳利便人今一料官物合使幾何對曰使若干
詠曰甚善可作利便状来判令今後依所陳利便施行
不得有違主典各杖六十餘並放(見季畋虞部/所撰語録)
　按染院色料乃舊例定額非主典大破雖有寛剰豈
　為偷瞞但應言上而不言上亦不得無罪爾是故斷
　杖六十而干連人悉宥之盖以罪不在彼也吏或苛
　暴則將劾大破之罪理偷瞞之贓無所不至矣是安
　知君子宥過之道哉
　　　馬亮(親事官失金/楪一事附)
馬亮少保初以殿中丞通判常州吏有亡失官物者械
繋妻子干連數十百人亮一切縦去許其自償所負不
踰月而盡輸之(見本傳○按宋史本傳載吏民有因縁/亡失官錢籍貲猶不足償與書中所云)
(異/)
　按丁謂丞相說真宗朝因宴有親事官失却金楪一
　片左右奏云且與决責上曰不可且令尋訪又奏只
　與决小杖上曰自有尋訪日限若限内尋得只小杖
　亦不可行也至尊守法尚爾臣子理合如何(見丁晉/公談録)
　　　胡則(劉承/規附)
胡則侍郎提舉江南路銀銅場鑄錢監得吏所匿銅數
萬斤吏懼且死則曰馬伏波哀重囚而縦之亡吾豈重
貨而輕數人性命止籍為羡餘
　按劉承規留後嘗督封禪漕運有鑄錢監工匠訴前
　後官吏盜銅瘞地僅數千斤承規佯為不納宻遣人
　發取送官不問其罪殆亦有伏波之意歟
　　　趙師民
趙師民龍學知耀州民有犯鹽鐡禁者乃曰障其利而
罪之是㒺民也一切不問
　按此誠仁人之言也然稍寛之斯亦可矣若一切不
　問則姦猾之民争出於此顧將奈何君子宥過不當
　如是
　　　姚渙
姚渙大卿初監益州交子務時發姦隠幾萬緡主吏皆
當死渙請於使者願發其所欺而無及賞典由是得全
者衆(已上四事並見本傳渙/治平二年終扵光禄卿)
　　　李崇(袁君/正附)
已見釋寃門
　按梁袁君正為豫章内史性不信巫郡有萬世榮為
　巫師君正小疾主簿熊岳薦之師云須疾者衣為信
　命君正以所著𥜗與之事訖取𥜗云神將送與北斗
　君君正使檢諸身於衣裏獲之以為亂政即刑扵市
　而焚其神一郡無敢行巫者(出南史袁湛傳君正/其族孫也舊集不載)是
　皆惡其妄言惑人故耳情茍可責惡無小矣此之謂
　也然王制云執左道以亂政殺假鬼神以疑衆殺李
　崇鞭笞女巫雖亦有意懲惡殆不知王制故未能正
　法歟
　
　
　
　
　
　
　
　
　
　
　
　
　折獄龜鑑卷四
欽定四庫全書
　折獄龜鑑卷五　　　　　　宋　鄭克　撰
　　懲惡(按原本缺/門類今補)
　　　孔琇之(王敬則附條按原本/此係第二  首條缺)
南齊孔琇之為吳令有小兒年十嵗偷刈鄰家稻一束
琇之付獄案罪或諫之答曰十嵗已能為盗長大何所
不為縣中皆震(出南史孔靖傳琇之/靖之孫也舊集不載)
　案南齊王敬則為吳興太守郡舊多剽掠有十數嵗
　小兒於路拾取遺物敬則殺之以狥自此路不拾遺
　郡無刼盗(出南史本傳/舊集不載)敬則欲駭衆立威故爾夫小
　兒無識路有遺物而拾取之非剽掠也何足深罪殺
　之以狥斯為酷濫是前代長吏專殺之弊也若琇之
　所按者庶可以懲惡矣
　　　李傑(曽孝/序附)
唐李傑為河南尹有寡婦告其子不孝傑物色非是謂
寡婦曰汝寡居惟一子今告之罪至死得無悔乎婦言
子無狀寧復惜傑曰審如此可買棺來取兒尸因使覘
其後寡婦出與一道士語曰事了矣俄將棺至傑即令
捕道士劾問具服與寡婦通為子所制故欲除之於是
杖殺道士納於棺(舊出唐/書本傳)
　按曽孝序資政知秀州有婦人訟子指鄰人為證孝
　序視其子頗柔懦而鄰人舉止不律問其母又非親
　乃責鄰人曰母訟子安用爾為事非渉己因并與其
　子杖之聞者稱快盖以繼母私鄰人而忌其子間之
　故致訟(見近時/小説)鄰人與道士類矣然彼教寡婦訟其
　子以死罪故殺之此教繼母訟其子罪不至死也故
　杖之而已雖輕重有異其懲惡一也(覘婦責鄰二事/又見察姦門)
　　　崔黯
唐崔黯鎮湖南有惡少自髠鉗為傭𨽻依託佛教幻惑
愚俗積財萬計黯始下車恐其事敗乃持牒詣府云某
發願焚修三年今已畢請脱鉗歸俗黯問三年教化所
得幾何曰逐旋用不記數又問費用幾何曰三千緡不
啻黯曰費者有數納者不記豈無欺隱命捜其室妻孥
蓄積甚於俗人既服矯妄即以付法(舊不著出處脱鉗/事又見察姦門)
　按矯妄幻惑乃妖民也與假鬼神以疑衆執左道以
　亂政者同矣可不懲歟
　　　張輅
晉髙祖鎮鄴時魏州冠氏縣華村僧院有鐵佛一軀髙
丈餘忽云佛能語以垂教戒徒衆稱贊聞乎鄉縣士庶
雲集施利填委髙祖命衙將齎香設供且騐其事虛實
張輅請與偕行至則盡遣僧出乃開其房捜得一穴通
佛座下即由穴入佛身厲聲以説諸僧過惡衙將遂擒
其魁髙祖命就彼戮之(舊不著出處入穴/事又見察姦門)
　按此亦以矯妄幻惑而戮之也
　　　安重榮
晉安重榮鎮常山有夫婦共訟其子不孝者重榮面加
詰責抽劍令自殺之其父泣言不忍其母詬詈逐之乃
繼母也重榮咄出一箭斃之聞者稱快(舊不著出處抽/劒事又見摘姦)
(門○案此事今載/五代史安重榮傳)
　按古之後婦疾前妻子亦已多矣苟得其情則切責
　而嚴戒之可也何必取快一時加之非法乎語曰不
　教而殺謂之虐重榮固不足道此事亦非所取舊集
　載之故畧辨焉
　　　張詠(兵士决杖乞/劒一事附)
張詠尚書淳化五年知益州兼充西川同捉賊招安使
時李順初破餘黨猶盛因責决一吏輙枝詞不伏詠曰
這的莫要劍喫吏云决不得喫劍則得詠令牽出斬之
以狥軍吏􁂚眙相顧自是俱服詠之威信令出必行(見/張)
(忠定公/語録)
　按詠始下車人情觀望於斯時也吏因責决枝詞不
　伏姦猾甚矣能以威信折猾吏姦則令無不行衆無
　不服是故卒能平定蜀地也　丁謂丞相說真宗朝
　有兵士作過於法合死特貸命於横門决脊杖二十
　除配不伏决杖呌喚乞劍把捉不得遂奏取進止傳
　宣云須决却杖二十後别取處分㝷决訖再取㫖真
　宗云只是怕喫棒後如此即以决了便送配所更不
　須問(見丁晉/公談錄)盖彼猾吏枝詞不伏豈只是怕喫棒意
　謂書生畏懦不敢容易斬人故以此嘗試詠耳兵士
　之情既與彼異且朝廷威令行乎四海不待斬此卒
　而後立焉則置不復問可也夫懲惡者體兹矜謹之
　意安有枉濫之咎乎
　　　馬亮
馬亮尚書知饒州有土豪白氏多持吏短長嘗殺人以
赦免而愈驁横為閭里患亮發其姦而誅之部中畏懾
(見本/傳)
　按亮提㸃福建刑獄時覆訊寃獄全活數十人其誅
　姦豪必無枉濫盖以懲惡當如是也
　　　薛顔(薛元/賞附)
薛顔大卿知耀州有豪姓李甲者結客數十人號沒命
社或不如意則推一人以死鬬數年為鄉人患莫敢發
之顔至大索其黨㑹赦當免特杖甲流海上餘悉籍於
軍(見本/傳)
　按唐薛元賞為京兆尹都市多惡少年以黛墨鑱膚
　夸詭力剽奪坊閭元賞到府三日収惡少杖死三十
　餘軰陳諸都市餘黨懼悉以火滅其文(出唐書/本傳)盖懲
　惡如此者省獄訟之術也顔之籍社頗相類矣
　　　楊告(田瑜/附)
楊告諌議初為洪州豐城簿邑有賊殺人投尸於江里
中人雖知主名而畏不敢言告聞親徃擒之㑹赦原(殺/人)
(原赦盖乾興/初登極赦也)有言賊欲報怨者告不為之動既而果乘
夜來刺告復捕得之卒寘於法境内肅然
　按田瑜龍學知青州時城中有殺人投尸井中者吏
　以無主名而不以聞瑜亷得之曰豈有姦盗殺人而
　縱之耶厚以金帛募人告捕後數日果於鄰郡獲賊
　是亦能懲惡者也然郡將為此比之主簿則差易矣
　　　李若谷
李若谷參政知潭州時有盗上下洞庭間邀刼舟船殺
人即投於湖中没其尸及捕獲輙䝉讞得减死黥配他
州既而逃歸為患滋甚若谷潛使人擒到條前後殺人
狀磔於市
　按書曰怙終賊刑謂怙其姦慝終不悛改以賊害人
　當刑殺之此先王懲惡之義也告之捕寘於法若谷
　之擒磔於市傅諸古義亦庶幾焉
　　　劉湜
劉湜待制初知耀州富平縣有盗掠人子女者既擒獲
輙詐死伺間即逸去再捕得復詐死湜趣令焚之(已上/四事)
(並見/本傳)
　按因其詐死遂以為實而即埋之亦足以折姦而懲
　惡矣何必焚之耶將慮其徒或能掘取而復活耶掠
　人子女之罪於法不至戮尸不為焚尸事可也
　　　吕公綽
吕公綽侍讀知開封府時虎翼卒劉慶告變下吏案驗
乃慶始謀衆不從反訴以誣衆且覬幸得賞公綽言京
師衛兵多若使姦人得計則無以安衆心卒論慶法外
(見王珪丞相/所撰墓志)
　　　孫沔
孫沔副樞知杭州有匄者左臂無一手右臂唯兩指盗
細民鑊相競至庭匄者舉臂泣曰細民誣我無指之人
豈能盗鑊沔即然之叱細民出撫勞匄者因與其鑊始
弗能受再三安慰匄者不知其計也以指撮鑊徐以臂
舉戴於首而去沔追還斷其指令於市(見近時/小說)
　按懲惡之事本非中道不得已而為之論卒法外者
　謂不如是無以安衆心也事體所繋大矣則其為此
　驚讋羣姦於理或可也匄者盗鑊事極微末譎得其
　情法外刑之亦何忍哉此世俗所誇以為嚴明而君
　子不取者也特著其事且辨其義庶懲惡得以鑒焉
　　　吳中復
吳中復龍學知江寧府時屬郡郵兵苦巡轄者苛刻輙
共拘縳鞭之及獄具乃不應死中復以便宜戮其首惡
餘悉配流奏著於令(見本/傳)
　按是時廂軍無階級法故不應死中復帶本路兵馬
　鈐轄故以便宜戮之夫宥過者或縱捨於法中懲惡
　者或誅戮於法外所以異乎議罪者彼其處决有所
　推本若輕若重無非法也今法不應死以便宜戮之
　豈非誅於法外乎
　　　彭思永
彭思永中丞嘗為益州路轉運使成都闕守攝領府事
吏盗官錢數百萬付獄已三嵗出入自若思永視事一
日即具獄(見本/傳)
　按思永疾吏庇姦則固善矣然其為轉運使亦可劾
　吏正法也乃必待攝領府事而後一日具獄何哉此
　唯通判為之乃可稱耳在於監司不足道也但其懲
　惡亦有取焉故特著之
　　　周沆
周沆侍郎嘗知渤海縣濵州大吏恃府勢築室障民居
害其出入民訴縣以十數前令莫敢直沆立表撤室収
吏抵罪豪猾惕息(見司馬光丞相/所撰神道碑)
　　　薛儀
薛儀殿丞通判渭州守將五人不能謹亷大吏郝正把
其陰事招權受賂人莫敢詰儀請治之將内窘以情告
儀曰止欲去惡吏必不使及君將即移疾儀攝州事乃
發正私出塞市馬収案伏法將不染於辭深徳之(見司/馬光)
(丞相所/撰墓誌)
　按君子之懲惡不必皆於法外誅戮也若豪猾之人
　恣為姦利莫敢治之以法而獨以法繩之亦足以懲
　惡矣故著此二事使折獄者以為鑒也
　　察姦(案原本缺/門類今補)
　　　子産(莊遵韓滉張詠/郭申錫四事附)
鄭子産聞婦人哭使執而問之果手刅其夫者或問何
以知之子産曰夫人之於所親也有病則憂臨死則懼
既死則哀今其夫已死不哀而懼是以知其有姦也(舊/出)
(獨異/志)
　按疑獄集又載兩事莊遵為揚州刺史曽巡行部内
　忽聞哭聲懼而不哀駐車問之答曰夫遭火燒死遵
　令吏守其尸乃有蠅集於首披髻視之得鐵釘焉因
　知此婦與人共殺其夫也　韓滉在潤州宴於萬嵗
　樓忽聞哭聲懼而不哀問左右在何所對曰在某街
　即命捕之乃婦䘮夫也信宿獄不成吏懼守於尸側
　有青蠅集其首因發髻視之腦有大釘果婦私鄰人
　醉其夫而釘殺之也(二事舊不/著出處)　近時小説亦載一
　事張詠尚書鎮蜀日因出過委老聞人哭懼而不哀
　亟使訊之云夫暴卒乃付吏窮治吏徃熟視畧不見
　其要害而妻教吏捜頂髪當有驗及徃視之果有大
　釘䧟其腦中吏喜輙矜妻能悉以告詠詠使呼出厚
　加賞勞問所知之由令併鞫其事盖嘗害夫亦用此
　謀發棺視尸其釘尚在遂與哭婦俱刑於市此三事
　始末畧同皆用子産語以察姦者也或疑張韓之事
　後人𫝊㑹為之然則上虞孟嘗臨淄曹攄所論孝婦
　亦可疑矣古今雖殊事理無異適然相似何足致詰
　當知子産言猶可用　郭申錫給事初為常州晉陵
　尉民有號泣訴其弟為人所殺者申錫察其色懼而
　不哀曰吾得賊矣執而訊之果兄殺弟(見本/傳)此其事
　異而理不異豈非亦用子産之言以察姦乎盖言茍
　中理無時不騐非若譎詐忌人窺測已陳芻狗用輙
　為祟也王者發政必占古語盡心君子焉可忽哉
　　　趙廣漢
漢趙廣漢為潁川太守吏俗朋黨廣漢患之厲使其中
可用者受記出有案問既得罪名行法罰之廣漢故漏
泄其語令相怨咎又教吏為缿筩及得投書削去主名
而託以為豪桀大姓子弟所言其後强宗大族家家結
為仇讎姦黨散落風俗大改吏民相告訐廣漢得以為
耳目盗賊以故不發發又輙得一切治理威名流聞(出/漢)
(書本傳舊/集不載)
　按吏俗朋黨壅蔽為姦則太守勢孤而為衆所制矣
　是故廣漢以受記案問投書告訐之事破壞其黨使
　之散落然後用為耳目督察盗賊而皆畏戢乃可治
　理察姦之術有在是者故特著之也
　　　尹翁歸(趙廣漢江文遥/黄覇三事附)
漢尹翁歸為東海太守郡中吏民賢不肖及姦邪罪名
盡知之縣縣各有記籍自聼其政有急名則少緩之(按/名)
(字原本誤作召披籍上原/本脫輙字皆據本傳校正)吏民少解輙披籍縣縣収取
黠吏豪民案致其罪髙至於死収取人必於秋冬課吏
大㑹中及出行縣(按中字原本脫/去亦據本傳改)不以無事時有所取
也以一警百吏民皆服恐懼改行自新(出漢書本傳/舊集不載)
　按趙廣漢使吏民相告訐乃得以為耳目翁歸所以
　盡知吏民賢不肖及姦邪罪名者何也傳稱廣漢為
　人强力天性精於吏職見吏民或不寢至旦尤善為
　鈎距以得事情郡中盗賊閭里輕俠其根株窟穴所
　在及吏受取請求銖兩之姦皆知之則用為耳目者
　不獨相告訐之吏民也後魏江文遥為咸陽太守勤
　於禮接終日坐廳事至者見之假以恩顔屏人密問
　於是民所疾苦大盗姓名姦猾吏長無不知悉亦以
　精强之力鈎距之術而得人皆為其耳目也是故史
　言黄覇在潁川時吏民見者語次㝷繹問他陰伏以
　相參考人咸畏服稱為神明翁歸所以能盡知者殆
　亦然歟盖以已耳目察姦不若以衆耳目察姦之廣
　且盡也苐恐為彼所欺耳故於精强鈎距亦有取焉
　若翁歸之可取者則不獨此也仲尼之言曰政寛則
　民慢慢則糾之以猛猛則民殘殘則施之以寛寛以
　濟猛猛以濟寛政是以和翁歸之政近之矣有急名
　則少緩之者寛以濟猛之謂也吏民少解輙披籍案
　罪者猛以濟寛之謂也又不以無事時有所取必因
　課吏大㑹及出行縣則其用猛可謂謹重矣雖盡知
　姦邪罪名而不盡案致其罪但以一警百而吏民皆
　服則其用寛可謂簡嚴矣是故能使人人恐懼改行
　自新和可知也察姦之道莫善於此若夫苛察細事
　駭伏衆人以矜其明者於翁歸何足道哉擬諸古之
　良吏其鄭子産之流亞歟吏稱薛宣為世吏師宣特
　一世之吏師耳翁歸乃百世之吏師也
　　　黄昌
後漢黄昌為宛令政尚嚴猛好發姦伏有盗其車盖者
昌初無所言後乃密遣親客至門下賊曹家掩取得之
悉収其家一時殺戮大姓戰懼皆稱神明(出後漢書本/傳舊集不載)
　按賊曹主盗賊事而盗令君車盖正如周䊸為召陵
　侯相廷椽憚其嚴明欲損其威而晨取死人斷手足
　立寺門是姦猾之吏與令為戯者也有以勝之則其
　黨皆畏戢無以勝之則其黨皆侮玩故昌初無所言
　猶兵法初如處女敵人開戶也掩取得之猶兵法後
　如脱兔敵不及拒也此其所以勝姦之術也夫一車
　盖亦何所直嘗試縣令人必非逺察其情狀猶渉疑
　似驗其物色遂見端的於是掩取理無不得也昌發
　姦伏可謂有術然悉収其家一時殺戮則殘酷已甚
　矣此乃前代長吏法許專誅之過也今但取其察姦
　之術耳酷吏之事善人所惡何足道哉
　　　馮緄(劉文/裕附)
後漢馮緄父煥為幽州刺史疾忌姦惡數致其罪怨者
乃詐作璽書譴責煥賜以歐刀又下遼東都尉龎奮使
速行刑奮即収煥煥欲自殺緄疑詔文有異止煥曰大
人在州志欲去惡實無他故必是凶人妄詐規肆姦毒
願以事自上甘罪無晩煥從其言上書自訟果詐者所
為追奮抵罪緄由是知名(出後漢書本/傳舊集不載)
　按劉文裕觀察太平興國三年領秦隴徼廵㑹李飛
　雄偽乘傳矯制執縳韋韜周承瑨田仁昭王侁梁崇
　贊馬知節洎文裕等數軰將以逗撓戮於秦川因刼
　守卒據城叛文裕與語覺其詐乃與仁昭等擒飛雄
　具狀以聞獄成誅之夷其三族(見本/傳)文裕察姦與緄
　類矣盖見語言有異而覺其詐也
　　　茍攸(孟表/附)
魏荀攸少孤祖父廣陵太守曇卒故吏張權求守曇墓
攸年十三疑之謂叔父衢曰此吏有非常之色殆將有
姦衢寤乃推問權果殺人亡命(出魏志本傳/舊集不載)
　按後魏孟表鎮渦陽南齊遣裴叔業攻圍六十餘日
　表撫循將士戮力固守初有一南人自云姓邉字叔
　珍携妻息從夀春投表未及送闕㑹叔業圍城表後
　察叔珍言色頗有異即推覈乃是叔業姑兒規為内
　應所携妻息並亦假妄遂斬之人情乃安(出北史本/傳舊集不)
　(載/)夫察姦者或專以其色察之或兼以其言察之其
　色非常其言有異必姦詐也但不可逆疑之耳見其
　有異見其非常然後案之未有不得其情者茍逆疑
　之則與意其鄰之子竊鈇者類矣是故逆詐示明者
　不得為善察姦也
　　　薛胄
隋薛胄為兖州刺史有陳州人向道力偽作髙平郡守
將之官胄遇諸塗察其有異將留詰之司馬王君馥固
諫乃聼詣郡既而悔之即遣主簿追道力部人徐俱羅
嘗任海陵郡守先是已為道力偽代之比至秩滿公私
不悟俱羅語君馥云向道力經代為郡豈容疑之君馥
又以俱羅所陳固請胄呵之乃止遂収之道力懼而引
偽時稱神明(出北史薛辦傳胄其四世孫也舊集不載/○按北史作薛辯又其事並見隋書薛胄)
(本/傳)
　按徐倶羅王君馥皆不覺道力有異而胄獨能察之
　斯可謂明矣明茍不足豈能察姦然不可妄以逆詐
　為明也
　　　李至逺(包拯/附)
唐李至逺為天官侍郎知選事疾令史受賄謝多所黜
易吏肅然歛手有王忠者被放吏繆書其姓為士欲擬
訖增成之至逺曰調者三萬無士姓此必王忠也吏叩
頭服罪(出唐書李素立傳至/逺其孫也舊集不載)
　按善察姦者吏不能欺至逺是也雖然小人為姦亦
　頗難防包拯副樞知開封府號為嚴明有民犯法罪
　當杖脊吏受賕與之約曰今見尹必付我責狀汝苐
　號呼自辨我與汝分罪汝决杖我亦决杖既而拯引
　囚問畢果付吏責狀囚如吏言分辨不已吏大聲訶
　之曰但受脊杖出去何用多言拯謂其招權捽吏於
　庭杖之十七特寛囚罪止從杖坐以折吏勢不知乃
　為所責卒如素約(見筆/談)此盖防其招權不防其見賣
　也大抵察姦不可有意吏果招權杖之可矣矯枉過
　正遂寛囚罪為彼窺測以至見賣失在有意折吏之
　勢也然則善察姦者可不鑒於此哉
　　　李傑(葛源曽孝/序二事附)
巳見懲惡門
　按葛源郎中為吉水令時有毛氏寡婦告其子不孝
　源以恩義喻之不聼使人微捕得與間語者驗其對
　乃書寡婦告狀者也鞫之具服為私謀誣其子此乃
　用李傑覘婦之術也(見王安石丞/相所撰墓誌)曽孝序杖鄰人事
　亦見懲惡門盖以寡婦指鄰人為證既在訟庭事可
　立决故不待覘而知之若其能察姦則與源無異也
　(葛源騐對事/又見覈姦門)
　　　裴均(河間婦人/一事附)
唐裴均鎮襄陽部民之妻與其鄰通託疾謂夫曰毉者
言食獵犬肉即差夫曰吾家無犬柰何妻曰東鄰犬常
來可繋而屠之夫用其言以肉餉妻鄰人遂訟於官収
捕鞫問立承且云妻所欲也均曰此乃妻有外情躓夫
於禍耳追劾之果然妻及姦者皆服罪而釋其夫(舊不/著出)
(處/)
　按柳宗元説河間淫婦託疾令其夫夜召鬼解除即
　使人告其夜祠呪詛不道吏訊驗笞殺之與屠犬者
　類矣均能察其姦斯亦可稱也
　　　崔黯
巳見懲惡門
　　　張保雍(王晦/叔附)
張保雍刑部知漢州四卒夜叩府告禁兵兩營變佐吏
駭懼保雍徐出械四卒掠之趣作誣狀狥兩營至明鞫
得實乃四卒與伍中謀幸授己甲因白以叛遂及同謀
者九人棄之市(見曽鞏舍人/所撰神道碑)
　按保雍所以察其為姦者軍若已變則告者何獨四
　卒軍若未變則何用夜叩府告其械而掠之趣作誣
　狀者盖慮軍情因此不安欲狥兩營也此不惟善察
　姦抑亦善處事矣　王晦叔丞相知益州有卒夜告
　其軍將亂晦叔覆狀立辨其偽而斬之與此事頗相
　類故附著焉(見尹洙龍圖/所撰神道碑)
　　　任顓(賈昌/朝附)
任顓侍郎知潭州時儂智髙䧟嶺南九郡宣撫司移文
稱宣毅卒有功補為本軍校卒至顓察其色動曰必有
姦即付所司蒐其家得細書文字記潭之軍伍兵仗城
郭道路乃智髙所用為内應者顓令梟首以狥遂大為
守備(見本/傳)
　按征戰之際卒有功者雖補為將校亦當留軍前豈
　可發歸本營顓得宣撫司移文固已疑之矣其卒至
　而色動其有姦灼然是以即付所司且蒐其家也亦
　可謂善察姦矣　賈昌朝丞相判大名府時妖人王
　則謀舉大名反河南北使其黨挾書妄言冀得近而
　為變昌朝察其有姦考問具服於是則惶恐獨嬰貝
　州以反即遣將馳兵操攻具徃(見王安石丞相/所撰神道碑)夫言
　之異者必有姦也収捕考問而得其情姦何能為此
　與顓事畧相似也
　　　俞獻卿(凡一門之事雖皆以時代為次亦或以/事類相從庻便於觀覽故任顓在俞獻)
　　　(卿前他/皆倣此)
俞獻卿侍郎初為夀州安豐尉有僧積施財甚厚其徒
殺而瘞之乃告縣曰師出游矣獻卿揣其有姦詰之曰
師與吾善不告而去何也其徒色動因執之得所瘞尸
一縣大驚(見本/傳)
　按僧之富者必不能出游其出游也則必治装告别
　亦不能如打包僧翩然徃也來告之辭已可疑矣被
　詰之色又可見矣有姦灼然是故執之獻卿亦可謂
　善察姦也
　　　張昪
張昪丞相知潤州有婦人夫出數日不歸忽聞菜園井
中有死人即徃視之號哭曰吾夫也遂以聞官昪命屬
吏集鄰里就其井驗是其夫否皆言井深不可辯請出
尸驗之昪曰衆皆不能辯婦人獨何以知其為夫収付
所司鞫問果姦人殺其夫而與聞其謀也(見沈括内/翰筆談)
　　　李繹
李繹諫議知華州有蒲城縣民李藴訴盗殺其姪者繹
問若有仇耶曰無若有亡失耶曰無繹曰吾得之矣若
第歸因使人密刺之乃藴有陰罪懼其事暴殺以滅口
也(見本/傳)
　　　孫長卿
孫長卿侍郎知和州民有訴弟為人所殺者察其言不
情乃問汝户幾等曰上等也汝家幾人曰唯一弟與妻
子耳長卿曰殺弟者兄也豈將併有其貲乎按之果然
(見王珪丞相/所撰墓誌)
　按姦人之匿情而作偽者或聼其聲而知之或視其
　色而知之或詰其辭而知之或訊其事而知之盖以
　此四者得其情矣故姦偽之人莫能欺也然茍非明
　於察姦之術則亦焉能與於此哉
　　　朱夀隆
朱夀隆大監知彭州九隴縣時吏告一家七人以火死
夀隆曰豈有一家焚而無一人脱者此必有姦踰月獲
盗果殺其人而縱火(見本傳夀隆熈寧/四年終於少府監)
　按此盖知其有姦而嚴於察捕故能獲盗也若信吏
　所告不以為意則彼得幸免矣
　　　向緯
向緯郎中知鄆州陽榖縣有土豪殺人而遺其妻金以
故久不發緯密得其狀一日悉逮捕至庭下而人莫知
也訊之服罪(見王珪丞相/所撰墓誌)
　按土豪殺人而遺其妻金與夫被人殺而受其仇金
　皆為姦者不可不察也若容其幸免則愈無忌憚强
　者害政弱者傷教無所不至矣此君子所疾故察而
　治之不少貸也
　　　章頻(此亦以事類相從/故章頻在向緯後)
章頻侍御知彭州九隴縣時眉州大姓孫延世偽劵奪
族人田久不能辨轉運使委頻驗治之頻曰券墨浮朱
上必先盗用印而後書之既引伏獄未上而其家人復
訴於轉運使更命知益州華陽縣黄夢松覆按無所異
夢松用此召入為監察御史頻乃坐不即具獄降監慶
州酒(見本傳頻景祐元年/使契丹道中病卒)
　　　江某
江某郎中知陵州仁夀縣有洪氏嘗為里胥利鄰人田
紿之曰我為若稅免若役鄰人喜剗其稅歸之名於公
上踰二十年且偽券茶染紙類逺年者以訟某取紙即
伸之曰若逺年紙裏當白今表裏一色偽也訊之果服
(見李泰伯主簿所撰墓誌/江衢州開化人失其名)
　按偽券之姦世多有之巧詐百端不可勝察著此二
　事亦足以鑒也
　　　薛向
薛向樞密初為亰兆府戸曹參軍兼監商稅有賈人過
稅務出銀二篋書其上曰樞密使遺涇原都監向曰此
必偽也豈有大臣餉人物乃使賈人致之耶執詣府治
之果服詐(見吕大防丞/相所撰墓誌)
　按折獄龜鑑之為書也以釋寃辯誣鞫情議罪宥過
　懲惡嚴明矜謹八篇為正而姦慝盗賊十有二篇特
　為懲惡言之耳古之治此四者主於嚴眀佐以矜謹
　易曰君子以明慎用刑而不留獄是故列此四種之
　事在彼二篇之前覽者盡心庶亦有補也
　折獄龜鑑卷五
欽定四庫全書
　折獄龜鑑卷六　　　　　　宋　鄭克　撰
　　覈姦
　　　周䊸
後漢周䊸遷召陵侯相廷掾憚䊸嚴明欲損其威乃晨
取死人斷手足立寺門䊸聞便往至死人邊若與死人
共語狀隂察視口眼有稻芒乃密問守門人曰悉誰載
藁入城門者對唯廷掾耳又問鈐下外頗有疑吾與死
人語者否對曰廷掾疑君乃收廷掾考問具服不殺人
取道邊死人後人莫敢欺者(舊出後漢書本傳語/尸事又見擿姦門)
　按䊸視口眼有稻芒者跡也若與死人共語者譎也
　以跡推覈其事以譎發摘其情乃復密問以相參考
　而姦人得矣是故後人莫敢欺也
　　　國淵(王安禮葛/源二事附)
魏國淵為魏郡太守時有投書誹謗太祖者太祖疾之
必欲知其主名淵請留其本書而不宣露書中多引二
京賦乃勅功曹曰此郡既大今在都輦而少學者其簡
開解少年欲遣就師功曹差三人臨遣引見訓以所學
未及二京賦此博物之書也世人忽略少有其師可求
能讀者從受之旬日得能讀者遂往受業因請使作牋
比方其書似出一手收問服罪(舊出魏/志本傳)
　按王安禮右丞知開封府時或投書告一富家有逆
　謀都城惶恐安禮不以為然後數日有㫖根治搜驗
　富家事皆無跡因問曽與誰為仇對以數月前鬻狀
　馬生者有所貸而弗與頗積怨言於是密以他事綰
　馬生至對欵取匿名書校之字無少異訊鞫引伏此
　乃用淵覈姦之術者也(見近時/小說)葛源郎中為吉水令
　時捕與寡婦間語者驗其對事已見察姦門是亦用
　淵覈姦之術者也
　　　韋臯(陳執/方附)
唐韋臯鎮劒南有逆旅停止大賈貲貨萬計因病毒之
十隱七八遂以致富臯知其事未及發覺復以北客蘇
延病死報于府延太原人商販蜀川使驗其簿已被換
易㝷究經過辭多異同遂勅店主與同店者立承欺隱
凡數千緡諸胥分受者二十餘人悉以付法由是劔南
客免横死(舊不著/出處)
　按陳執方大卿知均州時漢上舟子數溺商旅取貨
　財輙以險為解執方捕案悉寘于法因取近灘數家
　除其徭役使表水險涉者因此得不横死與臯覈姦
　之術頗同也(見王安石丞/相所撰墓誌)
　　　張輅
已見懲惡門
　　　獄吏
江南大理寺嘗鞫殺人獄未能得其實獄吏日夜憂懼
乃焚香懇禱以求神助因夢過枯河上髙山寤而思之
曰河無水可字山而髙嵩字也或言崇孝寺有僧名可
嵩乃白長官下符攝之既至訊問亦無姦狀忽見屨上
墨汚因問其由云墨所濺使脫視之乃墨塗也復詰之
僧色動滌去其墨即是血痕以此鞫之僧乃服罪(見吳/叔校)
(理祕閬/閑談)
　按可嵩事與馮昌類矣然未見姦狀時若不著血汚
　之屨将何以覈其姦乎蓋獲𠖇助如蕭儼禱神而雷
　震牛死非智算所及也和凝嘗曰潔誠齋戒祈獲祐
　於上穹銳意典墳思有得於邃古兼此二者用以折
　獄諒無難矣
　　　王利
王利屯田通判滄州時遣三卒至都下二人者共害一
卒取其齎裝反以卒逃狀聞利疑其姦密遣吏自郡至
都以物色求之得其實二人即服罪(見尹洙龍圖/所撰墓誌)
　按利所以疑其姦者卒之色辭必有異也君子固不
　可逆詐亦不可受欺疑而覈之理當然也
　　　張式(李景/畧附)
張式郎中知夀州民有縊其妻以自殺告者吏受賕實
之式窮詰立服人稱其明(見王安石丞/相所撰墓誌)
　按唐李景畧初辟李懐光朔方節度府廵官五原将
　張光殺其妻以貲市獄前後不能決景畧覈實論殺
　之既而有若女厲者進謝廷中如光妻云(出唐書本/傳舊集不)
　(載/)式之覈姦頗亦類此且人縊之與其自縊傷迹有
　異驗則知矣吏既受賕以非為是必於驗狀有可疑
　者茍能聴察以理窮詰彼雖巧詐将何所逃人稱其
　明不為過也(凡附著之事或以後證前或以/古明今隨事變文無定例也)
　　　葛源
葛源郎中提㸃湖北刑獄時鄂州崇陽大姓與人妻謀
殺其夫而州受賕出之源使再劾劾者又受賕獄如初
而源終以為不直其弟訴于轉運使雖他在事者亦莫
不為寃遂親往鞫問不復置獄卒得其姦賕狀論如法
(見王安石丞/相所撰墓誌)
　按此蓋布耳目察民事而先知其為姦受賕者故再
　劾不得其情而終以為不直親往鞫問然後得之罪
　狀既明議者自服監司之職當如是也
　　　李兌(李應/言附)
李兌尚書知鄧州有富人搏其僕至死繫頸棄井中以
自縊為解兌曰投井固不自縊自縊豈復投井此必吏
受賕教富人使不承耳已而案之果然(兌熙寧五年終/於工部尚書)
　按李應言諫議為開封府判官時京師富民陳氏殺
　傭作者而誣以自經死事覺輙逃匿不獲應言指其
　豪横交結權要請嚴捕之及出知河陽而事遂緩(應/言)
　(慶厯三年終於右諫議/大夫二事並見本傳)此皆善覈姦者唯陳氏幸免
　為可惜也
　　　朱夀昌(侯詠/附)
朱夀昌中散知閬州大姓雍子良屢殺人挾財與勢故
得不死時又殺人賕其里民使出就吏獄具覺其姦引
囚屏左右訊之囚對如初夀昌告之曰爾以死代人母
令有悔吾聞子良與汝錢十萬納汝女為子婦許嫁其
女汝家有之乎囚色動又告之曰汝且死書劵抑汝女
為婢指十萬為傭直而嫁其女於他人汝将奈何囚悟
泣下乃以實對立取子良寘於法一郡以為神明(見曾/肇内)
(翰所撰/墓誌)
　按大理評事侯詠為虢州録事參軍時土豪趙寶者
　殺人誣其傭令代死且賕吏成其獄詠辨狀立正之
　(見尹洙龍圖/所撰墓誌)與子良事頗相類也一賕獄吏使以傭
　代一賕里民使以身代其為姦等耳詠能辨獄吏受
　賕之狀而正其罪夀昌能探里民受賕之情而得其
　實是皆善覈姦者也
　　　范純仁
范純仁丞相知河中府時録事參軍宋儋年㑹客罷以
疾告是夜暴卒蓋其妾與小吏為姦也純仁知其死不
以理遂付有司案治會儋年子以䘮柩歸移文追驗其
尸九竅流血睛枯舌爛舉體如漆有司訊囚言寘毒鼈
胾中純仁問鼈胾在第幾廵豈有中毒而能終席耶必
非實情命再劾之乃因客散醉歸寘毒酒盃中而殺之
此蓋罪人以儋年不嗜鼈而為坐客所共且其後廵數
尚多欲為他日飜異逃死之計爾(見范忠宣/公言行録)
　按凡善覈姦者必善鞫情也若不得實情則後必飜
　異而姦人得計矣推覈之際戒在疏略是故漢史稱
　嚴延年之治獄也文案整密不可得反雖酷吏無足
　道然於此一節亦有取焉耳
　　　李行簡
李行簡給事初為彭州軍事推官富民陳子美者繼母
詐為父遣書逐出之累訴不得直轉運使檄行簡劾正
其事及代還子美乃以金五百兩餞行簡怒不納感泣
而去
　　　郎簡
郎簡侍郎嘗知竇州有縣吏死子幼贅婿偽為劵收其
田後子長屢訴不得直因訴于朝下簡劾治簡以舊案
示之曰此爾婦翁書耶曰然又取偽劵示之弗類也
　彼劾正繼母詐為父遺書者亦必有以覈之惜乎史
　辭太簡故失其傳耳(案弗類也為敘事之文彼劾正/以下乃論斷之語原本一佚其)
　(後半叚一佚其前半/叚而合為一條誤也)
　　　劉沆
劉沆丞相知衡州時有大姓尹氏欲買鄰人田莫能得
鄰人老而子幼乃偽為劵及鄰人死即逐其子二十年
不得直沆至又出訴尹氏出積嵗所收戸抄為驗沆詰
之曰若曰不頃戸抄(案若曰不頃句有誤/疑當作若田百頃)豈特收此乎
始為劵時嘗問他鄰乎其人固多在者可以取為證也
尹氏不能對遂服罪
　按賣田問鄰成劵會鄰古法也使當時法不存則将
　何以覈其姦乎近年有司茍取小快遂改此法未之
　思歟
　　　尹洙
尹洙龍圖嘗知河南府伊陽縣有女幼孤而冒賀氏産
者鄰人證其非是而沒之官後鄰人死女復訴且請所
沒産久不能決洙問汝年幾何曰三十二乃檢咸平年
籍二年賀死而妻劉為户詰之曰若五年始生安得賀
姓耶女遂服(以上四事/並見本傳)
　　　程顥
程顥察院知澤州晉城縣時有富民張氏子其父死未
幾晨起有老父在門曰我汝父也來就汝居具陳其由
張氏子驚疑莫測相與詣縣請辨之老父曰業毉逺出
治疾妻生子貧不能養以與張氏某年月日某人抱去
某人見之顥謂嵗月久矣爾何說之詳也老父曰某歸
而知之書于藥法冊後因懐中取冊以進其記曰某年
月日某人抱兒與張三翁顥問張氏子爾年幾何曰三
十六爾父在年幾何曰七十六謂老父曰是子之生其
父年四十人已謂之三翁乎老父驚駭服罪(聞之/前輩)
　按凡為巧詐必有缺漏推覈已至姦欺自露如檢户
　籍以視孤女所冒之非校年齒以驗老父所記之妄
　皆此術也唯盡心者則能之耳
　　　吳元亨(范諷/附)
同州馮翊令吳元亨為政不茍縣與華隂接境以漆沮
為界中間洲上有美田民與相争之五十餘年吏不能
決元亨檄華隂令㑹境上盡案兩鄉之籍遍履其田執
度以度之皆得其實自是民不敢復争時人稱之(見司/馬光)
(丞相所/撰墓誌)
　按范諷給事嘗知鄆州平隂縣㑹河決王陵埽水去
　而土肥阡陌不復辨民數争不能決諷為手書分别
　疆理民皆持去以為定劵自是無復争者(見本/傳)元亨
　事頗類此覈得其實姦無所容是省獄訟之術也
　　　任術
延州臨真尉任術有智數監司使治地訟其地山險不
可登陟由此數為訟者所欺術呼訟者告之曰吾不忍
盡爾當貰爾半爾所有之田兩畝止供一畝謹不可欺
欺則盡覆入官矣民信之盡其所有供半既而指一處
覆之文致其參差處責之曰我戒爾勿欺何為見負今
盡入爾田矣凡供一畝者作兩畝收之更無一犂得隱
(見沈括内/翰筆談)
　按此乃兵法詐謀之類也偶然使中遂以為竒已泄
　之機安可再用民若狡猾将反見欺夫欲覈姦譎不
　若正履而度之者是也
　　　王罕(吕恵/卿附)
王罕大卿初知常州宜興縣時縣臨泖湖民嵗訴水多
幸免罕因農休召封内父老各列其田之髙下繪而為
圖明年既得訴狀乃親往按之其臨一鄉輙曰某户輸
可免某户不可免衆環視無一辭是時范仲淹知潤州
乃奏罕檢田法下諸路(見王珪丞相/所撰墓誌)
　按吕恵卿叅政治縣法災傷門云要使實被災者不
　至枉納分數而不被災者莫敢妄訴以求幸免則宜
　居常按視縣圖究知鄉村地形髙下仍以小圖子分
　為九等出入下鄉復更窮按有不盡者隨手改正遇
　有水旱於未收刈前先行廵省已知被災人户田土
　多寡之大數其積水所占年例災傷田土皆先度見
　頃畝數目至披訴時将狀内頃畝比對即免夾帯之
　弊罕檢田法殆亦類此歟是皆以正覈姦者也
　　　李南公
李南公尚書初知長沙縣諸村各有詭名户稅存而户
亡每年户長代納之南公悉召其豪右謂曰此田不過
汝曹典買耳與汝一月限為我推究出不然汝曹均分
輸納及期盡得其人使之承稅(聞之/士林)
　按詭户之稅非獨豪右作此弊也蓋其鄉司相與為
　姦今専責豪右而鄉司獲免殆亦於理有未盡歟善
　覈姦者宜并按之抑又有說焉若専令鄉司任責則
　豪右愈更得計必以厚賂使填逋欠税數之外物力
　所減固亦多矣内外相比以欺縣官何由可得其實
　乎然則責豪右宜急責鄉司宜緩南公之意當在此
　也
　　擿姦(案此門原本/缺標題今補)
　　　黄霸(李崇于仲文/張詠三事附)
前漢時潁川有富室兄弟同居其婦俱懐妊長婦胎傷
匿之弟婦生男奪為己子論争三年不決郡守黄霸使
人抱兒於庭中乃令娣姒競取之既而長婦持之甚猛
弟婦恐有所傷情極悽愴霸乃叱長婦曰汝貪家財固
欲得兒寧慮或有所傷乎此事審矣即還弟婦兒長婦
乃服罪(舊出風/俗通)
　按疑獄集又載一事與此相似後魏李崇為揚州刺
　史部民茍泰有子三嵗失之後見在郭奉伯家各言
　己子並有鄰證郡縣不能決崇乃令二父與兒各别
　禁數日忽遣吏謂曰兒已暴死可出舉哀泰聞之悲
　不自勝奉伯嗟歎而已殊無痛意遂以兒還泰(出北/史本)
　(傳/)此乃用霸擿姦之術者也别載一事亦頗相似後
　周于仲文為安固太守有任杜兩家各失牛後得一
　牛兩家俱認久不能決仲文令各驅其家牛羣至乃
　放所認者牛遂向任氏羣中又使人微傷其牛任氏
　嗟惋杜氏自若遂呵杜氏服罪而去(出北史于栗磾/傳仲文其八世)
　(孫/也)此亦用霸擿姦之術者也隋襄州總管裴正云凡
　推事有兩一察情一據證審其曲直以定是非據證
　者覈姦用之察情者擿姦用之蓋證或難憑而情亦
　難見於是用譎以擿其伏然後得之此三事是也(于/仲)
　(文放牛事又/見懲惡門)近時小說亦載一事云張詠尚書鎮蜀
　日市有二嬰孩同戲其一為奔馬所斃孩母二人競
　認生者為己子私證無所驗有司不能決詠佯怒謂
　二嫗曰若當時二子盡斃馬足爾亦何所争耶乃令
　健卒取兒将擲於井中一母前走急往䕶之一母後
　行其意差懶遂以子還前行者此乃妄人傅會為之
　也夫始生而奪之者兒固未能識母也三嵗而失之
　者兒或已忘其父也二嬰孩同戲縱未能言當已識
　母非歴時長久亦不應便忘且于仲文放所認牛向
　任氏羣而杜氏服罪若放所認兒則必向其母而非
　母者服罪矣豈得云私證無所驗而復用擿姦之術
　佯為擲井之怒乎無足取者聊附之耳
　　　薛宣
前漢時臨淮有一人持匹縑到市賣之道遇雨披覆後
一人至求共庇廕雨霽當别因相争闘各云我縑詣府
自言太守薛宣覈實良久莫肯首服宣曰縑直數百錢
何足紛紜自致縣官呼騎吏中斷縑人各與半使追聴
之後人曰太守之恩縑主乃稱寃不已宣知其狀詰之
服罪(舊出風/俗通)
　按此與黄霸抱兒之術同也薛宣用於斷所争之縑
　于仲文用於傷所認之牛以其事異而理同故爾後
　有善擿姦者則霸之術猶可用也
　　　周䊸
巳見覈姦門
　按䊸察死人狀而得稻芒馬因以求為姦之迹是覈
　姦者也與死人語而使疑怪焉因以動懐姦之心是
　擿姦者也覈姦以正擿姦以譎此其所以異也
　　　崔思兢
己見辨誣門
　　　莊遵
己見釋寃門
　　　安重榮
巳見懲惡門
　按擿姦鈎慝之術皆與鞫情相似而必用譎焉盡心
　君子亦不可忽也
　　察慝
　　　髙柔
魏髙柔為廷尉䕶軍營士竇禮近出不還營以為亡表
言逐捕沒其妻盈及男女為官奴婢盈稱寃自訟莫有
省者乃詣廷尉柔問何以知夫不亡盈泣對曰夫非輕
狡不顧室家者又問汝夫不與人有讎乎曰夫良善與
人無讎汝夫不與人交錢物乎曰嘗出錢與同營士焦
子文求不得時子文適坐事繫獄柔乃召問所坐語次
問曾舉人錢否對曰單貧不敢舉人錢察其色動遂復
問汝曾舉竇禮錢何言不耶子文怪知事露應對不次
柔詰之曰汝已殺竇禮便宜早服子文於是叩頭服罪
(舊出魏/志本傳)
　按慝與姦異者姦必巧詐慝唯隐諱如釘殺其夫而
　云遭火燒死是巧詐也如舉竇禮錢而云單貧不敢
　是隐諱也禮近出不還疑為人所殺故首問其讎次
　問交錢物者嘗出錢與焦子文而求不得或縁嫌恨
　以致此禍於是察其色動辭對不次則隐諱之情得
　矣故詰之服罪是善察慝者也
　　　胡質
魏胡質為常山太守遷任東莞士盧顯為人所殺質曰
此士無讐而有少妻所以死乎悉集其比居少年書吏
李若見問而色動遂窮詰情狀若即自首罪人斯得(舊/出)
(魏志/本傳)
　按髙柔知竇禮無讐而與人交錢物所以死也故察
　得焦子文胡質知盧顯無讐而有少妻所以死也故
　察得李若夫人之相殺害者茍無讐恨若不因財則
　必因色推此二者足以得其人矣然所以察之者皆
　不過色與辭之間亦唯聰明故不可欺也
　　　蔡髙
蔡髙調福州長溪尉民有夫婦皆出而盗殺其守舍子
者髙亟召里民畢會環坐而熟視之指一人曰此殺人
者也訊之果服(見歐陽修參/政所撰墓誌)
　按民子被殺無所猜執則其夫婦必皆良善而於同
　里亦無仇怨忍殺其守舍子者乃凶殘人也凶殘之
　人氣貌當異故不待問之而色動詰之而辭屈唯環
　坐而熟視之其人已得矣髙之明察尤可稱也昔孟
　嘉在坐禇裒未識而庾亮使裒自求之眄睞良久乃
　指嘉曰此人小異得無是乎雖善惡有殊而物理何
　别髙之視裒諒無愧焉
　　　吕公綽
吕公綽侍讀知開封府有營婦夫戍未還夜盗入舍斷
腕而去主名不立都人喧言駭異公綽謂非其夫仇不
宜快意戕害至此亟遣馳詰其夫果獲同營韓元者具
姦狀伏誅(見王珪丞相/所撰墓誌)
　按此蓋知營婦為人非不良者故特疑其夫仇戕害
　之也既得其亊乃察其實彼之隐慝将何所遁斯可
　以謂之明矣
　　證慝
　　　孫寶
漢孫寶為京兆尹有賣􁫼散者偶與村民相逢擊落􁫼
散盡碎村民認填五十枚賣者堅言三百枚因致喧争
寶令别買􁫼散一枚秤見分兩乃都秤碎者紐折立見
元數衆皆歎服(舊不著/出處)
　按魏太祖時孫權致巨象欲知其斤重訪之羣下莫
　能出其理鄧哀王冲方數嵗請致象大船之上刻水
　痕所致而秤物以載之校可知也與秤􁫼散之理同
　矣寶以􁫼散一枚之重校碎者之重其枚數立見冲
　以載象所至之痕校秤物之痕而斤重可知皆其智
　有餘也夫片言可以折獄者何其為人信服至於如
　此哉蓋以智有餘而言中理故爾欺誑之慝以此為
　證而不可諱矣彼焉得不服耶是故片言可以折獄
　也
　　　張舉
張舉吳人也為句章令有妻殺夫因放火燒舍稱火燒
夫死夫家疑之訴于官妻不服舉乃取豬二口一殺之
一活之而積薪燒之活者口中有灰殺者口中無灰因
驗尸口果無灰也鞫之服罪(舊不著出處按和凝所著/二十九條皆以時代為次)
(其書舉事在吳人之末晉人之前豈非孫氏之臣乎但/先既云吳廢帝孫亮則此宜云吳張舉不當於姓名下)
(言吳人耳句/章屬㑹稽郡)
　按孫寶以􁫼散一枚之重為證而誑言三百枚之慝
　顯矣張舉以死豬口中之灰為證而誑言夫燒死之
　慝顯矣是謂慝未顯者以物證之則不可諱也然則
　莊遵守尸而首有蠅集為覈姦有效豈若張舉驗尸
　而口無灰入為證慝盡理乎
　　　傅琰(許宗/裔附)
宋傅琰為山隂令有兩人争鷄琰問鷄早何食一云粟
一云豆乃殺鷄破嗉而有粟焉遂罰言豆者(舊出南/史本傳)
　按釋寃門許宗裔之驗贓也問紬線胎心用何物一
　云杏核一云瓦子開見杏核而罪言瓦子者其術蓋
　本於此
　　　顧憲之(于仲/文附)
宋顧憲之元徽中為建康令時有盗牛者被主者所認
盗者亦稱已牛二家辭理等前後令莫能決憲之至覆
其狀謂二家曰無為多言吾得之矣乃令解牛任其所
去牛逕還本主宅盗者始伏其辜發姦擿伏多如此類
時人號曰神明(舊出南史顧凱之/傳憲之其孫也)
　按證以人或容偽焉故前後令莫能決證以物必得
　實焉故盗者始服其罪于仲文放牛事巳見擿姦門
　與此正相類其異者彼之家逺而有牛羣此之家近
　而無牛羣也隨事制宜然後放之理無異焉
　　　李恵(傅琰/附)
李恵為雍州刺史人有負鹽負薪者同釋重擔息於樹
隂二人将行争一羊皮各言藉背之物恵遣争者出顧
州綱紀曰以此羊皮拷知主乎郡下以為戲言咸無應
者恵令人置羊皮席上以杖擊之見少鹽屑曰得其實
矣使争者視之負薪者乃伏而就罪凡所察究多如此
類由是吏民莫敢欺犯(舊出北/史本傳)
　按傅琰之為山隂令也有賣糖姥與賣針姥争絲一
　團琰令掛絲鞭之有少鐵屑焉乃罰賣糖姥鞭絲擊
　皮事異理同皆以物為證者也
　　　慕容彦超
漢慕容彦超帥鄆有役人盗食櫻桃主吏白之不服彦
超慰諭曰汝輩豈敢盗吾所食之物主吏誣執不須憂
懼各賜以酒密令入藜盧散於酒中既飲即吐有櫻桃
在焉於是服罪(此蓋和㠓/所聞之事)
　按俗有入口無贓之語此說足以破之然事既細微
　譎亦刻薄何足道哉
　　　歐陽煜
歐陽煜都官知端州有桂陽監民争舟相毆死獄久不
決煜出囚坐廷中去其桎梏而飲食之訖還于獄獨留
一人留者色動煜曰殺人者汝也囚不知所以然曰吾
視食者皆以右手持匕汝獨以左今死者傷右肋此汝
殺之明也囚泣曰我殺之不敢以累他人(見歐陽修叅/政所撰墓誌)
　按煜以觀其驗狀云傷右肋死故因飲食視所用手
　彼獨左手持匕者乃是毆殺之人也以此為證其辭
　自屈與錢維濟辨誣之術同矣茍非盡心察獄則亦
　豈能然耶
　　　王璩
王璩寺丞嘗為襄州中盧令有賊繫獄訊治久之不能
得情偶於賊橐中得故簡而揭示之乃房陵商人道為
賊所掠者賊即引伏不爾幾脫(見王珪丞相/所撰墓誌)
　按此非知算所及偶然得之耳亦可見璩之治獄能
　盡其心鞫獄之情昔人賴於證也歐陽曄以右肋之
　傷為證而毆殺者辭窮王璩以橐中之簡為證而刧
　掠者情得證慝之術焉可忽哉
　　　王曾(曾諤/附)
王曾丞相少時謁郡僚有争負郭田者封畛既泯質劑
且亡未能斷決曾謂驗其稅籍曲直可判郡将從之其
人乃服(見沂公/言行録)
　按界至不明故起争訟契書不存故難斷決唯有稅
　籍可為證據辭與籍同者其理直也辭與籍異者其
　理曲也曲直既判焉得不服　大觀間有曾諤朝議
　者知越州諸暨縣四明富民初唯一子後通其僕之
　妻又生一子而收養之年十六富民亡子與母謀以
　還其僕後數年所生母與嫡母皆死乃歸持服且訟
　分財累年不決監司委諤推治歴訊不能屈因索本
　邑户版驗其丁齒而富民嘗以幼子注籍遂許其分
　(見近時/小說)此亦以籍為證者也争田之訟稅籍可以為
　證分財之訟丁籍可以為證雖隐慝而健訟者亦聳
　懼而屈服矣此證慝之術所以可貴也
　　　韓億
韓億叅政知洋州時土豪李甲者兄死廹嫁其嫂因誣
其子為他姓以専其貲嫂歴訴于官甲輙賂吏使掠服
之積十餘年其訴不已億視舊牘未嘗引乳醫為證一
日盡召其黨以乳醫示之衆無以為辭寃遂辨(見本/傳)
　嘗云推事有兩一察情一據證固當兼用之也然證
　有難憑者則不若察情可以中其肺腑之隐情有難
　見者則不若據證可以屈其口舌之争兩者迭用各
　適所宜也彼誣其子為他姓者所引之證想亦非一
　獨未嘗引乳醫則其情可見矣故盡召其黨以乳醫
　示之既有以中其肺腑之隐又有以屈其口舌之争
　則衆無以為辭而寃遂辨不亦宜乎
　　　程顥
程顥察院初為京兆府鄠縣主簿民有借其兄宅以居
者發地中藏錢兄之子訴曰父所藏也令言無證左何
以決之顥曰此易辨耳問兄之子曰爾父藏錢幾年矣
曰二十年遣吏取千錢視之謂曰今官所鑄錢不五六
年則遍天下此錢皆爾父未居前數十年所鑄何也(按/宋)
(文鑑及伊洛淵源録皆作爾父藏錢幾何時矣曰四十/年矣彼借宅居幾何時矣曰二十年矣即遣吏取錢十)
(千視之謂借宅者曰今所鑄官錢不五六年即遍天下/此錢皆爾父未藏前數十年所鑄何也文義較明晰)
其人遂服令大竒之(見程頤侍講/所撰行狀)
　按旁求證左或有偽也直取證驗斯為實也彼言地
　中藏錢是其父所藏者取錢驗之皆古錢也又豈能
　選擇古錢藏之耶以此為證妄訴明矣是故其人不
　敢不服也
　　　李南公
李南公尚書知長沙縣時有闘者甲强而乙弱各有青
赤痕南公召使前自以指揑之曰乙真而甲偽也訊之
果然蓋南方有櫸栁以葉塗膚則青赤如毆傷者剥其
皮横置膚上以火熨之則如棓傷者水洗不落但毆傷
者血聚則硬而偽者不然南公乃以此辨之也(聞之/士林)
　按闘毆之訟以傷為證而有此偽豈可不辨故特著
　焉
　　　李處厚
太常博士李處厚知盧州真縣嘗有毆人死者處厚往
驗尸以糟胾灰湯之類薄之都無傷迹有一老父求見
曰邑之舊書吏也知驗傷不見迹請用赤油繖日中覆
之以水沃尸迹必立見處厚如其言傷迹宛然自此江
淮間往往用其法(見沈括内/翰筆談)
　按凡據證折獄者不唯責問知見辭欵又當檢勘其
　事推驗其物以為證也則驗傷者宜盡心焉故書南
　公揑痕事又以處厚沃尸事繼之也
　
　
　
　折獄龜鑑卷六
欽定四庫全書
　折獄龜鑑卷七　　　　　　宋　鄭克　撰
　　鈎慝
　　　李崇
已見釋寃門
　按崇之譎以舉哀擿争兒姦與其術同盖自其巧詐
　而言之則謂之姦自其隐慝而言之則謂之慝其實
　無異也故術亦同焉
　　　張元濟(按新唐書夲傳作允濟冊府/元龜亦作元濟與此本同)
唐張元濟隋大業中為武陽令務以徳教訓下百姓懐
之元武縣與其隣接有人以牸牛依其妻家者八九年
牛孳生至十餘頭及将異居妻家不與縣司累政不能
决其人詣武陽質於元濟元濟曰爾自有令何至此也
其人垂泣不止且言所以元濟遂令左右縳牛主以衫
䝉其頭将詣妻家村中云捕盗牛賊召村中牛悉集各
問所從來處妻家不知其故恐被連及指其所訴牛曰
此是女聓家牛也非我所知元濟遂發蒙謂妻家人曰
此即女聓可以歸之妻家叩頭服罪(舊出唐/書本傳)
　按史記以西門豹附滑稽傳後豹古循吏也特以其
　止河伯娶婦事巧而㨗乃發於俳者故曰滑稽耳元
　濟其豹之儔歟理鄰邑贅婿牛亦以發於俳故能巧
　而㨗與止河伯娶婦事相類矣然乃循吏鈎慝之術
　也　疑獄集又載新鄊令裴子雲一事云部民王恭
　戌邉牸牛六頭於舅李璡家養五年産犢三十頭恭
　還索牛舅曰㹀牛二頭已死乃還四頭老㹀餘非汝
　牛所生恭訴於縣子雲以恭付獄追盗牛賊李璡璡
　惶怖而至子雲叱責曰賊引汝同盗牛三十頭藏汝
　荘内喚賊對辭乃以布衫籠頭立南墻下璡急吐款
　云三十頭牛是外甥㹀牛所生非盗得來子雲令除
　恭頭布衫璡驚曰此是外甥子雲曰是即還牛更欲
　何語璡黙然復謂璡曰五年養牛辛苦特與五頭餘
　並還恭聞者歎服(舊不著/出處)此乃用元濟鈎慝之術者
　但部民則易追而非部民則難追矣故元濟詣彼村
　中捕盗也然越境有所捕召集一村牛亦是當時可
　以為此若在異日止合移文追而詰之如趙和者是
　也但欲巧㨗者勢須為此耳
　　　趙和(侯臨/附)
唐江隂令趙和咸通初以折獄著聲淮隂有二農夫比
荘通家東鄰嘗以荘契質于西鄰後當取贖先送八百
千自恃宻熟不取文證冄齎餘鏹至西鄰遂不認東鄰
訴于縣又訴于州皆不獲伸理遂來訴于江隂和曰縣
政甚卑何以奉雪東鄰泣曰至此不得理則無處伸訴
矣問爾果不妄否曰焉敢厚誣乃召捕賊之幹者齎牒
淮隂云有刼江賊案劾巳具其同惡在某處姓名状貌
悉以西鄰指之請梏付差去人西隣自恃無迹初不甚
懼至則械于庭和厲聲詰之囚泣訴其枉和曰事迹甚
明尚敢抵諱所刼之物藏汝荘中皆可推騐汝具藉貲
産以辯之囚不虞東隣之越訴乃供折榖若干荘客某
人者細絹若干家機所出者錢若干東鄰贖契者和復
審問乃謂之曰汝非刼江賊何得隠諱東隣贖契錢八
百千遂引其人使之對證於是慙懼服罪梏回本縣檢
付契書寘之扵法(舊不著/出䖏)
　按和所用之術盖亦本扵張元濟也近時小說載侯
　臨侍郎一事云臨為東陽令時他邑有民因分財産
　寄物姻家遂被諱匿屢訴弗直聞臨治聲来求伸理
　臨曰吾與汝異封法難以治止令具物之名件而去
　後半年縣獲强盗囚縦令妄通有贓物寄某家乃捕
　至下獄引問泣訴盗所通金帛皆親黨所寄臨即遣
　人追民識認盡以還之此乃用和鈎慝之術者雖巧
　㨗不逮而沉宻過之譬猶持重之将不茍出扵竒亦
　必依扵正以此用譎則無敗事尤可貴也
　　　包拯(錢龢/附)
包拯副樞初知揚州天長縣時有訴盗割牛舌者拯宻
喻令歸屠其牛而鬻之遂有告其私殺牛者拯詰之曰
何為割某家牛舌而又告之其人驚服(見本/傳)
　按近時小說載朝散大夫錢龢一事云龢嘗知秀州
　嘉興縣有村民告牛為盗所殺龢令亟歸勿言告官
　但召同村解之遍以肉餽知識或有怨即倍與民如
　其言明日有持肉告民私殺牛者龢即收訊果其所
　殺此乃用拯鈎慝之術者盖以揣知非仇不爾故用
　此譎使復出吿也昔趙廣漢善為鈎距以得事情晉
　灼云鈎致也距閉也盖以閉其術為距而能使彼不
　知為鈎也夫惟深隐而不可得故以鈎致之彼若知
　其為鈎則其隐必愈深譬猶魚逃於淵而終不可得
　矣是故史稱唯廣漢至精能用之他人效者莫能及
　也此數君子材智過人亦庶㡬焉
　　察盗(按此門原缺/標題今補)
　　　張敞(黄昌/附)
漢張敞為京兆尹長安市偷盗多百賈苦之敞既視事
求問父老偷盗酋長數人居皆温厚出從童騎閭里以
為長者敞皆召見責問因貰其罪把其宿負令致諸偷
以自贖偷長曰今一旦召詣府恐諸偷驚駭願一切受
職(按職漢/書作署)敞皆以為吏遣歸休置酒小偷悉來賀飲且
醉(按漢書作/且飲醉)偷長以赭汙其衣𥚑吏坐閭里閲出者汙
赭輙收縳之一日捕得数百人窮治所犯或一人百餘
發盡行法罸由是桴皷稀鳴市無偷盗(出漢書本傳/舊集不載)
　按盗賊不得獄訟必多其當察而治之亦與奸慝等
　矣是以舊集有彭城書菜元膺擒轝之類凡十餘事
　今則因而列此六門也敞以偷盗治偷盗督察之術
　莫善於此故首著焉若後漢黄昌為蜀郡太守宻捕
　盗帥一人脅使條陳諸縣強暴姓名居處分遣掩討
　無有遺脫宿惡大姦奔走他境則又猛政之尤者抑
　亦用敞察盗之術歟
　　　曹攄
晉曹攄為洛陽令大雪宫門夜失行馬攄使收門士衆
謂不然攄曰宫掖禁嚴非外人所敢盗必是門士以燎
寒耳訊之果服(舊出晋/書本傳)
　按此以事理察之也攄若不善察盗姑狥衆人所見
　則有罪者幸免而無辜者濫及獄訟不勝其繁矣是
　故折獄之術亦有取於此也
　　　蘓瓊(夲傳盗牛/一事附)
北齊蘓瓊為齊州行臺左丞行徐州事城中五級寺忽
被盗銅像一百軀有司搜檢四隣防宿及蹤迹所疑逮
繫數十人瓊一時放遣寺僧怨不為推賊瓊曰便且還
寺得像自送爾後十日抄賊姓名及贓處所徑收掩悉
獲之(出北史本傳/舊集不載)
　按傳又載一事云瓊為南清河太守時有魏雙成者
　失牛疑其村人魏子賔列送至郡一經窮問知其非
　盗而便放之雙成云府君放賊去百姓牛何處可得
　瓊不理其語宻遣訪獲盗者與此相類盖能廣耳目
　以察盗賊也傳言郡中有舊賊一百餘人悉充左右
　人間善惡及長吏飲人一盃酒無不即知此其耳目
　歟然既曰舊賊必非志實豈可深信乃見親委耶魏
　呉校事竊權害政人皆患苦久乃誅戮瓊之駕馭何
　以勝彼而能免斯患耶張敞召偷長悉受職特取其
　一時之用而已矣未甞置之左右任以耳目豈非慮
　患深歟瓊廣耳目察盗賊可也此一事不足法略辨
　其理云
　　　韓褒(尹賞/附)
後周韓褒為北雍州刺史州帶北山多有盗賊褒宻訪
之並豪右所為也而陽不之知厚加禮遇謂曰刺史起
自書生安知督盗所賴卿等共兮其憂耳乃悉召桀黠
少年素為郷里患者置為主帥分為地界有盗發而不
獲者以故縦論扵是惶懼首服曰前盗發者並某等為
之所有徒侣皆列其姓名或亡命隠匿者亦悉言其所
在褒乃取盗名簿蔵之因大牓州門曰自知行盗者可
急来首即除其罪盡今月不首者顯戮其身籍沒妻子
賞先首者旬月之間諸盗咸悉首盡褒取名簿勘之一
無差異並原其罪許以自新由是羣盗屏息(出北史本/傳舊集不)
(載/)
　按褒之察盗與張敞類矣若尹賞為長安令則不然
　部勒户曹掾史與郷吏亭長里正父老伍人雜居長
　安中輕薄少年惡子無市籍商販作業而鮮衣凶服
　者悉籍記之得數百人一朝㑹長安吏車數百兩分
　行收捕皆劾以為通行飲食羣盗賞親閱見十置一
　其餘悉納虎穴中(穿地方深各數丈致令辟為/郭以大石覆其口名曰虎穴)百人
　為輩數日一發視皆相枕藉死(後世縣令不能㑹吏/車如此之多亦不敢)
　(為虎穴使數百人相枕/藉死盖時異則法異也)所置數十百人乃其魁宿或
　故吏善家子失計随輕黠願自改者貰其罪詭令立
　功以自贖盡力有效者因親用之為爪牙追捕甚精
　郡國亡命散走各歸其處不敢闚長安(見漢書/本傳)賞雖
　亦以偷盗治偷盗善扵駕馭稱其職任然異乎張敞
　不純用誅罰故號酷吏為萬世戒唯褒之察盗視敞
　可以無愧其不同者彼窮治所犯紏之以猛也此首
　原其罪施之以寛也敞之猛不至於民殘而市無偷
　盗褒之寛不至於民慢而羣盗屏息則是同歸於治
　也
　　　栁慶
巳見釋寃門
　　　張允濟(按允濟前條作元/濟盖傳寫異文)
唐張允濟初仕隋為武陽令時道中見一姥種葱結菴
守之允濟曰但歸不煩守此遇盗即來告姥婦一宿而
葱大失允濟乃召集葱地左右居人呼令前一一聼之
遂得盗葱者(舊出唐/書本傳)
　按周禮以五聲聼獄訟求民情一曰辭聼觀其出言
　不直則煩二曰色聼觀其顔色不直則赧三曰氣聼
　觀其氣息不直則喘四曰耳聼觀其聼聆不直則惑
　五曰目聼觀其顧視不直則眊允濟召集葱地左右
　居人呼令前一一聼之遂獲盗葱者盖用此術也然
　其意度頗渉矜衒非不得已而用之則與郤雍視盗
　察其眉睫之間而得其情者何以異哉苟未能使人
　耻為盗不若聼姥守之也
　　　蘓無名
唐則天時太平公主庫中失所賜寳器天后怒督捕甚
峻官吏震恐有湖州别駕蘓無名善擒奸擿伏㳺徼至
縣請見長史長史問之請聞朝廷天后召見無名對曰
請寛府縣盡以捕盗吏卒付臣不過教日决為陛下獲
盗天后許之無名戒吏卒於東北門伺察有人十餘輩
衣衰絰出赴北邙即踵以報果見諸人至一新冡設奠
哭而不哀既徹奠又巡行冡旁相視而笑無名喜曰得
之矣遂使吏卒盡執之而發其冡剖棺視之寳器在焉
天后問以何術獲盗對曰臣無他術但識盗耳臣到都
日正見此輩出葬便知是盗但未知葬處今清明拜掃
計必出城尋逐蹤跡可以得之哭而不哀者所葬非人
也廵冡而笑者喜其無傷也向若陛下迫促府縣此賊
計急必取而逃矣天后稱善遷秩二等(舊不著/出處)
　　　董行成
唐懐州河内縣董行成善察盗有人從河陽長店盗一
驢并嚢袋天欲曉至懐州行成市中見之叱曰彼賊住
盗下驢即承伏少頃驢主尋蹤至或問何以知之曰此
驢行急而汗非長行人也見人即引驢逺過怯也是故
知其為盗也(舊不著/出處)
　按蘓與董非聞人也特以察盗尺寸之長著於舊集
　傳於今世與賀懐智琵琶米嘉榮歌李謩笛託名唐
　人詩中者類矣苟無所長誰復稱之使不冺沒亦足
　勸能也
　　　裴度(許仲/宣附)
唐裴度在中書時堂吏忽報亡失省印同列驚愕皆欲
究治度略不顧問良久復報印在故處度笑謂同列曰
此必吏人盗印驛劵也向若急之則投諸水火矣同列
乃服(出趙璘因話/録舊集不載)
　按此盖以事理察盗者也其略不顧問則與蘓無名
　請寛府縣之意同矣彼緩以伺之獲為盗之人此緩
　而待之獲所盗之物皆可謂善處事也　許仲宣漢
　乾祐初登進士第為曺州濟隂簿先是縣印令與簿
　晝夜更掌時令有妾與室争寵不能禁妾恚恨欲䧟
　其主於罪竊取印藏之封緘如故仲宣受之翌日吏
　将用印開但空匣因逮捕縣吏及令簿㒒厮家人繋
　獄騐問果得於令舍人竇大煙煤中初失印衆皆恐
　仲宣晏然不為之動既而果獲人服其量此乃量足
　以處事識足以察盗者也夫吏盗省印以有所欲故
　爾妾盗縣印以有所忿故爾此兩者可以得盗之情
　矣則當用是察之也仲宣後事本朝終於給事中(見/本)
　(傳/)
　　　閻濟美
唐閻濟美鎮江南有舟人傭載一賈客物甚繁碎宻隐
銀十錠於貨中舟人窺見伺其上岸盗之沈於泊舩之
所夜發至鎮旦閱諸貨而失其銀乃執舟人詣官濟美
問船上有何物曰捜索皆無昨夜宿何處曰去此百里
浦汊中亟令武士與船夫同往索之宻諭武士曰必是
舟人盗之沈於江中矣可令楫師沈鈎取之獲當重賞
武士依命獲篋銀在其中封題猶全舟人遂服罪(舊不/著出)
(處/)
　按治民之官每患姦盗敢為欺蔽善料事者譬猶用
　兵善料敵也濟美所以知舟人盗銀沈于江中者此
　耳是亦可稱也
　　　歐陽頴
歐陽頴郎中知歙州富家有盗啓其藏捕甚急久不獲
有司苦之頴曰勿捕獨召富家二子械付獄鞫之吏民
皆曰是素良子也大恠之二子服罪猶疑不勝楚掠而
自誣及取其所盗某物於某處皆是乃讙曰公神明也
(見歐陽修叅/政所撰墓誌)
　　　何中立
何中立龍學知開封府先有盗慈孝寺神御服器者知
府李絢嘗以屬吏不服而釋之及中立視事或復執所
釋囚至中立熟視之曰此真盗也遂窮治之盡得其贓
(見本/傳)
　　　徐的
徐的省副知荆南府荆南故多大姦人縁以為盗有一
夕十發者的籍諸惡少為保伍使更相伺察由是火㡬
息(見夲/傳)
　按此盖用韓褒察盗之術也若火發處有盗不獲同
　保伍人以故縦論則彼焉敢不察姦盗乎由是火㡬
　息盖火乃姦盗為之也
　　　彭思永
彭思永侍郎為益州路轉運使時攝成都府事蜀民以
交子貿易多置衣帶中而盗於爪甲挟刄伺便㣲取之
至十百而不敗民甚病之思永捕獲一人使盡䟽其黨
悉黥𨽻諸軍盗以衰息(見夲/傳)
　按此盖用黄昌捕盗帥一人脅使條陳諸縣強暴分
　遣掩討之術也若非有以脅之豈肯盡疏其黨無所
　隐漏乎若非分遣掩討豈能黥𨽻諸軍無所遺脫乎
　雖以嚴治而無酷名止用其察盗之術而不為其殘
　民之政此又賢於黄昌逺矣
　　迹盗
　　　尹翁歸
漢尹翁歸守右扶風姦邪罪名縣各有籍盗賊發其比
伍中翁歸輙召其縣長吏曉告以姦黠主名教使用類
推迹盗賊所過抵類常如翁歸言無有遺脱(出漢書本/傳舊集不)
(載/)
　按翁歸之治姦邪也雖各有名籍不比而誅之必待
　盗賊發其比伍中乃召長吏教使推迹無有遺脫則
　與尹賞黄昌異矣是故彼有惡名而此得羙譽盖其
　材頗同而徳弗類也迹盗之術此其大者故首著焉
　　　髙浟
北齊彭城王浟為滄州刺史有一人從幽州來驢䭾鹿
脯至滄州界脚痛行遲偶㑹一人為伴盗驢及脯去明
旦告州浟乃令左右及府僚吏分市鹿脯不限其價其
主見識之推獲盗者轉都督定州刺史時有人被盗黒
牛背上有白毛長史韋道建謂中從事魏道勝曰使君
在滄州擒姦如神若捉得此定神也浟乃詐為上府市
牛皮倍酬價直使牛主認之因獲其盗建等歎服又有
老母姓王孤獨種菜三畝数被偷乃令人宻往書菜葉
為字明日市中㸔菜菜有字獲賊爾後境内無盗政化
為當時第一(舊出北/史本傳)
　按前二事皆有迹可求而菜之迹頗難辨故以書字
　騐之若夫詐為上府買皮而倍酬其直乃兼以譎取
　之者也
　　　髙湝
北齊任城王湝領并州刺史一婦人臨水浣衣有騎馬
人換其新靴馳去婦人持故靴詣府訴湝㽜靴召居城
諸嫗以靴示之紿曰有乘馬於路被賊殺害遺此靴焉
得無親戚乎一嫗拊膺哭曰兒昨著此靴向妻家如其
語捕獲之一時稱明察(舊出北/史本傳)
　按湝留故靴者将以迹求之也紿諸嫗者兼以譎取
　之也與浟買皮事頗相類然居城諸嫗所以可召者
　北齊承後魏䘮亂之後并州城中居人不多雖盡召
　之亦不為擾苟或蕃庶當如楊津下教而已此在随
　事制宜也
　　　張鷟
唐張鷟為河陽尉有客驢韁斷并鞍失之三日訪不獲
詣縣告鷟推窮甚急乃夜放驢出而藏其鞍鷟曰此可
知也遂令不秣飼驢去轡放之驢尋向昨夜餵處乃捜
索其家於草積下得之人服其智(舊不著/出處)
　按管仲之相齊侯也伐山戎還而迷失道仲令觧縦
　老馬軍随以行乃得之鷟盖采用此術也夫故道有
　迹可求而人莫能識彼皆識故道者則宜假以求之
　矣是亦君子善假於物之義也顧憲之任牛索主亦
　以此歟
　　　桑懌
桑懌崇班嘗居汝頴間諸縣多盗自請補耆長往来察
姦匪因召里中惡少年戒之曰盗不可為吾不汝容也
有頃里父子死未歛盗夜脫其衣去父不敢告官懌疑
少年王生者為之夜入其室得其衣而王生未之知也
明日見而問之曰爾許我不為盗今盗里父子尸非爾
耶少年色動即推仆地縳之詰共盗者姓名盡送縣皆
按以法(見歐陽修叅/政所撰懌傳)
　按朱邑為桐郷嗇夫而死有遺愛仇覽為蒲亭長而
　時稱大化懌之賢雖不逮古人請為耆長事亦可書
　故卒能立功當世垂名太史此特稱其迹盗之一莭
　爾亦足以勸也
　　譎盗
　　　髙謙之
後魏髙謙之為河隂令有人嚢盛瓦礫指作金詐市人
馬因而逃去詔令追捕甚急謙之乃偽枷一囚立於馬
市宣言是前詐市馬賊今欲刑之宻遣腹心察市中私
議者有二人相見欣然曰無復憂矣執送案問悉獲其
黨(舊出北史髙恭之/傳謙之其兄也)
　按譎盗之術與擿姦同彼亦用譎以擿之也
　　　慕容彦超(錢惟/濟附)
漢慕容彦超為鄆帥日置庫質錢有姦民以偽銀二鋌
質錢十萬主使久之乃覺彦超隂教主吏夜穴庫牆盡
徙其金帛於他所而以盗告彦超即牓于市使民自占
所質以償之民皆争以所質物自言已而得質偽銀者
執之服罪(舊出五代/史本傳)
　按錢惟濟留後知成徳軍有以偽銀質錢者其家告
　官惟濟宻謂曰第聲言被盗而立賞捕之質偽銀者
　必來責餘直果然乃用彦超譎盗之術者也(見本/傳)彼
　有譎之不出者何哉或盗轉而之他或盗知其為譎
　也是故用譎宜宻而速與兵法同矣
　　　孫沔
巳見懲惡門
　　　陳述古
陳述古宻直嘗知建州浦城縣富民失物捕得數人莫
知的為盗者述古紿曰某廟有一鐘至靈能辨盗使人
迎置後閣祠之引囚立鐘前喻曰不為盗者摸之無聲
為盗者則有聲述古自率同職禱鐘甚肅祭訖帷之乃
隂使人以墨塗鐘良久引囚以手入帷摸之出而騐其
手皆有墨一囚獨無墨乃見真盗恐鐘有聲不敢摸者
訊之即服(見沈括内翰筆談云/此亦古法出於小説)
　按譎非正也然事有賴以濟者則亦焉可廢哉抑又
　聞之正不廢譎功乃可成譎不失正道乃可行是於
　譎盗之術取其一端而已盖亦未可責備也然與鑊
　摸鐘皆用譎鈎慝頗似鞫情之術矣但意所主者特
　在於盗故以附譎盗門也
　　察賊
　　　趙廣漢(孫沔/附)
漢趙廣漢為京兆尹郡中盗賊閭里輕侠其根株窟穴
所在及吏受取請求銖兩之姦皆知之長安少年數人
㑹窮里空舍謀行刼坐語未訖廣漢使吏捕治具服(出/漢)
(書本傳舊/集不載)
　按此廣耳目以察賊者也孫沔副樞知徐州時淮陽
　軍有強盗數人捕之急過徐境沔即知之方晏客淮
　陽檄至召吏諭曰淮陽賊㡬人易衣冠舍其處少頃
　皆捕至庭下(見孫威敏/公遺事録)與廣漢類矣史稱廣漢善為
　鈎距以得事情謂鈎致其隠伏使不得遁距閉其形
　迹使不可窺也世言沔所用為耳目者雖左右親信
　之人亦莫能曉殆亦挟此術歟
　　　苻融
巳見釋寃門
　　　栁崇
後魏栁崇為河中太守郡人張明失馬疑執十餘人崇
初到郡見之不問賊事人别借以温顔更問其親老存
否農業多少而㣲察其辭色即獲真賊吕穆等二人餘
並放遣郡中畏服境内帖然(出北史本傳/舊集不載)
　按崇不問賊事者惡彼匿其情也問以親老存否農
　業多少者欲彼吐其情也於是真情見乎辭色乃可
　㣲察以獲真賊是亦用鞫情之術者也賊與盗異害
　物曰賊攘物曰盗刼取曰賊竊取曰盗此失馬者殆
　被刼歟不然何以疑執十餘人也
　　　韋鼎
隋韋鼎為光州刺史州中有土豪外修邉幅而内行不
軌嘗為刼盗鼎於都㑹時謂之曰卿是好人那忽作賊
因條其徒黨姦謀逗遛其人驚懼即自首服(出南史韋/叡傳鼎其)
(孫也舊/集不載)
　按此亦廣耳目以察賊者用於鞫情之術則以中其
　忌諱故能使之首服也
　　　吕元膺(栁公/綽附)
唐吕元膺鎮岳陽因出㳺覽有䘮轝駐道左男子五人
衰服随之元膺曰逺葬則汰近葬則簡此必詐也亟令
左右捜索棺中皆兵刄乃擒之詰其情對曰欲過江刼
掠故假為䘮轝使渡者不疑又有同黨數輩已在彼岸
期集悉捕獲以付法(舊不著/出處)
　按蘓無名察盗之術正與元膺察賊相類栁氏叙訓
　有一事云栁公綽為襄陽節度使嵗歉鄰境尤甚有
　齊衰者哭且獻状曰遷三世十二䘮于武昌為津吏
　所遏不得出公綽覽之即命軍候擒其人破其柩皆
　實以稲米盖葬於歉歳不應并舉三世十二䘮故知
　其詐耳雖非刼取者而與元膺捜轝事頗相類也故
　附著之然議者以為閉糴非美不足為法令但取其
　明察慮有他姦故著為察賊之鑒耳
　　　張詠
張詠尚書知江寧府有僧陳牒出憑詠據業熟視久之
判送司理院勘殺人賊翌日羣官聚聼不曉其故詠乃
召問為僧㡬年對曰七年又問何故額有繋巾痕即惶
怖服罪盖一民與僧同行於道中殺之取其祠部戒牒
自披剃為僧也(見李畋虞部所/撰忠定公語錄)
　按善察賊者必有以識之使不能欺也善鞫情者必
　有以證之使不可諱也詠實兼此二術矣可不謂之
　明乎
　　　喬某
喬某虞部知果州西充縣時有強㓂夜出剽掠罪人久
不獲民或争財而訟於庭某察其物色有異乃曰是必
前日盗也收詰之果服(見吕大監正字所撰墓/誌某華隂郡人失其名)
　按昔魯兩生有大臣節而史失其名然迹之著不可
　揜也今江某之覈姦喬某之察賊其事必傳矣雖失
　其名亦何憾哉
　　迹賊
　　　司馬恱
已見釋寃門
　按此與髙湝留靴之術同但彼譎而此正耳
　　　魏昶
唐中書舍人郭正一破平壌得一髙麗婢名玊素極姝
艶令専知財物庫正一夜須漿水粥玉素遂毒之良久
覔婢不得又失金銀器四十餘事勅令捕賊鼎沸三日
長安萬年尉石良有主帥魏昶請喚舍人家奴取少年
端正者三人布衫籠頭又傳衛士四人問十日以来何
人曽覔舍人家衛士云有投化髙麗留書與舍人捉馬
奴書見在取騐之但言金城坊中有一空宅更無他語
昶乃往金城坊應空宅並捜之果至一宅封鎻甚宻即
時打開婢及投化髙麗皆在乃是投化髙麗與捉馬奴
藏之勑斬於東市(舊不著出處按唐書郭正一傳云正/一與郭代舉魏元同岑長倩並相髙)
(宗唐平章事自正一等始正一為中書舍人當出征髙/麗酷吏周興誣而殺之非為婢所毒也其征髙麗者有)
(郭待封乃孝恪之子武将其後乃以中書舍人副薛仁/貴伐吐蕃敗績貶死附見薛仁貴傳中亦無為婢所毒)
(事此盖小說所載傳聞繆説不/足信者姑取其事之迹可也)
　按昶喚舍人家奴取少年端正者三人布衫籠頭欲
　以譎取之也又傳衛士四人問十日以來何人曽覔
　舍人家欲以迹求之也雖兼用二術然譎賊不效而
　迹賊效矣譬猶得雀者網之一目而不可以一目之
　網捕雀也昶雖小人而善捕賊與蘓無名董行成類
　矣特著其事以勸能者不為無補也
　　　劉崇龜
巳見釋寃門
　　　府從事
已見釋寃門
　　　桑懌(虞詡/附)
桑懌崇班初以右班殿直為永安縣廵檢明道末京西
旱蝗有惡賊二十三人樞宻院召懌至京師授以賊姓
名懌曰盗畏吾名必潰潰則難得矣宜先示之以怯至
則閉柵戒軍吏不得一人輙出居數日其下不知其為
數請出自效輙不許夜與數卒服盗服迹盗所嘗行處
入民家老小皆走獨一媪㽜為治飲食如事羣盗懌歸
閉栅三日復往自携具就媪饌而以餘遺媪媪以為真
盗乃稍就與語及羣盗媪曰彼聞桑殿直來皆遁去近
閉營不出知其不足畏今皆還矣某在某處某在某所
懌又三日往厚遺之遂以實告曰我桑殿直也為我察
其實勿泄後三日復來又三日而往媪盡得居處之實
以告懌明日部分軍士盡擒諸盗其尤強梁者懌自馳
馬取之(見夲/傳)
　按懌先閉柵譎賊使不走乃因媪迹賊使不覺然後
　悉擒之皆兵法也　後漢虞詡為朝歌長時賊甯季
　等數千人攻殺長吏屯聚連年州郡不能禁詡到官
　既誘令刼剠伏兵殺之又潜遣貧人䏻縫者傭作賊
　衣以采線縫其裾為識有出市里者吏輙擒之賊遂
　駭散咸稱神明(出後漢/書本傳)是亦兵法也然於迹賊之術
　悉皆有所考焉顧用者如何耳故並著之以備采擇
　也
　　譎賊
　　　蘇秦
蘇秦在齊大夫與之争寵使人刺之不殊而去求賊不
得秦且死謂齊王曰臣死之後王車裂臣以狥扵市曰
蘇秦為燕作亂扵齊如此則刺臣之賊必得矣王如其
言賊果出乃誅之(舊出春/秋後語)
　　　陸雲
晉陸雲為浚儀令民有被殺而主名不立者雲錄其妻
而無所問十許日遣出宻令人随其後謂曰不出十里
當有男子候之與語便縳来既而果然問之具服云與
其妻同謀殺之聞得出欲共語畏憚近縣逺相要候人
皆歎服(舊出晉/書本傳)
　按此盖察其妻有姦状故拘錄之以譎姦人使疑而
　出也
　　　楊津
後魏楊津為岐州刺史有武功人齎絹三百疋去城十
里為賊所刼時有使者馳騎而至被刼人因以告之使
者到州以状白津津乃下教云有人著某色衣乘某色
馬在城東十里被殺不知姓名若有家人可速收視一
姥哭而出云是己子遣騎追收并絹俱獲(舊出北史楊/播傳津其子)
(也/)
　按此與髙湝留靴紿嫗術同彼以靴為迹此以衣與
　馬之色為迹而皆用譎取之其異者彼實得靴則主
　扵迹而兼以譎此空言衣與馬之色則主扵譎而示
　以迹也
　　　栁慶
後周栁慶領雍州别駕有胡家被刼郡縣按察莫知賊
䖏鄰近被囚者甚衆慶以賊是烏合可以詐求之乃作
匿名書牓官府門曰我等共刼胡家徒旅混雜終恐泄
露今欲首服懼不免誅若聴先首免罪便欲来告慶乃
復施免罪之牒居二日廣陵王欣家奴面縳自告牒下
因此盡獲黨與(舊出北史栁蚪/傳慶其弟也)
　　　蔣常(張松/附)
已見釋寃門
　按常之留媪盖用陸雲錄妻之術譎賊使出乃可捕
　獲也唐張松夀任長安令時昆明池邉有刼殺賊勑
　限十日捕獲督責甚峻松夀至行刼處撿蹤見一老
　姥路傍賣飯即以從騎䭾歸縣中供酒食三日却䭾
　送舊處令一腹心人宻往伺察之有人来問賊事即
　收縳果有一人問曰眀府若為推勘遂擒送縣一問
　欵服并贓皆獲(舊不著/出處)此又用蒋常留嫗之術者也
　　　劉崇龜
已見釋寃門
　按賊逃匿者譎使出焉免扵追捕之煩其術固不可
　廢然人之逃匿既可譎取之矣則情之隠匿亦可譎
　取之也擿姦鈎慝是譎取其情者也故彼兩門又與
　鞫情之術相似也
　
　折獄龜鑑卷七
欽定四庫全書
　折獄龜鑑卷八　　　　　　宋　鄭克　撰
　　嚴明
　　　何武
前漢時沛縣有富家翁貲二千萬一男纔數嵗失母别
無親屬一女不賢翁病困思念恐其爭財兒必不全遂
呼族人為遺書悉以財屬女但餘一劔云兒年十五付
之後亦不與兒詣郡訴太守何武因録女及壻省其手
書顧謂掾史曰女既强梁壻復貪鄙畏賊害其兒又計
小兒正得此財不能全䕶故且付女與壻實寄之耳夫
劔所以决斷限年十五智力足以自居度此女壻不還
其劔當聞州縣或能明證得以伸理此凡庸何思慮深
逺如是哉悉奪其財與兒曰弊女惡壻(案弊字通/典作蔽)温飽
十年亦已幸矣聞者歎服(舊出風俗通○案此事亦見/杜佑通典原本多誤字謹依)
(通典/改正)
　按張詠尚書知杭州先有富民病將死子方三嵗乃
　命壻主其貲而與壻遺書云他日欲分財即以十之
　三與子七與壻子時長立以財為訟壻持書詣府請
　如元約詠閱之以酒酹地曰汝之婦翁智人也時以
　子㓜故此囑汝不然子死汝手矣乃命以其財三分
　與壻七分與子皆泣謝而去(見李畋虞部所/撰忠定公語録)此正類
　何武事也夫所謂嚴明者謹持法理深察人情也悉
　奪與兒此之謂法理三分與壻此之謂人情武以嚴
　斷者壻不如約與兒劔也詠以明斷者壻請如約與
　兒財也雖小異而大同是皆嚴明之政也
　　　鍾離意
後漢鍾離意為㑹稽北部督郵有烏程男子孫常與弟
並分居各得田四十頃(按四十頃通/典作十頃)並死嵗饑常稍以
米粟給並妻子輙追計直作劵没取其田並兒長大訟
常掾史皆言並兒遭餓頼常升合長大成人而更爭訟
非順遜也意獨議曰常身為伯父當撫孤弱而稍以升
合劵取其田懷挾姦詐貪利忘義請奪其田畀並妻子
衆議為允(見通典不著出/處舊集不載)
　按聽獄者或從其情或從其辭夫常取並妻子田固
　有辭矣奈其懷挾姦詐貪利忘義之情何意獨以情
　責常是不從其辭而從其情也可不謂之嚴明乎
　　　陳矯
魏陳矯為魏郡太守時繋囚千數有至厯年矯以為周
有三典之制漢約三章之法今惜輕重之理而忽久繋
之患可謂繆矣自覧罪状一時論决(出魏志本傳/舊集不載)
　按此葢罪状已定而輕重有疑吏不敢决者也使有
　罪不論無罪久繋自古以為患矣然拘文之吏每每
　如此繆可知也易曰君子以明慎用刑而不留獄矯
　自覧罪状所謂明慎也一時論决所謂不留獄也若
　罪状未定者慮有寃誣理當考覈豈可取快一時耶
　君子於此宜盡心焉
　　　王敬則
南齊王敬則為吴興太守録得一偷召其親屬於前鞭
之令偷身長掃街路久之乃令舉舊偷自代諸偷恐為
所識皆逃去境内以清(出南史本傳/舊集不載)
　按偷之冐法初不畏罪設此二事令其厭苦庶或可
　戢也
　　　裴俠
後周裴俠為户部中大夫時有姦吏主守倉儲積年隠
沒至千萬者及俠在官勵精擿發旬日之閒姦盗畧盡
轉工部中大夫有大司空掌錢物典悲泣(按北史作掌/錢典李貴乃)
(於府中/悲泣)或問其故對曰所掌錢物多有費用裴公清嚴
懼遭罪責俠聞之許其自首(出北史本傳/舊集不載)
　按彼未知懼也俠則治之此已知懼也俠則宥之其
　治之者可以為嚴矣其宥之者可以為明矣明者無
　他灼見物情也
　　　趙煚
隋趙煚為冀州刺史嘗有人盗煚田中蒿為吏所執煚
曰此乃刺史不能宣風化彼何罪也慰諭遣之令人載
蒿一車賜盗者愧耻過於重刑(見北史本傳/舊集不載)
　按嚴明者不必厲威刑也察見物情中其忌諱有過
　於市朝之撻者煚載蒿賜盗葢以此耳不然則彼將
　玩侮尚何愧耻哉
　　　王鍔(蕭嶷/附)
唐王鍔為淮南節度使有遺匿名書於前者左右取以
授鍔鍔納之鞾中先有他書以雜之吏退鍔探取他書
焚之人信其匿名書亦焚也既歸而省所告異日以他
微事連所告者禁繋按騐以譎其衆下吏以為神明(出/唐)
(書本傳舊/集不載)
　按南齊豫章王嶷不樂聞人過失左右投書相告置
　鞾中竟不視取焚之鍔葢樂聞人過失者則其譎也
　不若嶷之正也昔朱慱每遷徙易官所到輙出竒譎
　以明示下為不可欺者鍔豈慕其為人歟
　　　張希崇
晋張希崇鎮邠州(按張希崇鎮邠寜在後唐明宗/時書中作晋當作後唐為是)有民
與郭氏為義子自孩提以至成人後因戾不受訓遣之
郭氏夫婦相繼俱死有嫡子已長郭氏諸親教義子訟
云是真子欲分其財前後數政不能决希崇判曰父在
己離母死不至雖云假子辜二十年養育之恩儻是親
兒犯三千條悖逆之罪甚為傷害名教豈敢理認田園
其生涯盡付嫡子所有訟者與其朋黨委法官以律定
刑聞者皆服其斷(舊不著/出處)
　按唐制選人試判三條辭理愜當决斷明白乃為合
　格謂之㧞萃希崇之判葢本於此惟其愜當明白是
　故聞者皆服也
　　　張齊賢(王延/禧附)
張齊賢丞相在中書時戚里有爭分財不均者更相訴
訟又因入官自理於上前更十餘斷不服齊賢曰此非
臺省所能决也臣請自治之上既許乃坐相府召訟者
問曰汝非以彼所分財少乎皆曰然即命各供状結實
且遣兩吏趣徙其家令甲家入乙舍乙家入甲舍貨財
皆安堵如故文書則交易之訟者乃止明日奏状上大
悅曰朕固知非卿莫能定也(出司馬光丞/相涑水紀聞)
　按曾肇内翰撰王延禧朝議墓誌云延禧任岳州沅
　江令時有兄弟分財者弟弱所得田下訴不均詰其
　兄曰均矣即令二人以所得更取之兄訴於州州守
　笑曰此張詠尚書斷獄法也豈彼所聞異乎
　　　燕肅(鞠真/卿附)
燕肅侍郎知明州俗悍輕喜鬭肅推先毆者雖無傷必
加以罪後毆者非折跌支體皆貸之於是鬭者為息(見/本)
(傳/)
　按民之鬭毆傷有輕重理有曲直不治其傷而治其
　理者乃息鬭之術也若折跌支體則理雖直而傷已
　甚斯不可貸矣譬猶鬭殺用刄以故殺論葢其情重
　也　沈括内翰說鞠真卿知潤州時民有鬭毆者本
　罪之外别令先下手者出錢以與後應者小人靳財
　兼不甘輸錢於敵人終日分爭相視無敢先下手者
　葢無頼之民不畏杖責故設此事以折伏之與王敬
　則治偷之術同也(見筆/談)近時州縣間固有使民輸下
　拳錢者然官自取之則不足以懲惡而適所以招怨
　斯失其本矣豈若不治其傷而治其理之簡易乎
　　　韓琚(鄧思/賢附)
韓琚司封嘗通判䖍州其民善訟或偽作寃状悲憤呌
呼似若可信者㑹守缺琚行郡事究其風俗考其枉直
下莫能欺辭伏者自以為不寃終於兩浙轉運使魏公
琦之兄也(見尹洙龍圖/所撰墓銘)
　按沈括内翰說江西人好訟有一書名鄧思賢皆訟
　牒法也其始則教以侮文侮文不可得則欺誣以取
　之欺誣不可得則求其罪以刼之鄧思賢人名也始
　傳此術遂名其書村校中往往以授生徒(見筆/談)然則
　琚所以究其風俗考其枉直者豈特下莫能欺葢亦
　人不可刼不可刼所以為嚴也莫能欺所以為明也
　彼其辭伏者自以為不寃非此故歟
　　　葛源
葛源郎中初以吉州太和簿攝吉水令他日令始至猾
吏誘民數百訟庭下設變詐以動令如此數日令厭事
則事常在吏矣源至立訟者兩廡下取其状視有如吏
所為者使自書所訴不能書者吏受之往往不能如状
窮輙曰我不知為此乃某吏教我所為也悉捕劾致之
法訟以故少吏亦終不得其意(見王安石丞/相所撰墓誌)
　按為政者茍欲戢吏唯嚴明可夫民雖好訟也若非
　吏與交通亦焉能獨為欺誣刼持之計耶吏不得其
　意則民訟宜少矣源使民自書所訴不能書者吏受
　之乃鞫民情覈吏姦之術也彼既姦猾自當畏戢操
　術如此不亦可乎
　　　劉敞
劉敞侍讀知永興軍時大姓范偉冐武功令祚為祖穿
祚墓以己祖母祔之規避徭役者五十年數犯法至徒
流輙以贖免長安人共患苦之然吏莫敢治敞按其事
獄未具而召由是辭屢變證逮數百人獄連年不决詔
取付御史臺騐治卒如敞所發(見本/傳)
　按范偉之横人患苦之然敞按其冐䕃避役證逮數
　百人連年不决者何也彼於黨與結之厚矣乃敢爾
　也證逮之人其黨與也豈易鞫哉且長安人共患苦
　之然吏莫敢治則桀黠可知也非按者嚴明不能發
　其事非鞫者嚴明不能得其寔是故姦民多幸免也
　獄辭屢變葢以此歟
　　　許元(劉晏/附)
許元待制初為發運判官患官舟多虛破釘鞠之數葢
以䧟於木中不可秤盤故得為姦元首至船場命拽新
造舟縱火焚之火過取其釘鞠秤之(按劉熈釋名鉸鏑/也闗西謂之釘鉸)
(此文釘鞠無出或/即釘鉸聲之訛耳)比所破纔十分之一自是立為定額
(見魏泰東/軒筆録)
　按元不治虚破之罪而但立為定額可也然亦異乎
　劉晏矣　蘇軾尚書說晏江淮發運使時於揚州造
　船每隻載米一千石破錢一千貫而實費不及五百
　貫或譏其枉費晏曰大國不可以小道理凡所創制
　須謀經久船場執事者非一有餘剩衣食可以養活
　衆人則私用不窘而官物牢固由是船場人皆富贍
　五十餘年饋運不闕至咸通末有吴堯卿者始勘騐
　每船合用物料實數估給其值無復寛剰而船塲自
　此破壊饋運自此闕絶晏言大國不可以小道理良
　可信也(見奏/議)元定釘鞠額無乃類吳堯卿乎雖幸而
　不至敗事然其嚴明乃俗士所誇君子所鄙不可為
　後世法也
　　　張式
張式郎中初為南劒州将樂縣主簿有銀冶坐嵗課不
足繋者常數十百人式籍其人使富貧財力相兼課遂
有羡人無繋者(見王安石丞/相所撰墓誌)
　按式知銀冶嵗課所以不足葢縁冶户或有財而無
　力或有力而無財於是籍其人使富貧財力相兼則
　富者不患力乏貧者不患財窘課遂有羡理宜然也
　昔之繫者常數十百人今則人無繫者矣嚴明之政
　不當如是乎
　　　孫甫
孫甫待制為華州觀察推官時州倉粟惡吏當負錢數
百萬轉運使李紘以吏屬甫乃令取斗粟舂之可棄者
十纔一二又試之亦然吏遂得弛負錢數十萬而已紘
因薦之(見曾鞏舎人/所撰行状)
　按嚴明者非若世俗以苛為嚴以刻為明也持循事
　理照察物情之謂也以事理言之則倉粟雖惡不應
　盡可棄也以物情言之則負錢數百萬将何以償耶
　甫取斗粟舂之可棄者十纔一二但負錢十萬而已
　吏既得弛重負官亦獲保舊積是持循照察之效也
　可不謂之嚴明乎
　　　周沆(本傳鹽價/一事附)
周沆侍郎嘗為河東轉運使自慶厯以來河東行鐵錢
民多盗鑄吏以峻法繩之扺罪者日繁終不能禁沆乃
命高估鐡價盗鑄者無利不禁自息(見司馬光丞相/所撰神道碑)
　按沆知慶州時邉民多䦨出塞販青鹽沆請損官鹽
　之價犯者稍衰(見本/傳)夫或髙鐡估或損鹽價法異而
　意同皆治其本也治其末者雖繩以峻法而終不能
　禁徒為苛刻耳治其本者雖處以平法而姦盗自止
　豈非嚴明乎茍欲嚴行政理要惟明見事情然後政
　不苛暴事不刻核而獄訟省矣彼籍冶而課羡舂粟
　而負少者亦猶是也
　　　王罕
王罕大卿知潭州民有與其族人爭産者辨而復訴前
後十餘年罕一日悉召立庭下謂曰諸家皆里富人無
乃厭追逮之苦今無状子寒饑不能以自存况析産之
劵有不明以故久不决人能少資之令其逺去後復何
患乎皆泣聼罕命自言方對吏時雖欲求為此顧不可
得於是遷所訴者於旁州獄訟為之衰止(見王珪丞相/所撰墓誌)
　按嚴明之術在於察見物情裁處事體彼爭産者困
　於寒饑析産者苦於追逮理之曲直何足深校茍或
　可已無不聽命於是人少資之令其逺去則析産者
　所損不多而免追逮之苦爭産者所獲不少而脫寒
　饑之困州民獄訟亦為衰止豈非能察見而善裁處
　乎儻忿其辨訴加以峻罰則物情不無所傷而事體
　亦有所害稱為嚴明斯失之矣若君子則雖昭然深
　察毅然决行而從容中理無傷害也豈非嚴明之懿
　者乎
　　矜謹
　　　袁安
後漢袁安為河南尹政號嚴明然未曾以贓罪鞫人常
稱曰凡學仕者髙則望宰相下則希牧守錮人於聖世
尹所不忍為也聞者皆感激自勵在職十年京師肅然
(出後漢書本/傳舊集不載)
　按安之政號嚴明必不容姦矣其未嘗以贓罪鞫人
　葢疾夫案吏者務為深刻文致於贓也若彼贓状自
　露非我鞫而出之雖繩以法亦何憾焉
　　　司馬芝
魏司馬芝為大理正有盗官練寘厠中者吏疑女工遂
收付獄芝曰刑戮之失在於苛暴今先得贓物後訊其
辭若不勝楚掠或至誣服豈可折獄且簡而易從大人
之化也不失有罪庸世之治耳今宥所疑以隆易從之
化不亦可乎太祖從其議(舊出魏/志本傳)
　　　王坦之
晋王坦之襲封藍田縣侯時卒士韓悵逃亡歸首云失
牛故叛有司劾悵偷牛考掠服罪坦之以為悵束身自
歸而法外加罪懈怠失牛事或可恕加之木石理有自
誣宜附罪疑從輕之例遂以見原(出晉書王湛傳坦之/其曾孫也舊集不載)
　按訊盗練劾偷牛皆慮自誣而遂見宥合矜謹之義
　矣
　　　蕭子良(任昉彈/事附)
南齊竟陵王子良為㑹稽太守時山隂人孔平詣子良
訟嫂市米負錢不還子良歎曰昔高文通與寡嫂訟田
義異於此乃賜米錢以償之(出南史本傳/舊集不載)
　按梁御史中丞任昉彈中軍參軍劉整因兄寅苐二
　息師利(按原本作第一庻息/今據任昉本集改正)往整田上經十二日整
　便責寡嫂范米六斗哺食米未展送忽至户前攘拳
　大罵突進屋中屏風上取車帷凖米去亦引髙鳯事
　為彈文葢鳯隠者也太守連召恐不得免自言本巫
　家不應為吏又詐與寡嫂訟田遂不仕若整與平意
　實忘義固異於此然昉請免整收治其罪而子良但
　賜米錢以償之不治平罪何也責士之法不以責民
　是亦所以為矜謹也
　　　陸襄
梁陸襄為鄱陽内史時妖賊鮮于琮敗獲之後鄰郡豫
章安成等守宰案其黨與因求貨賄皆不得實或有善
人盡室罹禍唯襄郡境枉直無濫人歌之曰鮮于抄後
善惡分人無横死頼陸君(出南史陸慧曉傳襄/其從孫也舊集不載)
　按推窮賊黨者茍不矜謹必至枉濫彼使善人盡室
　罹禍與賊何異哉襄之用心獨異於彼宜其人歌之
　也
　　　宋世軌(蘇瓊/附)
北齊宋世軌為廷尉少卿洛州人聚結欲刼河橋吏捕
按之連諸元徒黨千七百人崔昻以為反數年不斷及
世軌為廷尉判其事為刼唯殺魁首餘從坐悉捨焉(出/北)
(史宋隠傳世軌其/族孫也舊集不載)
　按蘇瓊為三公郎中時頻有告謀反付瓊推檢事多
　申雪崔昻為尚書謂瓊曰若欲立功名當更思餘理
　乃數雪反逆身命何輕耶瓊正色曰但雪寃枉不放
　反逆昻大慙夫崔昻亦善折獄其意如此乃寒伯寄
　所謂考囚者咸共言妖惡大故臣子所宜同疾今出
　之不如入之可無後責是以考一連十考十連百者
　也且昻於此獄數年不斷豈非求反状未得乎世軌
　判為刼事理所當然斯可以無慙於瓊矣是皆矜謹
　之君子也
　　　郎茂(陸襄/附)
隋郎茂初授衛州司録有能名㝷除衛國令(隋諸王置/國官有令)
(一人至煬帝時/改國令為家令)有部人張元預與從父弟思蘭不睦丞
尉請加嚴法茂曰元預兄弟本相憎嫉又坐得罪彌益
其忿非化人之意也乃遣縣中耆舊更往敦諭道路不
絶元預等各生感悔詣縣頓首請罪茂曉之以義遂相
親睦稱為友悌(出北史郎基傳茂/其子也舊集不載)
　按梁陸襄為鄱陽内史有彭李二家先因忿爭遂相
　誣告襄引入内室不加責誚但和言觧諭之二人感
　恩深自咎悔乃為設酒食令其盡歡酒罷同載而還
　因相親厚(出南史本傳/舊集亦不載)夫異姓之䟽也誣告之怨也
　猶可和解使相親厚况親族之不睦者乎彼猶未容
　責誚此可遽加嚴法乎矜謹之士宜鍳於兹故並著
　焉
　　　張詠(王質/附)
張詠尚書再知益州民有負販者翁役其婦婦違之翁
怒剪其髪曰我作婢使汝其子自外歸作閙所由具事
領過或謂其子曰翁剪婦髪何罪子若執父汝罪不輕
至廳下詠詰之翁云婦自剪髮泥某子亦云妻自剪髮
泥翁詠察其誑即於解状後判云雖然子為父隠其奈
執辭不定既不可窮詰於尊長又不可抑斷於卑㓜仰
責新婦状今後再不侍養别具状領過並放詠謂掾屬
曰五服之内卑㓜條至重親民之官所宜盡心(見李畋/虞部所)
(撰忠定/公語録)
　按王質待制知荆南有媪訴其婦薄於養婦言舅亡
　姑嫁既窮而歸且奉事無不謹質曰姑雖不良獨不
　顧夫耶因取家人衣以衣媪又給以廩粟使歸養之
　皆感泣而去(見本/傳)此其翁姑理皆不直然家人之義
　當責卑幼但不可遽繩以法耳是故恕其罪而責之
　養也
　　　薛奎(仇覽韋景/駿二事附)
薛奎參政知益州有婦人訟其子不孝詰之乃曰貧無
以養奎因出俸錢與為資業而遣之(見本/傳)
　按後漢仇覽為蒲亭長有陳元者獨與母居而母訟
　元不孝覽驚曰吾近過元舍廬落整頓耕耘以時此
　非惡人當是教化未及耳母守寡養孤苦身投老奈
　何肆忿一朝欲致子以不義乎母感悟涕泣而去覽
　乃親到元家與其母子飲因為陳人倫孝行譬以禍
　福之言元卒成孝子(見後漢/書本傳)唐韋景駿為貴鄉令有
　母子相訟者景駿曰令少不天常自痛爾幸有親而
　忘孝耶教之不孚令之罪也因嗚咽流涕付授孝經
　使習大義於是母子感悟請自新遂為孝子(見唐書/本傳)
　此皆與奎出俸錢為資業之意同矣茍繩以法子罪
　不輕令律所謂可從而違堪供而闕者是也得不謂
　之矜謹乎
　　　任布
任布副樞知越州民有被酒罵其祖者祖既訴之已而
大悔哭於庭曰老無子頼孫以為命布特貸出之且上
書自劾朝廷亦不之問(見本/傳)
　按孫罵祖法當死特貸出之理宜自劾此乃矜其失
　教而謹於用刑者也
　　　蘇渙
蘇渙郎中知鄢陵縣時嵗荒盗起有兄殺弟而取其衣
者弟偶不死與父偕往訴之渙閔其窮而為姦問之曰
汝殺而弟知其不死而捨之者何兄諭其意曰適有見
者不敢再也由是得不死父子皆感泣及渙罷去負任
從之數千里(見蘇轍門下/所撰墓表)
　按古之聽獄者求所以生之不得其所以生之者乃
　刑殺焉孫罵祖有可生之理以其被酒且祖自悔也
　兄殺弟有可生之理以其苦饑且弟不死也布之貸
　出其孫渙之慮問其兄皆得其所以生之者也可無
　愧於古人矣
　　　李士衡(高化/附)
李士衡觀察初釋褐為京兆鄠縣主簿府知其才俾權
獄掾咸陽縣有民殺人具獄以送府父子五人其為從
者皆服加功之罪士衡告於尹曰彼殺人者止一人耳
餘四人掩其骸可坐以加功寘之重辟乎尹喜從其議
曰四人者非子之明則寃於地下矣(見范仲淹參政/所撰神道碑)
　按以掩骸為加功是深文也罪不應死而文致之何
　其忍哉嘗聞用法殺人無異用刅殺人深文之罪縱
　或幸免鬼得而誅之也髙化太尉雖起行伍頗知民
　事晩守相州部有大獄皆當論死化疑之命移他獄
　訊䝉活者三人殆亦以掩骸為加功之類歟此矜謹
　者所宜盡心也
　　王博文
王博文副樞知宻州時負海有濤落鹽場嵗歉民多盗
鬻吏捕逐之輙起捍鬭皆坐法當死博文上言請權弛
鹽禁俟嵗豐如舊從之(見本/傳)
　按周禮荒政十有二其曰緩刑曰舍禁曰去幾者博
　文所請義與合焉茍非通逹古今豈能矜謹如是耶
　　　王質
王質待制嘗通判蘇州以病在告知州黄宗旦來省問
因言獄有盗鑄錢者百餘人吾隂以術鈎得之質曰弋
不射宿惡隂中於物也今殺數人而徒流者又數十人
公隂中之也宗旦瞿然為貸其死罪而餘悉輕出之(見/本)
(傳/)
　　　陳執方(李士/衡附)
陳執方大卿通判江州時民饑有刈人之禾而傷其主
法當死者執方以為古之荒政所以恤人者盡矣然尚
緩刑况於今哉即奏貸其死(見王安石丞/相所撰墓誌)
　按李士衡觀察權知天雄軍民有盗𤓰傷主者法當
　死士衡以嵗饑奏貸之自是著為例執方之奏盖用
　此例也(見本/傳)
　　　陳巽
陳巽賔客初為常州團練推官盗有棄財走者巽以為
不應死通判不肯用其言巽力爭而讞之盗卒得不死
(見曾鞏舍人/所撰神道碑)
　按盗非傷主計贓為罪棄財走者豈復應死通判不
　肯用其言必持深刻之說故失矜謹之義也
　　　胡向
胡向少卿為袁州司理參軍時有盗七人皆當死向疑
其有寃乃留訊之則二人者果不同謀始受其傭而中
道被脅以行卒得免死(見吕大防丞/相所撰墓誌)
　按捕獲盗者七人乃合格故以被脅為同謀葢希賞
　爾斯不仁哉宜其留訊而卒免之也
　　　張奎(王濟/附)
張奎宻學初為常州推官轉運使舉監衢州酒稅婺州
有滯囚法當死獄成三問輙不服命奎覆案一視牘而
辨之得不死人皆服
　按奎一視牘而辨之者謂辨其情理也人有迹状重
　而本情輕者昔既酌情而立法今當原情以定罪安
　得不辨情理而抵之死耶此其精明固能服人至於
　審謹尤可傳世王濟郎中為澶州司理掾時州獄有
　重囚臨刑稱寃濟覆按之亦得不死與此類矣豈非
　哀矜折獄而然歟(二事並/見本傳)
　　　李允元(袁安/附)
李允元給事通判寧州時州卒謀亂事發連逮者衆允
元極意辨析止坐首惡數人誅之(見本/傳)
　按後漢袁安舉能理劇拜楚郡太守時楚王英謀為
　逆事下郡考覈辭所連及繫者數千人顯宗怒甚吏
　案之急廹痛自誣死者甚衆安到郡不入府先往按
　獄理其無明驗者條上出之府丞掾吏皆叩頭爭以
　為阿附反虜法與同罪不可安曰如有不合太守自
　當坐之不以相及也遂分别具奏帝感悟即報許得
　出者四百餘家允元殆有袁安之心歟事在州郡辨
　析固易然其矜謹亦可嘉也
　　　李應言(榮諲吳育/二事附)
李應言諫議為侍御史時鄆州民傳妖法者其黨與凡
百餘人捕者欲邀功賞而誣以不軌命應言往按其事
止誅首謀數人餘悉全活之
　按榮諲大監為開封府判官時太康縣捕民數十人
　事浮屠法相聚祈禳名白衣㑹知府賈黯疑其有妖
　請殺為首者餘悉流之諲以為本無妖黯具奏并諲
　議奏之朝廷以諲議為是乃流其首餘皆杖之葢鄆
　州之民傳妖法無不軌事太康之民浮屠法本無妖
　故重輕之差如此若非矜謹則或以為不軌而盡誅
　其黨或以為有妖而特殺其首不無枉濫矣吴育
　參政知蔡州時京師讙言有妖人數千在州界詔遣
　中使名捕者十人至則請以廵檢兵趨確山索之育
　謂曰使者欲得妖人還報耶請留勿往此鄉民依浮
　屠法相聚耳可走一介召之立至今以兵往人心驚
　疑奈何中使以為然召之果至械送闕下皆以無罪
　得釋而告者遂伏辜此又矜謹之大者也夫太康所
　捕有罪而蔡州所送無罪何也事浮屠法相聚祈禳
　名白衣㑹法所禁也依浮屠法相聚無祈禳事非白
　衣㑹法所不禁也茍非矜謹之至豈能不濫如此哉
　(三事並/見本傳)
　　　王琪
王琪侍郎知復州民有毆佃客死者吏将論如法忽夢
有人持牒叩庭下曰某事未可遽以死論也琪疑之因
留獄未决有司曰無足疑者琪曰第留之後十餘日果
有新制下凡主人毆佃客死聽以减死論吏民莫不神
服(見王珪丞相/所撰墓誌)
　按此非思慮所及葢平時矜謹故感於夢寐記曰至
　誠之道可以前知其此之謂歟
　　　王延禧
王延禧朝議初為岳州沅江令嵗饑盗起親獲十餘人
贓皆應死法得遷官延禧歎曰是皆良民窮而為盗令
既無以業之又利其死以為己功亦何忍哉諭被盗者
悉裁其贓盗得不死延禧王黄州孫也(見曾肇内翰/所撰墓誌)
　按周禮荒政曰除盗賊謂饑饉盗賊多不可以不除
　也延禧親獲十餘人葢以此耳邀功希賞非其本心
　故諭被盗者悉裁其贓使得不死夫捕盗之官利盗
　之死譬猶矢人惟恐不傷人其術使之然也雖遷一
　官而殺數人榮不足言愧何可勝君子豈忍為是哉
　若殘民害物罪不可赦非窮而為盗計贓抵死者則
　其獲賊受賞義在懲勸君子可以無憾也延禧所捕
　實與此異故竊歎云爾折獄龜鑑終於矜謹惻隠之
　心人皆有之為物所遷斯失之矣故有利人之死為
　己之功者或文致於大辟或誣入於極典寧復能存
　不忍之心以貸應死之命乎故著此事矜謹篇末庶
　幾覽者有所警焉
　
　折獄龜鑑卷八
　觀易之象雷電皆至豐而曰君子以折獄致刑山下
　有火賁而曰君子以明庻政無敢折獄葢獄者民之
　命折獄者貴乎明而尤不敢輕用其明龜鑑有書所
　以推廣其明而示人以謹重之意也宜春郡齊舊有
　折獄龜鑑嵗乆字畫澷漶覽者病之余叨守既數月
　獄訟簡清公暇出篋中所藏一編參訂遴匠重刋俾
　覽者充拓聞見如龜决疑如鑑燭物是亦惟良折獄
　之一助云景定辛酉四月上澣天台趙時槖謹書
