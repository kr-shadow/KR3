#+TITLE: 菽園雜記-明-陸容
#+DATE: 2018-05-12 10:18:55
#+SOURCE: github.com/kanripo/KR3l0086 master ee417aba                
欽定四庫全書　　　　子部十二
　菽園雜記　　　　　　　小說家𩔖一(雜事之屬/)
　　提要
　　　　(臣/)等謹案菽園雜記十五卷明陸容撰容字
　　　　文量號式齋太倉州人成化丙戌進士官至
　　　　浙江右㕘政事迹具明史文苑傳史稱容與
　　　　張泰陸釴齊名時號婁東三鳯其詩才不及
　　　　泰釴而博學過之是編乃其劄録之文於明
　　　　代朝野故實叙述頗詳多可與史相考證旁
　　　　及談諧雜事皆並列簡編葢自唐宋以來説
　　　　部之體如是也中間頗有考辨如元王栢作
　　　　二南相配圖棄甘棠何彼穠矣野有死麕三
　　　　篇於經義極為乖剌而容獨歎為卓識又文
　　　　廟别作寢殿祀啓聖公而配以四配之父其
　　　　議發于熊禾而容謂叔梁紇為主出於無謂
　　　　孟孫激非聖賢之徒不當從祀尤昧於崇功
　　　　報本之義皆不足為據然核其大致可採者
　　　　較多王鏊嘗謂其門人曰本朝紀事之書當
　　　　以陸文量為第一即指此書也雖無雙之譽
　　　　奬借過深要其所以取之者必有在矣乾隆
　　　　四十六年十一月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書
　菽園雜記卷一
　　　　　　　　　　　　　明　陸容　撰
朝廷每端午節賜朝官喫糕糭於午門外酒數行而出
　文職大臣仍從駕幸後苑觀武臣射栁事畢皆出上
　迎母后幸内沼看划龍船砲聲不絶盖宣徳以來故
　事也丙戌嵗礟聲無聞人疑之後聞供奉者云是日
　内官奏放礟上止之云酸子聞之便有許多議論也
　上之顧恤人言如此可以仰見聖徳矣
奉天門常朝御座後内官持一小扇金黄絹以裹之嘗
　聞一老將軍云非扇也其名卓影辟邪永樂間外國
　所進但聞其名不知為何物也
嘗聞尚衣縫人云上近體衣俱松江三梭布所製本朝
　家法如此太廟紅紵絲拜裀立脚處乃紅布其品節
　又如此今富貴家挑逹子弟乃有以紵絲綾段為袴
　者暴殄過分甚矣
近見洪武四年御試録總提調中書省官二人讀卷官
　祭酒博士給事中修撰各一人監試官御史二人掌
　卷受卷彌封官各主事一人對讀官司丞編修二人
　捜檢懐挾監門巡綽所鎮撫各一人禮部提調官尚
　書二人次御試䇿題又次恩榮次第云洪武四年二
　月十九日廷試二十日午門外唱名張掛黄榜奉天
　殿欽聴宣諭同日除受職名于奉天門謝恩二十二
　日錫宴于中書省二十三日國子學謁先聖行釋菜
　禮第一甲三名賜進士及第第一名授員外郎第二
　名第三名授主事第二甲一十七名賜進士出身俱
　授主事第三甲一百名賜同進士出身俱授縣丞姓
　名下籍狀與今式同國初制度簡畧如此今進士登
　科録首録禮部官奏殿試日期合請讀卷及執事官
　員數進士出身等第聖㫖俞允謂之玉音次録讀卷
　提調監試受卷彌封掌卷巡綽印卷供給各官職名
　又次録三月一日諸貢士赴内府殿試上御奉天殿
　親試䇿問三日早文武百官朝服錦衣衛設鹵簿于
　丹陛丹墀内上御奉天殿鴻臚寺官傳制唱名禮部
　官捧黄榜鼓樂導出長安左門外張掛畢順天府官
　用傘盖儀従送狀元歸第四日賜宴于禮部宴畢赴
　鴻臚寺習儀五日賜状元朝服冠帶及進士寶鈔六
　日狀元率諸進士上表謝恩七日狀元諸進士詣先
　師孔子廟行釋菜禮禮部奏請命工部於國子監立
　石題名朝廷或有事則殿試移它日謂之恩榮次第
　又次録進士甲第第一甲三人賜進士及第第二甲
　若干人賜進士出身第三甲若干人賜同進士出身
　每人名下各具家狀最後録第一甲三人所對䇿其
　家狀式姓名下云貫某府某州某縣某籍某生治某
　經字某行幾年幾嵗某月某日生曾祖某祖某父某
　母某氏祖父母父母俱存曰重慶下父母俱存曰具
　慶下父存母故曰嚴侍下父故母存曰慈侍下父母
　俱故永感下兄某弟某娶某氏某處鄉試第幾名會
　試第幾名
予奉命犒師寕夏内府乙字庫闗領軍士冬衣見内官
　手持數珠一串色𩔖象骨而紅潤過之問其所製云
　太宗皇帝白溝河大戰陣亾軍士積骸徧野上念之
　命収其頭骨規成數珠分賜内官念佛兾其輪迴又
　有腦骨深大者則以盛淨水供佛名天靈盌皆胡僧
　之教也
予使跡所及歴趙秦伊周四王府朝見日皆有宴惟秦
　王親宴于承運門品饌豐盛餘皆長史陪宴賓舘成
　禮而已聞秦王之母太妃陳氏賢而且嚴每朝使至
　必令王出宴云非惟見爾敬重朝廷好言好事亦得
　見聞若在宫中不過與婦人相接而已實有何益酒
　殽已具必令人舁入觀之如不佳典膳厨役皆受撻
　辱王之所以無失禮賔客者由太妃之賢也
各鎮戍鎮守内官競以所在土物進奉謂之孝順陜西
　有木實名榅桲肉色似桃而上下平正如柿其氣甚
　香其味酸澀以蜜制之嵗為進貢然終非佳味也太
　監王敏鎮守陜西時始奏罷之省費頗多敏本漢府
　軍餘善蹋鞠宣府愛而閹之常熟知縣郭南上虞人
　虞山出軟栗民有獻南者南亟命種者悉㧞去云異
　日必有以此殃害常熟之民者其為民逺慮如此因
　𩔖記之
環慶之墟有鹽也産鹽皆方塊如骰子色瑩然明徹盖
　即所謂水晶鹽也池底又有鹽根如石土人取之規
　為盤盂凡煮肉貯其中抄勻皆有鹹味用之年乆則
　日漸銷薄甘肅靈夏之地又有青黄紅鹽三種皆生
　池中
陜西布政司本唐宰相府前堂屏扆後有方石池中刻
　波浪紋云是宰相氷果之噐後堂􁑴下有一石池中
　地稍髙四周有走水渠云是宰相用以割羊又有釘
　官石石理中㫁釘歴歴可見云唐舉子以此自占凡
　釘入者終身利達不入者不利往往有驗云
焚書秪是要人愚人未愚時國已墟惟有一人愚不得
　又從黄石授兵書此焚書抗詩不知何人所作家君
　常誦之坑在驪山下即坑儒谷是也
正綂己巳車駕蒙塵敵勢甚熾羣情騷然太監金英集
　廷臣議其事衆囁嚅乆之翰林徐珵元玉謂宜南遷
　英甚不以為然適兵部尚書于謙奏欲斬倡南遷之
　議者衆心遂决景皇帝既即位意欲易儲一日語英
　曰七月初二日東宫生日也英叩頭云東宫生日是
　十一月初二日上為之黙然葢上所言者謂懷獻英
　所言者謂今上也意與獻陵之對正相似珵後改名
　有貞
陜西環縣界有唐時木波合道等城遺址志書以為范
　文正公守環時所築嘗考之唐德宗興元十三年二
　月集方渠合道木波三城邠寜節度使楊朝晟之力
　也文正公或因其舊址而修築之故云
温泉在臨潼縣驪山北麓即唐之華清宫故址山上有
　玉女祠乃其發源處唐時毎嵗臨幸宫殿壮麗今惟
　此池存焉上覆屋數楹四周甃以甓石其水寒煖適
　調清徹可鑑絲髪湯泉若句容宣府遵化等處亦有
　之其佳勝宜莫如此然以官府掌之非貴宦無由得
　浴其外别引泉為男女混堂二處則居民共之
居庸關外抵宣府驛逓官皆百户為之陜西環縣以北
　抵寜夏亦然葢其地無府州縣故也然居庸以北水
　甘美榖菜皆多環縣之北皆鹻地其水味苦飲之或
　至泄利驛官於冬月取雪實窖中化水以供上官尋
　常使客罕能得也
吾蘓陳僖敏公鎰為都御史廵撫陜西時用法寛平臨
　事簡易數年間雨暘時若年榖屡登民信愛之以其
　美髯鬛呼為鬍子爺爺嘗以議事還朝民訛傳得代
　遮道借留者數千人公諭以當復來始稍稍散去及
　其復來焚香迎候亦然民父母及身有疾者發願為
　公舁轎則不事醫藥祈禱輙愈一出行臺人爭舁之
　雖禁之不息也及公去有畫像事之者其得民如此
　代公者欲懲其弊而濟之以猛識者亦以為宜然民
　雖陽畏而隂實怒之且旱潦相仍邉事日作非復昔
　時之氣象矣故善論公者以為非但其德有以惠乎
　民而其福之庇乎民者亦博矣
陜西都指揮司整幼嘗結數惡少為義弟兄一人受挫
　則共力復仇整嘗擊殺一人於都市歌樓主家執之
　不力𬒳脱去乃執其與劉某於官䆒整所在劉曰我
　實殺之非整也衆証為整劉自認益堅法司不能奪
　乃論死後得末减發充遼東三萬衛軍整德之毎嵗
　供其軍貲時整有老母故劉誣代之古之俠士不能
　過也
太監牛玉之敗南京六科給事中王徽等因上疏言宦
　官干政專權置立私宅等事皆祖宗時所無請一切
　禁革之其言讜直切中時弊徽等各調任逺州判官
　天下之士莫不慕其風采徽字尚文南京人丙戍嵗
　予犒師寜夏過寜州聞判官李某數中人問及此事
　李云始謀於王淵志黙志黙恐同寮有進止者乃焚
　香吿天以為盟奏本則各草一通俱送尚文以備采
　取若為首則六科以次列名不容退避盖舊䂓也志
　黙紹興山隂人謫四川茂州判官予以此舉徽擅其
　名而淵之力居多故表著之
陜西城中舊無水道井亦不多居民日汲水西門外㕘
　政余公子俊知西安府時以為關中險要之地使城
　閉數日民何以生始鑿渠城中引㶚滻水從東入西
　出環甃其下以通水其上仍為平地迤邐作井口使
　民得以就汲此永世之利也
西嶽華山西鎮呉山皆在陜西境内載在祀典而西安
　又有五嶽廟陳僖敏廵撫時既不能毁而又奏請重
　修之失禮甚矣况勞民傷財在所得已此不學之過
　也
水東日記云世稱警悟有局幹人曰乖覺于兵部奏内
　常用之然未見所出乃引韓退之羅隐乖角字以為
　與今乖覺意正相反盖奏詞移文間用方言時語不
　必一一有出也今之所謂乖即古之所謂黠黠豈美
　德哉韻書訓乖云戾也背也離也凡乖者必與人背
　離如與人相約諫君劾姦死難稍計利害則避而違
　之以自全反謂不違者為癡此正所謂乖角耳
正綂丙辰状元周旋温州永嘉人聞閣老預定第一甲
　三人候讀卷時問同在内諸公云周旋儀貌如何或
　以豐美對閣老喜及𫝊臚不𩔖所聞盖豐美者嚴州
　周瑄聼之不真而誤對耳天順庚辰曹欽反連捕其
　黨馮益損之甚急一星士馮益謙之就逮亦棄市盖
　二人皆寜波人且同名故有此誤人之禍福固非偶
　然然亦有如此者所謂命也
慶陽西北行二百五十里為環縣縣之城北枕山麓周
　圍三里許編民餘四百户而城居者僅數十家戍兵
　僦屋閭巷不能容至假學宫居之其土沙瘠其水味
　苦乍飲之病脾泄出趙大夫溝者味甘然去城十餘
　里嵗祀先師則取醸酒不可以給日用也驛廩稍供
　稻米盖買諸慶陽粟一斗得稻米一升薪木則買諸
　開城開城亦小邑去環八十里地有美薪其愈環可
　知矣其古蹟則靈武臺在焉唐肅宗以太子即位其
　處城之南有唐時木波合道等城遺址尚存居數日
　校官率舉業弟子五六人執經請益咸謹朴使之析
　義理皆頗能之與談古今及它文事𩔖莫能知嘗與
　索韻書徧城中不可得盖其地僻陋無賢師友校官
　來師者各以所通經授弟子或不乆去則貿貿焉無
　能成其終者無惑乎人才之難也
廵撫陜西都憲嘉禾項公忠令慶陽邠寜州縣督民種
　樹道傍民頗怨之廵撫延綏都憲廣東盧公祥有詩
　嘲之其終篇云可惜路旁如許地只栽榆栁不栽桑
　項公和韻云老我豈無衣食計安知此地不宜桑二
　詩今在慶陽公館壁間邠寜慶陽皆古豳地七月之
　詩言蠶桑之亊備矣要之盧公之言得之
荘浪㕘將趙妥兒土人也嘗馬蹶視土中有物得一刀
　甚異每地方將有事則自出其鞘者寸餘鞘當刀口
　處常自割壊識者云此靈物也宜時以羊血塗其口
　妥兒頼其靈每察見出鞘則預為之備以是守邉有
　年則無敗事太監劉馬兒還朝日求此刀不與以是
　掩其功不得陞
民間俗諱各處有之而呉中為甚如舟行諱住諱翻以
　箸為快兒幡布為抺布諱離散以棃為圓果傘為竪
　笠諱狼籍以榔搥為興哥諱惱躁以謝竈為謝歡喜
　此皆俚俗可笑處今士大夫亦有犯俗稱快兒者
洪武中朝廷訪求通曉歴數數往知來試無不驗者必
　封侯食禄千五百石山東監生周敬心奏言國祚長
　短在德厚薄非歴數之可定三代有道之長固所定
　論三代而下深仁厚德者漢唐宋而已如漢高之寛
　仁繼以文景之恭儉昭宣之賢明光武之中興章帝
　之長者唐太宗之力行仁義宋太祖之誠心愛民是
　以有道之長國祚最短者莫如秦其次如隋又其次
　如五代始皇之酷虐煬帝之苛暴五代之窮兇是皆
　人事所致豈在歴數欽惟聖上應天眷命混一區宇
　救亂誅暴其功大矣然神武過於漢高而寛仁不及
　賢明過於太宗而忠厚不及是以御宇以來政教未
　敷四方未治伏乞效漢高之寛仁同太宗之誠慤法
　三代之税歛則帝王之祚可𫝊萬世又何必問諸小
　技之人邪又言陛下連年逺征臣民萬口一辭皆知
　為耻不得傳國寳欲取之耳臣聞傳國寳出自戰國
　楚平王時以卞和所得之玉琢之秦始皇秘之名曰
　御璽自是以來歴代珍之遂有是名易曰聖人之大
　寳曰位何以守位曰仁是知仁乃人君之寳玉璽非
　寳也且戰國之君趙先得寳而國不守五代之君皆
　得寳皆不旋踵而亡盖徒知玉璽之為寳而不知仁
　義之為大寳故也天下治安享國之乆者莫如三代
　三代之時未有玉璽是知有天下者在仁義而不在
　此璽亦明矣今為取寳使兵革數動軍民困苦是忽
　真正之大寳而易無用之小寳也聖人智出天下明
　照萬物何乃輕此而重彼愛彼而不愛此邪又言方
　今力役繁難户口雖多而民勞者衆賦歛過厚田粮
　雖實而民窮者衆教化博矣而民不説所謂徒善也
　法度嚴矣而民不服所謂徒法也昔者汲黯言於漢
　武帝曰陛下内多慾而外施仁義奈何欲效唐虞之
　治乎方今國則願富兵則願强城池則願高深宫室
　則願華麗土地則願廣人民則願衆於是多取軍士
　廣積錢財征伐之舉無虚日土木之功無已時如之
　何其可治也又言洪武四年欽録天下官吏十三年
　連坐胡黨十九年起天下積年民害二十三年大殺
　京民此妄立罪名不分臧否一㮣殺之豈無忠臣烈
　士善人君子誤入名項之中於兹見陛下之德薄而
　殺戮之機深矣夫自古不嗜殺人者能一天下而殺
　之多者後嗣不昌秦隋元魏之君好殺不已其後至
　於滅絶種𩔖漢時誤殺一孝婦致東海枯旱三年方
　今水旱連年未臻大稔未必不由殺戮無辜感傷和
　氣之所致也又言明主之制賞不僣刑不濫今刑既
　濫矣復賞賜無節天下老人非功非徳人賜鈔五定
　出征軍官位高而禄厚平㓂御侮亦其職分當然今
　乃賞賜無極夫厚歛重科窮民困苦而濫賜無功之
　人甚無謂也宜節無功之賞以寛窮民之賦則天下
　幸甚萬姓幸甚其餘若通鈔法罷充軍等事皆切時
　弊約三千餘言節其要録之敬心不知為山東某州
　縣人後仕某官問之山東仕於朝者皆莫之知已無
　官守言責而能直言如此何其壮哉不可冺也
孟子云傅説舉於版築之間屈原云説操築於傅巖兮
　武丁用而不疑二書築字猶周詩築室百堵之築蔡
　氏註説築傅巖之野云築居也今言所居猶謂之卜
　築葢以版築胥靡之事説賢者不宜有此為賢者諱
　故云然爾然孟屈去殷周未逺必有所傳况耕稼陶
　漁不足以病舜釣弋獵較不足以累孔窮而操築亦
　何足以為説諱乎
古人於圖畫書籍皆有印記云某人圖書今人遂以其
　印呼為圖書正猶碑記碑銘本謂刻記銘於碑也今
　遂以碑為文章之名莫之正矣
前軰詩文稿不愜意者多不存獨於墓誌表碣之𩔖皆
　存之者葢有意焉景泰甲戍進士薊州錢源其先崑
　山人嘗以公差過崑訪求其祖墓父老無能知者居
　數日沈通理檢家蔵前人墓誌得洪武七年邑人盧
　熊所為錢瑞妻章氏墓誌始知其祖墓在今儒學之
　後而封表之於是知𦵏埋之不可無誌而誌𦵏者世
　系墓地尤不可以不詳也士大夫得親戚故舊墓文
　必收蔵之而不使之廢棄亦厚德之一端也源本沙
　頭郁氏子郁與錢世連姻錢無子郁以一子為其後
　後戍薊州郁今為醫官錢氏則已絶矣
呉中鄉村唱山歌大率多道男女情致而已惟一歌云
　南山脚下一缸油姊妹兩箇合梳頭大箇梳做盤龍
　髻小箇梳做揚籃頭不知何意朱廷評樹之嘗以問
　予予思之翼日報云此歌得非言人之所業本同厥
　初惟其心之趣向稍異則其成就遂有大不同者作
　如是觀可乎樹之云君之頴悟過我矣作如是觀此
　山歌第一曲也
　
　
　
　
　
　
　
　
　菽園雜記卷一
欽定四庫全書
　菽園雜記卷二
　　　　　　　　　　　　　明　陸容　撰
天順初有歐御史者考𨕖學校士去留多不公富室子
　弟懼黜者或以賄免吾崑鄭進士文康篤論士也嘗
　送一𬒳黜生詩篇末云王嬙本是傾城色愛惜黄金
　自悞身事可知矣時有𬒳黜者相率鳴訴於廵撫曹
　州李公秉公不為理未幾李得代順德崔公恭繼之
　諸生復往訴公一一親試之取其可者檄送入學不
　數年去而成名者甚衆皆崔公之力也二公一以鎮
　静為務一以伸理為心似皆有見若其孰為得失必
　有能辨之者
天順三年南直𨽻清理軍伍御史郭觀持法頗刻崑山
　縣有一人誣首者至連坐二十四人充軍予家時為
　里正亦在遣中將欲伸寃於廵撫公聞太倉查用純
　閑習吏學與謀之查云廵撫與御史各領勑書行事
　訴之無益又謀之崑城高以平氏高云訴之可也或
　以查語質之高云此非有識之言也在京刑部都察
　院獄情必大理寺評允無礙才敢决㫁御史在外行
　事旁若無人刑獄茍有寃抑伸理平反非廵撫而誰
　訴之有益於是往訴都憲崔公果為平反之二十四
　人皆復為民諺云事要好問三老信然
天順癸未㑹試寓京邸嘗戯為魁星圖題其上云天門
　之下有鬼踢斗癸未之魁筆錠入手貼於座壁亡何
　失去時陸鼎儀寓友人温秉中家出以為翫予為之
　惘然問所從來云昨日倚門一兒持此示我以果易
　之予黙以為吾二人得失之兆矣未幾鼎儀中第一
　名予下第
本朝開科取士京畿與各布政司鄉試在子卯午酉年
　秋八月禮部㑹試在辰丑未戍年春二月葢定規也
　洪武癸未太宗渡江天順癸未貢院火皆以其年八
　月㑹試明年三月殿試於是二次有甲申科貢院火
　時舉人死者九十餘人好事者為詩云囬禄如何也
　忌才春風散作禮闈災碧桃難向天邉種丹桂翻從
　火裏開豪氣滿塲争吐㷔壮心一夜盡成灰曲江勝
　事今何在白骨稜稜漫作堆至今誦之令人傷感或
　云蘓州奚昌元啓作
正統間工部侍郎王某出入太監王振之門某貌美而
　無鬚善伺候振顔色振甚眷之一日問某曰王侍郎
　爾何無鬚某對云公無鬚兒子豈敢有鬚人𫝊以為
　笑
新舉人朝見著青衫不著襴衫者聞始於宣宗有命欲
　其異於嵗貢生耳及其下第送國子監仍著襴衫盖
　國學自有成規也
夲朝政體度越前代者甚多其大者數事如前代公主
　寡再為擇婿今無之前代中官𬒳寵與朝臣竝任有
　以功封公侯者今中官有寵者賜𫀆帶有軍功者増
　其禄食而已前代京尹刺史皆有生殺之權今雖王
　公不敢擅殺人前代重臣得自辟任下寮今大臣有
　專擅𨕖官之律前代文廟聖賢皆用塑像本朝初建
　國學革去塑像皆用木主前代嶽鎮海瀆皆有崇名
　美號今止以山水夲名稱其神郡縣城隍及歴代忠
　臣烈士後世溢美之稱俱令革去前代文武官皆得
　用官妓今挾妓宿娼有禁甚至罷職不叙
陳元孚先生讀書法生則慢讀吟語句熟則疾讀貪遍
　數攀聫以續其㫁喝怒以正其誤未熟切忌背誦既
　倦不如少住如此力少功多乃是讀書要務
薛主事機河東人言其鄉人有患耳鳴者時或作癢以
　物探之出蟲蜕輕白如鵞翎管中膜一日與其侣竝
　耕忽雷雨交作語其侣曰今日耳鳴特甚何也言未
　既震雷一聲二人皆踣於地其一復甦其一腦裂而
　死即耳鳴者乃知龍蟄其耳至是化去也戴主事春
　松江人言其鄉有衞生者手大指甲中見一紅觔時
　或曲直或蜿蜿而動或恐之曰此必承兩濯手龍集
　指甲也衞因號其指曰赤龍甲一日與客泛湖酒半
　雷電繞船水波震蕩衞戲語坐客曰吾家赤龍得無
　欲去邪乃出手船忩外龍果裂指而去此正與青州
　婦人青觔癢則龍出事相𩔖𫝊云神龍或飛或潜能
　大能小其變化不測信矣哉
舊習舉業時嘗作詩説質疑一册近已焚去存其有關
　大義者一二云
　羔裘三章朱氏云舎命不渝則必不徼幸以茍得而
　於守身之道得矣邦之司直則必不阿諛以求容而
　於事君之道得矣既能順命以持身又能忠直以事
　上此其所以為邦之美士也如此説未為不可但詳
　味語意重在首章邦之司直邦之彦兮者賛美之辭
　耳
　彤弓三章輔氏云大抵此詩云云疑此説非是盖載
　與櫜是蔵之之事喜與好是貺之之心右與醻是饗
　之之節耳當重在首章
　六月有嚴有翼謝氏云為將必嚴云云軍事不整疑
　此説非是嚴敬二字相因豈可分屬將帥
　甫田二章朱氏曰齊明犧羊禮之盛也云云祈年之
　祭言之疑此説非是此章上下五句各以韻相叶而
　互見其義耳非必報成之祭無樂以逹和祈年之祭
　無禮以備物也
　思文無此疆爾界朱氏疏義以此句專指來牟言疑
　非作詩者夲意此句文意正如魯頌之無小無大書
　之無偏無黨皆是形容下文耳
　臣工王釐爾成來咨來茹先儒説此二句太支離愈
　致窒礙惟劉湏溪未有所言一句得之
　𤣥鳥三頌多宗廟樂歌與風雅不同故其分節以音
　韻而不以義理如天命𤣥鳥至正域彼四方以商茫
　湯方韻為一節若義理則在方命厥后奄有九有處
　㫁分屬商之先后一叚者以音韻之協也商之先后
　受命不殆正應上文天命帝命今讀詩者多不觧此
移文中字有日用而不知所自及因襲誤用而未能正
　者姑舉一二如查字音義與槎同水中浮木也今云
　查理查勘有稽考之義弔本傷也愍也今云弔卷弔
　問有索取之義票與慓同夲訓急疾今以為票帖綽
　夲訓寛緩今以為廵綽盔夲盂也今以名鉄胄鐲夲
　鉦也今以名釧屬又如閘朝閘班課程其義皆未曉
　其亦始於方言與價直為價值足彀為足勾斡運為
　穵運此𩔖尤多甚者施之章奏刻之牓文此則承譌
　踵謬而未能正者也
佛夲音弼詩云佛時仔肩又音拂禮記云獻鳥者佛其
　首註云佛不順也謂以翼戾之禪本音擅孟子云唐
　虞禪是已自方言各不同佛始作符勿切禪始音蟬
　今人反以輔佛之佛禪受之禪為借用圏科非知書
　學者
僧慧暕渉獵儒書而有戒行永樂中嘗預修大典歸老
　太倉興福寺予弱冠猶及見之時年八十餘矣嘗語
　坐客云此等秀才皆是討債者客問其故曰洪武間
　秀才做官喫多少辛苦受多少驚怕與朝廷出多少
　心力到頭來小有過犯輕則充軍重則刑戮善終者
　十二三耳其時士大夫無負國家國家負天下士大
　夫多矣這便是還債的近來聖恩寛大法網踈闊秀
　才做官飲食衣服輿馬宫室子女妻妾多少好受用
　幹得幾許好事來到頭全無一些罪過今日國家無
　負士大夫天下士大夫負國家多矣這便是討債者
　還債討債之説固是佛家緒餘然謂今日士大夫有
　負朝廷則確論也省之不能無愧
囬囬教門異於中國者不供佛不祭神不拜屍所尊敬
　者惟一天字天之外最敬孔聖人故其言云僧言佛
　子在西空道説蓬萊住海東惟有孔門真實事眼前
　無日不春風見中國人修齋設醮笑之初生小兒先
　以熟羊脂納其口中使不能吐嚥待消盡而後乳之
　則其子有力且無病其俗善保養者無他法惟䕶外
　腎使不着寒見南人著夏布袴者甚以爲非恐凉傷
　外腎也云夜卧當以手握之令暖謂此乃生人性命
　之本根不可不保䕶此説最有理
太倉未有學校之前海寜寺僧善定能講四書里之子
　弟多從之游嘗與人曰爲人不可壊了大題目如爲
　子須孝爲臣須忠之𩔖是也淮雲寺僧惟寅亦能講
　解儒書嘗語人曰凡人學藝須學有跡者無跡者不
　能傳後如琴奕皆爲無跡書畫詩文有跡可傳也此
　亦有見之言其徒嘗誦之有詰之者曰爲人而去其
　天倫謂之不壊大題目可乎爲學出日用彛倫之外
　而歸於寂滅謂之有跡可乎其徒不能答
古諸器物異名屭贔其形似龜性好負重故用載石碑
　螭吻其形似獸性好望故立屋角上徒牢其形似龍
　而小性吼呌有神力故懸於鐘上憲章其形似獸有
　威性好囚故立於獄門上饕餮性好水故立橋頭蟋
　蜴形似獸鬼頭性好腥故用於刀柄上䘎􁀙其形似
　龍性好風雨故用於殿脊上螭虎其形似龍性好文
　彩故立於碑文上金猊其形似獅性好火烟故立於
　香爐葢上椒圖其形似螺螄性好閉口故立於門上
　今呼鼓丁非也虭蛥其形似龍而小性好立險故立
　於䕶朽上鰲魚其形似龍好吞火故立於屋脊上獸
　􁀙其形似獅子性好食隂邪故立門環上金吾其形
　似美人首魚尾有兩翼其性通靈不睡故用廵警出
　山海經博物志右嘗過倪村民家見其雜録中有此
　因録之以備㕘考如詞曲有門迎四馬車户列八椒
　圖之句八椒圖人皆不能曉今觀椒圖之名義亦有
　出也然考山海經博物志皆無之山海經原缺第十
　四十五卷聞博物志自有全本與今書坊本不同豈
　記此者嘗得見其全書歟
關雲長封漢夀亭侯漢夀本亭名今人以漢為國號止
　稱夀亭侯誤矣漢法十里一亭十亭一鄉萬户以上
　或不滿萬户為縣凡封侯視功大小初亭侯次鄉縣
　都侯雲長漢夀亭侯葢初封也今印譜有夀亭侯印
　盖亦不知此而偽為之耳
談星命者以十二宫值十一曜立說論人行年休咎十
　一曜宋潜溪嘗辯之而十二宫亦有可以破愚昧者
　三代之時人授五畆之宅百畞之田非若後世富連
　阡陌貧無立錐其時田宅未聞餘欠也男則稼穡女
　則桑麻以衣以食用器不足以其所有易其所無務
　本者不至乎貧逐未者不至乎富其時財帛葢無不
　足者子事其父弟事其兄少事其長奴僕惟官府有
　之民庶之家非敢畜也天子諸侯公卿大夫士庶人
　后夫人妃嬪妻妾各有定制男子二十而冠三十而
　有室女子十五而笄二十而嫁各有其節婚姻之早
　晚妻妾之多寡無容異也鄉田同井死徙無出鄉其
　時遷移之議何自而興四十始仕五十命為大夫七
　十致仕出身遲速官職崇卑之説何自而起葢後世
　上無道揆下無法守於是小道邪説以作雖有聰明
　才智之士不能不為之惑何則教化不足以深入人
　心故人自信不篤而狥物易移也
京畿民家羡慕内官富貴私自奄割幼男以求収用亦
　有無籍子弟已婚而自奄者禮部毎為奏請大率御
　批之出皆免死編配口外衞所名净軍遇赦則所司
　按故事奏送南苑種菜遇缺𨕖入應役亦有聦敏觧
　事躋至顯要者然此軰惟軍前奄入内府者得𨕖送
　書堂讀書後多得在近侍人品頗重自净者其同𩔖
　亦薄之識者以為朝廷法禁太寛故其傷殘肢體習
　以成風如此欲潜消此風莫若於遇赦之日不必發
　遣種菜悉奏髠為僧私蓄髪者終身禁錮之則此風
　自息矣
呉中民家計一嵗食米若干石至冬月舂白以蓄之名
　冬舂米嘗疑開春農務將興不暇為此及冬預為之
　聞之老農云不特為此春氣動則米芽浮起米粒亦
　不堅此時舂者多碎而為粞折耗頗多冬月米堅折
　耗少故及冬舂之
韓文公送浮屠文暢師序理到之言也髠緇氏乃以不
　識浮屠字議譏之此可見文公高處葢是平生不看
　佛書然耳若稱沙門比丘之𩔖則墮其窠臼中矣後
　人註身毒國云即今浮屠胡是也又如世俗信浮屠
　誑誘伊川先生治䘮不用浮屠之𩔖皆襲之而作古
　者韓公也
禮不下庶人非謂庶人不當行勢有所不可也且如娶
　婦三月然後廟見及見舅姑此禮必是諸侯大夫家
　才可行若民庶之家大率為養而娶况室廬不廣家
　人父子朝暮近在目前安能待三月哉又如内外不
　共井不共湢浴不共湢浴猶為可行若鑿井一事在
　北方最為不易今山東北畿大家亦不能家自鑿井
　民家甚至令婦女沿河擔水山西少河渠有力之家
　以小車載井綆出數里汲井無力者以器積雨雪水
　為食耳亦何常得􁏏餘水以浴此𩔖推之意者古人
　大抵言其禮當如此未必一一能行之也
京師有李實名牛心紅核必中㫁云是王戎鑽核遺跡
　湖湘間有湘妃竹斑痕㸃㸃云是舜妃灑淚致然呉
　中有白牡丹每瓣有紅色一㸃云是楊妃粧時指捻
　痕有舜哥麥其穟無芒熟時遥望之焦黒若火燎然
　云是舜後母炒熟麥令其播種天佑之而生故名有
　王莽竹每竿著土一節必有剖裂痕云是莽將簒位
　蔵銅人於竹中以應符䜟而然凡此固皆附㑹之事
　然其種異常亦造化之妙莫能測也
杜子飲中八僊歌云李白一斗詩百篇長安市上酒家
　眠天子呼來不上船説者以船為襟紐竊意明皇或
　在船召白白醉而不能上耳不必鑿説也唐人韋處
　士郊居詩云門外晚晴秋色老萬條寒玉一谿烟萬
　條寒玉謂竹也近時作草書者皆書作蕭條寒玉誤
　也張繼楓橋夜泊詩二句云江村漁父對愁眠然不
　若舊本江楓漁火為佳此皆刻本之悞也(原本江楓/漁火為佳)
　(之下曰但不知繼自/改定定於他人爾)
崑山吕寅叔家貧授徒為養平居無故不出門户毎嵗
　春秋祀先師必半夜預詣學隨班行禮禮畢輙去不
　令縣官知予在崑學數年見其始終如此雖隂雨不
　爽也可謂篤厚君子矣
陶浩字巨源太倉名醫讀書有識景泰間崑學教諭嚴
　先生敏妻病予時為學生遣迎巨源治之嚴杭人適
　其鄉人尚書于公加少保官其子為千户嚴極口譽
　之巨源從容曰雖曰不要君吾不信也嚴為黙然巨
　源之識可想矣
常朝官懸帶牙牌專主關防出入與古所佩魚袋之制
　不同觀其正面刻各衙門官名背面刻出京不用字
　及禁令可知天順三年淛江鄉試䇿問及之而終無
　决㫁盖見之不明也凡在内府出入者貴賤皆懸牌
　以别嫌疑如内使火者烏木牌校尉力士勇士小厮
　銅牌匠人木牌内官及詣司常朝官牙牌若以為滎
　美之飾則朝廷待兩京為一體何在京伶官之卑亦
　有之而南京諸司尊官不以此榮美之邪况古者金
　魚之佩未必出京不用也
沈質文卿居太倉家甚貧以受徒為生一夕寒不成寐
　穿窬者穿其壁文卿知之口占云風寒月黒夜迢迢
　辜負勞心此一遭只有破書三四束也堪將去教兒
　曹穿壁者一笑而去視世上如今半似君之句頗為
　優柔矣
張倬山隂人景泰初為崑山學訓年未三十以聦敏聞
　典史姜某體肥嘗戲張云二十三嵗小先生倬應云
　四五百斤肥典史有璵僧㑹者嘗對客云儒教雖正
　不如佛學之博如僧人多能讀儒書儒人不能通釋
　典是也本朝能通釋典者宋景濓一人而已倬云譬
　如飲食人可食者狗亦能食之狗可食者人决不食
　之矣此雖一時戯言亦自可取
東西長安門通五府各部處總門京師市井人謂之孔
　聖門其有識者則曰拱辰門然亦非也本名公生門
　予官南京時於一鋪額見之近語兵部同寮以為無
　意義多譁之問之工部官以予為然衆乃服
吏人稱外郎者古有中郎外郎皆臺省官故僣擬以尊
　之醫人稱郎中鑷工稱待詔磨工稱博士師巫稱太
　保茶酒稱院使皆然此前朝俗語相沿之舊習也國
　初有禁
鎻鑰云者以其形如籥耳今鎻有圎身者古制也方身
　鎻近世所為唐人云銀鑰卻収金鎻合誤以開鎻具
　為鑰開鎻具自名鑰匙亦云鎻匙
　
　
　
　
　
　菽園雜記卷二
欽定四庫全書
　菽園雜記卷三
　　　　　　　　　　　　　明　陸容　撰
本朝六卿之設雖祖周官而六部之名實沿唐制但唐
　之六部為尚書省之屬曹本朝六部為六尚書之公
　署唐以為省名今以為官名為不同耳唐尚書省之
　制都堂在中尚書令左右僕射左右丞各一人居之
　吏户禮三部在東兵刑工三部在西毎部尚書左右
　侍郎各一人各綂四司六部之外又有左右二司毎
　司各有郎中員外郎分理庶務署覆文案則有主事
　今之六部特尚書一省之官户刑二部屬司比唐制
　加多耳又如唐中書省有令有侍郎中書舍人通事
　舍人官屬頗多今革中書省止存中書舍人而已唐
　門下省有給事中等官今革門下省改通政司止存
　其屬給事中分六科而已唐御史臺有御史大夫御
　史中丞其屬有三院臺院侍御史𨽻焉殿院殿中侍
　御史𨽻焉察院監察御史𨽻焉今改御史臺為都察
　院革侍御史殿中御史止存監察御史分道理事特
　唐三院之一耳唐有學士院翰林院集賢院𢎞文館
　今皆革去止存翰林院其餘諸司减省於唐不能悉
　數好議者輙謂本朝官制冗濫其亦未之考邪
國初欲建都鳳陽其城池九門正南曰洪武南之左曰
　南左甲第右曰前右甲第北之東曰北左甲第西曰
　後右甲第正東曰獨山東之左曰長春右曰朝陽正
　西曰塗山後定鼎金陵乃設中都留守司於此金陵
　本六朝所都本朝拓其舊址而大之東盡鍾山之麓
　城池周廽九十六里立門十三南曰正陽南之西曰
　通濟又西曰聚寳西南曰三山曰石城北曰太平北
　之西曰神䇿曰金川曰鍾阜東曰朝陽西曰清凉西
　之北曰定淮曰儀鳳後塞鍾阜儀鳳二門其外城則
　因山控江周廽一百八十里别為十六門曰麒麟曰
　仙鶴曰姚坊曰高橋曰滄波曰䨇橋曰夾岡曰上方
　曰鳳臺曰大馴象曰大安德曰小安德曰江東曰佛
　寜曰上元曰觀音永樂十七年改北平為北京十九
　年營建宫殿尋拓其故城規制周廽四十里凡九門
　正南曰正陽南之左曰崇文右曰宣武北之東曰安
　定西曰德勝東之南曰朝陽北曰東直西之南曰阜
　成北曰西直然其時尚稱行在正綂七年諸司題署
　始去行在字舊都諸司印文皆増南京字而兩京之
　制於是定矣
崑山本古婁縣梁大同初改今名其山在今松江府華
　亭縣界晉陸氏兄弟機雲生其下皆有文學時人比
　之崑山片玉故名唐呉郡太守趙居貞奏割崑山嘉
　興海鹽三縣地立華亭縣山始分屬焉今為松江九
　峯之一崑山縣治北之山自名馬鞍縣志引劉澄之
　揚州記甚明或有稱玉峯者盖擬之耳然崑山之神
　載在祀典其祠舊在馬鞍山東偏又似以馬鞍為崑
　山者
皇陵初建時量度界限將築周垣所司奏民家墳墓在
　旁者當外徙高皇云此墳墓皆吾家舊隣里不必外
　徙至今墳在陵域者春秋祭掃聼民出入無禁此言
　聞之鳳陽尹杜長云於此可見帝皇氣象包含徧覆
　自異於尋常萬萬也
南京通政司門下有一紅牌書曰奏亊使云洪武間凡
　有欲奏事不得至御前者取此牌執之可以直入内
　府各門守衛等官不敢阻當國初通逹下情如此成
　化初年南京通政司官遇告状有所知名則不受甚
　者撻而逐之祖宗之法盖蕩然矣
南京各部皁𨽻俱戴漆巾惟禮部無之諸司前門俱有
　牌額惟兵部無之云洪武中邏卒常隂伺諸司得失
　禮部皁𨽻嘗晝寝兵部夜無廵警皆𬒳邏者取去故
　至今猶然吏部後有敬亭者仁廟為皇太子監國時
　吏部𨕖官謂之敬𨕖故云
永樂七年太監鄭和王景𢎞侯顯等綂率官兵二萬七
　千有竒駕寳船四十八艘齎奉詔㫖賞賜歴東南諸
　蕃以通西洋是嵗九月由太倉劉家港開船出海所
　歴諸蕃地面曰占城國曰靈山曰崑崙山曰賔童龍
　國曰真臘國曰暹羅國曰假馬里丁曰交闌山曰爪
　哇國曰舊港曰重迦邏曰吉里地悶曰滿剌加國曰
　麻逸凍曰􁁊坑曰東西竺曰龍牙加邈曰九州山曰
　阿魯曰淡洋曰蘓門荅剌曰花面王曰龍嶼曰翠嵐
　嶼曰錫蘭山曰溜山洋曰大葛闌曰阿枝國曰榜葛
　剌曰卜剌哇曰竹歩曰木骨都東曰阿丹曰剌撒曰
　佐法兒國曰忽魯謨斯曰天方曰琉球曰三島國曰
　浡泥國曰蘓禄國至永樂二十二年八月十五日詔
　書停止諸蕃風俗土産詳見太倉費信所上星槎勝
　覽
羅修撰倫上疏論閣老南陽李公奪情事調泉州市舶
　提舉章編修懋黄編修仲昭荘檢討㫤皆上疏論元
　夕觀燈事章調知臨武黄調知湘潭荘調桂陽州判
　官李公歿後淳安商公復入閣言於上皆得復其官
　於是羅為南京翰林修撰章黄皆為南京大理評事
　莊為南京行人司副適廬陵陳公文亦卒士人有為
　詩悼之者末二句云九原若見南陽李為道羅生已
　復官葢章黄莊三人之謫實出上意而羅之謫李公
　不能無意故云先是大臣遭父母䘮奪情起復者比
　比皆是至是始著為令皆終䘮三年奪情起復者亦
　間有之實出朝廷勉留非復前時之濫是則羅生一
　疏之力也
宣德間大理寺卿胡槩廵撫南直𨽻用法嚴峻凡豪右
　之家素為民害者悉𬒳籍其産徙置逺方雖若過甚
　而小民怨氣一時得伸周文襄繼之一意寛厚富家
　大户頗𬒳帡幪有告訐者亦不輕理一訐者面斥公
　曰大人如何不學胡卿使我下情不能上達公從容
　語之曰胡卿勑書令其祛除民害我勑書只令撫安
　軍民朝廷委託不同温顔遣之人服其量
嘗有人臨刑以三覆奏得免或問當此時自覺心神何
　如云已昏然無所知但記身坐屋脊上下見一人面
　縛我妻子親識皆在其傍少頃報至才得下屋葢上
　屋者其魂所見面縛者其身也觀此則世俗落魂之
　説信有之矣
文皇兵至濟南城未下以箭書射城中促降時國子監
　生濟陽高賢寜適在城中乃作周公輔成王論射城
　外乞罷兵未幾城下賢寜𬒳執云此即作論秀才文
　皇曰好人也欲官之固辭其友紀綱勸令就職賢寜
　曰君是學校棄才我已食廩有年不可也綱言於上
　全其志而遣之年九十七而終葢綱前時𬒳黜生故
　云棄才於是見賢寜守身之節文皇待士之度兩得
　之矣
呉下毎有鄉村小夫語言應對全不務實問其里居如
　安亭則曰安溪茜涇則曰茜溪石浦則曰石川芝塘
　則曰芝川疁塘則曰疁溪塗松則曰松溪但取新美
　不知失其義理葢亭乃漢制鄉都之名如華亭夷亭
　望亭皆古名塘浦乃呉中水道之名川與溪則水出
　兩山之間大而駛者如蜀之東西川越之剡溪婺之
　蘭溪湖之苕霅等溪是矣蘓松之地平疇千里塘浦
　浜港經緯其間通潮處其水以時長落無潮處其水
　平漫如常與彼異矣必欲以川溪名之亦未為不可
　但亭與塘浦其名𫝊自古昔初非朝歌勝母之可憎
　栢人彭亡之可忌不知何辱於此軰而必欲更之邪
江西民俗勤儉毎亊各有節制之法然亦各有一名如
　喫飯先一盌不許喫菜第二盌纔以菜助之名曰齋
　打底饌品好買猪雜臓名曰狗静坐以其無骨可遺
　也勸酒菓品以木雕刻彩色飾之中惟時菓一品可
　食名曰子孫菓盒獻神牲品賃於食店獻畢還之名
　曰人沒分節儉至此可謂極矣學生讀書人各獨坐
　一木榻不許設長凳恐其睡也名曰沒得睡此法可
　取
壹貳叁肆伍陸㭍捌玖拾阡陌等字相傳始於國初刑
　部尚書開濟然宋邉實崑山志已有之盖錢糓之數
　用本字則姦人得以盗改故易此以闗防之耳
正統間南直𨽻提督學校御史廬陵孫先生鼎篤信力
　行之士言行政事足以表儀士𩔖每閲諸生試卷雖
　盛暑若燈下必衣冠焚香朗誦而去取之侍者勸便
　服先生曰士子一生功名富貴發軔於此此時豈無
　神明在上各家祖宗之靈森列左右亦未可知小子
　豈敢不敬故事士子中小試赴舉者揷花掛紅鼓樂
　道送時睿皇北狩之報方至先生語諸生云天子䝉
　塵在外正臣子泣血嘗膽之時吾不敢䧟諸生於非
　禮花紅鼓樂今皆不用乃親送至察院前門而還至
　今人能道之
凡小説記載多朝貴及名公之事大抵好事者得之傳
　聞未必皆實如以舊女壻爲新女壻大姨夫作小姨
　夫之句爲歐公者後世娶妻妹輙據以爲口實嘗考
　公年譜公初娶胥氏翰林學士偃之女繼娶楊氏集
　賢院學士諫議大夫大雅之女三娶薛氏資政殿學
　士户部侍郎奎之女行状墓誌皆同是知此説好亊
　者為之也此猶未為害事若某詩話記司馬温公私
　狎營妓王荆公以詩戯之其為汚染名德甚矣葢温
　公固不為此荆公端人追之戯之恐亦非其所屑為
　也闢而不信為宜
姪本妻兄弟之女古者諸侯之女嫁與諸侯以娣姪從
　左傳云姪其從姑是已今人稱兄弟之子為姪不知
　誤自何時唐狄仁傑諫武后云姑姪與母子孰親始
　見於此然猶稱武姓之子為姪對姑而言之耳此字
　隨俗稱呼則可若施之文章不若稱從子族子之𩔖
　之為愈也
歐陽公言餕饀之譌最為可笑今俗吏於移文中如價
　直之直作值槍刀之槍作鎗案卓作案棹交倚作交
　椅此𩔖甚多使歐公見之當更絶倒也
唐制尚書省其屬有六尚書即今六部是已故唐人結
　衘云尚書某部某官其稱尚書者省名也本朝六尚
　書乃六部官名六部之屬曰某清吏司各有郎中主
　之貟外郎主事為佐今人書衘往往蹈襲古式稱尚
　書某部某官者不講時制而專尚虚夸故也大抵古
　人結衘多實今人多夸如唐宋人於本衘之外書賜
　紫金魚袋或實食若干户之𩔖盖其常得服用者近
　時京官使外國攝盛而行者則終身書賜一品服嘗
　與修一綂志者則書國志總裁前任南京國子監祭
　酒後任在京祭酒者則曰兩京國子祭酒有嘗為美
　官而外𥙷左遷革職者猶書前某官葢眷戀未能舍
　也此雖細事亦足以觀人品矣
自三代而下縉紳介胄判為二途者乆矣然綜理綱維
　其事武士未之能專也故歴代握兵者必皆文武兼
　資之才近代若宋之安撫司元之行省皆總州郡兵
　民之政國朝建置之初一切右武如五軍都督官高
　六部尚書一階在外都司衞所比布政司府州官亦
　然然什伍之兵官軍之食修固城隍繕完兵器之財
　皆自府州縣而出豈可判而為二哉故國初委任權
　力重在武臣事無不濟承平日乆無用武事則其勢
　自有不可行者矣今天下兵政不立兵威不振正坐
　此也使當時謀國者為善後之計毎都司衞所正官
　俱設文職一貟佐貳仍用武職除民事不預凡軍中
　事宜與布政使司及府州官㑹同行事庶乎其可也
　然律令有變亂成法之戒誰得而議之
當塗民邵某業合韋事母孝母病瞽日傭歸必買市食
　以奉母一日邵出其妻得蠐螬蟲數枚炙以奉姑紿
　云所親佳餽也姑食而美乃留二三啖其子子見之
　失聲痛哭母𬒳驚䨇目忽開明如平時邵欲逐其妻
　母曰非婦毒我我目當再明天使婦以此醫我也邵
　乃留之終身
洪武中京民史某與一友為火計史妻有美姿友心圖
　之嘗同商於外史溺水死其妻無子女寡居持服既
　終其友求為配許之居數年與生二子一日雨驟至
　積潦滿庭一蝦蟇避水上階其子戯之杖抵之落水
　後夫語妻云史某死時亦猶是耳妻問故乃知後夫
　圖之也翌日俟其出即殺其二子走訴於朝高皇賞
　其烈乃置後夫於法而旌異之好事者為作蝦蟇傳
　以揚其善今不傳
國初江岸善崩土人謂有水獸曰豬婆龍者搜抉其下
　而然適朝廷訪求其故人以豬與國姓同音諱之乃
　嫁禍於黿上以黿與元同音益惡之於是下令捕黿
　大江中黿無大小索捕殆盡老黿逃捕者不上灘淺
　則以炙豬為餌釣之衆力掣不能起有老漁云此盖
　四足爬土石為力耳當以甕穿底貫釣緡而下甕罩
　其頭必用前二足推拒從而併力掣之則足浮而起
　矣如其言果然豬婆龍云四足而長尾有鱗甲疑即
　鼉也未知是否聞黿之大者能食人是亦可惡然搜
　抉江岸非其罪也夫以高皇之聦明神智人言一遷
　就禍及無辜如此則朋黨獄興之時人之死於遷就
　者可勝言哉
正綂初南畿提學彭御史朂嘗以永樂間纂修五經四
　書大全討論欠精諸儒之説有與集註背馳者嘗删
　正自為一書欲繕冩以獻或以大全序出自御製而
　止以今觀之誠有如彭公之見者盖訂正經籍所以
　明道不當以是自沮也
洪武中京城一校尉之妻有美姿日倚門自衒有少年
　眷之因與目成日暮少年入其家匿之牀下五夜促
　其夫入直行不二三歩復還以衣覆其妻擁塞得所
　而去少年聞之既與狎且問云汝夫愛汝若是乎婦
　言其夫平昔相愛之詳明發别去復以莫期及期少
　年挾利刄以入一接後絶婦吭而去家人莫知其故
　報其夫歸乃摭拾素有讐者一二人訟於官一人不
　勝鍜鍊輙自誣服少年不忍其寃自首伏罪云吾見
　其夫篤愛若是而此婦忍負之是以殺之法司具状
　上請上云能殺不義此義人也遂赦之
高皇嘗微行至三山街見老嫗門有坐榻假坐移時問
　嫗為何許人嫗以蘓人對又問張士誠在蘓何如嫗
　云大明皇帝起手時張王自知非真命天子全城歸
　附蘓人不受兵戈之苦至今感德問其姓氏而去翌
　旦語朝臣云張士誠於蘓人初無深仁厚德昨見蘇
　州一老婦深感其恩何京師千萬人無此一婦也洪
　武二十四年後填實京師多起取蘓松人者以此
後生新進議論政事最宜慎重盖經籍中所得者義理
　耳祖宗舊章朝廷新例使或見之未真知之未悉萬
　一所言乖謬非但詒笑於人而已嘗記初登第後聞
　數同年談論都御史李公侃禁約娼婦事或問何以
　使之改業不犯同年李釗云必黥刺其面使無可欲
　則自不為此矣衆皆稱善予亦竊識之乆矣近得皇
　明祖訓觀之首章有云子孫做皇帝時止守律與大
　誥竝不用黥刺剕劓閹割之刑臣下敢有奏用此刑
　者文武羣臣即時劾奏將犯人凌遲全家處死為之
　毛骨竦然此議事以制聖人不能不為學古入官者
　告而本朝法制諸書不可不徧觀而博識也
高皇一日遣小内使至翰林看何人在院時危素太朴
　當直對内使云老臣危素内使復命上黙然翌日傳
　㫖令素余闕廟燒香葢余危皆元臣余為元死節盖
　厭其自稱老臣故以愧之
南京國子監日有鴟鴞鳴於林間祭酒周先生洪謨惡
　之令監生能捕逐者放假三日一時斥弛之士多得
　放假人目為鴟鴞公以譏之其後劉先生俊為祭酒
　好食蚯蚓監生名之曰蚯蚓子以為䲭鴞之對
予嘗題墨竹以竹為草或云草以嵗為枯榮竹耐乆不
　彫草何足以當之予時亦無定見後見山海經叙山
　之草木毎以竹為草屬始自喜有據又見晉人論草
　木之有竹猶鳥獸之有魚自是天地間一種此説亦
　竒
洪武中大臣為三公者皆開國功臣三孤亦無備貟如
　劉伯温汪廣洋寜封伯爵而不以公孤加之其慎重
　可知矣永樂中惟姚廣孝為少師洪熈宣德以至正
　統間大臣為三孤者亦不過蹇忠定公義夏忠靖公
　原吉黄忠宣公福黄文簡公淮數人及内閣三楊公
　而已至景泰中有以少傅兼太子少師以少保兼太
　子太傅以太子太保兼尚書都御史以太子少師少
　傅少保兼侍郎副都御史大理卿通政使又有尚書
　侍郎兼詹事府詹事等官公孤師少在朝不下二三
　十貟尚書毎部二貟侍郎毎部三四貟都御史貟數
　又有甚焉名爵之濫未有甚於此時者矣故當時謡
　曰滿朝陞保傅一部兩尚書侍郎都御史多似栁穿
　魚
景泰間南京夾岡門外一家娶婦及門肅婦入空轎也
　壻家疑為所賺訴於法司拘舁夫及從者鞫之衆證
　云婦已登轎矣法司不能决乃令徧求之得之荒塚
　中問之婦云中途歇轎二人掖吾入門時吾已昏然
　且有物蔽面不知其詳至天明始驚在林墓中耳
江西南豐縣一寺中佛閣有鬼出沒人不敢登徐生者
　素不檢朋軰使夜登焉且與約日先置一物於閣翌
　旦持以為信則衆設酒飲之否則有罰及暮生飲至
　醉而登不持兵刄惟拾瓦礫自衞而已一更後果有
　數鬼入自其牖方上梁坐生大呼投瓦礫擊之鬼出
　牖去生觀其所往則皆入墻下水穴中私識之而卧
　翌旦日髙未起衆疑其死矣乃從容持信物而下衆
　醵飲之明日率家僮掘其處得白金一窖六十餘斤
　佛閣自是無鬼
寮友孫司務譓徐州蕭縣人嘗言正統間其里人王某
　女出嫁中途下車自便忽大風揚塵吹女上空須臾
　不見里人訛言鬼神攝去父母親族號哭不已是日
　落五十里外人家桑樹上問知為某村某家女𬒳風
　括去叩其空中何見云但聞耳邉風聲霍霍他無所
　見身愈上風愈寒體顫不可忍其家盖舊識也翌日
　送歸乃復成婚
予之齒者去其角傅之翼者兩其足或云有齒無角若
　犬豕似矣牛羊有角未嘗無齒也角當作觜謂鳥咮
　譌為角耳葢以為獸予之角則無鳥之咮鳥傅之翼
　則無獸之四足翼足互言鳥獸齒角不當專以獸言
　此説有理但考之韻書觜無釋鳥咮義不知何所據
　也
成化壬辰嵗陜西隴州雨雹大者如牛馬頭次者如盌
　小者如鵞卵人與牛羊馬驢𬒳打死甚多禾苖盡壞
華亭民有母再醮後生一子母歿之日二子争欲𦵏之
　質之官知縣某判其状云生前再醮終無戀子之心
　死後歸墳難見先夫之面宜令後子收𦵏松庭叔父
　傳道其事云
　菽園雜記卷三
欽定四庫全書
　菽園雜記卷四
　　　　　　　　　　　　　明　陸容　撰
景泰皇帝即位於正統十四年九月六日今上時已在
　儲位矣明年為景泰元年上皇還自北庭居南宫又
　明年册己子為皇太子更封今上為沂王未幾太子
　薨災異迭見今南京吏侍章公綸時為儀制郎中應
　詔陳言修德弭災十四事内敦孝義一事尤為剴切
　大意謂太上皇帝君臨天下十有四年陛下向嘗親
　受册封為臣子是天下之父也至以天位授陛下尊
　為太上皇是天下之至尊也毎月朔望及嵗時節旦
　宜率羣臣朝見於延安門以極尊崇之道至於儲位
　不可乆虚宜推同氣猶子之義詔沂王復正儲位則
　和氣充牣懽聲洋溢天心自囬災異自弭疏入上大
　怒逮繫詔獄搒掠五日體無完膚欲置之死天忽大
　風雨沙獄遂少緩得不死初御史鍾同嘗諷禮部言
　此事因併逮之明年南京大理少卿廖公荘亦繼公
　有言詔廷箠八十幾死且并箠公暨同同死獄中天
　順元年詔首釋公擢為禮部右侍郎尋改南京禮部
　轉今官
古人以病不服藥為中治葢謂服藥而誤其死甚速不
　藥其死猶緩萬一得明者治之勢或可為耳以吾所
　聞見者驗之中治之説有以也崑山周知縣景星家
　一婦病腹中塊痛有産科專門者診之為氣積投以
　流氣破積之劑又令人以湯餅軸戞之不効聞有巫
　降神頗靈往問之云此胎氣也勿用藥信之後果生
　一男南京戸部主事韓文亮妻病腹中作痛按之若
　有物在臍左右者適淛中一名醫至京請診視之云
　是癥瘕服三稜蓬术之劑旬餘覺愈長亦以其不效
　乃止後數月生二男此皆有命而然可不慎哉
白恭敏公圭凝重簡黙喜怒不形為兵部尚書日奏疏
　悉令屬曹正官具草稍加筆削人往往以簡當服之
　公退即閉閤坐卧請謁者至左右拒之多不得入見
　而去故當時有酣睡不事事之謗一中官請託不入
　令邏卒隂伺其短以脅之公宻召四司官令戒飭羣
　吏而已竟不從公嘗再與征討累有軍功未嘗令家
　人冐功得官職此尤過人者公歿後刑部尚書項公
　忠代之視篆日語四司云吾不如白大人有福爾各
　司凡事慎之未幾項公以事去位有福者葢輕之之
　辭然亦若所謂䜟云
諸葛景江浦人嘗舒紙賦詩出思齋外及得句而入已
　有詩書紙上矣景怪之不以告人他日屢試之皆然
　益怪之因稱為大仙日焚香禮之凡有詩文必求代
　筆焉嘗求一見書紙云不許及求之愈切乃期與莫
　㑹景自㩴拉一友同候之至夜聞户外彈指聲開門
　出迎乃一無頭人景遂驚仆自是求代筆不應矣杭
　州李知府端之壻夜起如厠不返家人覔之門闥扄
　閉如故而莫知所之李驚異乃升堂鳴鼓聚羣吏徧
　索之不可得次日莫忽墜自屋角問其去來之故皆
　不能知視其衣服沾汚有黄緑痕若草𣗳摩戞者然
　莫知何謂二事聞之同年蔣御史宗誼諸葛葢宗誼
　之父執李則其為推官時舊長官也故言之皆詳
唐章氏二女採桑母為虎攫二女號呼搏虎虎遂棄去
　母得免南唐當塗聶氏隨母採薪母為虎攫去持刀
　跳虎背抱虎項刺殺之收母屍歸宋嘉祐中南昌分
　寜女彭氏隨父入山代薪父遇虎女抽刀斫虎父得
　不死事聞詔賜粟帛宋鄞縣女童氏虎銜其大母女
　手曳虎尾祈以身代虎棄其母銜女以去事聞祠祀
　之永嘉盧氏女與母同行虎將噬母女以身當之虎
　得女母乃免宋理宗朝封其廟曰孝姑元餘杭姚氏
　母汲澗遇虎姚手毆虎脇隣人執械器以從虎置之
　而去元建寜官氏其夫耨田為虎所攫官棄饁奮挺
　連擊虎舍去負至中途而死事聞旌復其家元濵州
　人劉平妻胡氏同夫戍棗陽莫宿道傍夫𬒳虎噬胡
　以刀刺死夫脱至中途而死元至大間建德王氏父
　耘田舍旁為豹所攫曳之升山父大呼王以父所棄
　鋤連擊豹腦殺之父乃得生客有以劉平妻殺虎圖
　求題以𩔖考之得此數人
朝廷禮制頒厯其一也頒者自上布下之謂欽天監所
　進者既頒於内廷則京尹及直𨽻各府領於司厯者
　當各頒於所部之民各布政司所自印者亦當如是
　今毎嵗頒厯後各布政司送厯於内閣若諸司大臣
　者旁午於道毎一百本為一塊有一家送五塊者十
　塊者卄塊者各視其官之崇卑地之散要以為多寡
　諸司大臣又各以其所得餽送内官之在要津者京
　師民家多無厯可觀豈但山中無厯寒盡知年而已
　哉此風不知始於何年今殆不可革矣
南京洪武門朝陽門通濟門旱西門皆不許出䘮北京
　正陽門無敢出䘮者餘皆不禁大明門前雖空棺亦
　不許過各門空棺亦不許舁入嘗有不知此禁者文
　臣家住闕西買棺闕東已而不得過乃從北上門過
　繞宫墻而至其家亦有𢃄夀櫬上京知有禁寄門外
　而止古人入國問禁良有以也外京城則無禁以為
　禁者軍衞索賂之術也如仕遼東故者返柩必由山
　海城入仕陜西故者返柩必由潼關城入仕口外故
　者必由居庸等關入此外無他途矣
府軍前衞幼軍年六十驗有老疾者兵部引至御前奏
　過踈放京營隨操軍軄避事逃者管隊官具奏通政
　司引奏緝捉軍民身軀長大自願投充將軍者通政
　司亦引奏予登進士時猶見之及為職方主事踈放
　幼軍緝捉逃官奏本皆封進收充將軍告通状送部
　施行而已盖尚書白公以為幼軍踈放多疲癃殘疾
　之人職官不當在逃恐四夷來朝者在廷聽望不美
　故奏止之收將軍細事不當煩瀆聖聼故禁之古人
　謂為官生一事不如省一事公於是不但省事且得
　處事之義矣
予登進士觀政工部父執徐翁孟章謂予曰仕路乃毒
　蛇聚㑹之地君平昔心膓條直全不使乖今卻不宜
　如此坐中非但不可談論人長短得失雖論文談詩
　亦須慎之不然恐謗議交作矣予初不以為然後為
　職方主事考滿同年與予有隙者適在河南道遂以
　考語中之吏部詢之輿論而寢且一嵗得連遷予於
　是始信徐翁之言為不妄而又喜人自有命非作惡
　者所能害也
洪武中内官僅能識字不知義理永樂中始令吏部聼
　𨕖教官入内教書正統初太監王振於内府開設書
　堂𨕖翰林檢討正字等官入教於是内官多聦慧知
　文義者然其時職專辦内府衙門事出差者尚少宣
　德間差出頗多然事完即囬今則干與外政如邉方
　鎮守京營掌兵經理内外倉塲提督營造珠池銀礦
　市舶織染等事無處無之嘗在通州遇張太監交阯
　人云永樂年間差内官到五府六部稟事内官俱離
　府部官一丈作揖路遇公侯駙馬伯下馬旁立今則
　呼喚府部官如呼所屬公侯駙馬伯路遇内官反廽
　避之且稱呼以翁父矣
書之同文有天下者力能同之文之同音雖聖人在天
　子之位勢亦有所不能也今天下音韻之謬者除閩
　粤不足較已如呉語黄王不辨北人毎笑之殊不知
　北人音韻不正者尤多如京師人以歩爲布以謝為
　缷以鄭為正以道為到皆謬也河南人以河南為喝
　難以妻弟為七帝北直𨽻山東人以屋為烏以陸為
　路以閣為杲無入聲韻入聲内以緝為妻以葉為夜
　以甲為賈無合口字山西人以同為屯以聦為村無
　東字韻江西湖廣四川人以情為秦以性為信無清
　字韻歙睦婺三郡人以蘭為郎以心為星無寒侵二
　字韻又如去字山西人為庫山東人為趣陜西人為
　氣南京人為可去聲湖廣人為處此外如山西人以
　坐為剉以青為妻陜西人以鹽為年以咬為褭台温
　人以張敞為漿搶之𩔖如此者不能悉舉非聦明特
　逹常用心於韻書者不能自㧞於流俗也
李文達公賢在内閣時太監曹吉祥嘗在左順門令人
　請説話文達語云聖上宣召則來太監請不來也曹
　乃令二火者掖而至文達云太監誤矣此處乃天子
　顧問之地某等乃謹候顧問之官太監傳聖上之命
　有事來説自合到此豈可令人來召耶曹云吾適病
　足耳先生幸恕罪也聞李公歿後有事司禮監只令
　散本内官來説太監不親至今日閣老請太監議事
　亦不至矣内閣體勢之輕又非前比
畨僧有名法王若國師者朝廷優禮供給甚盛言官毎
　及之盖西番之俗一有叛亂讐殺一時未能遥制彼
　以其法戒諭之則磨金餂劒頂經説誓守信惟謹葢
　以馭外之機在此故供給雖云過侈然不煩兵甲芻
　糧之費而隂屈羣醜所得多矣新進多不知此而朝
　廷又不欲明言其事故言輙不報此盖先朝制馭逺
　人之術耳非果神之也後世不悟或受其戒或學其
　術或有中國人偽承其緒而簒襲其名號此末流之
　弊也成化初一國師病且死語人云吾示寂在某日
　某時至期不死弟子耻其不驗潜絞殺之凡法王國
　師死中國者例得營造墓塔時固安王公復為工部
　尚書奏言此僧平素受國賜賚積蓄頗多宜藉以營
　造墓塔不須動支官錢人以為得宜
成化初給事中張寜等欲上疏乞起曹州李公秉為兵
　部尚書河州王公竑掌都察院事恐左右或間之宻
　以奏草示南陽李公且求調護公視其草哂之復正
　言曰薦人但當言其人可用若預擬某為某官於事
　體得無礙乎寜深服之乃退而昜草以進翌日御批
　出王為兵部李掌院事後有問其故者文達云事在
　朝廷不可知也意者上以王公度忠邪太明白置之
　彼處恐或不静而然耶人服其有識而慎
大同貓兒荘本北方入貢正路成化初北使有從他路
　入者上因守臣之奏許之時姚文敏公蘷為禮書奏
　請筵宴賞賜一切殺禮北使有後言姚令通事諭㫖
　云故事迤北使臣進貢俱從正路入境朝廷有大筵
　宴相待今爾從小路來疑非迤北頭目故只照他處
　使臣相待耳北使不復有言人以為得馭之之體
諸司職掌職方郎中貟外主事之職掌天下地圖及城
　隍鎮戍烽堠之政其目有五一曰城隍二曰軍役三
　曰關津四曰烽堠五曰圖本餘皆未載以今職掌事
　件記於左方
　整㸃軍士　　　奏報聲息(此二事原𨽻司馬部即/武𨕖司今𨽻職方司)
　出征動調官軍　京營軍馬　　　京城門禁
　五城兵馬廵邏　月報軍馬(京營/)　季報軍馬(京衞/)
　嵗報軍馬(天下都/司衞所)推舉邉將　　　舉用將才
　邉將失機　　　傳報邊情　　　來降附人
　敵中走囬人口　將軍　　　　　勇士
　民壮　　　　　弓兵　　　　　幼軍
　土兵　　　　　嚮導　　　　　盗賊
　鹽徒　　　　　漕運官軍　　　編發充軍
　投充軍　　　　軍伴　　　　　軍匠
　内府幼匠　　　土官讐殺
本朝將軍之名不一如云子授鎮國將軍孫授輔國將
　軍曾孫授奉國將軍之𩔖為親王子孫應授官職之
　名如云初授驃騎將軍陞授金吾將軍加授龍虎將
　軍之𩔖為武臣給授散官之名如征南將軍鎮朔將
　軍平羌將軍之𩔖為各邉掛印縂兵官之名職方司
　職掌收充將軍與上項不同葢𨕖軍民中之長軀偉
　貌者以充朝儀耳今謂之大漢將軍優旃所稱陛楯
　郎疑即此也凡大朝㑹若敵使入貢天子御正殿大
　漢將軍着飾金介胄持金𤓰鐡鉞刀劒列丹陛上常
　朝着明鐡介胄列門楯間其次等者御道左右及文
　武官班後相向握刀布列凡郊祀臨籍田太學鑾輿
　出入扈從以行宿衞廵警之事則以侯伯都督係國
　戚者統之其常朝宿衞各以畨上謂之正直有大事
　無畨上謂之貼直正直者金牌相傳懸掛貼直者尚
　寳司奏而給發事畢復納之
甲午北征歸自宣府過土木嘗詢問已已車駕䝉塵事
　有老百户云初大軍出關以此地有水草之利因以
　安營建牙初忽有梟集其上人心疑之且此山舊有
　泉一道流入渾河未嘗乾澀至此始涸乃議移營近
　渾河以就水敵遥見軍馬移動遂羣譟而衝至未及
　交兵我師顛頓莫能為計相與枕籍於萬馬蹴踏之
　餘矣由是車駕䝉塵太師英國公兵部鄺尚書等皆
　不知所存葢北人臨敵必待人動彼才動使我師堅
　壁不移其敗未必如此之速也先是大臣亦嘗七奏
　勸上班師皆不聼葢王振主之也自是敵帥額森乗
　勝入㓂隳夷障塞驅掠人畜攻䧟州縣馴至逼近京
　師矣葢宦者喜寜非漢種土木之敗降敵為其嚮導
　故以後猖獗特甚也於時頼少保于公内縂機宜外
　修兵政而武强侯楊洪武清侯石亨又皆戮力捍禦
　故能保固京師奠安社禝也近見翰林文臣叙此事
　謂嘗與敵戰而失利葢知之未真耳
古人嗜味之偏如劉邕之瘡痂僻謬極矣予所聞亦有
　非人情者數人國初名僧泐季潭喜糞中芝麻雜米
　煮粥食之駙馬都尉趙輝食女人隂津月水南京内
　官秦力强喜食胎衣南京國子祭酒劉俊喜食蚯蚓
宣府大同之墟産黄䑕秋高時肥美土人以為珍饌守
　臣嵗以貢獻及餽送朝貴則下令軍中捕之價騰貴
　一䑕可直銀一錢頗為地方貽害凡捕䑕者必畜鬆
　尾䑕數隻名夜猴兒能嗅黄䑕穴知其有無有則入
　囓其鼻而出葢物各有所制如蜀人養烏鬼以捕魚
　也
國初官馬養於各苑馬寺各監苑而已永樂中始以官
　茶昜和林等處馬養之民間謂之茶馬正統十四年
　京師有警乃𨕖取以備軍資養於順天府近京屬縣
　謂之寄養騎操馬及京師無事寄養之馬不復散去
　至今遂為故事毎嵗孳生陪𥙷之法悉與各處茶馬
　無異養馬之家雖云量免粮差而陪補受累者多北
　方民力疲弊此其大端也成化丁酉予嘗差往畿内
　及山東河南三處印馬咨訪馬政之弊力能行者嘗
　為處置一二其最害事者牝馬毎嵗通淫而不孕謂
　之飄沙新樂縣一家養此馬毎三年陪二駒九年已
　陪六駒産已廢矣有司莫肯為理予為覈實呈於本
　部擬行各府縣如民間有此勘驗無詐以馬送驛走
　逓别給課馬責令領養孳生以紓民患適該司一無
　状者掌事以予為掠美而寢之
凡空屋乆閉者不宜輙入宜先以香物及蒼术之𩔖焚
　之俟鬰氣發散然後可入不然感之成病乆閉眢井
　窨窖尤宜慎之御醫徐德美寓京日家人方春入花
　窖窖深乆不起疑之又使一人入焉亦乆不起然炬
　照之二人皆死其中葢鬰毒中之也
相馬經相口齒止於三十二嵗異相者夀五十四十然
　世罕有之京師李千户者馬死哭之人怪問焉曰此
　馬與予同年生予今六十嵗馬死予死無日矣非悲
　馬葢自悲耳乃知物亦有稟賦特厚者固不可以常
　數拘也
昔公孫𢎞對䇿於漢武之朝有曰心和則氣和氣和則
　形和形和則聲和聲和則天地之和應矣故隂陽和
　甘露降五榖登六畜蕃嘉禾興朱草生山不童澤不
　涸此和之至也中庸曰致中和天地位焉萬物育焉
　觀今日上下之心和邪不和邪傷天地之和氣者誰
　歟使盲風怪雨發作者誰歟凶年饑嵗老弱將轉乎
　溝壑矣思天下有溺由已溺之思天下有飢由已飢
　之者又誰歟庖有肥肉廐有肥馬民有飢色野有餓
　莩當此之時為民父母不以由已飢之由已溺之之
　心處之而泛泛然迎請超果寺觀音大士至普照有
　同兒戯具文之禱祈安能召和氣而囬戾氣哉為今
　之計莫若講行救荒之政平糴價以紓民力行賑濟
　以救饑貧放商稅以通客旅清獄訟以伸寃枉察吏
　姦以禁賄賂抑小人以扶君子通下情以療民瘼凡
　可以弭災異召和氣者盡心力而為之憂國願豐出
　於一念之誠則大士不須祈禱而慧日自呈人事和
　而天理見惟閣下留意幸甚此松江僧順昌祈晴上
　府官疏凡僧人文字多道佛之靈異及奉佛利益未
　有能自指斥其無益者國初名僧如復見心軰亦不
　免此此僧獨出正論且以為有同兒戯可謂超乎流
　俗者矣讀之起敬
高文義公榖無子置一妾夫人素妬悍毎間之不得近
　一日陳學士循過焉留酌聚話及此夫人於屏後聞
　之即出詬罵陳公掀案作怒而起以一棒撲夫人仆
　地至不能興高力勸乃止且數之曰汝無子法當去
　今不去汝而置妾汝復間之是欲絶其後也汝不改
　吾當奏聞朝廷置汝於法不貸也自是妬少衰生中
　書舍人峘陳公一怒之力也
范希榮者文正公之裔孫其先有為京官者因家京師
　嘗與他商行貨道遇暴客見其姿美問之曰汝非秀
　才乎希榮曰然吾本范文正公之後暴客曰好人子
　息也凡舟中之貨悉令認留不取而去文正公之䕃
　庇後人矣雖暴客猶知愛之况他人乎
鳥䑕同穴之説自幼聞之及讀禹貢蔡氏𫝊則以為二
　山名頗疑之後訪陜西人荘浪山鳥䑕二物同穴同
　穴而處遂為雌雄行者多見之葢仲黙理學之士止
　據常理以自信殊不知物之以𩔖自為配偶此理之
　常亦有非常理所能該括者如螽與蚯蚓異𩔖同穴
　而交龍與馬交蛇與龜雉交蜈蚣多與促織同穴淛
　東海邉有小蜯名𤨏蛣殻中必有一小蠏失蟹則死
　皆異𩔖也知此則鳥䑕之同穴無足怪矣
朱子註詩云黍榖名苖似蘆高丈餘穗黒色實圓重稜
　亦榖也一名穄似黍而小嘗與北人論辨黍之形似
　乃知所謂苖似蘆高丈餘者即今南方名蘆粟北方
　名薥秫其幹名秫稭者是已葢自是一種非黍也其
　所謂一名穄似黍而小者此乃是黍非稷也今北人
　謂黍為黄穄又名黄米粘膩可醸酒則黍之名穄明
　矣稷與黍甚相似但不可醸酒耳其註鶴云頂赤身
　白頸尾黒黒羽實生於翅非尾此皆一時之誤
都指揮本在外方面官京師各衞指揮有功陞都指揮
　而未得外𨕖者或在京營管事或在各處守備仍於
　原衞支俸其列衘皆云某衞帶俸都指揮葢以别京
　師無方面官此時制也又有軍軄犯私罪者例該革
　仕帶俸差操帶俸之名雖同其實無妨近者有以都
　指揮掌錦衣衞事者以帶俸字自嫌妄意去之禮部
　於豋科録列衘亦遂其非而刻版印行若定制然是
　以其在權要之地而貶制度以順之也使生殺予奪
　自己出者以勢臨之禮儀制度欲不紊亂得乎
唐人避諱甚者父名岳子終身不聼樂父名高子終身
　不食糕父名晉肅子不舉進士最為無謂今士大夫
　以禁網疏闊全不避忌如文皇御諱詩文中多用之
　楊東里作棠枤似為得體
馬之性善驚故驚駭字從馬女之性善妬故嫉妬字從
　女馮篤之從馬威委之從女亦各有義
湖廣長陽縣龍門洞有鳥四足如狐兩翼蝙蝠毳毛黄
　紫縁崖而上乃翥而下名曰飛生有怪鴟貍首肉角
　斷箬使方而啣之􁀾􁀾而鳴名曰負版遇之則凶
蜀中氣暖少雪一雪則山上經年不消山高故也大理
　㸃蒼山即出屏風石處其山隂崖中積雪尤多毎嵗
　五六月土人入夜上山取雪五更下山賣市中人争
　買以為佳致盖盛暑囓雪誠不俗也
宋景濓先生以文學際遇高皇禮眷特優洪武十四年
　其孫慎犯罪舉家當坐重辟上不忍特赦景濓安置
　四川茂州未至歿蘷府𦵏蓮花池山下成化間墓壞
　廵撫都御史池州孫公仁為遷𦵏成都適蜀王府宋
　承奉昌新作夀蔵於成都東門外孫公令人求以𦵏
　先生承奉以其同姓名人也慨然許之因以𦵏焉計
　其直可費白金千兩夫自開國以來將相大臣功名
　富貴烜赫一時者多矣沒齒之後陵谷變遷不能保
　其墳墓者有矣非國有恩典誰復為經營之先生之
　歿百餘年矣而其良㑹如此於是益有以見秉彛好
　德之心不以逺近親疏而有間也
　
　
　
　
　
　
　
　
　菽園雜記卷四
欽定四庫全書
　菽園雜記卷五
　　　　　　　　　　　　　明　陸容　撰
宗人府署印内府管將軍宿衛中都留守舊規皆以國
　戚充之勳臣非在戚里不得與也今署宗人印者如
　故管將軍非國戚者自安逺侯桞景始留守非國戚
　者自都指揮孫安始一則夤縁縉雲侯一則夤縁汪
　直皆命由中出此亦政體一變也
京師元日後上自朝官下至市人往來交錯道路者連
　日謂之拜年然士庻人各拜其親友多出實心朝官
　往來則多汎愛不專如東西長安街朝官居住最多
　至此者不問識與不識望門投刺有不下馬或不過
　其門令人送名帖者遇黠僕應門則皆卻而不受亦
　有閉門不納者在京仕者有每旦朝退即結伴事此
　至入更酣醉而還三四日後始暇拜其父母不知是
　何風俗亦不知始於何年聞天順間尚未如此之濫
　也
景泰年間吏部尚書王公文户部尚書陳公循皆以少
　保大學士居内閣王之子倫陳之子瑛順天府鄉試
　俱不中式二公交章指摘考試官劉儼之失欲罪之
　上不罪儼而許倫瑛得㑹試是以阿附者有欽賜舉
　人之稱此亦一代異事也其後文遇害循謫戍儼卒
　官謚文介
摺疊扇一名撒扇葢收則摺疊用則撒開或寫作箑者
　非是箑即團扇也團扇可以遮面故又謂之便面觀
　前人題詠及圖畵中可見已聞撒扇自宋時已有之
　或云始永樂中因朝鮮國進松扇上喜其卷舒之便
　命工如式爲之南方女人皆用團扇惟妓女用撒扇
　近年良家女婦亦有用撒扇者此亦可見風俗日趨
　於薄也
岳季方能畫葡萄嘗作畫葡萄説近於宣府李士常家
　見其自書一通筆畫清勁不俗其言葡萄本中國名
　果重自上古神農九種功力爲最世謂得之大宛歸
　種漢宫皆未之考意者初不經見而博望貳師之所
　得者又將特異遂附㑹之此説有見又云其榦臞者
　廉也節堅者剛也枝弱者謙也葉多䕃者仁也蔓而
　不附者和也實中果可啖者才也味甘平無毒入藥
　力勝者用也屈伸以時者道也其徳之全有如此者
　予謂中果入藥分才用似未穏屈伸以時人亦難曉
　葢京師種葡萄者冬則盤屈其榦而庇覆之春則發
　其庇而引之架上故云然此葢或種於庭或種於園
　所種不多故爲之屈伸如此若山西及甘凉等處深
　山大谷中徧地皆是誰復屈之伸之
皇宋第十六飛龍元朝降封瀛國公元君召公尚公主
　時承錫宴明光宫酒酣伸手扒金柱化爲龍爪驚天
　容元君含咲語羣臣鳯雛寜與凡禽同侍臣獻謀將
　見除公主泣淚沾酥胸幸脱虎口走方外易名合尊
　沙漠中是時明宗在沙漠締交合尊情頗濃合尊之
　妻夜生子明宗隔帳聞笙鏞乞歸行宫飬爲嗣皇考
　崩時年甫童元君降詔移南海五年乃歸居九重憶
　昔宋祖受周禪仁義綽有三代風至今兒孫主沙漠
　吁嗟趙氏何其隆此詩舊録於鄉人過指揮問其所
　從來云得之上虞布衣𡊮鉉未知何人作也後於王
　元直學正家閲福建閩縣志書始知爲閩人俞應則
　所作若其事則備載錢塘翟宗吉歸田詩話及𡊮忠
　徹符臺外稿然忠徹以此爲虞伯生作則非也玩味
　詩中至今兒孫主沙漠之句似言元君避歸沙漠後
　事應則其國初人與本朝自己巳之變各邉防守之
　寄益周於前如各方靣有險要者俱設鎮守太監緫
　兵官廵撫都御史各一員下人名爲三堂宣府大同
　遼東陜西三邉又有協守分守遊擊等官其制尤爲
　縝宻但近來添設頗多姑舉北直𨽻言之如薊州永
　平山海等處宻雲古北等處居庸闗等處各有鎮守
　内官鮎魚石等營黄崖口等營臺頭營山海等處永
　平太平寨青山營蛾眉山營遵化灤陽等闗劉家口
　等處黄花鎮紫荆闗倒馬闗凢二十四處各有守備
　内官武官稱是夫武官分布要害遇有警急各任其
　責内官之設既非令典今以數百里之地其多如許
　况此軰原無禄食太平之時日費頗豐不免取諸所
　部孰敢誰何萬一事起不測折衝禦侮必頼將臣彼
　亦無能爲也或犯吏議朝廷又多原之軍力之疲敝
　軍政之不修有由然矣
朝廷盛禮慶成宴其一也而禮官多因時遷就不愜公
　論識者不能無議焉成化間泰和楊導叔簡爲尚寳
　卿有以六品七品位其上者叔簡貽書葉文莊公有
　云慶成之宴非所以酧講讀之勞榮有事也中左之
　序非所以彰彈劾之能念駿奔也而票名之設戾於
　告示亦愚弄賢士矣暗定之計形於手本豈非尊禮
　勢要乎以經筵爲講讀之官則符寳所司盖實宻務
　况其間有去翰林而任春坊者以給舍爲近侍之列
　則尚寳正官實非外屬又其間有正七品從七品之
　異乎不肖承乏近侍廿載有餘毎以司丞列於銀臺
　棘寺之亞今以正卿班於經筵給事之後豈有司倉
　卒所致而不加思乎事有因時損益者必不悖朝廷
　莫如爵之訓禮有縁人情起者豈亦恃君子無所争
　而爲云云叔簡與文莊素厚而必貽之書者亦庻㡬
　其能行之乎
城隍之在祀典古無之後世以高城深池捍外衛内必
　有神主之始有祠事惑於理者衣冠而肖之加以爵
　號前代因襲其來乆矣洪武元年各處城隍神皆有
　監察司民之封府曰公州曰侯縣曰伯且有制詞葢
　其時皇祖尚未有定見三年乃正祀典詔天下城隍
　神主止稱某府城隍之神某州城隍之神某縣城隍
　之神前時爵號一切革去未㡬又令各處城隍廟内
　屏去間雜神道城隍神舊有泥塑像在正中者以水
　浸之泥在正中壁上卻畫雲山圖神像在兩廊者泥
　在兩廊壁上此令一行千古之陋習爲之一新惜乎
　今之有司多不逹此往往望爲衣冠之像甚者又爲
　夫人以配之習俗之難變愚夫之難曉遂使皇祖明
　訓託之空言可罪也哉
釋迦生周昭王二十四年四月八日中國人奉佛教者
　於是日祀其神周正建子四月即今之二月也今以
　夏正四月八日爲佛生日非也此説出臞僊最爲有
　見然今朝中以四月八日爲佛節賜百官喫不落莢
　莫有覺其非者
天順七年二月十二日兵部奉特㫖遣使臣下旱西洋
　曰哈哩地靣曰賽瑪爾堪地靣曰哈什噶爾地靣曰
　阿蘇地靣曰吐魯番地靣曰哈宻地靣曰竒木加色
　稜處各正副使一員皆外夷人仕中朝者或大通事
　或都督或都指揮等官皆有主名矣居無㡬何寢而
　不行或云李文逹公之力也此事一行朝廷爵賞靡
　費固不可言而沿途軍民勞苦損費亦何紀極况異
　時啟釁又未可知使此事果自李公而止正所謂仁
　人之言也
諸司官御前承㫖皆曰阿其聲引長老子云唯之與阿
　相去㡬何則阿爲應辭其來逺矣
京營之制國初止有五軍營五軍者中軍左掖右掖左
　哨右哨也此外有曰大營曰圍子手曰㓜官舍人營
　曰十二營皆五軍營之支分毎營各有坐營把緫官
　多寡不等永樂初始以龍旗寳纛下三千蒙古人立
　三千營内有坐營管操上直披眀甲等官又有隨侍
　營則三千營之支分也亦有坐營官以統之神機營
　永樂中征交阯得其神機火箭之法因立是營亦有
　中軍左右掖左右哨各有坐營把司把牌官又有曰
　五千下者永樂中得都督譚廣馬五千匹今所謂譚
　家馬者即此别有坐營把司官統之此則神機營之
　支分也已上舊名三大營至成化初年以言者議𨕖
　取三大營精兵設立團營十二曰奮武曰耀武曰練
　武曰顯武曰敢勇曰果勇曰効勇曰鼓勇曰立威曰
　伸威曰掦威曰振威毎營各有坐營把緫官統之遇
　出征即量調以行三大營所存無㡬名曰老家兒專
　備營造差撥等用十二團營精兵在京各衛并在外
　各都司所屬及南北直隸衛所共二十五萬分爲春
　秋二班圑操聴調此京營制度之大畧也
平江侯陳公豫鎮守臨清日館客作詩有簷前絡緯啼
　之句侯謂草蟲不可言啼遂䟽之不知絡緯啼李太
　白已道之矣客終無以自明二人葢未嘗讀李詩故
　也成化間有吏建言時事禮科給事中忌之以激厲
　風俗之厲不從力㕘送法司問罪不知厲本古字漢
　書凢云風厲勉厲皆不從力此吏亦不能自明二人
　葢未嘗讀漢書故也兵科給事中閲兵部題本以伎
　不從女呼吏笞之翌旦有不平者令受笞吏執韻書
　以進乃赧顔慰遣之此葢識俗字不識古字故也凢
　遇人文字所見未的輙疵議之後能無悔也乎
青州生員古清恃才妄作凌虐鄉里死𦵏後人發其屍
　支解之懸於林木濬縣王都憲越之父既𦵏被發而
　喪其元求之不得乃刻木以代而𦵏之後食醬至甕
　底其元在焉王以是終身不食醤嘗聞之僚長張文
　謹云
嘗聞火雞食火犀食棘刺野羊刳腹取脂脂復生又見
　列子等書言昆吾之劔切玉如泥火浣之布入火愈
　鮮不灰之木火爇不壊皆未之信近日滿剌加國貢
　火雞軀大於鶴毛羽雜生好食燃炭駕部貟外郎張
　汝弼親見之甘肅之西有饕羊取脂復生聞之高陽
　伯李文及彼處奏事人云然犀之食棘刺則予所親
　見也火浣布友人凌季行有一縷如指不灰木譯史
　劉楩有束帶以火驗之信然由是觀之切玉之劔葢
　或有之特未之見耳
聞都御史朱公英云廣東海鯊變虎近海處人多掘岸
　爲坡候其生前二足縁坡而上則襲取食之若四足
　俱上坡則能食人而不可制矣又聞按察使孔公鏞
　云廣西蚺蛇其大者皮甲鱗皴雜生苔蘚與山石無
　辯獐鹿誤從摩癢則掉尾絞而吞之土人取其膽則
　轉腹令取畧不傷嚙後復遇人取膽仍轉腹以瘢示
　之人知其然亦不復害也
十三道御史與六部各司平行文移謂之手本御史有
　欠謹厚者頗以言路自恃署名字文寸許一郎官厭
　之貽之口占云諸葛大名垂宇宙今人名大欲如何
　雖於事體無妨礙只恐文房費墨多諸司傳聞以爲
　談笑大書之風由是稍息或云郎官爲王兵侍偉
嘗閲舊簿書正統景泰間㑹議五府六部都察院大理
　寺通政司之外有閣老及掌科無掌道官今有十三
　道而閣老不與聞始自李文逹公上請而然各道與
　議不知始何時景泰間各邉鎮守廵撫官㑹本奏事
　及兵部覆奏皆以總兵官爲首今皆首内臣天順以
　前公侯伯都督管營者止稱坐營官總兵之名乃下
　人私相稱謂移文中無之其以總兵自稱則近年始
　及汪直用事時邉方事皆令兵部與總兵官計議則
　總兵之稱又出自御筆矣葢内閣大臣非止養望而
　已廟堂謀議非所辱也御史職主紏察一與㑹議雖
　謬誤不復可言矣拉使與議殆以箝其口耳各邊總
　兵掛將軍印奉制敕得專生殺之柄宜非他官之所
　當先今朝鮮國王咨文惟咨遼東總兵官是已律中
　所謂總兵官葢指掛印征進者若京師六軍總於天
　子非臣下所得而專制也此皆故事之因時而異者
　然一成而不可變矣
蘇州自漢歴唐其賦皆輕宋元豐間爲斛者止三十四
　萬九千有竒元雖互有増損亦不相逺至我朝止増
　崇明一縣耳其賦加至二百六十二萬五千九百三
　十五石地非加闢於前糓非倍收於昔特以國初籍
　入僞吳張士誠義兵頭目之田及撥賜功臣與夫豪
　强兼併没入者悉依租科稅故官田毎畆有九斗八
　斗七斗之額吳民世受其患洪武間運粮不逺故耗
　輕易舉永樂中建都北平漕運轉輸始倍其耗由是
　民不堪命逋負死亡者多矣宣宗明燭是弊詔官田
　减稅三分時格於國用不足之議事遂不行郡守况
　鍾抗章上請得遵優㫖共减稅粮七十二萬餘石又
　得廵撫周文襄公存䘏恵養二十餘年嵗豐人和汔
　可小康自後水旱相仍無嵗無之加以運漕虧折陪
　貱不訾民復困瘁况沿江傍湖圍分時多積水數年
　不畊不穫而小民破家鬻子嵗償官稅者𩔖皆重額
　之田此吳民積乆之患也
京師鉅刹大興隆大隆福二寺爲朝廷香火院餘有賜
　額者皆中官所建寺必有僧官主之中官公出必於
　其寺休憇巧宦者率預結僧官俟其出則往見之有
　所請託結納皆僧官爲之闗節近時大臣多與僧官
　交歡者以此京衛武學之東智化寺大監許安軰以
　奉王振香火者天順間主之者僧官然勝讀書解文
　事時閻禹錫以國子監丞掌武學事勝則往拜焉禹
　錫托故不見他日饋茶餅卻之以詩投贈又卻之終
　始不與往還禹錫可謂剛介之士其賢於人逺矣
湯都指揮𦙍績博學彊記論議英發爲詩文亦雄徤有
　氣然性傲妄眼空時軰於朝士有一日之長輙以賢
　弟賢姪呼之人多不堪以其有時名不較也成化初
　言者以將材薦有才兼文武可當一靣之語戲者以
　湯一面名之陜西孤山頗號險要適㕘將貟缺兵部
　以𦙍績舉充即鎮未乆有故人來謁呼酒共飲適報
　敵數騎薄城下𦙍績語故人云先生姑自酌吾往生
　擒畨雛來與觀也方出城未逺有畨伏溝中一箭中
　咽而斃人又名之曰湯一箭云此可以爲將官夸大
　輕率之戒
御史職司風紀中書舍人供奉絲綸其任皆不薄也名
　器之輕重衣冠之榮玷則繫其人焉近時一進士素
　出入閣老萬公之門得改翰林庶吉士萬病隂痿吉
　士自譽善醫具藥瀋爲洗之因得爲御史翌聖夫人
　之姪季通以門䕃官中舍一同寮濟寜人與通友善
　嘗得歸省以箧寄通所封鐍甚固夫人素諳世故命
　唘視之其人固辭夫人不許乃強唘之一箧有舊衣
　數件其下皆書籍一箧舊衣下皆土墼夫人大怒曰
　他日欲誣我家耶命歐之通跪請乃令自擔其二篋
　去時人爲之語曰洗鳥御史挑土中書一時同官者
　氣爲沮喪其辱敗士風甚矣
文莊葉公廵撫兩廣時素與丘内翰仲深不合丘毎投
　間毁之庚辰進士廣西張某嘗短葉於丘丘因爲先
　容進謁李文逹言賊至城下葉猶詠詩不輟且殺無
　辜之民爲功文逹素知葉公黙識而已葢張某歸省
　時葉嘗知其不檢踈之由是致怨丘之不察也丘素
　知文事非文逹所長且復䕶短乃謂葉笑其詩文不
　佳李公銜之他日錦衣吕指揮貴湯都指揮𦙍績盛
　稱葉公學問文章之美且云置之内閣於先生無忝
　文逹撫然曰與中笑我乃爲入閣地耶及大藤峽用
　兵敕韓公雍書有云往者葉某虚張捷報致賊猖獗
　葢張某先入之言至是始發也葉公後因言官之薦
　僅以右僉遷左僉而已文逹沒後始得入禮部云
國初諸司皂隸主騶從而已宣徳間始有納銀免役者
　聞宣廟因楊東里言京官禄薄遂不之禁名曰柴薪
　銀天順以來始以官品隆卑定立名數毎嵗銀解部
　以鉅萬計在京諸司皆出畿内并山東山西河南州
　縣南京諸司則皆出南畿州縣予未第時見京官索
　皂銀意頗薄之及仕京乃知不可無也後官武庫嘗
　以爲有害於義欲奏請改作折俸名色俸多而皂隸
　銀數不足者乃以鈔絹補數庶㡬名正言順屬草時
　以此事屬兵部折俸屬户部事體窒礙不果行
京師人家能蓄書畫及諸玩器盆景花木之𩔖輙謂之
　愛清葢其治此大率欲招致朝紳之好事者往來壯
　觀門户甚至投人所好而浸潤以行其私溺於所好
　者不悟也錦衣馮鎮撫珤中官家人也亦頗讀書其
　家玩器充聚與之交者以馮清士目之成化初爲勘
　理鹽法差揚州城中舊家書畫玩器𬒳用計括掠殆
　盡濁穢甚矣吾郷逹有爲刑部郎者素與往還亦嘗
　𬒳其所賣馮死後人始言之凢居官者此等事亦不
　可不知也
山西石州風俗凢男子未娶而死其父母俟郷人有女
　死必求以配之議婚定禮納幣率如生者𦵏日亦復
　宴㑹親戚女死父母欲爲贅壻禮亦如之
三代至春秋時用兵率以車戰秦漢而後以騎兵爲便
　故兵車之制車戰之法今皆不傳漢有武剛車晋有
　偏箱車然不過行載輜重止爲營衛而已其出擊仍
　以騎兵故能制勝唐房琯擊安禄山用春秋車戰之
　法卒以取敗葢春秋時敵國皆車戰又皆戰於平原
　廣野其兵將亦皆素練車戰之人故宜之琯以車禄
　山以騎時異勢殊故用有利鈍非車之罪也今中國
　行軍欲用車戰此最不通時宜者廼者都御史李公
　賔亦以戰車爲言兵部重違其請嘗令成造試之不
　欲顯言其非苐云備用而已都御史王公越時提督
　京營或問戰車之名王云是名鷓鴣車葢謂鷓鴣啼
　行不得也李聞而恚之
成化間漕河築隄一石中斷中有二人作男女交媾狀
　長僅三寸許手足肢體皆分明若雕刻而成者高郵
　衛某指揮得之以獻平江伯陳公鋭鋭以爲珍藏焉
　此等事雖善格物者莫能䆒其所以
楊文貞公在内閣時夫人已早世惟一婢侍巾櫛而已
　一日中宫有喜慶文武大臣命婦皆朝賀太后聞公
　無命婦令左右召其婢至則諸命婦已退矣太后見
　其貌既不揚衣復儉陋命妃嬪重爲梳整易内製首
　餙衣服而遣之且笑云此囘楊先生不能認矣翌旦
　命所司如制封之不爲例其眷遇之隆如此聞此即
　南京太常少卿導之母也導字叔簡能詩文善談論
　以尚寳卿陞是官(文徵明云文貞薨世時郭夫人猶/在且不聞有封贈之說或他日以)
　(導推恩容或有之特粲按文貞元配嚴夫人繼郭夫/人即此婢也朝廷  降制封之其制詞載在文貞續)
　(集附録内安得云無此説也/衡山公一時偶未之考耳)
詩螮蝀在東釋者以爲天地之淫氣或以爲日光射雨
　氣而成然今人露置酒醤於庭見虹則急掩盖之不
　爾則致消耗相傳虹能食此嘗聞廣西杜監生云其
　家舍旁眢井時時出虹叔父頗徤狠率僮掘之深丈
　餘見一肉塊大如釜無首尾蝡蝡而動欲煑之家人
　不可乃舉而投水中自是此處不復出虹矣虹蜺螮
　蝀字皆從虫古人制字必有所見又虹字北方人讀
　作岡去聲今吳中名鞭撻痕亦用此音其即此字耶
占卦者以錢代蓍其來乆矣舊以無字一面爲陽有字
　一面爲隂至朱文公反之以有字爲面爲陽無字爲
　背爲隂有儲氷者以爲古銅器物欵識皆在背如鏡
　是已予按此説非也錢之有文爲錢設也今印信與
　宫衛銅牌皆然錢背間亦有一字者印背有鑄造年
　月字銅牌背有號數字若鏡之爲噐主照物不重在
　文豈可以此爲律邪
初過吕梁洪沽頭閘直沽不知洪沽字義後考之石阻
　河流爲洪方言也又蜀人謂水口爲洪梓潼水與涪
　江合流如箭故有射洪縣若沽乃漁陽水名今直沽
　雖與漁陽地相近然註云水出漁陽塞外東入海則
　又非矣所謂直沽沽頭葢水道之通名亦方言如漊
　字本雨不絶貌今南方以爲溝渠之名北人則不解
　道也
病痔者用苦處菜或鮮者或乾者煮湯以熟爛爲度和
　湯置噐中閣一版其上坐以薰之候湯可下手撩苦
　􁁊頻頻揉洗湯冷即止日洗數次予使宣府時曽患
　此疾太監弓勝授以此方洗數日後果見效故記之
　􁁊一作笸北方甚多南方亦有之
故友支禧字有禎篤行之士嘗言星辰雲物天之章也
　今衣段織雲者庻民皆服之五糖七糖席面内有糖
　人是人食人也有賢者在位當禁之言雖迂甚有理
　致
　
　
　
　
　
　
　
　
　
　
　
　
　
　菽園雜記卷五
欽定四庫全書
　菽園雜記卷六
　　　　　　　　　　　　　明　陸容　撰
元起朔漠建都北平漕渠不通江淮至元初粮道自淛
　西渉江入淮由黄河逆水至中灤旱站陸運至淇門
　入御河中灤即今開封府封丘縣地淇門今屬大名
　府濬縣乃淇水入御河之處即枋頭也去中灤旱站
　一百八十餘里自黄河逆水至中灤自中灤陸運至
　淇門其難葢不可言况運粟不多不足以供京邑之
　用於是遂有海運之舉然海道風濤不測損失頗多
　故又自任城開河分汶水西北至湏城之安民山入
　清濟故瀆通江淮漕經東阿至利津河入海由海道
　至直沽接運至京任城今之濟寜州也湏城今之東
　平州也其後海口沙壅又自東河陸運二百餘里至
　臨清始入御河其難尤不可言時有韓仲暉邊源軰
　各出己見相繼建言乃自安民山開河直抵臨清屬
　於御河而江淮之漕始通矣然當時河道初開不甚
　深濶水亦㣲細不能負重載所以又有㑹通河止許
　一百五十料船行之禁海運之初嵗止得米四萬六
　千餘石其後嵗或至三百餘萬石㑹通河所運之米
　毎嵗不過數十萬石終元之世海運不罷國初定鼎
　金陵惟遼東邊餉則用海運其時㑹通河尚通今濟
　寜在城閘北岸見有洪武三年曉喻往來船隻不得
　擠塞閘口石碣在至二十四年河决原武漫過安上
　湖而㑹通河遂淤自是江淮舟船始不至御河矣永
　樂間肇造北京粮道由江入淮由淮入黄河水運至
　陽武發河南山西二布政司丁夫旱路般運至衛輝
　上船由御河水運至北京亦不可謂不難矣後得濟
　寜州同知潘叔正建言工部尚書宋禮等提督始開
　鑿㑹通河潘之建言止爲濟寜州往北旱站逓運軍
　需等項艱苦欲開此河以省民力耳初未嘗言開此
　漕運也河成宋尚書建言始從㑹通河漕運而海運
　於是乎罷當㑹通河漕運之初又得平江伯陳瑄於
　凢河道事宜莫不整頓所以至今京儲充羡不至缺
　乏者㑹通河之力開鑿經理以底於成者斯又數君
　子之力也此出刑部侍郎三原王公恕漕河通志節
　其要語記之
張廵力竭西向再拜曰生既無以報陛下死當爲厲鬼
　以殺賊此厲字與伯有爲厲之厲不同原其意誓欲
　爲猛厲之鬼以殺賊耳李翰表云臣聞强死爲厲游
　䰟爲變有所歸往則不爲災此正伯有爲厲之厲翰
　之意盖欲乞爲墓招𦵏廵等故云然耳非解厲鬼字
　義也後人多誤解此字致生邪説至有以厲即古癘
　字謂廵爲掌疫癘之鬼若致道觀塑廵爲青面鬼狀
　世之譌謬如此正由誤解此字故也呉中羽林將軍
　廟譌爲雨淋而不覆以屋三孤廟譌爲三姑而肖三
　女郎焉山西有丹朱嶺盖堯子封域也乃鑿一豬形
　以丹塗之世俗傳譌可笑大率𩔖此
月令言十月雉入大水爲蜃人不知其能化蛟也張啟
　昭翰撰言其鄉民嘗逐一雉入山穴中守之乆不出
　乃以土石塞之而去毎過其處竊視之封閉如故人
　不知也乆之見其處有水流出不已踰時又過其處
　則山已崩裂其下成渠問之居民云風雨之夕有蛟
　出故也逐雉者爲言其事始知雉亦能爲蛟云
京師多尼寺惟英國公宅東一區乃其家退閒姬妾出
　家處門禁嚴慎人不敢入餘皆不然然有忌人知者
　有不忌者不忌者君子慎嫌疑固不入忌者有竒禍
　决不可入天順間常熟一㑹試舉人出游七日不返
　莫知所之乃入一尼寺被留毎旦尼即鐍户而出至
　暮濳携酒殽歸故人無知者一日生自懼乃踰垣而
　出出則臞然一軀矣又聞永樂間有圬工修尼寺得
　纏􁏢㡌於承塵上㡌有水晶纓珠工取珠賣於市主
　家識而執之問其所從來工以實對始知此少年竊
　入尼室遂死於欲屍不可出乃肢解之埋墻下法司
　奏抵尼極刑而毁其寺今宫墻東北草塲云是其廢
　址也
唐季黄巢之亂兵鋒所過多被殺傷然巢性獨厚於同
　姓如黄姓之家及黄州黄岡黄梅等處皆以黄字得
　免徽州歙縣地名篁墩本以産竹得名民以黄易之
　亦得免禍近日程克勤諭徳始徴士大夫詩文表白
　其事而復篁墩之名夫大盗如黄巢亦有此善則信
　乎天理民彛之在人心未嘗一日而冺滅也
永樂間敕遣大臣分行各處凢民間子弟年二十以上
　爽徤者皆選取以備侍衛頗被騷擾其軍悉隸府軍
　前衛數至二萬有餘立千户所二十五領之年至六
　十驗有老疾實狀兵部奏請踈放仍於本州縣照名
　選補成化間尚書余公議欲再爲差官㸃選時當選
　處適多饑饉職方郎中劉大夏與予力沮之余不能
　奪其議遂寢
今之所謂左葢即古人之所謂右如易繫辭傳書其後
　曰右第㡬章説文註親字云左從辛從木志錢幣者
　云五銖錢右文曰貨泉左文曰五銖是矣今人乃與
　相反予求其說而不可得竊疑古人北面視物分左
　右物在東者值吾右手故爲右物在西者值吾左手
　故爲左今人以南面視物分左右故反是然古人言
　宫室位置則云前朝後市左祖右社軍行部位則云
　前朱雀後𤣥武左青龍右白虎則祖廟與青龍在東
　太社與白虎在西又與今人所謂左右不異未能决
　然無惑也
成化辛丑嵗西域賽瑪爾堪進二獅子至嘉峪闗奏乞
　遣大臣迎接沿途撥軍䕶送事下兵部予謂進貢禮
　部事兵部不過行文撥軍䕶送而已時河間陳公鉞
　爲尚書必欲爲覆奏予草奏大畧言獅子固是竒獸
　然在郊廟不可以爲犧牲在乗輿不可以備驂服葢
　無用之物不宜受且引珍禽竒獸不育中國不貴異
　物賤用物等語爲律力言當卻之如或閔其重譯而
　來嘉其奉藩之謹則當聴其自至斯盡進貢之禮若
　遣大臣迎接是求之也古者天王求車求金於諸侯
　春秋譏之况以中國萬乗之尊而求異物於外夷寧
　不詒笑於天下後世陳公覽之恐拂上意乃咨禮部
　時則四川周公爲尚書亦言不當遣官迎接事遂寢
　而遣中官迎至其狀只如黄狗但頭大尾長頭尾各
　有髵耳初無大異輟耕録所言皆妄也毎一獅日食
　活羊一腔醋蜜酪各一瓶養獅子人俱授以官光禄
　日給酒飯所費無算在廷無一人悟獅子在山藪時
　何人調蜜醋酪以飼之葢外人故爲此以愚弄中國
　耳
莊子言即且甘帶即且蜈蚣帶蛇也初不知甘之之義
　後聞崑山士子讀書景徳寺中嘗見一蛇出游忽有
　蜈蚣躍至蛇尾循脊而前至其首蛇遂伸直不動蜈
　蚣以左右鬚入蛇兩鼻孔乆之而出蜈蚣既去蛇已
　死矣始知所謂甘者甘其腦也聞蜈蚣遇蝸篆即不
　能行葢物各有所制如海東青鷙禽也而獨畏燕象
　猛獸也而獨畏䑕其理亦然
讀書萬卷不讀律致君堯舜終無術此雖譏切時事之
　言然律令一代典法學者知此未能律人亦可律已
　不可不讀也書言議事以制而必曰典常作師其不
　可偏廢明矣嘗見文人中有等迂腐及浮薄者往往
　指斥持法勤事之士以爲俗流而於時制漫不之省
　及其臨事誤犯吏議則無可釋而溺於親愛者顧以
　法司爲刻良可笑也
本朝子爲母服斬衰三年嫂叔之服小功皆所謂縁人
　情而爲之者也然韓退之㓜育於嫂嘗爲制服而程
　子於嫂叔無服亦嘗言後聖有作雖制服可也母服
　斬衰則以儒臣羣議不合高皇斷自宸衷曰禮樂自
　天子出此禮當自我始
北方老嫗八九十嵗以上齒落更生者能於暮夜出外
　食人嬰兒名秋姑予自㓜聞之不信同寮鄒繼芳郎
　中云歴城民張家一嫗嘗如此其家鎻閉室中鄒
　非妄誕人也秋北人讀如篘酒之篘
一彎西子臂七竅比干心詠藕詩也相傳衛文節公作
　未知是否一庭生意留青草萬里歸心放白鷼恕齋
　詩也程少詹克勤云嘗見作此題者多渉頭巾氣惟
　此聯出色又聞邵復初郎中云鄉人取龍湫祈雨後
　送水還湫有作文者集古句一聯云雨三日不止求
　之與與之與水一勺之多出乎爾返乎爾亦佳
永樂三年命翰林學士解縉等選新進士才質英敏者
　就文淵閣讀書時與選者修撰曽棨編修周述周孟
　簡庻吉士楊相劉子欽彭汝噐王英王直余鼎章敞
　王訓柴廣敬王道熊直陳敬宗沈昇洪順章朴余學
　䕫羅汝敬盧翰湯流李時勉叚民倪維哲𡊮添祥吾
　紳楊勉二十八人時周忱自陳年少願進學文皇喜
　曰有志之士命増爲二十九人名庻吉士聞洪武壬
　子嵗嘗選㑹試士十八人授編修等職讀書文華堂
　後又選進士為庶吉士分置近侍諸署若解縉為中
　書庻吉士是也而專置之翰林則始於此
天順間文臣閣老李文達公賢武臣錦衣衛指揮門達
　最得君而達尤聲勢隆赫傾動中外嘗忌李出已上
　欲乗隙間之有軍匠楊暄者以工彩漆著名于時一
　日疏達不法事以聞達因愬於上云此李賢嗾之也
　知上必親鞫宻召暄囑之暄懼死陽承順惟謹上果
　鞫於内苑山子下暄以實對云事非由賢門達囑臣
　誣賢臣與賢素不識不敢枉也達由是寵衰而禍作
　矣古人謂無好人三字非有徳者之言觀此可知
今人有喪剪帛以授弔客謂之發孝大扺京師人家發
　孝主於勾引祭賻之貲江南人家發孝主於勾引人
　光賁送喪士大夫家亦有為之者此非禮之禮也楊
　文貞公遺戒子孫不用此最是
朱文公先生本號晦菴今人稱考亭者亭本前代一御
　史築於其考墓旁故名歳乆亭廢韋齋愛其山水嘗
　欲即其廢址作書院而不果文公後作考亭書院以
　成先志非别號也
行人司行人初置三百六十員今存三十六員葢國初
　諸司官不差出凢有事率差行人永樂中减革行人
　員數諸司公務差本衙門官出辦行人非册封親王
　使外國賫捧詔書之𩔖不差然當時進士除行人者
　九年才得陞六品官人多不樂今九年得陞各部貟
　外郎三年得選任御史行人頓爲増重於前舊嘗爲
　之語云非進士不除非王命不差非餽贐不去其濫
　可知今朝廷重之人各自重無此風矣
秋官屠郎中之妻無子而妒懼其夫置妾常爲贋娠以
　沮之一年果娠彌月而産則一胞為鳥卵者四十七
　破之中有血水而已項尚書之女無夫而娠家人恐
　其彰醜飲以冷藥敗其胎竟不效及期而産一胞數
　蛇遂驚死皆不知其何所感也
孫状元賢赴㑹試途中投宿一民家主人敬禮甚隆飲
　食一呼而具賢疑其家有他㑹問之主人云昨夜夢
　狀元至故治具以俟今日公至應此夢無疑矣賢竊
　自喜至期下第而歸後一科果狀元及第雍御史泰
　未第時嘗自金陵還陜西道經鳯陽投宿一老嫗家
　問知是舉子喜云昨夜夢有御史過吾家子其人耶
　雍後以進士令吳被召爲御史陸參政孟昭未第時
　夫人夢得官參政後果不爽觀此則人之出處信有
　前定非偶然也
錢原溥學士回自謫所道江西布政使翁公世資作詩
　送之序云天順間先生嘗謂兵部尚書陳汝言曰方
　今論功行賞殆無虚日而母后徽號未加得非闕典
　與汝言即以先生之言入奏英宗大加稱賞隨付史
　氏以行嵗甲申英廟上賔先生遂爲權貴所擠而有
　順徳之行皇上一日御經筵閲講臣獨以先生不在
　爲問遂下吏部召還復舊官予嘗以是質之内閣供
　奉謝伯寛云嵗甲申以下一叚失實盖原溥嘗在内
　書堂教書今之近侍若懐恩軰皆多出其講下其出
　以附王倫其入以懐公之力也
本朝文臣封伯爵者洪武中中書左丞相汪廣洋封忠
　勤伯𢎞文舘學士劉基封誠意伯正統中兵部尚書
　王驥封靖逺伯天順中都察院副都御史徐有貞封
　武功伯鴻臚寺卿楊善封興濟伯成化間兵部尚書
　兼都察院左都御史王越封威寜伯廣洋後坐累有
　貞越不乆革爵謫逺地基善革於身後子孫世禄驥
　一人而已
本朝軍衛舊無學今天下衛所凢與府州縣同治一城
　者官軍子弟皆附其學食廪嵗貢與民生同軍衛獨
　治一城無學可附者皆立衛學宣徳十年從兵部尚
　書徐琦之請也其制學官教授一員訓導二員武官
　子弟曰武生軍中俊秀曰軍生衛學之有嵗貢始於
　成化二年五月從少保李公賢之請也其制毎二嵗
　貢一人平時不給廪食至期以先入學者從提學御
　史試而充之
爲人上者言動不可不謹否則下人承譌踵誤不勝其
　弊矣丁酉嵗予有考技之役至遷安適同年劉御史
　廷珪按其地遣人招飲予戲語云饌有驢板腸即赴
　葢京師朋軰相戯各有指斥風土所諱以為詬者如
　蘓淛云鹽荳江西云臘雞湖廣云乾魚之𩔖是已河
　南人諱偷驢廷珪河南衞輝人而舊傳有西風一陣
　板腸香之句故以戯之日暮歸縣官率吏人捧熟饌
　以進問之云聞公嗜驢板腸故以奉也予以實告而
　遣之既而自悔自是不敢戲言
嘗登嶧山山僧作水飯爲供食一𬞞味佳問之云張留
　兒菜令採觀之乃啇陸也餘姚人每言其鄉水族有
　彈塗味甚美詳問其狀乃吾鄉所謂望潮郎耳此物
　吾鄉極貧者亦不食彼以爲珍味啇陸在吾鄉牛羊
　亦不食彼以爲旨蓄正猶河豚在吳中爲珍異直沽
　漁人刳其肝而棄之時魚尤吳人所珍而江西人以
　為瘟魚不食世之遇不遇豈惟人為然夫物則亦有
　然者矣(仲裘聞張留/乃樟栁也)
兵部侍郎王偉先任職方郎中用少保于公薦升是職
　未㡬伺于公過誤密奏之景皇帝信任于公方專召
　入以偉奏授之公叩頭謝罪上曰吾自知卿卿勿憾
　也公既出偉下堂迎問曰今日聖諭爲何公曰姑入
　語之既入復請乃笑曰老夫有不是處賢弟當面言
　之未敢不從也何忍至此乃出奏示之偉跼蹐無地
　君臣相與如此誰得而間之此于公所以得成安社
　稷之功也
常朝諸司奏事御前事當准行者上以是字荅之成化
　十六七年間上病舌澀毎荅是字苦之鴻臚卿施純
　彦厚揣知之隂獻計於近侍云是字不便請以照例
　字易之上得此甚喜問計所出近侍以純對由是得
　拜禮部侍郎掌寺事尋陞尚書加太子少保純京師
　人成化丙戍進士長軀偉幹音吐洪亮初任户科給
　事中遷鴻臚少卿未二十年驟陞至此可謂際遇之
　隆矣人有爲之語云兩字得尚書何用萬言書
天順間鄉人陳錡鼎夫爲職方郎中嘗談及時事云近
　得葉與中奏保廵按廣西御史吳禎廵撫其地時葉
　公緫督廣東西軍務舉禎欲分任其責也因問禎之
　爲人鼎夫云一利口耳與中以誠待物宜有此舉異
　日必爲此人累也予竊記之後禎得位結搆廣人百
　計謗葉李閣老惑之時因言官嘗薦葉入朝僅移節
　宣府而禎不乆亦敗矣予於是服鼎夫之先見云近
　聞于少保薦王偉爲侍郎時商狀元嘗宻言其非所
　宜薦然䟽已入矣既而于公有不愜意時毎自嘆云
　先見不如商大朴大朴商公舊字也
凡人黨䕶族𩔖固其習性同然而回回尤甚嘗聞景泰
　間京師隆福寺落成縱民入觀寺僧方集殿上一回
　回忽持斧上殿殺僧二人傷者二三人即時執送法
　司鞫問云見寺中新作輪藏其下推轉者皆刻我教
　門人像憫其經年推運辛苦是以讐而殺之無别故
　也奏上命斬于市予謂斯人之冐犯刑辟固出至愚
　然其義氣所發雖死不顧中國之人一遇利害至有
　擠其同𩔖以自全者較之斯人之激於義而蔽於愚
　其可哀憐也哉
浯谿峿臺唐亭皆在今永州祁陽縣治南五里唐元結
　次山愛其勝異遂家其處命名制字皆始于結字從
　水從山從唐皆曰吾者旌吾獨有也今按峿唐字韻
　書無之盖制自次山浯本瑯琊水名古有此字湘江
　之谿命名曰浯則自次山耳
陳祭酒詢字汝同松江人善飲酒酒酣耳熱胸中有不
　平事毎對客發之人有過面語之不少貸也在翰林
　時嘗忤權貴出爲安陸知州同寮餞之或倡爲酒令
　各用二字分合以韻相協以詩書一句終之陳學士
　循云轟字三箇車余斗字成斜車車車逺上寒山石
　徑斜高學士糓云品字三箇口水酉字成酒口口口
　勸君更盡一杯酒陳云矗字三箇直黒出字成黜直
　直直焉往而不三黜
嘗聞河内縣丞韓肇云一人病耳癢命鑷工爬剔之耳
　中出彩帛碎屑終亦無恙予不之信也近尚書淶水
　張公患瘡在告予往問候云一日閒坐忽臀肉作癢
　搔之覺有物在指下摘之抽出肉紅一線五六寸初
　疑是觔詳視之實線也方怪之俄而覺痛瘡遂作矣
　即此推之則耳中碎帛亦或不誣此皆理之不可曉
　者
永樂五年㑹議北京合用粮餉雖本處嵗有徵稅及屯
　田子粒并黄河一路漕運然未能周急必藉海運然
　後足用見在海船數少毎嵗装運不過五六十萬石
　且未設衙門專領事不歸一莫若於蘇州之太倉專
　設海道都漕運使司設左右運使各一員従二品同
　知二員従三品副使四員従四品經歴司照磨所品
　級官吏俱照布政司例本司堂上官扵文武中擇公
　勤㢘幹者以充其職行移與布政司同各處衞所見
　有海船并出海官軍俱屬提調以時㸃檢如法整治
　奏上太宗有再議之㫖遂不行
菘菜北方種之初年半為蕪菁二年菘種都絶蕪菁南
　方種之亦然盖菘之不生北土猶橘之變扵淮北也
　此說見蘇州志按菘菜即白菜今京師毎秋末比屋
　醃藏以禦冬其名箭榦者不亞蘇州所産聞之老者
　云永樂間南方花木𬞞菜種之皆不發生發生者亦
　不盛近來南方蔬菜無一不有非復昔時矣橘不踰
　淮貉不踰汶雊鵒不踰濟此成說也今吳菘之盛生
　于燕不復變而爲蕪菁豈在昔未得種藝之法而今
　得之邪抑亦氣運之變物𩔖随之而羙邪將非橘柚
　之可比邪
東里楊先生嘗見崑山屈昉送行詩有佳句黙識其名
　一日知崑山縣羅永年以事上京投謁東里問崑山
　有屈昉何如人永年茫然無以對東里云士人尚不
　知邪永年慚赧而退及還任乃求昉識之未幾有詔舉
　經明行脩之士永年乃以昉應詔除南海縣丞卒官前
　輩留心人物如此
開元錢文或讀作開通元寳或作開元通寳本唐髙祖
　武徳四年所鑄非明皇開元間鑄也今錢背間有新
　月痕人遂以為始鑄錢時工人呈蠟様楊貴妃玩視之
　因有指甲痕此盖不知典故者因明皇年號與錢文
　偶同而附㑹其説耳(伸按錢志謂為/文徳皇后掐痕)
　
　
　
　
　
　
　
　菽園雜記卷六
欽定四庫全書
　菽園雜記卷七
　　　　　　　　　　　　　明　陸容　撰
予爲庠生時嘗以家難赴愬前廵撫崔莊敏公公以瞽
　叟殺人舜竊負而逃遵海濵而處當是時也愛親之
　心勝其於直不直何暇計哉一節爲題命作講義公
　初讀破題喜及讀至結尾有云使葉公而知此其肯
　以證父攘羊之爲直使漢高而知此其肯貪天下而
　分羮於敵國哉乃益喜稱賞之予時亦以爲偶有新
　得也近得楊廉夫樂府有杯羮詞鄭于美文集有索
　羮論乃知此義古人先得之矣鄭論云項羽置太公
　於爼上告高祖而殺之高祖於此所宜卑辭請降迎
　歸其父然後以項羽既弑其君又欲殺人之父以挾
　其子興師問罪與之决勝負於一戰定成敗於萬全
　未晚也豈可大言無當索父之羮以吾親之重爲天
　下之一擲哉向非項羽有婦人之仁高祖有項伯之
　援則太公烹於爼上矣項羽既殺太公分羮高祖然
　後布告天下謂高祖不顧其父挾人殺之而食其羮
　興師問罪則高祖負殺父之名此身且將無所容於
　天地之間又安能與之爭天下哉項羽既不知出此
　反惑於爲天下者不顧其家之言使太公幸而獲免
　高祖因之成事天下遂以高祖爲得計索羮爲名言
　紊綱常之義失輕重之權矣末乃引孟子荅桃應之
　問結之此前人所未道也
本朝中官自正統以來專權擅政者固嘗有之而傷害
　忠良勢傾中外莫如太監王振然宣徳年間朝廷遣
　取花木鳥獸及諸珍異之好内官接跡道路騷擾甚
　矣自振秉内政未嘗輕差一人出外十四年間軍民
　得以休息是雖聖君賢相治效所在而内官之權振
　實攬之不使汎濫四及天下隂受其惠多矣此亦不
　可掩也
楊文定公溥在内閣時其子來自石首備言所過州縣
　官迎送餽遺之勤南京吏部侍郎范公理時知江陵
　縣頗不爲禮公聞而異之後廉知其賢即薦知徳安
　府其爲縣才八月而已商文毅公輅自内閣罷官歸
　工部侍郎杜公謙時爲主事治水吕梁遇之獨厚商
　後被召復軄毎汲引之白恭敏公圭任淛江布政使
　過徐州洪家人與水手相毆主事𡊮規收其儀仗懇
　請而解未幾召爲工部侍郎𡊮不自安而公未嘗形
　於辭色少保于公謙爲兵部尚書時葉文莊公在兵
　科屢劾之後喪偶請于爲墓誌慨然成之李文逹公
　之於文莊聞人譖其議已則深銜之且抑之至其沒
　文莊始得入爲禮部其不同如此
江南廵撫大臣惟周文㐮公忱最有名葢公才識固優
　於人其留心公事亦非人所能及聞公有一冊厯自
　記日行事纎悉不遺毎日隂晴風雨亦必詳記如云
　某日午前晴午後隂某日東風某日西風某日晝夜
　雨人初不知其故一日民有告糧船失風者公詰其
　失船爲何日午前午後東風西風其人不能知而妄
　對公一一語其實其人驚服詐遂不得行於是知公
　之風雨必記盖亦公事非漫書也
還元水者臘月以空瓶不拘大小細布緘其口引之以
　索浸糞厠中日乆糞汁滲入瓶滿自沉取埋土中二
　三年化爲清水畧無臭氣凡毒瘡初發時取一盌飲
　之其毒自散此法聞之沈通理先生嘗試之有效
凡咽喉初覺壅塞一時無藥以紙絞探鼻中或嗅皂角
　末歕嚏數次可散熱毒仍以李𣗳近根皮磨水塗喉
　外良愈
輟耕録言嬸妗字非古吳音世母合而爲嬸舅母合而
　爲妗耳此說良是今吳中鄉婦呼阿母聲急則合而
　爲黯輕躁之子呼先生二字合而爲㐮但未有此字
　耳又如前人謂語助爾即而已字反切楚辭些即娑
　訶字反切今以𩔖推之蜀人以筆爲不律吳人以孔
　爲窟隴又如古人以瓠爲壺詩八月斷壺是已今人
　以爲葫蘆疑亦諸字之反切耳
世俗相傳以三月二十八日爲東嶽生日然不見於紀
　載許文(闕/)公彬重修蒿里祠記云每年三月二十八日
　屬東嶽帝君誕辰天下之人不逺千數百里各有香
　帛牲牢來獻夫二儀既分五嶽以峙非今日生一山
　明日生一山有月日次第可記而謂之生日也其妄
　誕不辯而明矣不知許公何所㨿而書之石乎然其
　文集中無此篇殆它人依託者
韻書云楚莊王滅陳爲縣縣之名自此始此說非也周
　禮小司徒有云九夫爲井四井爲邑四邑爲丘四丘
　爲甸四甸爲縣又遂人云五家爲鄰五鄰爲里四里
　爲鄼五鄼爲鄙五鄙爲縣則縣之名先已有之但與
　今縣制不同耳或謂郡縣自秦漢始亦非也周制地
　方千里分爲百縣縣有四郡上大夫受縣下大夫受
　郡秦廢封建之制置三十六郡以監天下之縣漢因
　而増置郡國六十七郡之名亦先有之特古今制度
　不同大小夐異耳
前代史凡亊更時未乆曰亡何曰居亡何曰居亡幾何
　曰未幾其最近者曰頃之曰少𨕖曰為間曰已而曰
　既而至宋人作唐書事或踰年或數月或數日率用
　俄而字後人效之如叙宋太祖太宗授受之際一則
　曰俄而殂一則曰俄而帝崩以致燭影斧聲之疑紛
　紛異説嘗考之開寳九年冬十月壬子帝以後事屬
　晉王癸丑夕崩於萬嵗殿太祖夜召晉王時夜已四
　鼓盖前後二夕而曰俄而一字不當害事如此叙事
　之文可不慎歟
俞貞木字有立錢芹字繼忠皆蘓人革除年間蘓守姚
　善好禮賢士有立以明經見重於守月朔望必延致
　講書府學嘗令吏饋米於有立誤送繼忠吏惶恐白
　守將取還有立云錢先生與人不茍合尤不茍取與
　今受米不辭必知公之賢耳守驚異即令人請見繼
　忠對使者云吾為郡民有召敢不赴但吾心未宿戒
　不可輕往他日可也他日浣濯衣冠齋沐而往守甚
　喜延之别室請問經義繼忠云此士子之務耳公為
　政何不談時務而及此邪守益起敬遂問今日何者
　為急務繼忠令屏左右云今日之務勤王為急守躍
　然而悟於是密結鎮常嘉松四郡守訓練其民率先
　赴行竟死其事
户部尚書夏忠靖公原吉長沙人德量寛厚喜怒不形
　永樂間嘗以治水至崑山寓千墩禪寺所居不設儀
　從鄉民數人入寺遊觀公方坐室中觀書不意其為
　夏公也雜坐其旁既而它之問僧云尚書何在僧云
　室中觀書者是也民懼乃奔去公好食煼豬肝一日
　膳夫供具公飯盡而肝如故怪之已而分食乃知入
　鹽過多鹹不可食也人服其量楊東里作公神道碑
　記𨽻汚織金賜衣吏碎所愛硯皆無怒意謂其有王
　子明韓稚圭之度非過稱也
丈量田地最是善政若委託得人奉公量見頃畞實數
　使多餘虧欠各得明白則餘者不至暗損貧寒欠者
　不至虚陪糧稅弊除而利興矣周文襄廵撫時嘗有
　此舉以屬户部主事何寅寅日惟躭酒未嘗徧歴田
　野親視丈量秪慿里胥軰開報輙與准理丈量稍多
　分毫者必謂之積出比原數虧欠者皆謂之量同更
　不開虧欠一項如太倉城中軍民居址街衢河道俱
　作納粮田地量至北郊二十七保多出田畞若干將
　内二頃九十三畝有竒撥與太倉學収租盖縮於城
　市而伸於郊墟故有此積出非原額之外田也别處
　量出多餘者則以送京官之家自正統初至今量同
　者納無地之粮京官家享無税之利是雖何寅貽患
　於民而文襄安於成案不察其弊盖亦不能無責也
　寅廣東南海人嘗問其家世已蕩然矣或者為官不
　忠所事之報耶
府官之制始於秦立郡守郡尉郡丞郡監之官漢因秦
　制罷郡監以丞相史分刺屬郡謂之刺史景帝改郡
　守稱太守郡屬有司馬之官後漢有郡主簿五官掾
　五官掾者兼置功曹户曹决曹賊曹倉曹是也晉齊
　梁陳竝因之隋改刺史為總管以長史司馬録事㕘
　軍東西曹掾司功司兵司倉司土司馬司法司户諸
　㕘軍為㕘佐而省治中别駕焬帝改總管為太守改
　長史司馬為通守賛治尋改賛治為郡丞唐改太守
　為總管又改縂管為都督省郡丞置别駕長史餘悉
　因隋制景雲初罷州都督為刺史天寳元年改刺史
　為守乾元元年陞州刺史為節度使大厯五年改節
　度使為觀察使宋以知州大都督之御其官屬有通
　判長史司馬簽判判官掌書記推官支使録事司户
　司法司土司理㕘軍政和間置司儀司兵司功與司
　録司户司土司刑為州七曹宣和間改州為路設安
　撫使都縂管兼本路鈐轄紹興初改州為府以知州
　為知府設通判三貟罷司儀司兵司功諸曹官元改
　府為路設達嚕噶齊縂管同知治中判官推官經歴
　知事照磨提控案牘譯史及録亊司達嚕噶齊録事
　判官各一貟本朝改路為府革達嚕噶齊治中提控
　案牘譯史録事改縂管為知府判官為通判而同知
　推官經歴知事照磨皆仍其舊檢校則建置云
今世富家有起自微賤者往往依附名族誣人以及其
　子孫而不知逆理忘親其犯不韙甚矣呉中此風尤
　甚如太倉有孔淵字世陞者孔子五十三世孫其六
　世祖端越仕宋南渡至其父之敬任元通州監税徙
　家崑山元祐初州治遷太倉新作學宫世陞多所經
　畫遂攝學事號莘野老人子克譲孫士學皆能世其
　業士學家甚貧常州某縣一富家欲求通譜士學力
　拒之歿後無子家人不能自存富家乃以米一船易
　譜去以此觀之則聖賢之後為小人妄冐以欺世者
　多矣
周瑛良石知廣德州時作祠山雜辯其辯埋藏一事云
　按埋本作貍周禮以貍沈祭山川注云祭山林則貍
　之祭川澤則沈之是埋藏者本山澤之祭也其曰今
　夜埋藏及旦皆無有過言耳考諸本集誌埋藏事謂
　坎地深廣各五尺凡祭物皆三百六十舁置坎中蒙
　以太牢之皮反土而平治之土不見􁏏餘或加縮於
　初及乆後埋藏或值其故穴皆不見其中所有此説
　未為無理盖土不見􁏏餘者平治之也或加縮於初
　者物腐而土䧟也乆後埋藏不見中所有者物化也
　今盗發古塜皆不見其中所有者亦化也人言地熱
　則速化埋藏易化地熱故也道流欲神異之故為過
　言以駭愚俗耳所云本集盖祠山舊有指掌集良石
　按而辯之
布衣沈鑒文昭記覽博洽而放言自廢時目為沈落魄
　或問云今之居大位享大福者未必有學問有學問
　者多是貧賤無福何也文昭云有學問便是福何須
　富貴老僧惟寅嘗云讀書要有福無福者讀書不成
　如人家子弟有志讀書若無衣食之憂户役之擾疾
　病之累以奪其心便是有福縱使無憂於衣食無擾
　於户役若身常有疾則不能遂志即是無福此等議
　論皆有理
前代賜諸侯有湯沐邑賜公主有脂粉田而皇莊則未
　聞也今所謂皇莊者大率皆國初牧地及民田耳嵗
　計之入有内官掌之以爲乗輿供奉然國家富有天
　下尺地莫非其有倉廪府庫莫非其財而又有皇莊
　以爲已有此固衆人所不識也聞大臣中惟彭文憲
　嘗言之其疏留中不出而言官不聞有議乞革罷者
　何邪或云正統天順間尚無之
瞿世用御史廵按廣東時嘗寝疾卧内有堊壁一堵一
　夕幻出山水圖世用心怪之然猶疑病中眼花妄有
　所見召縣官入視皆以爲畫也乃命以墨塗之𨼆𨼆
　猶見筆跡後數日才㓕世用病尋愈亦無他
京師閭閻多信女巫有武人陳五者厭其家崇信之篤
　莫能制一日含青李於腮紿家人瘡瘇痛甚不食而
　卧者竟日其妻憂甚召女巫治之巫降神謂五所患
　是名丁瘡以其素不敬神神不與救家人羅拜懇祈
　然後許之五佯作呻喚甚急語家人云必得神師入
　視救我可也巫入按視五乃從容吐青李示之捽巫
　批其頰而出之門外自此家人無崇信者
布衣李靖不揆狂簡獻書西嶽大王閤下靖聞上清下
　濁爰分天地之儀晝明夜昏乃著人神之道又聞聪
　明正直依人而行至誠感神信不虛矣伏惟大王嵯
　峨擅徳肅爽凝威爲靈術制百神配位名雄四嶽是
　以歴像清廟作鎮金方遐規歴代哲王莫不順時禋
　祀興雲致雨天實肻從轉孽爲祥何有不頼嗚呼靖
　者一丈夫爾何得進不偶用退不獲安呼吸若窮池
　之魚進退似失林之鳥憂傷之心不能己巳社稷凌
　遲宇宙傾覆奸雄競逐郡縣大崩遂欲建義横行雲
　飛電掃斬鯨鯢而清海嶽卷氛祲以闢山河使萬姓
　昭蘇庻物昌運即應天順人之作也又大寳不可以
　妄㨿欲杖劔竭節未有飛龍在天捧忠義之心身傾
　濟世志吐肝膽於階下惟神鑒之願告進退之機得
　遂平生之志有賽徳之時終陳擊鼓若三問不對亦
　何神之有靈然後即靖斬大王頭焚其廟建縱横之
　畧亦未晚也惟神裁之右李衛公上西嶽書不見紀
　載喜其竒而録之聞高皇將起義隂卜於山寺伽藍
　神三投珓皆不許遂擊破神像而去十數年間致成
　大業盖古之英雄豪傑欲建功業若衛公者必其先
　有定志而假鬼神以决之所謂質諸鬼神而無疑者
　也况帝王之興自有天命雖鬼神之靈亦莫能測其
　機兆則夫叢祠土偶豈能决哉
天順間太監曹吉祥忠國公石亨用事勢熖炙手可熱
　文人武士出入其門以盗有名噐者不可勝數京師
　有賀三老者吉祥從子都督欽之妻父也見欽聲勢
　日盛獨不踵其門欽嘗欲爲求官力辭不可乾麫衚
　衕口一賣餅小家生女羙而豔都督石彪欲取爲妾
　父母樂從之女獨不肻乃己未㡬石氏敗彪棄市曹
　欽謀反凡連姻及所親者誅竄殆盡三老獨免
京師有婦女嫁外京人爲妻妾者初㸔時以美者出拜
　及臨娶以醜者換之名曰戳包兒有過門信宿盗其
　所有逃去者名曰挐殃兒此特里閈奸邪耳又有㓜
　男詐爲女子傅粉纏足其態逼真過門時乗其不意
　即逸去成化間嘗有嫁一監生者適無釁可逸及暮
　近之乃男子也執於官併其媒罪之有男詐爲女師
　者京城内外人家留教鍼指後至真定一生家生往
　狎之力辭不許生强之乃男子遂縶之于官械送京
　師法司奏置極刑此皆所謂人妖也
鮠魚字一作鮰味美而子有毒不减河魨子食之能殺
　人聞蛇亦能化鱉凡鱉在旱地得者不宜食下水則
　無毒矣
駙馬都尉本秦漢官漢有奉車都尉主車輿駙馬都尉
　主駙馬騎都尉主羽林騎是謂三都尉今止稱駙馬
　省文耳然唐人云戚里舊知何駙馬今人數列侯云
　公侯駙馬伯葢詩詞文移取便無妨若君前奏對自
　當稱駙馬都尉今謁陵陛辭復命皆云駙馬臣某葢
　承襲謬誤莫之正耳
成化庚子山西石州民家生一豬二頭二尾八足共一
　脊生即死王主事禄公差至其地嘗聞之知州云
嘗與鄭介菴㑹飲介菴問魚餒肉敗不直曰魚爛肉腐
　而云然何如予不能對因請教曰魚之爛自内始如
　腹之餒肉之腐自外入如軍之敗請問何出云不知
　所出嘗聞之先軰張伯緒如此後讀程沙隨思問録
　中具此説始知出於程嘗見晦菴先生稱沙隨爲程
　丈葢前軰也思問録於論孟多所發明
同寮劉時雍言其鄉一女染竒病毎中夜有物來與交
　日漸羸憊醫莫能治聞一道士能祛邪請治之道士
　求二童男沐浴更衣各授以劍作呪語噀水使舞舞
　將終叱之去二童趨出投水中乆之不起衆危之踰
　半日水忽涌起二童共持一大蛇頭出頭㣲有角葢
　蛟𩔖也二童仆地乆而始甦女是夜始安寝病不復
　作矣道士由是名譽大振後有人召之竟不驗或疑
　其犯淫汚自壊也夫蛟惡物也昔周子𨼆許旌陽皆
　嘗斬蛟疑天地間自有此等神術人能至誠感神則
　神物爲之呵䕶而其術以行不然則深淵之底蛟龍
　之所璠㨿人雖氣正而才武非其素履熟由之地而
　亡生以狥之鮮有不堕其牙頰者矣安望其能提髑
　髏而出哉
翰林編修張元禎嘗建言選六科給事中不必拘體貌
　長大惟當以噐識逺大學問該博文章優贍者充之
　其言最當徒以不拘體貌一言有碍竟托之空言而
　已葢六科係近侍官兼主奏對必選體貌端厚語言
　的確者以壯觀班行表儀朝宁但在前居此地者體
　貌非不端厚而其噐識學問文章往往過人葢出自
　精選號爲得人如姚䕫葉盛林聦尹旻張寕軰是已
　以後則專以體貌爲主而其所重者反不之計所謂
　出題考選亦不過虛應故事耳揆其所以其時典選
　者相繼多北人大率專主體貌則其𩔖得以並進况
　學識兼備者必思舉其軄而屢有糾彈不若安静簡
　黙者之易制也塩山王忠肅公素有重望亦進一二
　鄉里之劣者則其餘不足責矣使爲吏部者以公天
　下爲心不隂厚鄉里遇缺選其體貌豐偉音吐正當
　者五倍其數試其奏議彈文數篇若場屋時文則不
　以試毎五六人中擇其優者一人奏上如此而不得
　人吾未之信也
同寮吳味道處之遂昌人嘗言其家人看稻莊所夜吹
　笛以自娛忽有大靣矬人倚石而聴之次夜亦然家
　人知其爲鬼物然未敢發也至三夜乃然炭坐處置鐵
　筯炭中取笛吹之其物復來乃出其不意取筯刺之
　急趨水旁去詰旦蹤跡之見一大蝦蟇死水旁刺㾗
　在其頷下
近時言官言宫闈事嘗受挫辱自是事無大小噤不敢
　言有孫御醫者素善謔人問生疥何以愈之曰請六
　科給事中餂之問故曰不語唾可治疥也崑山有徐
　生善冩竹嘗遊京師吏科有知者請寫竹於壁寫畢
　欲題其上云朝陽鳴鳯或云恐致人口語不若易以
　舞鳯或又以爲不可乃以彩鳯易之有從旁語云鳴
　也鳴不成舞也舞不成不如好衣服揺擺過日可也
　衆哄堂一笑而散聞此等嘲謔固言路之不幸亦非
　國家之幸也
土兵之名在宋嘗有之本朝未有也成化二年延綏守
　臣言營堡兵少而延安慶陽府州縣邉民多驍勇耐
　寒習見敵人敢於戰鬭若選作土兵練習調用必能
　奮力各䕶其家有不待驅使者兵部奏請敕御史往
　㑹官㸃選如延安之綏徳州葭州府谷神木米脂吳
　堡清澗安定安塞保安慶陽之寧州環縣選其民丁
　之壯者編成什伍號爲土兵原㸃民壯亦改此名其
　優恤之法毎名量免户租六石常存二丁貼其力役
　五石以下者存三丁三石以下者存四丁於時得壯
　丁五千餘名委官訓練聴調此陜西土兵之所由始
　也
成化十六年四月初二日雲南麗江軍民府巨津州雪
　山移動十七年六月十九日戍時大理府地震有聲
　民屋揺動二次而止鶴慶軍民府本日亥時滿川地
　震至天明約有一百餘次次日午時止廨舍墻垣俱
　倒壓死軍民囚犯皂𨽻二十餘人傷者數多鄉村民
　屋倒塌一半壓死男婦不知其數麗江軍民府通安
　州本日戍時地震人皆偃仆墻垣多傾以後晝夜徐
　動約有八九十次至二十四日夘時方止各處奏報
　地震無嵗無之而雲南之山移地震葢所罕聞者故
　記之
　
　菽園雜記卷七
欽定四庫全書
　菽園雜記卷八
　　　　　　　　　　　　　明　陸容　撰
襲封衍聖公每嵗赴京朝賀沿途水陸驛傳起中馬站
　船廪給囘日無馬快船裝送而張真人往回水陸起
　上馬站船廪給且有馬快船之從盖其時方崇道教
　而内官梁芳左道李資省輩方用事故致隆於其所
　尊如此予聞之頗不平言於尚書余公欲優厚之公
　慨然曰是義舉也即日奏允自是衍聖公往囘陸路
　得起上等馬回日應付馬快船裝送於吾道實有光
　云時成化十六年三月初五日也
近有中官怙寵市恩以結人心騰驤左右等四衛勇士
　小厮及養馬軍奏乞悉給以胖襖袴鞵事不下議部
　即可之時固安王公復為工部尚書余肅敏問之曰
　府庫衣袴之富如此先生何議不及此使恩出斯人
　乎王公曰祖宗之制邉方有警應調京軍出征則以
　此給之使其不勞縫製得以尅日起行京衛軍士守
　衛守城者無調遣之急嵗給與布匹綿花使軍妻各
　自縫製以省有司勞費此良法美意之所在也今四
　衛軍士既給以布花而又加此非惟失豫備非常之
　初意且使恩出内竪其於國體胥失之矣余公服其
　言
每讀春秋左氏𫝊列國大夫或論事或諫君動輙陳古
　制度如指諸掌公父文伯之母雖一婦人而其叙王
　后親織𤣥紞以下云云本末不遺如此則當時學士
　從可知矣於此不惟見古之人才皆有用之學亦可
　以占先王教化之盛矣今吏部每選考試監生作經
　義有不能記本題者任意書平日所記文字塞白名
　曰請客文章亦得除授有司一職云此風自宣徳以
　來已有之矣夫時文與古義雖大不倫而姑恤之政
　盖無有甚於此者嗚呼使此輩而寄以民事欲民之
　弗病得乎
嵇昭蘇州崑山人正統六年任知灤州渉獵古今涖民
　得體尤善楷書十三年以外艱去至今不忘其善此
　永平府志名宦條所載然崑山未聞有此人豈其先
　流寓他處出身籍貫猶書所自與記以備考
廣陵之墟有五子廟云是五代時羣盗嘗結義兄弟流
　刼江淮間衣食豐足皆以不及養其父母為憾乃求
　一貧嫗為母事之甚孝凡所舉動惟命是從因化為
　善鄉人義之殁後且有靈異因為立廟呉中祭五通
　神者必有所謂太媽疑即此鬼也噫人莫不善於為
　盗而亦有風木之思天理之在人心固未嘗冺也况
　非其真母而皆能循其教卒化為善不亦尤可取乎
　世有親在而不遵其教親殁富貴而不思者視五子
　能無愧乎
延安綏徳之境有黄河一曲俗名河套其地約廣七八
　百里外夷時竊入其中久之乃去葉文莊公為禮部
　侍郎時嘗因言者欲築立城堡耕守其地奉命徃勘
　大意謂其地沙深水少難以駐牧春遲霜早不可耕
　種其議遂寢然聞之昔張仁愿築三受降城正在此
　地前時蠻人巢穴其中春深纔去近時闗中大饑流
　民入其中求活者甚衆踰年纔復業則是非不可以
　駐牧耕種也當再詢其所以
周禮春祭馬祖夏祭先牧秋祭馬社冬祭馬歩其文甚
　明今北方府州縣官凡有馬政者毎嵗祭馬神廟而
　主祭者皆不知所祭之神嘗在定州適知州送馬神
　胙因問所祭馬神何稱云稱馬明王之神及師生入
　揖問之亦然盖此禮之不講久矣但不知大僕寺致
　祭如何未及問也
天妃之名其來久矣古人帝天而后地以水為妃然則
　天妃者泛言水神也元海漕時莆田林氏女有靈江
　海中人稱為天妃此正猶稱岐伯張道陵為天師極
　其尊崇之辭耳或云水隂𩔖故凡水神皆塑婦人像
　而擬以名又如湘江以舜妃鼓堆以堯后盖世俗不
　知山水之神不可以形像求之而謬為此也
翰林院尚寳司六科官其先常朝俱在奉天門上御座
　左右侍立故云近侍今皆在門下御道左右云是太
　宗晚年有疾用女官扶持上下因退避居下今遂為
　定位六科本與尚寳司相隣今工部委官製衣處猶
　稱六科廊是也永樂間失火遷出午門外今遂為定
　居
江通理云金陵一民家被雷失去二人徧求之乃對坐
　一空櫃中其髪莖莖相結凌季行言禇御史昌𦙍家
　人遇雷震死徧身衣皆裂成絶條其條闊狹如一邵
　文敬言其鄉雷擊一佛殿兩鴟尾皆失去盖脊筒瓦
　内石灰泥撤净如掃而瓦復不動張汝弼言松江一
　塔被雷凡七層每層簷鈴皆失去其舌夏徳乾御史
　知新淦縣言本縣一山有雷神甚靈異嘗祈雨雷雨
　大作空中有物形聲如鴨嘴爪如鷹者三盤旋而飛
　廟有大松十數株每株爪去其皮二道自根至梢俱
　深入寸許無一差爽瞿世用御史嘗知崇仁縣一日
　雷雨中有物墮譙樓黒色無頭尾其圓徑丈餘不久
　復飛去疑其為雷神此皆平日聞坐客所談因𩔖記
　之
羣舊作群云髙皇惡君與羊並命移君羊上㫤舊作昶
　云文皇為夏中舍改書崑舊作崐云崐尹馬文烱欲
　鎮壓其民改書此鄉俗相𫝊然羣崑古字觀韻書可
　知㫤字嘗於山東憲副陳善所觀趙松雪墨卷見之
　盖徧旁上下自昔竝用祖宗及文烱或者改其一時
　所見耳非始此也天順甲申進士􁁊茂英宗不識其
　姓問之李閣老賢賢對以音與陜同因命改姓陜近
　時山東布政使胡徳盛奏事適北邊有警上覧疏見
　其名嫌徳盛與得勝相近命改名靖
天順間江西儒士呉與弼講明理學名重一時嘗被薦
　徴上京師授春坊諭徳力辭不受遣還田里成化間
　海南貢士陳獻章亦以理學名有司嘗應詔薦上上
　吏部奏除翰林院檢討駕部貟外郎張弼書韻語誚
　之云君恩天地寛臣節日月皎無事徒受官優游豈
　不好未識義如何借問程明道李密是何人亦有陳
　情表獻章不能答未久辭歸獻章與弼門人也
于公謙王公文遇害時以迎立外藩誣之文稱寃謙但
　云親王非有金符不可召當辯之時印綬尚寳諸内
　官聞之檢閲各王府符具在獨無襄王府者衆皆危
　疑不知其故乃問一退任老内官云嘗記宣徳間老
　娘娘有㫖取去但不知何在老宫人某尚在必知其
　詳遂徃問之云是宣廟賔天時老娘娘以為國有長
　君社稷之福嘗欲召襄王因取入後以三楊學士議
　不諧而止符今在後宫暖閣中老娘娘張太后也於
　是啟太后求之果得於其處已積塵埋沒寸餘矣其
　後英宗悟二人之寃而悔者亦以此云
成化十三年福建長樂縣平地長起一山長三日而止
　度之髙二丈餘横廣八丈其旁一池忽生大蜆民取
　食之味甚美乃爭取食食者不數日患痢死者千餘
　人
戴御史用字廷獻江西髙安人未第時嘗延一師於家
　塾師好為人作訟牒用父却之其俗凡為師棄於人
　者無所容身由是怨之乃匿處鄰郡令家人訟於官
　云師有經義直銀若干用圖之致死用不勝搒掠乃
　自誣服用家出重賞購求能得其蹤跡者踰年忽一
　人報其匿處乃俾為嚮導果得之事始白後登成化
　丙戍進士第仕至貴州㕘議彼衡門褐夫不皆用伍
　則死於寃獄者豈少乎此典刑者所以不可不敬慎
　也
正統間楊文貞公自江西還朝所過餽送一切不受耿
　清恵公時為淮揚鹽運使餽雞四翼茄一盤楊公受
　之且携手而行其激揚之意黙寓於交際如此先奉
　直公時客淮揚親聞其事
天順間安陽民牧牛入一破塜中鐵索懸一棺去地四
　五尺四旁無一物民揺動其棺沙土蒙頭而下不能
　開眼民懼急趨出沙已沒趺矣翌日拉伴往視之沙
　土滿中不復見棺葢觸其機發也
山西之石樓永昌陜西之神木等縣土人善邪術名小
　法子能以刀錐置人腹中痛久之即死始覺時急求
　解法則免廣東西人善造蠱置飲食中中之即腹脹
　死以藥物解之即吐出本形或魚或蛇或蝦蟆而愈
　雲南孟密等夷有術能以木換人手足骨人初不覺
　久之行逺任重即痛不能勝有不信者死之日剖股
　視之果木也此皆問之其鄉人皆以為實有者
成化初江淮大饑都御史林公聰以便宜之命賑濟駐
　節揚州令御史借糧十萬石於蘇州府知府林公一
　鶚以蘇為閩淛衿喉江淮衝要萬一地方不靖無糧
　其何以守不許御史乃借之松江而去人以一鶚知
　大體云
古對以文字分合者如鉏麑觸槐甘作木邉之鬼豫讓
　吞炭終為山下之灰陳亞有心終是惡蔡襄無口便
　成衰二人土上坐一月日邉明半夜生孩子亥二時
　難定兩家擇配己酉二命相當皆佳近又聞有云人
　曾作僧人弗可作佛女卑為婢女又可為奴亦可喜
史傳所載脩已背坼而生禹簡狄胸坼而生契陸終氏
　娶鬼方之女開其左右脇而生昆吾等六人浮屠氏
　稱釋迦之生出母右脇黄冠氏稱老𥅆之生出母腋
　下先儒多以為妄魏黄初五年汝南屈雍妻王氏生
　子従右胳下水腹上出宋時莆田尉舍之左有市人
　妻生男從股髀間出皆創合母子無恙二事各有指
　㨿然亦未敢盡信也近見巡按鳳陽御史周蕃奏靈
　壁縣民家生一子潰母臍下而出創潰處尋愈㨿此
　則汝南莆田二子之生當亦不誣也
漢唐宋兵制皆取兵於民壯則入伍老則放歸即三代
　寓兵於農之遺制也本朝軍伍皆謫發罪人充之使
　子孫世世執役謂之長生軍且謫發之地逺者萬里
　或數千里近者千餘里南北易調非其土性難以自
　存是以死傷逃竄者十常七八行伍實數能幾何人
　况有罪謫發者率皆奸民善於作弊無惑乎什伍之
　虧耗也在京惟府軍前衛幼軍皆止終其身與前代
　兵制暗合旗手衛有等軍士永樂間奉有不逃止終
　本身迯者子孫勾補之㫖寕老死行伍無一人逃者
　府軍前衛幼軍舊亦多逃近比旗手之例著為常令
　故今亦無逃者葢逃者特為身謀其不敢迯者為子
　孫謀也使當時議兵制者以前代之制為主而以此
　法繩之則𨼆匿脱漏之弊固不能保其必無恐亦不
　至今日之甚也
急須飲器也以其應急而用故名趙襄子殺智伯漆其
　頭以為飲器註云飲於禁反溺器也今人以暖酒器
　為急須飲字誤之耳呉音須與蘇同今稱煖熟食具
　為僕憎言僕者不得侵漁故憎之王宗銓御史嘗見
　内府掲帖令工部製步甑云即此器乃知僕憎之名
　傳譌耳直駕校慰着團花紅緑衣戴飾金漆㡌名曰
　只孫鵞㡌只孫衣名今人有稱執金吾㡌者亦似是
　而非也
醫士劉溥字原愽愽學能詩畫士范暹字啟東讀書善
　談二老皆蘇人在宣徳正統間館閣諸公皆愛重之
　原愽僅官太醫吏目啟東終身布衣而已意者當時
　士人皆知自重不肯干人當道亦不肯以名器私其
　所厚而然邪吾於是不能無感
崑山五保張某兄弟業瘍醫凡求療者必之弟而不之
　兄由是弟日饒兄日凋落兄妬之欲俟其出將甘心
　焉一日買舟入城兄預匿舟中行至新洋江忽起捽
　其弟舟人懼急搒舟就岸得逸去將訟縣有父老曰
　彼無天理而害汝今計不行是有天理也若訟之且
　將拘繫證佐必貽害舟人不如且止從之未幾兄一
　夕睡至旦目不能開竟成瞽疾而死於貧人以為不
　道所致云
元制内設中書省外設行中書省故舊時移文中多稱
　各省今既改行省為布政司而移文奏章尚有稱省
　者今之提刑按察司即元之肅政廉訪司俗稱按察
　使為廉使按察司多扁肅政字皆踵其舊也揆之時
　制似亦非宜在京各道㕔事及在外察院多扁正己
　字諸司則無之盖誤讀程伯淳語御吏為御史故也
　不然豈有官者皆不必正己惟御史當然耶
玉篇竒字𩔖如欵乃万俟宿留冐頓可汗閼氏龜兹皆
　連綿假借餘如袒免星宿之𩔖半是本字未為竒也
　今記憶𩔖此者書之讀書有得當不一書
　於戲(烏呼/)委蛇(逶迤/)齊衰(咨崔/)相近(禳祈/)扶服(匍匐/)
　揚休(陽煦/)子諒(慈良/)惡池(呼沱/)曲逆(去過/)休屠(朽除/)
　譙訶(誰何/)從㬰(總勇/)陂池(坡陀/)取慮(趨廬/)毒冐(代妹/)
　未嬉(妹喜/)揖濯(楫擢/)魋結(椎髻/)洒削(洗鞘/)厓皆(闕/)
　朱提(主池/)
潘流清處之青田人與岳内翰季方同游太學俱有文
　名且相友善流清未仕卒其子辰幼孤流落京師一
　日季方過陳緝熈内翰適其友李斯式出揖季方愕
　視久之問故云此吾故友潘流清應真也翌日遣人
　延斯式至家命工寫其真且以示辰云此汝父遺容
　命拜之辰不識持歸示其母其母泣涕而藏焉此亦
　衣冠中一異事也辰字時用愽學能詩文與李賔之
　學士有通家之好李葢岳之壻云
松江一京官養痾家居因星士言某年當死不測日以
　詩酒盤桓園池間雖比隣招飲亦不出也一日彈琴
　假山下石仆壓死閩中一娼色且衰求嫁以圖終身
　人薄之無委禽者乃决之術士云年至六十當享富
　貴之養娼不以為然後數年閩人子有奄入内廷者
　既貴聞其母尚存遣人求得之館於外第翌日出拜
　之遙見其貎陋恥之不拜而去語左右云此非吾母
　當更求之左右觀望其意至閩求美儀觀者乃得老
　娼以歸至則相向慟哭日隆奉養閲十數年而没威
　寧伯王公為大同總兵時術士俞姓者一日過職方
　予問之曰當不久敗矣予問當在何年曰今年未幾
　降敕面諭革爵為民安置安陸州
周宗伯洪謨之父嘗為長陽訓導作妖魅説言門生何
　瓚與其弟飲民家瓚醉歸失弟所在搜於山累日得
　之木上問其故云一人引至此今見爾輩來遁去矣
　葢山鬼也又門生之父鄭老者入深山採藥遇木有
　大􁒓乃取之行數里有人追與鬭云何以割吾耳當
　見還鄭老巫者有禳鬼術其人不能加害而去然精
　思恍惚迷其歸路後數日家人尋得之邀使歸固不
　肯乃執以歸藥之而醒備言其故如一夢也大抵深
　山幽谷中固多強死之鬼與木石鳥獸之怪人不知
　戒故有獨行遇害者凡入深山者湏持利刅不宜獨
　行
吏部尚書歴城尹公旻罷後朝士多指其招權納賂之
　跡甚者上章乞籍其家貲之半賑濟山東饑民公之
　富未必如是之甚也其所以失士大夫之心者直以
　待人不誠耳如各部司屬官之賢能者每向人稱道
　之以示其知人及推舉時乃先掌科掌道官若舉部
　屬亦先出入中官之門者平日所稱道者反不與又
　嘗記戶科給事中李孟暘奉使山西回見代州等處
　要地武備不飭奏乞設整飭兵備副使以專其責兵
　部覆奏已得㫖俞允及咨吏部乃寢而不行後察之
　副使該於刑部年深郎中内以次升用一鄉人覬覦
　京職不欲外升欲越次他陞又恐機泄故止覬覦京
　職者不久果升大理丞後坐其黨調外任
呉中有鬼善滛凡懐春之女多被汚與之善者金帛首
　飾皆為盗致吾崑真義民家一女將被汚女曰涇西
　某家女貌美何不往彼而來此鬼云彼女心正女怒
　曰吾心獨不正耶遂去更不復來乃知邪不干正之
　説有以也
蘇城商人蔡某嘗泊舟京口見一客長軀偉貌鬚髯被
　腹髭長數寸蔽口竊計其有礙飲食乃邀入食肆以
　觀之客臨食脱㡌㧞髻中二簪綰其髭揷入兩鬢長
　歠大嚼旁若無人食已謝去曰感君厚情何以為報
　令舟中取一木棍授之云倘舟行有人侵侮當以此
　示之云鬍子老官壓驚棍在此彼必退去後行江中
　猝遇暴客蔡如其言果不犯而去如是者再始知其
　為暴客之渠魁威信素行於人故也蔡後死九江客
　聞之賻以白金遣人䕶䘮至京口而去
鈔字韻書平去二聲皆為畧取寫録之義無以為楮幣
　之名者今之鈔即古之布詩云抱布貿絲周禮宅不
　毛者有里布是也但古以皮故曰皮幣今以楮故曰
　楮幣耳宋有交子會子闗子錢引度牒公㨿等名皆
　所以權變錢貨以趨省便然皆不言其制惟入中鹽
　糧有塩鈔鈔之名始見宋史葢即今鹽引也今文移
　中有闗子僧道簪剃有度牒鄉試舉人投禮部有公
　㨿茶鹽等貨俱有引皆公文耳金史記交鈔之制外
　為闌作花紋其衡書貫例外書禁條闌下備書經由
　行換之法及其印章花押一貫至五十貫名大鈔一
　伯文至七百文名小鈔以七年為限納舊易新元史
　記鈔之文云以十計者四曰一十文二十文三十文
　五十文以百計者三曰一百文二百文五百文以貫
　計者二曰一貫文二貫文然皆不詳其尺寸之制今
　之鈔葢始於金而元承其制本朝沿襲之歟聞洪熈
　宣徳間猶有百文鈔今但有一貫文者每貫直銀三
　釐錢二文非復國初之直矣其制以桑樹皮為之竪
　長一官尺横八寸額上横作楷書云大明通行寳鈔
　中作楷書一貫二字字下圖一貫錢形左右作疉篆
　各四字云大明寳鈔天下通行其下楷書鈔法禁例
　上下鈐户部印四圍花紋闌
鐲音蜀又音濁周禮皷人以金鐲節皷註云鉦也形如
　小鐘韻書又云温器今人名臂環為鐲音濁葢方言
　也近考之蠋桑蟲一名蚅爾雅蚅烏蠋詩鞗革金厄
　註云金厄接轡之環形似烏蠋以金為之今女人金
　銀臂環累累有節而拳曲正如蠋形鐲當作蠋音雖
　少異其義甚明
里人曾孟源嘗夜行有水當渉遇一舊識云吾負汝過
　孟源喜從之及上其身忽悟云此人已死安得在此
　必鬼欲迷我耳乃堅附其背既登岸負者云可以下
　矣孟源附之益堅忽變為一版抱至民家叩門乞火
　燭之乃火焦棺板也劈而焚之深以為不詳自分必
　死然竟無恙後年逾七十而終
　
　
　
　
　
　
　菽園雜記卷八
欽定四庫全書
　菽園雜記卷九
　　　　　　　　　　　　　明　陸容　撰
陳宗訓者太宜人之伯父渉獵書史事母盡孝每飲食
　親友家遇時新品味母未嘗必託以疾忌不一下箸
　翌旦必入城布買以奉母或逺方難得之物可懐者
　必懐歸母心樂之至老不衰太宜人事先祖母曲盡
　孝謹有自來矣
雎鳩揚雄許慎以為白鷢郭璞以江東人謂之鶚陸機
　以幽州人謂之鷙黄公紹譏其皆以意求之㫁以為
　即今之杜䳌云自蜀人作華陽國志妄稱望帝所化
　遂有杜䳌杜宇之名而雎鳩王睢世反不識此正以
　五十歩笑百歩者也惟朱子詩傳云狀𩔖鳬鷖最為
　得之今呉音譌呼睢為竪婚禮好事者必求鴛鴦王
　睢以備名件盖非尚珍異鴛鴦取其匹而有恩王睢
　以其摯而有别也
文武諸司之設各有正官主之如五軍都督府則左右
　都督通政司則通政使大理太常鴻臚光禄等寺則
　各寺卿國子監則祭酒太醫院則本院使欽天監則
　本監正上林苑監則左右監正是也近年各以尊官
　處之中軍都督府英國公張懋右軍都督府保國公
　朱永皆太子太傳左軍都督府定西侯蔣琬前軍都
　督府新寧伯譚祐後軍都督府襄城侯李瑾皆太子
　太保通政使司張文質太常寺劉岌鴻臚寺施純皆
　太子少保禮部尚書大理寺工部尚書杜銘光禄寺
　艾福國子監丘濬欽天監康永韶皆禮部侍郎太醫
　院則通政使蔣宗武上林苑監則右通政李孜省此
　亦制度之一變也成化乙巳記
癸辛雜識云官品有金紫銀青之目葢金至於紫銀至
　於青為絶品也此説殆非葢金銀謂印青紫謂綬或
　謂所佩魚袋及服色耳古人有金章紫綬紫袍今時
　文武極品官俱無金印印亦無綬又紫為禁色臣下
　無敢服者惟四品以上緋袍金帶七品以上青袍銀
　帶此即金紫銀青之遺制也
巡撫官永樂間已有之然僅設於要處耳洪熈宣徳初
　年添設漸多侍郎通政大理寺卿惟其人不皆都御
　史也景泰以來悉置都御史初意葢以御史在外多
　浮薄不遜以此軋之耳以今計之亦太盛矣蘇松等
　處鳳陽等處宣府等處順天等府保定等府延綏等
　處甘肅等處河南山東山西遼東大同寧夏陜西湖
　廣江西兩廣雲南四川貴州福建凡二十人内署衘
　不同者兩廣曰總督軍務蘇松等處曰總理粮儲鳳
　陽等處曰總督漕運遼東湖廣雲南皆曰贊理軍務
　山西曰提督鴈門等闗保定曰提督紫荆等闗順天
　等府曰整飾薊州等處兵備餘止稱巡撫鄖陽等處
　曰撫治葢主流民也凡推舉各邉及腹裏干渉軍務
　者吏兵二部㑹同干渉錢糧流民者吏户二部㑹同
　惟總督漕運者吏戶兵三部㑹同江西福建山東地
　方有事則設事寧則革之
各處總兵官印文宣府曰鎮朔將軍大同曰征西前將
　軍延綏曰靖邊副將軍寧夏曰征西將軍甘肅曰平
　羗將軍雲南曰征南將軍兩廣曰征蠻將軍湖廣曰
　平蠻將軍皆栁葉篆漕運總兵無將軍名目其印曰
　漕運之印疊篆文若陜西止稱鎮守官貴薊州等處
　雖名總兵俱無將軍印
永樂間平江伯陳公瑄把總海運粮儲共一百萬石時
　未有總兵之名十三年裏河漕運加至五百萬石統
　各處一百七十餘衛後以湖廣浙江河南山東各都
　司所屬茶陵臨山彰徳濟南等衛地逺省之每嵗止
　運四百萬石洪熈元年始充總兵官督運鎮守淮安
　此設總兵之始也宣徳四年用工書黄福計議於徐
　州等處立倉令官軍接運六年掛漕運之印八年公
　薨以都督僉事王瑜都指揮僉事呉亮充左右副總
　兵同管正統四年専以馬興充總兵湯節充叅將此
　設㕘將之始也景㤗二年設左僉都御史王竑同管
　此文臣總督漕運之始也
欽天監官例不致仕老死而後已天文生由科目出仕
　者只於本衙門任用不令出任府州縣官蓋有深意
　存焉太醫院官無考滿依資格陞職者盖此流醫藥
　有效則奉特㫖陞官故也近年吏部考察京職欽天
　監官年六十以上者俱勒令休致罷革𫝊奉冗官則
　太醫院官皆在其列計無所出則請㫖去留由是權
　移他手而賢否混淆矣
鄉民有子患瘡疹備牲酒禱神語拙不能致詞乃要其
　婦翁禱之翁之孫適亦患此疾翁乃對神私語為其
　孫禱時壻拜於後怪其詞不揚膝行聽之知其然未
　敢言也俄而翁之孫愈壻之子亡壻由是甚怨之以
　其情訴於人人以為笑成化間一巡撫都御史被訟
　于朝其親有官給事中者巡撫乃以重賂托之賂中
　官求援給事以為己物奉以求進由是得升吏部侍
　郎而巡撫竟坐法戍邉死又兵部尚書缺人一兵部
　侍郎欲得之其親家有為刑部尚書者素稔十官遂
　托之納賂尚書之為已謀亦如給事於是去刑而遷
　兵侍郎知之恚恨疽發項死此二人與婦翁之御其
　壻者甚𩔖皆可笑也
南京妓女劉引静幼為一商所養商死劉為持服嵗時
　修齋設祭哭泣甚哀日以女工自養誓不接客家人
　不能奪其志也商家後凋落且能推所有以周其妻
　子有富翁聞其賢欲娶焉劉不從而止京師郭士公
　子者故定襄伯登之從子也嘗昵一妓方妙年公子
　死即削髪解足紈為尼屠寳石京師大賈也嘗以罪
　發遣遼東充軍家破無可託者以白金萬兩寄所昵
　妓家後數年赦回以所寄還之封識如故世有處貴
　富之地而滛䙝無恥當變故之時而貪昧忘義者多
　矣孰知風塵之中有此卓異者人性之皆善豈不信
　哉然則觀人者未可以其𩔖也
朝廷近建三官廟規制𢎞麗像肖莊嚴其費皆出内帑
　不煩有司工成日内府各内官及文武諸司大臣俱
　往瞻禮蓋上承母后意而羣臣將順之也兵書淶水
　張公問予三官所由始嘗考之漢熹平間漢中有張
　脩為太平道張角張魯為五斗米道而魯尤盛盖自
　其祖陵父衡造符書於蜀鶴鳴山制鬼卒祭酒等號
　有疾者令其自書氏名及服罪之意作三道其一上
　之天著山上其一埋之地其一沉之水謂之天地水
　三官三官之名實始於此予既以復張公且為評云
　水為五行之一生於天而附於地非外天地而為物
　也今以水與天地並列已為不通之論若其使民服
　罪之書水官者沉之水地官者埋之地似矣天官者
　既云上之天則置之雲霄之上可也却云著之山上
　然則山非地乎其誣惑蚩蚩之民甚矣
大􁬡子中消白日小車兒上看青天此邵康節先生詩
　今人呼盛茶酒器為􁬡有自來矣然此字亦後人方
　言所增韻書無之
檀弓記孔子居宋見司馬桓魋自為石槨三年而不成
　曰若是其靡也死不如速朽之愈也初疑所謂石槨
　若今合石為之不應若是其難也𢎞治戊申之春舟
　過徐州約三十里聞鄉人言其地有洞山寺寺下有
　洞為古蹟甚竒乃命艤舟一登讀眉州萬閣老所撰
　建寺碑乃知即所謂桓山宋桓魋𦵏處也其隧道當
　南向今已在佛殿下矣佛殿後有一穴可入石槨約
　髙丈餘其深約五六歩其廣半之兩旁又各鑿為夾
　室狀每處可容十人蓋四周一全山山而刳其中耳
　是宜三年而不成也蘇長公遊北山時盖已蕩然金
　椎之餘矣今石壁所刻賦盖後之好事者為之其稱
　洞山者以石槨為洞也
近見二文士有三年服者同送鄉人之䘮一人束孝帛
　一人不束人問之不束者云重不可加輕束者云斯
　須之敬聞者質予當以何人為是予曰若論小節二
　人皆是若論大體二人皆非盖父母之䘮雖出門弔
　問亦不可况可送之出郊乎今既徃弔且受其帛矣
　及出送而曰重不加輕乎如以為禮尚往來使子弟
　行之可也
唐詩云邵平𤓰地接吾廬榖雨乾時手自鋤厯解云榖
　雨讀作去聲如雨我公田之雨自雨水後土膏脉動
　今雨其榖於水也讀為上聲者非
梅聖俞河魨詩云春洲生荻芽春岸飛楊花河魨當此
　時貴不數魚鰕而吾鄉俗語則云蘆青長一尺莫與
　河魨作主客蘆青即荻芽也荻芽長河魨已過時矣
　而聖俞云然予嘗疑之後觀范石湖呉郡志始知此
　魚至春則泝江而上蘇常江隂居江下流故春初已
　盛出真潤則在二月若金陵上下則在二三月之交
　池陽以上暮春始有之聖俞所云殆池陽當塗之俗
　而歐公所謂羣游水上食絮而肥南人多以荻芽為
　羮則又附㑹之説非真知河魨者也
觀屬目聞屬耳然佛書有觀其音聲之文杜詩有心清
　聞妙香之句正猶鳥不可以牝牡言獸不可以雄雌
　言書有牝雞詩有雄狐此文字中活法可以意㑹而
　不必泥也
蜃氣樓臺之説出天官書其來逺矣或以蜃為大蛤月
　令所謂雉入大海為蜃是也或以為蛇所化海中此
　物固多有之然濵海之地未嘗見有樓臺之狀惟登
　州海市世傳道之疑以為蜃氣所致蘇長公海市詩
　序謂其嘗出於春夏嵗晚不復見公禱于海神之廟
　明日見焉是又以為可禱而得則非蜃氣矣遼東志
　云遼東東南皆山也其峯巒疊翠葱蒨可觀當夏秋
　之交時雨既霽旭日始興其山嵐凝結而城郭樓臺
　草木𨼆映人馬馳驟於烟霧之中宛若人世所有雖
　丹青妙筆莫盡其狀古名登萊海市謂之神物幻化
　豈亦山川靈淑之氣致然邪觀此則所謂樓臺所謂
　海市大抵皆山川之氣掩映日光而成固非蜃氣亦
　非神物東坡之禱蓋偶然耳且詩中有云朝陽太守
　南遷歸喜見石廩堆祝融自言正直動山鬼豈知造
　物哀龍鍾其自負亦不淺矣况此老素善謔又安知
　非自神其事以鳴其不平邪
虞邵菴作朱澤民母吉宜人墓碣有云至元甲午吉宜
　人將就館其姑施夫人疾病歎曰吾婦至孝天且賜
　之佳子吾必及見之既而疾且亟治後事其大父卜
　地陽抱山之原使穿壙以為藏施夫人曰異哉吾夢
　衣冠偉丈夫來告云勿奪吾宅吾且為夫人孫既而
　役者治地深五尺得石焉封曰太守陸君績之墓别
　有刻石在旁曰此石爛人來換石果斷矣其祖命亟
　掩之而更卜兆地夫人又夢偉衣冠者復來曰感夫
　人盛徳真得為夫人孫矣徳潤生其大父字之曰順
　孫而施夫人没人以為孝感所致徳潤澤民名也澤
　民仕元為征東行省儒學提舉今朱文天昭御史之
　髙祖審如是則澤民乃陸公績後身也予嘗觀前代
　探環覓刀等事猶未之信今觀此文則知天地間異
　聞不可謂盡無也
楊鐵崖國初名重東南從游者極其尊信觀其正統辯
　史鉞等作皆善已若香奩續奩二集則皆滛䙝之詞
　子始疑其少年之作或出於門人子弟濫為筆録耳
　後得印本見其自序至以陶元亮賦閒情自附乃知
　其素所留意也按閒情賦有云尤蔓草之為㑹誦召
　南之餘歌蓋發乎情止乎禮義者也鐡崖之作去此
　逺矣不以為愧而以之自附何其悍哉香奩續奩惟
　崑山有刻本後又有楊東里䟦語玩其辭氣斷非東
　里之作蓋好事者盗其名耳記此以俟知者
魏將軍某年七十餘披甲上殿及隨鑾輿出入不减少
　年人問其平生事云年四十五時已絶男女之欲周
　和尚廬陵人流落京師年九十餘逺路能歩行鬚髪
　不白予嘗問其得何修養之術云無他術自壯年能
　節欲耳且云人之精液度與女子能生人若能保守
　存留豈不能資生自身太倉畫士張翬年九十餘耳
　聰目明猶能作畫嘗問其何修而致云平生惟欲心
　頗淡欲事能節或者賴此耳無他術也
毘陵謝應芳子蘭嘗論三髙祠不當祠范蠡云季鷹魯
　望呉産也呉人眎為東家丘是已鴟夷子皮始終事
　越間以行成留呉其心未嘗一日忘乎越也進美女
　獻寳器以惑呉之君臣乗虚進兵以滅呉之宗社大
　率皆蠡之謀越人論功蠡居第一豈非呉之大仇乎
　惟其功成名遂遯迹而去其識見固髙於常人然浮
　海之裝捆載珠玉在齊復營致千金之産自齊居陶
　父子耕畜轉物逐利復積畜累鉅萬太史公前後不
　一書者盖深鄙之非美之也較諸子房辭漢翛然從
　赤松子之遊相去多矣杜牧之蘇子瞻皆謂蠡私西
　施以申公夏姬為比由是觀之謂其人為貪為穢亦
　不為過尚何風節足慕乎今也以呉人馨香之黍稷
　享敵國貪穢之仇讎於理其可乎哉禮云民不祀非
　族况仇敵乎呉有三髙人特未之思耳若泰伯仲雍
　延陵季子真天下所共高者也凡為呉人苟非土木
　孰不有髙山景行之思宜尊三讓至徳之聖祠於堂
　上配以二賢仍以季鷹魯望列之從祀如此則正前
　人之謬戾新斯民之耳目振髙風崇禮讓激衰世薄
　俗而勸之於風化豈小補哉若謂蠡有功而祀之則
　越人祀之宜矣如諸葛武侯之賢蜀人祀之呉魏未
　嘗有祠焉斯理之公古今一致所謂質諸鬼神而無
　疑者也此言具子蘭上饒參政書自志云方議移文
　有司㑹世變而止按此言蠡事大率皆前人所(闕/)
　其言呉有三高人未之思一叚則前人所未發也
先儒謂詩𫝊有本韻不必叶而叶者今細察之信然如
　吉日三章其祁孔有或羣或友悉率左右皆叶羽已
　然有友右皆從又呉人自來呼又為以音但不通於
　天下耳不必叶也又如隰桑遐不謂矣傳云遐與何
　同若以聲音相同則今常熟呉音稱何人為遐箇是
　已其引鄭氏云遐之言胡也則又以義不以音矣
巡撫周文襄公初至崑山甫登岸盛怒撻一人儒學教
　諭朱冕叱皂隸令止進白公曰請姑息怒至衙門治
　之可也公從之至寓府入見後公召冕問故對曰下
　車之初觀曕所繫恐因怒傷人累盛徳耳公謝之未
　幾太倉開設衛學公奏保冕為教授且語二衛武職
　云吾為爾子弟得一良師宜隆重之冕字士章嘉興
　人在崑庠時季考月試賞罰明信弟子多所作成至
　今論師道者必首稱之詳見葉文莊公水東日記
嘗聞中官談漢府亊因問漢庶人所終云初庶人被執
　鎻縶逍遥城一日宣廟欲往觀左右止之不聽及至
　熟視久之庶人出其不意伸一足勾上仆地左右急
　扶起久而神思乃寧始自悔亟命壯士舁銅缸至覆
　之缸約重三百斤猶覺頂負而動積炭圍缸外乃然
　炭逾時火熾銅鎔庶人亦不知其處矣
成化二十一年乙巳二月初五日丑時泰山㣲震三月
　一日丑時大震本日戍時復震初五日丑時復震十
　三日十四日相繼震十九日連震二次考之自古祥
　異所未聞也
凡軍前紀功南蠻首三級為一功凡婦人首級受賞而
　已不升官恐以女首充數莫能辨也嘗遇都督馬儀
　談及此儀云辨之亦有法紀功多文臣不知此法耳
　苐投水中仰者婦人俯者男子予嘗聞水中浮屍男
　俯女仰此隂陽定體之妙雖人力翻覆之終歸其舊
　未知人首亦然儀在邊最久必嘗試知其然也
積書不能盡讀而不吝人借觀亦推已及人之一端若
　其人素無行當謹始慮終勿與可也世有借書一癡
　還書一癡之説此小人謬言也癡本作瓻貯酒器言
　借時以一瓻為贄還時以一瓻為謝耳以書借人是
　仁賢之徳借書不還是盗賊之行豈可但以癡目之
　哉
通政司所以出納王命為朝廷之喉舌宣達下情廣朝
　廷之聰明於政體闗係最重也洪武永樂間實封皆
　自御前開拆故奸臣有事即露無幸免者自天順間
　有投匿名奏本言朝廷事者於是始有闗防然其時
　但拘留進本人在官候㫖意出即縱之未嘗窺見其
　所奏事也後不知始於何年乃有拆封𩔖進及副本
　備照之説一有訐奏左右内臣及勲戚大臣者本未
　進而機已泄被奏者往往經營倖免原奏者多以虚
　言受禍祖宗闗防奸黨通達下情之意至是無復存
　矣可勝嘆哉
成化末年太監梁芳輩導引京師富賈收買古今玩器
　進奉啟上好貨之心由是倖門大開金夫子弟各以
　珍異投獻求進而無名乃於各寺觀聚寫釋道星命
　等書進呈遂得受職内原任中書序班者得陞職至
　太常鴻臚太僕少卿等階白身人得受鴻臚主簿序
　班等職生員儒士匠丁樂工勲戚厮養凡髙貲者皆
　與並進名曰傳奉葢命由中出不由吏部銓選故名
　名器之濫無踰此時未幾以星變修弭廷議革之稽
　其數原有職𫝊陞者三十六人白身授職者五百三
　十八人悉革職勒令原籍閒住不再録用軍職𫝊陞
　者數當倍蓰未暇籍也
鴨腳𣗳實如杏而其核中之仁可食故曰仁杏今云銀
　杏是似而非也
陸展染白髪以媚妾冦凖捉白鬚以求相皆溺於所欲
　而不順其自然者也然張華博物志有染白鬚法唐
　宋人有鑷白詩是如此風其來逺矣然今之媚妾者
　葢鮮大抵皆聽選及戀職者耳吏部前粘壁有染白
　鬚髪藥修補門牙法觀此可知矣
　
　
　
　
　菽園雜記卷九
欽定四庫全書
　菽園雜記卷十
　　　　　　　　　　　　　明　陸容　撰
予未第時未嘗作詩餘天順己卯赴㑹試夢至一寺老
　僧出卷求題予為一闋與之既覺猶記其半云一片
　白雲人留不住一坐湖山人移不去翠竹吟風蒼松
　積雨此是怡情處及下第歸讀書海寧寺僧文公出
　白雲窩卷求題宛如夢中癸未㑹試嘗夢人贈詩云
　一篙春水到底渾入指不見波濤㾗霹靂為我開天
　門至期貢院火蓋術家有霹靂火之名而到底渾不
　見㾗如其兆矣成化癸巳初入職方夢訪李閣老題
　其壁云浴日青山雨文天碧海霞臣言甘主聽騎馬
　夜還家戊戍在武庫時夢為小詞云風剪剪花枝偃
　鈴索一聲驚卧犬可人期不來半窓明月朱簾捲乙
　巳居憂時夢為一詩云海中種珊瑚逺意為兒女十
　年失採掇一枝遽如許俱未解其何謂也
郊壇天地合祀自唐宋已如此而制度有不同耳唐合
　祭非定制宋南郊北郊各有壇壝毎歳祭天凡四舉
　如祈榖大雩之𩔖皆不合祭惟冬至合祭天地三年
　一舉耳本朝無北郊毎歳孟春天地合祭於南郊名
　天地壇􁀙上又有大祀殿以為行禮之處聞議禮之
　初高皇帝以義起之儒臣莫能奪也宋朝最多名臣
　碩儒而其制禮亦多難曉如祭天於圜丘而從以五
　方之帝則凡本乎天者無不在矣又有所謂感生帝
　之祭感生謂如以火徳王則祀赤帝也祭地於方澤
　而從以嶽鎮海瀆則凡麗乎地者無不在矣又有所
　謂神州地祗之祭即京畿土地也程子嘗言既祭社
　則城隍不當祭不知於此等大處何獨無議論抑嘗
　有之而莫能回耶
嘗讀召南至野有死麕一詩以其𩔖淫奔而疑之然以
　晦菴先生之所傳注不敢妄生異議也近觀王魯齋
　二南相配圖乃知古人先得我心之所同然矣葢魯
　齋以二南篇名各十一篇召南之甘棠為後人思召
　伯而作何彼穠矣為王風之錯簡野有死麕為淫詩
　皆不足以與此其大意以為今詩三百五篇豈盡定
　於夫子之手其所刪者容或有存於里巷浮薄之口
　漢儒取以補亡耳於是配以為圖其見亦卓矣使魯
　齋生於晦菴之時得與商確能不是其言乎甘棠何
　彼穠矣二篇則非予識所能到也
醫書言瘦人驟肥肥人驟瘦皆不久同年薛為學登進
　士時體甚肥及為御史忽爾瘦削未幾公幹鄖陽一
　疾而殁聞殁時身軀縮小如十餘歳小兒此尤可異
　也
徐州百步洪吕梁上下二洪皆石角巉巖水勢湍急最
　為險惡正統間漕運參將湯節建議於洪旁造閘積
　水以避其險閘成而不能行遂廢成化六年工部主
　事郭昇鑿百步外洪翻船石三百餘塊又鑿洪中河
　道累石修砌外洪隄岸一百三十餘丈高一丈八年
　主事謝敬修砌吕梁上洪隄岸三十六丈闊九尺高
　五尺下洪隄岸長三十五丈濶一丈四尺高五尺二
　十一年主事費瑄修砌吕梁上下牽纜路若干丈皆
　便民美蹟而三人皆遭謗議遂至坎坷蓋志於功名
　者多不避小嫌無所建立者輙生妬忌當道者不能
　察則輙信不疑而廢棄及之知巧者遂有所懲而因
　循歳月雖有當為之事一切遜避以免謗議矣嗚呼
　仕道之難如此夫
王忠肅公翺一日入内府主事某從至左掖門附名主
　事書云吏部尚書王主事某入忠肅叱之云汝知敬
　我不知敬朝廷耶君前臣名汝不聞乎使書名而入
　立候東閣下主事在左順門旁與一舊識内竪談笑
　自若公遙見之呼主事問曰曾讀論語鄉黨篇否主
　事以曾讀對公曰過位色勃如也如何説此地豈是
　爾嬉笑之所後生如此輕薄耶蓋奉天門御榻在焉
　左順去奉天不遠故忠肅云然其敬慎如此忠肅之
　諡可無愧矣
憲宗皇帝受終日英宗遺言免用宫嬪殉塟此最盛徳
　事故憲宗賔天亦有命不用遵先訓也嗚呼英宗一
　言前足以杜歴代之踵襲後足以立萬世之法程自
　黄鳥興哀之後僅見此耳豈非不世出之明君哉
宋朝臣寮受恩典者皆上表謝恩凡上尊官皆用啓故
　當時有王公四六語四六嘉話等書大率駢麗之文
　褒謟之語其於治體無補本朝表箋皆有官降定式
　惟毎科狀元率諸進士謝恩表及公侯伯初封謝恩
　表出自臨時撰文上朝廷封事謂之奏上親王謂之
　啓亦皆直陳其事不用四六體是以文臣文集中無
　作啓者去華就實存質損文亦士習一變也前代公
　移多繁文洪武初亦有頒降芟繁體式職方掌邊務
　覆奏封事頗多事必引援經史㫁以大義比諸司章
　奏稍涉文墨葢故事因襲如此至凢事宜掌司時一
　奏之中引經大半而處置事體處反欠精神人頗厭
　之予竊以為邊方有事只須斟酌事體非賣弄文學
　時也故凡覆奏本止是就事論事不急繁文一切損
　之惟本部有所建明及評議議事條件應引經史者
　畧引為證庶使詞理簡明盡對君之體聞天順間職
　方奏内引書曰惟事事乃其有備有備無患一兵書
　抹去乃其有備四字云何用如許字該司云此經句
　不可去也兵書以輕薄叱之諸司聞之以為笑談
車字昌遮切者韻書云輿輪之總名今觀凡器之運轉
　者皆謂之車則車字有轉運之義如桔橰汲水曰車
　水轆轤挽舟過堰曰車壩紡紗具曰紡車颺榖具曰
　風車繅絲具曰繅車圬者斂繩具曰線車漆工漉漆
　具曰漆車規工曰車旋皆以其有機軸能運轉也至
　於泲油者曰油車梳工製梳骨角工製簮亦皆曰車
　此未可曉
兵部選官後武選司官必於内府貼黄所貼有内黄外
　黄舊官新官各有黄簿毎官一員名下註寫功陞世
　次㑹同尚寶監尚寶司兵科官於奉天門請用御寶
　鈐記外黄印綬監収掌内黄送内庫銅櫃中収貯後
　遇襲替官選簿迷失者與赴内府查外黄外黄可驗
　則已如或不明查内黄其慎重如此今軍職多不知
　自重如在京衛所官犯罪備招送武選查例發落者
　無日無之徃徃有罪大惡極非人所為者故予嘗謂
　不觀貼黄用寶不知軍職之所以重不觀法司招議
　不知軍職之所以輕
成化末年患京師多盗兵部尚書余公議欲大索京城
　内外居民予嘗以曹參告後相獄市并容之說止之
　公不聽語人曰陸郎中書本子秀才耳乃奏差科道
　部屬等官五十員分投街巷望門審驗時有未更事
　者凡遇寄居無引者輙以為盗悉送繫兵馬司一二
　日間監房不能容都市店肆傭工皆聞風匿避至閉
　門罷市者累日騷擾之謗漸聞禁中公始悔之早朝
　時途中有抛擊甓石者公益懼乃促畢事第令五兵
　馬司造冊復命而止徒爾擾下無補於治也一日公
　語劉時雍云陸郎中向以曹參事止我我嘗笑其迂
　今乃知古人誠有見後人莫能出其範圍也
南方寺觀及人家庭院中多種芭蕉但可資觀美而已
　實無所用或以其葉代荷葉襯蒸麵食然婦人有癥
　瘕及血氣病者感其氣則益甚是亦不可用也聞豬
　瘟者以其根飼之魚泛者以其榦剉投池中則己未
　之試也
蕎麥之蕎韻書無之本草有之蓋宋人所增耳道藏中
　有藥石爾雅一卷乃唐元和間梅彪所集諸藥𨼆名
　以粟黍蕎荳麥為五芽則此字之來亦久矣
國初懲元之弊用重典以新天下故令行禁止若風草
　然然有面從於一時而心違於身後者數事如洪武
　錢大明寶鈔大誥洪武韻是已洪武錢民間全不行
　予㓜時嘗見有之今復不見一文蓋銷毁為器矣寶
　鈔今惟官府行之然一貫僅值銀三釐錢二文民間
　得之置之無用大誥惟法司擬罪云有大誥减一等
　云爾民間實未之見况復有講讀者乎洪武韻分併
　唐韻最近人情然今惟奏本内依其筆畫而已至於
　作詩無問朝野仍用唐韻
江西一遊士善異術上官多禮貌之按察某副使獨不
　信術士欲自見請以術為戱許之乃剪紙為二刀作
　法戯之二刀即飛起交舞於前冉冉近副使副使端
　坐不動俄而撲其面副使以袖拂之術士乃收刀而
　去但見副使䨇眉已削去矣遣人捕治不知所之聞
　之姜恒頫進士使江西云然
兩浙田税畆三斗錢氏國除朝廷遣方贄均兩浙雜税
　贄悉令畆出一斗使還責擅減税額贄以為畆税一
　斗者天下之通法兩浙既為王民豈宜復循偽國之
　法上從其說故畆税一斗者自方贄始福建猶循舊
　額蓋當時無人論列遂為定式䞇尋除右司諫終於
　京東轉運有子五皋凖覃鞏罕凖之子為丞相其他
　亦多顯豈恵民之澤歟出紹興志
馬尾裙始于朝鮮國流入京師京師人買服之未有能
　織者初服者惟富商貴公子歌妓而已以後武臣多
　服之京師始有織賣者於是無貴無賤服者日盛至
　成化末年朝臣多服之者矣大抵服者下體虚奢取
　觀美耳閣老萬公安冬夏不脫宗伯周公洪謨重服
　二腰年㓜侯伯駙馬至有以弓弦貫其齊者大臣不
　服者惟黎吏侍淳一人而已此服妖也𢎞治初始有
　禁例
天下有一定不易之理雖中人所能知而氣數之變事
　機之來竒怪特出雖上智大賢有莫能預為之測者
　陳同甫酌古論論晉之所以存與秦之所以敗痛快
　言之以為發前人所未發不知此特以定理論耳南
　北兩朝遞興遞廢氣機之動殆有黙相之者而不可
　知邃古之初誰傳道之屈子所以作天問也大易之
　言曰地道無成而代有終然唐以一婦人易姓改號
　而君臨天下如武氏者何得以同甫之論槩天下後世
　哉
憲宗朝未嘗輕殺人末年殺二人於人心最痛快游民
　王臣者以幻術游貴戚之門嘗從太監王敬江南公
　幹所過需索財物括掠玩器及諸珍怪之物不勝騷
　擾事發棄市傳首梟於蘓州等處百戸韋瑛者嘗為
　太監汪直羽翼生事害人人皆怨之直敗調任口外
　然其害人之心未巳也嘗掩捕百姓十餘人械送京
　師告變上命㑹官鞫之則皆誣也葢瑛媒蘖其狀欲
　藉此以立功耳反坐棄市梟首於其掩捕之地
嘉興之海鹽紹興之餘姚寧波之慈溪台州之黄巖温
　州之永嘉皆有習為倡優者名曰戯文子弟雖良家
　子不恥為之其扮演傳竒無一事無婦人無一事不
　哭令人聞之易生悽慘此蓋南宋亡國之音也其􁃶
　為婦人者名粧旦柔聲緩步作夾拜態徃徃逼真士
　大夫有志於正家者宜峻拒而痛絶之
俞漢逺上虞人能詩畫嘗膺保舉寓京師時吏部郭尚
　書知其能畫使人召之不赴召者曰冡宰人欲求一
　見而不可得子何獨不徃漢逺曰吾以應薦而來今
　徃為之畫使他日得美除人將謂以畫得之卒不徃
　後卒旅邸貧無所蓄鄉人裒金為斂之近有鍾欽禮
　者亦上虞人善畫山水以上司多好其畫輒以此傲
　人無何依託官府聲勢詐取人財事露問發充軍間
　有持其畫奉予者予曰屋壁雖陋不掛賺金賊畫也
　古人看書畫一要師法古二要人品高人品不高雖工
　亦減價矣吾鄉張節之先生見人收蓄黄亷使翰草
　書即令裂去云好人家却收此人筆跡其疾惡如此
杭州府毎嵗春秋祭先聖及社稷山川二壇皆布政司
　官主之如先聖固天下之所尊而二壇神位明有府
　社府稷本府境内山川及城隍主名知府却不得主
　祭布政司統十一府却只作所治處一府祭主此禮
　制頗有窒碍不知當時儒臣議禮何以慮不及此
大明一統志即景泰間修而未成者天順間始成之初
　修時學士錢原溥為副總裁嘗欲志戸口而李文達
　以户口戸部自有數慮傷繁而止按周禮獻民數于
　王王拜受之是民數朝廷之所重也茍在所當志何
　傷繁之慮耶如以此為戸部有數而不志則内外文
　武諸司之設吏兵二部有數學校寺觀禮部有數皆
　將不必志耶文達既自用而彭吕諸公又皆務為簡
　重不相可否故此書之成不但戸口之登耗無徴而
　已
浙江各府縣布政按察分司在府城者大率規制如一
　在各縣者按察分司多宏敞整麗布政分司多狹隘
　朴陋初疑按察能紏察官吏貪汙者懼致罪而然後
　至各府縣徧覽志書見按察分司皆建自洪武間布
　政分司至正統七年以後始有之乃得䆒知其所以
　然葢國初紏察諸司讞審庶獄在内從各道監察御
　史在外從按察司官處分其時御史建員未廣有事
　則奉命而出事竣即還巡按亦未有專官故按察之
　官職專而權重今分巡官各有印章此可見矣其後
　分遣御史巡按外籓按察之體勢由是始輕且御史
　所至更無察院毎止宿按察分司而已分司既剏於
　經畫官府之初則廣狹豐儉得以如意為之故其規
　制多寛廣又以御史所寓禮宜致隆故有司以時修
　飾而華美中度布政司職理民事非奉部符不出至
　宣徳正統以來添官稍多始議置分司且其地率多
　即官府棄地為之故規制不能如意又分守官按臨
　不過信宿而去故有司忽之而修葺怠焉此葢理勢
　使然非有意而優劣之故虚心觀理則理無不燭疑
　心待人則人鮮無過有官君子不可不知也
今府州縣戒石銘云爾俸爾禄民膏民脂下民易虐上
　天難欺本蜀主孟昶所作全文二十四句本名令箴
　宋太宗愛之摘此四句以刻石更今名耳近見紹興
　察院石刻高宗題其下云近見黄庭堅所書太宗皇
　帝御製戒石銘恭味㫖意是使民于今不厭宋徳也
　云云後有端明殿學士左朝議大夫簽書樞宻院事
　權㕘知政事權邦彥特進尚書左僕射同中書門下
　平章事兼知樞宻院事都督江淮荆浙諸軍事吕頥
　浩等跋語以為五代之餘遺民赤子新去湯火太宗
　皇帝哀矜撫綏寄在守令乃發大訓垂諸庭石云云
　高宗暨其臣皆直以為太宗所自作誤矣昶全文二
　十四句詳見蜀志并吏學指南
㓜嘗入神祠見所塑部從有袒裸者臂股皆以墨畫花
　鳥雲龍之狀初不喻其故近於温台等處見國初有
　為雕青事發充軍者因詢問雕青之所以名一耆老
　云此名刺花繡即古所謂文身也元時豪俠子弟皆
　務為此兩臂股皆刺龍鳳花草以繁細者為勝洪武
　中禁例嚴重自此無敢犯者因悟少年所見即文身
　像也聞古之文身始於島夷蓋其人常入水為生文
　其身以辟水怪耳聲教所暨之民以此相尚而傷殘
　體膚自比島夷何哉禁之誠是也由是觀之凡不美
　之俗使在上者法令嚴明無有不可易者彼以為民
　俗在所當順或以為政事當先所急而不為之所者
　皆姑息之政也
嘗聞邊地草皆白色惟王昭君𦵏處草青故名青塜朱
　温弑唐昭宗於椒蘭殿前血漬地處今生赤草岳武
　穆墳樹枝皆南向前二事皆不可見岳墳嘗徃拜謁
　南枝之樹乃親見焉
唐選法試而銓銓而注注而唱集衆告之然後𩔖為甲
　上於僕射乃上門下省給事中讀之侍郎省之侍中
　審之不當者駁下既審乃上聞主者受㫖奉行各給
　以符謂之告身乃知告身非誥勑即今文憑𩔖也㓜
　於南京吏部見國初新選官皆給黄紙印本符一通
　疑即告身之遺意文憑乃後來所更定主意在闗防
　姦偽耳故到任即繳上之
曹娥碑後漢上虞令度尚字持中立弟子邯鄲淳字子
　禮撰蔡邕題其隂云黄絹㓜婦外孫虀臼古碑已不
　存宋元祐八年正月左朝請郎充龍圖閣待制知越
　州軍州事蔡卞重書碑在今廟中又有後人臨邕八
　字其石方三尺許已破裂不全世傳曹操與楊修讀
　碑隂八字未達修欲言而操止之行三十里操始悟
　由是忌修斬之或謂操未嘗至越安得此事竊意操
　所謂讀非必廟中之碑殆搨本流傳他處者耳其言
　修以是被斬則非也蓋修素與曹植相善植嘗乘車
　行馳道中開司馬門出魏武甚怒之既慮終始之變
　以修素有才䇿而又袁氏之甥也於是以罪誅之註
　謂以交搆賜死是也語在陳思王傳觀此則修之死
　非謂讀碑明矣
莫月鼎像吳門省鑑沈文明寫其自贊云雷霆散吏閒
　應世緣若造此道先天後天丙戌上元月鼎自贊此
　像今在予家曾伯祖諱可山當元季之亂棄家為道
　士嘗從月鼎學五雷符水法遍遊江湖後歸老殁太
　倉長生道院此像之所自來也月鼎本湖州人殁於
　蘓州蘓湖志皆載其事宋學士景濓嘗為立傳予近
　裝潢成軸備書二郡志所載及宋傳於上以為家藏
　云
古人書籍多無印本皆自鈔録聞五經印版自馮道始
　今學者蒙其澤多矣國初書版惟國子監有之外郡
　縣疑未有觀宋潜溪送東陽馬生序可知矣宣徳正
　統間書籍印版尚未廣今所在書版日增月盛天下
　古文之衆愈隆於前已但今士習浮靡能刻正大古
　書以恵後學者少所刻皆無益令人可厭上官多以
　餽送徃來動輒印至百部有司所費亦繁偏州下邑
　寒素之士有志佔畢而不得一見者多矣嘗愛元人
　刻書必經中書省看過下有司乃許刻印此法可救
　今日之弊而莫有議及者無乃以其近於不厚與
毘陵翟顔二生素交厚毎相㑹輒談及國事一日顔書
　其所志以示翟言頗不謹既而自悔急遣人追索翟
　已執之為竒貨矣後顔登第為京職翟毎從假貸即
　應之弗吝人以顔為仗義而不知為其制也一書記
　辛稼軒帥淮時陳同甫徃謁之與談天下事稼軒酒
　酣言錢塘非帝王之居㫁牛頭之山天下無援兵决
　西湖之水滿城皆魚鱉同甫夜料稼軒酒醒必悔恐
　殺己以㓕口乃逃去月餘致書稼軒假十萬緡以濟
　貧稼軒如數與之古今人事固有偶同者然同甫平
　生自許甚重其亦為此耶
　
　
　
　
　
　
　
　菽園雜記卷十
欽定四庫全書
　菽園雜記卷十一
　　　　　　　　　　　　　明　陸容　撰
國初各布政司府州縣祭社稷風雲雷雨山川等壇以
　守禦武官為初獻文官為亞終獻洪武十四年定以
　文職長官行三獻禮武官不令與祭禮官之議大抵
　謂有司春祈秋報為民祈福文官職在事神治民武
　官職掌兵戎務專捍禦古之刑官不使與祭而况兵
　又為刑之大者武官不令與祭所以嚴事神之道而
　達幽明之交也然當時但言社稷等神而不及先聖
　此固主春祈秋報之說豈不以報本於先聖者不當
　以是拘抑豈不以古者出師受成釋奠皆必於學故
　略之耶宣徳乙卯各處軍衛俱得設學春秋二祭皆
　武官主之學官分獻而已使當時議禮者兼先聖廟
　祭而言則今日武官主祭與禮制悖矣此等事本出
　偶然然亦若預為之地者誠可異也
琅邪郡名韻書云今沂州一曰滁州當以沂州為是齊
　景欲遵海而南放於琅邪是也滁州乃山名耳韻書
　誤矣
家有化書一冊云宋齊丘撰宋學士景濓諸子辯云齊
　丘子六卷一名化書世傳為偽唐宋齊丘子嵩作非
　也作者終南山𨼆者譚峭景升齊丘竊之者也後見
　一書有云景昇因游三茅道過金陵見宋齊丘出化
　書授之曰是書之化化化無窮願子序而傳之後世
　齊丘以酒飲景昇虐之盛醉以革囊裹景昇縫之投
　深淵中奪此以為己書作序傳世後有𨼆者漁淵獲
　革囊剖而視之一人齁睡囊中漁者大呼乃覺問其
　姓名曰我譚景昇也宋齊丘奪我化書沉我于淵今
　化書曾無行乎漁者答曰化書行之久矣景昇曰化
　書若行不復人世矣吾睡此囊中得大休歇煩君將
　若囊再縫而復投斯淵是亦願望漁者如其言再沈
　之齊丘後為南唐相不得其死宜哉此記齊丘奪書
　頗詳而似涉怪誕化書道藏中亦有之云真人譚景
　昇撰沈淵事若信有之景昇其所謂真人耶
嘗聞一醫者云酒不宜冷飲頗忽之謂其未知丹溪之
　論而云然耳數年後秋間病利致此醫治之云公莫
　非多飲凉酒乎予實告以遵信丹溪之言暑中常冷
　飲醇酒醫云丹溪知熱酒之為害而不知冷酒之害
　尤甚也予因其言而思之熱酒固能傷肺然行氣和
　血之功居多冷酒於肺無傷而胃性惡寒多飲之必
　致鬱滯其氣而為停飲葢不冷不熱適其中和斯無
　患害古人有温酒煖酒之名有以也
宋祥興二年己卯元主呼必賚㓕宋大興佛教任畨僧
　國師等㓕道教十月二十日盡焚道藏經書是日火
　焚祅廟憫忠等寺一十三處其徒被火焚死者八十
　三人雷震死想埋等一十九人及張伯淳王磐等五
　人北方奉佛教者以非時雷震為懼毎年至是日拜
　天謝過出歳時𩔖紀此事若信有之神異甚矣但恐
　是道家者流附㑹之說
今人以正五九月新官不宜上任俗吏信之而見道明
　者固不忌也或云宋尚道教正五九月禁屠宰新官
　上任祭告應祀神壇必用宰殺故忌之今人多不知
　其原遂有吉㓙禁忌之疑此說有理然其事非始於
　宋始於唐高祖武徳二年正月甲子詔天下每年正
　五九月並不行刑所在公私宜㫁屠殺意者宋因之
　而益嚴耳詳見揮麈新録
古稱肩輿腰輿板輿筍輿兠子即今轎也洪武永樂間
　大臣無乘轎者觀兩京諸司儀門外各有上馬臺可
　知矣或云乘轎始於宣徳間成化間始有禁例文職
　三品以上得乘轎四品以下乗馬宋儒謂乘轎以人
　代畜於理不宜固是正論然南中亦有無驢馬雇覔
　處縱有之山嶺陡峻局促處非馬驢所能行兩人肩
　一轎便捷之甚此又當從民便不可以執一論也
諸司職掌是唐宋以來舊書本朝因而損益之洪武二
　十三年改戸刑二部所屬皆為浙江等十二部後又
　改六部子部為清吏司然今衙門名目制度改革官
　員品秩事體更易又多與國初不同亦多該載未盡
　者衙門名目不同如吏部所屬文選等四清吏司舊
　云選部司封等部鴻臚寺舊云儀禮司之𩔖是也制
　度改革不同如北平都布按三司今改為順天府并
　直𨽻府衛承天門待詔觀察使中都國子監回回欽
　天監五軍㫁事司蒙古衛今皆裁革舊有左右春坊
　而無詹事府之𩔖是也官員品秩不同如六科都給
　事中正八品左右給事中從八品給事中行人司正
　俱九品各衙門司務行人司行人皆未入流之𩔖是
　也事體更易不同如兵部之整㸃軍士飛報聲息舊
　屬司馬部今屬職方清吏司之𩔖是也該載未盡者
　如兵部之將官將軍勇士之𩔖是也必得刪訂增廣
　成書使一代之制燦然明白垂之萬世而足徴可也
鄼有二音一則旰切一才何切皆地名才何者縣屬沛
　國蕭何初封邑則旰者縣屬南陽蕭何子孫所封也
　楊震三鱣事音當作鱓若作本字則其魚長一二丈
　鸛鵲豈能兼致乎近見一詩有只恐留侯笑鄼侯之
　句一詩以三鱣押入天字韻皆失之矣
嘗聞父老云太宗初無入承大統之意袁珙之相有以
　啓之近見姚少師廣孝撰珙墓志有云洪武間上在
　潜邸聞先生名遣使以幣禮聘焉既拜受即沐浴戒
　行李而起及見上大悦於是肅恭而前面對聖容俯
　仰左右一目而盡得矣先生再拜稽首而言曰聖上
　太平天子也龍形而鳳姿天廣地闊日麗中天重瞳
　龍髯二肘若肉印之狀龍行虎步聲如鐘實乃蒼生
　真主太平天子也年交四十髯鬚長過於臍即登寶
　位時上雖聽其說而未全信居無何先生辭還故里
　洪武三十五年壬午六月十七日上誕膺天籙嗣登
　大寶因感先生昔言之驗於是勑遣内侍驛召至京
　拜太常寺丞授承直郎待以特禮賜冠服鞍馬文綺
　鈔錠及居第在京以便其老珙别有紀云洪武二十
　三年九月敬蒙燕府差人取至北平觀此則知太宗
　之有大志久矣珙之相特决之耳珙字廷玉號柳莊
　鄞人相術之妙詳見九靈山人戴良所著傳
河南湖廣之俗樹衰將死以沸湯灌之令浹洽即復茂
　盛名曰炙樹竹已成林者時車水灌之故其竹不衰
宋朝崇信道教當時宫觀寺院少有不賜名額神鬼少
　有不封爵號者如上虞曹娥立廟表曰始自漢世亦
　足以示勸矣宋大觀四年八月封為靈孝夫人政和
　五年十一月封為靈孝昭順夫人淳祐六年六月封
　為靈孝昭順純懿夫人又封娥父為和應侯母為慶
　善夫人各有封勑尚存予嘗謂當時中書省官一半
　歳月與神鬼幹事其代言之臣尤為孟浪如漢碑言
　娥父盱能按節歌舞婆娑樂神婆娑盖舞貌其封和
　應侯勑乃云爾迎婆娑之神至於溺死不亦可笑乎
　本朝著令有司春秋致祭神主曰漢孝女曹娥之神
　革去前代封爵名正言順真可謂萬世法矣然娥之
　孝豈待爵號顯哉今其江其鎮其館驛鹽塲壩堰急
　逓鋪之𩔖皆以曹娥為名葢將歴萬世而不冺矣
舊制軍職疾故子弟年十五得承襲官職者比試武藝
　而官之試不中者不得輙入選老而無子者月給全
　俸早亡而妻守寡者月給俸二石子患殘疾不能承
　襲者月支俸三石十年内有子仍襲祖職十年後有
　子不准襲令為民無子而有孤女者月給俸五石年
　至十五住支名曰優養故官子弟年㓜未襲者亦給
　全俸名曰優給在任犯罪監故子弟應優給者月給
　半俸出㓜即承襲者免調别衛年二十以上俱調衛
　仍支全俸至永樂間凡以奉天征討得功者子弟俱
　容至十六歳承襲且免比試武藝子患殘疾者給全
　俸終身十年後有子俱准承襲父犯罪監故子承襲
　者不拘年之長㓜一例免調衛孤女優養者不拘出
　㓜至適人始住給凡事優厚于舊名曰新官而以開
　國功臣名曰舊官予官武選時嘗竊以為高皇帝起
　布衣得天下於羣雄之手文皇起藩邸得天下於一
　家之親其難易固當有辨而待功臣之典厚薄如此
　揆之治體似未穏當嘗欲建白其事而一之使法制
　適均事跡不顯未幾外陞而止
寧波奉化縣有鮚􁀙巡檢司初不解其名義攷之志書
　引顔師古云鮚音結蚌也長一寸廣二分有小蟹在
　其腹中埼鉅依反曲岸也其中多鮚故以名今埼作
　􁀙韻書並無因印文之誤耳
梁山伯祝英臺事自㓜聞之以其無稽不之道也近覽
　寧波志梁祝皆東晉人梁家㑹稽祝家上虞嘗同學
　祝先歸梁後過上虞尋訪之始知為女歸乃告父母
　欲娶之而祝已許馬氏子矣梁悵然若有所失後三
　年梁為鄞令病死遺言𦵏清道山下又明年祝適馬
　氏過其處風濤大作舟不能進祝乃造梁塜失聲哀
　慟忽地裂祝投而死焉馬氏聞其事於朝丞相謝安
　請封為義婦和帝時梁復顯靈異効勞於國封為義
　忠有司立廟於鄞云吳中有花蝴蝶橘蠧所化也婦
　孺以梁山伯祝英臺呼之
世傳元塔濟太后寓懐慶時惡聞蛙聲傳㫖諭之蛙不
　復鳴及僧法衍禁蛙池事葢皆後人附㑹之說耳吾
　崑城半山橋人家夏月不設蚊帳而終夜無蚊餘杭
　抵富陽各縣皆深山茂林中暑月不聞蟬鳴渡江至
　蕭山界則蟬聲滿耳觸𩔖而長之乃知蛙事之妄也
駱賔王靈𨼆寺詩有待入天台路看予度石橋之句釋
　之者云赤城山上有石橋懸渡石屏風横截其上赤
　城山即天台山之一也又引顧愷之云天台石橋廣
　不盈尺長數十步至滑下臨絶㝠之澗嘗問之天台
　人亦極誇其幽逈竒絶似非人世所有者壬子七月
　十八日與潘僉憲應昌乗興徃觀跋涉嶺澗行三十
　餘里至其處路極險僻盖天台諸山之水自西北流
　者中分二𣲖一下自南一下自東皆㑹於此當二水
　之衝有石𨼆𨼆横亘其下者三横石之外石勢直下
　壁立數丈飛瀑下瀉其聲如雷而石橋正當其前橋
　之兩端抵澗兩崖約長數十步其上中隆而旁殺若
　􁘡背然其下齊平如截橋之下石勢壁立而下者又
　數丈飛瀑出其下歕激震怒勢益湍急自此而下其
　深莫測矣始信其幽怪竒絶誠非人間所有又以知
　石橋本在山下深澗中彼以為懸渡赤城山上石屏
　風横截其上者皆妄也應昌生長天台亦未之到則
　台人所云其中方廣寺為羅漢出没之處皆謬妄不
　足信矣
雁蕩山之勝著聞古今然其地險逺至者絶少𢎞治庚
　戌十月按部樂清嘗一至焉蕩在山之絶頂中多葭
　葦毎深秋鴻雁來集故名山僧亦不能到其處聞之
　樵者云然耳山下有東西二谷東谷有剪刀峯瀑布
　泉頗竒大龍湫在其上西谷有常雲峯在馬鞍嶺之
　東展旗石屏天柱玉女卓筆諸峯皆竒峭聳直高揷
　天半而不沾寸土其北最高且大横亘數十里石理
　如湧浪名平霞嶂靈岩寺在諸峰㠝岏中於此獨立
　四顧心目驚悸清氣砭骨似非人世令人眷戀徘徊
　不忍舍去回視西湖飛來等峯便覺塵俗無餘韻矣
　平霞嶂西一洞中有石下垂泉涓涓出二竅中名𧰼
　鼻泉古今題詠頗多别有游雁蕩山記
宋建炎初孔子四十八代孫襲衍聖公端友扈駕南渡
　端友殁子玠襲封始寓衢州紹興六年詔權以衢州
　學為家廟賜田五頃孫搢文逺萬春洙六十年間俱
　襲封淳祐乙卯郡守孫子秀請于朝以城北閒地建
　孔氏家廟規制視祖庭丙子燬於盗洙遂即其家以
　祀元至元十九年有詔孔氏子孫寓衢者赴闕洙及
　弟演子楷入覲奉問勞奬諭授國子祭酒浙東提學
　以宋政和年所降襲封銅印納于朝其封爵遜于曲
　阜弟襲焉
浙江王都指揮澤嘗宿嘉興天寧寺既去有僧入其卧
　處見一蛇蟠榻上乃闔門而出俄而二健卒趨至取
　其所遺金帶去蓋即僧所見蛇也
浙江銀課洪武間歳辦二千八百七十餘兩永樂間增
　至七萬七千五百五十餘兩宣徳間增至八萬七千
　五百八十餘兩後鎮守太監李徳兵部尚書孫原真
　奏坑户實辦銀二萬五千七百九十餘兩陪納六萬
　一千七百八十餘兩正統間减數止辦三萬八千九
　百三十餘兩景泰七年實得一萬六千零六十五兩
　天順六年三萬零四十八兩成化三年奉勑辦銀二
　萬一千二百五十兩成化五年减數一萬零二百三
　十七兩有竒因太監盧永之奏也未幾又有勑照天
　順六年三萬零四十八兩成化十九年又因太監張
　慶之奏照成化三年二萬一千二百五十兩以後額
　辦處州府所屬各縣二萬一千二百五十兩温州府
　泰順縣九百九十一兩八錢共二萬二千二百四十
　一兩比之成化三年額數多九百九十一兩𢎞治二
　年减免一萬一千四百兩止辦解一萬零八百四十
　一兩又禁取額外耗銀三千餘兩從巡按御史暢亨
　之奏而刑部侍郎彭公韶覈實其事今人全歸功於
　彭非也暢後以事調外任而其功不可冺故記之
孔子先簿正祭噐不以四方之物供簿正釋者謂先以
　簿書正其祭器使有定數而不以四方難繼之物實
　之今之祭禮通行天下器有定數物有定品使易遵
　行正合此意然天下風氣不同土産異宜自有不能
　律者如鹿兔北方最易得南方澤國則得之已難今
　蘓松嘉興二祭鹿兔皆買之隣郡價亦頗費廣東全
　不産兔毎以胡孫代之聖人知周萬物而猶如此然
　則堯舜猶病亦勢然也
廣西有蚺蛇其肉無毒土人食之其脂與涎沫著男隂
　即消縮不舉嘗聞有軍士若干涉一水皆病隂痿葢
　此水乃蚺蛇出没處有涎沫其中故也輟耕録記佻
　達少年奸滛藥被人左使致終身不舉者疑即其脂
　也又見孫思邈千金方鹿脂亦然
張御史云成化間盗發韓魏公塜得金銀器頗多黄金
　帶至三十六腰其富可知予意此帶必是君賜若其
　自置則失之不儉受之人則失之不亷以此殉𦵏非
　徒無益而反害之魏公在當時偉然人望也必其子
　孫愚昧致有此耳按葉文莊嘗問永寧倉官言魏公
　墳去彰徳城不及二十里碑石羊虎悉因營建趙王
　府鑿煉盡矣數年前亦經盗發此當是公為山西㕘
　政在宣府修理八城時所記則魏公塜被發久矣此
　葢别一韓姓者
客商同財共聚者名火計古木蘭辭云出門看火伴火
　伴皆驚忙唐兵制以十人為火五十人為隊火字之
　來久矣今街市巡警鋪夫率以十人為甲謂之火夫
　葢火伴之火非水火之火也俗以火計為夥計者妄
　矣
高皇嘗問劉三吾所居山川形勢三吾具言其家所面
　峯巒甚竒乃圖以上上笑云何用如許以筆視山峯
　尖起處悉塗抹之未幾其山一夕被雷尖起處悉擊
　去意者聖天子動與天合而然耶聞之劉時雍云
成化間山東魚臺縣民穿窖得古塜中一甕取以貯水
　貯之輙涸民以其不利置之大樹上時嗚嗚作聲民
　怪而破之後有識者云此寶器也一鏡照野外數里
　村落人畜皆見縣官聞而取之浙江督漕張都指揮
　洪嘗買其石槨二板親聞其事
投壺射禮之變也雖主樂賔而觀徳之意在焉後世若
　司馬公圖格雖非古制猶有古人遺意近時投壺者
　則滛巧百出畧無古意如常格之外有投小字川字
　畫卦過橋隔山斜插花一把蓮之𩔖是以壺矢為戯
　具耳予初時於燕集見人寫字畫卦亦嘗為之後即
　慙悔雖違衆不恤蓋非欲自重亦以禮制心之一也
　近見鎮江一倅有鐵投壺狀𩔖燭檠身為竹節梃下
　分三足上分兩岐横置一鐵條貫以三圏為壺口耳
　皆有機發矢觸之則旋轉不定轉定復平投矢其中
　昔孔子歎觚不觚其所感者大矣今壺而不壺能無
　感乎葢世之衒竒弄巧廢壞古制至此極矣豈但投
　壺之非禮而已哉
羅狀元應魁復官後以病請告還鄉從游者頗衆遂立
　為鄉約凡為不善者衆不之齒大惡者棄之於是有
　强梁者一二人皆被執而投之水鄉人不平訟於官
　而應魁適己卒其徒十餘人皆坐謀殺人為羅倫從
　者律使應魁不死將置之重辟無辭矣今幸而不受
　顯戮然殺人之名沾污案牘傳道人口寧不為文法
　吏之所詆笑哉借曰起自草茅未嘗讀律然臣而作
　福作威及非士師而殺人者經傳具有明訓而妄作
　如是何耶予初聞此不信近審之劉方伯時雍乃知
　誠然未嘗不深為之惜也
花蕊夫人有二以宫詞著者本蜀主孟昶妾費氏宋太
　祖取蜀收入掖庭其有墓在閩之崇安者本南唐宫
　人隨後主歸宋選入後宫太祖以其能詩謂之小花
　蘂云
司禮太監懐恩成化初以祖充雲南某衛軍乞取其族
　子一人為後尋官之太倉有武職以將才舉者久不
　遷寅縁其族子求見恩笞其族子而拒之都御史王
　公越嘗至其内宅恩命小火者二三人以頭拄其腰
　而出之越之不得入兵部王公恕之得召為吏部皆
　其力也成化末邵妃方被寵上將有廢易意召恩與
　謀之恩叩頭曰此朝廷大事不敢茍且明早退朝時
　當與内閣大臣議之上以為然明日將臨御呼恩左
　右以疾對使問之云本無疾昨聞聖㫖驚成疾耳由
　是事不諧而止未幾發遣司香皇陵今上即位復召
　入多所匡正卒于官
内閣文臣之設始於永樂年間此予所舊聞故𢎞治初
　論事嘗及之近聞李子易内翰云嘗見太祖實録洪
　武中黄子澄齊泰皆太常少卿方孝孺翰林侍講同
　在内閣意者其時備顧問而已未必若後來諸公寵
　任之隆得專政柄也
温州樂清縣近海有村落曰三山黄渡其民兄弟共娶
　一妻無兄弟者女家多不樂與以其孤立恐不能養
　也既娶後兄弟各以手巾為記日暮兄先懸巾則弟
　不敢入或弟先懸之則兄不入故又名其地為手巾
　嶴成化間台州府開設太平縣割其地屬焉予初聞
　此風未信後按行太平訪之果然葢島夷之俗自前
　代以來因襲久矣𢎞治四年予始陳言于朝請禁之
　有弗悛者徙諸化外法司議擬先令所司出榜禁約
　後有犯者論如姦兄弟之妻者律上可之有例見行
　
　
　
　
　菽園雜記卷十一
欽定四庫全書
　菽園雜記卷十二
　　　　　　　　　　　　　明　陸容　撰
新昌嵊縣有冷田不宜早禾夏至前後始插秧秧已成
　科更不用水任烈日暴土拆裂不恤也至七月盡八
　月初得雨則土蘇爛而禾茂長此時無雨然後汲水
　灌之若日暴未久而得水太早則稻科冷瘦多不叢
　生予初不知其故偶見近水可汲之田如是怪而問
　之農者云云始知觀風問俗不可後也山隂㑹稽有
　田灌鹽滷或壅鹽草灰不然不茂寧波台州近海處
　田禾犯鹽潮則死故作碶堰以拒之嚴州壅田多用
　石灰台州則煆螺蚌蠣蛤之灰不用人畜糞云人畜
　糞壅田禾草皆茂蠣灰則草死而禾茂故用之
嚴州山中灌田之法有水輪其制約水面至岸高若干
　尺如其度為輪輪之輻以細木榦為之每輻出栒處
　繫一竹筒但微繫其腰使兩頭活動可以俯仰置軸
　半岸貫輪其上岸上近輪處置木槽以承水溪水散
　緩則以石約歸輪下使急水急則輪轉如飛毎筒得
　水則底重口仰及轉至上則筒口向下水瀉木槽分
　流田中不勞人力而水利自足葢利器也夫桔槔隨
　處有之或運以手或運以足或運以牛機器之巧無
　踰此矣山中深溪高岸桔槔之巧莫能施矣於是乎
　有水輪之制焉蓋制器利用茍有益于斯世則君子
　取焉漢隂抱甕之說特憤世疾邪之所為未足以諭
　廣大也
馮婦善搏虎卒為善(句/)士則之(句/)野衆搏虎虎負嵎馮
　婦攘臂下車衆皆悦之其為士者笑之近見嘉興刻
　本㸃法如此頗覺理勝葢悦之者搏虎于野之衆笑
　之者則之之士也前後相應
廣西有庹姓音託今吳中人伸兩臂量物曰託庹既與
　度似而又從尺疑即此與陜西有夯字音罕持物也
　奤音胎字上聲南人罵北人為奤子廣東有孻字音
　柰平聲老年所生㓜子㚻音少杭人謂男之有女態
　者􁀙音其縆反謂子之㓜穉者吽讀如撼恨其人而
　欲害之之辭越字有此等字往往於訟牒中見之
世傳水母以鰕為眼無鰕則不能行云鰕聚食其涎因
　載之以行近聞温州人云水母大者圓徑五六尺肥
　厚而重一人止可擔二箇頭在上面正中兩眼如牛
　乳剖之中各有小紅鰕一隻故云以鰕為眼前說非
　也又水母俗名海蟄直列反但不知為某字松江志
　作海蟄或作海蜇翰墨大全作海䖳按蟄蟲冬伏也
　蜇蟲傷人也皆非物名亦非直列音䖳音除駕本草
　作蜡音同音雖非直列實水母之異名温州人又呼
　水母為鮓魚鮓字無義豈即䖳音之訛耶
晉以前碑皆不著撰人姓名唐人併著書人姓名然其
　書多是名公親筆宋以來書者篆額者皆具名本朝
　碑記惟勑建并士大夫家所制者皆名公親筆其餘
　多是盗書顯官之名以衒俗耳且撰者必曰撰文書
　者必曰書丹葢分行以書凑篆額字耳職銜字多少
　不一又必上下取齊中多空字古意絶亡矣予近令
　人書碑記獨不然
大江中金焦二山金以裴頭陀開山得金而名焦以焦
　𨼆士所居而名近遊焦山讀徐武功壯觀亭記云古
　稱金鰲浮玉二山為江漢朝宗于海門戸即今京口
　金焦是已葢省文易名因以淆譌故郡志無考然焦
　有古刻浮玉之名尚存嵒石而江表之人猶稱焦門
　為可證焉是以金山為金鰲焦山為浮玉矣疑而考
　之郡志及他記載則金鰲乃金山中亭名浮玉本金
　山别名也焦山所刻二字筆勢肥弱葢宋元人所書
　武功所云不知何據
清風嶺在嵊縣界宋末台州王節婦被虜至此投水死
　嶺本名青峯後人高其節改今名事具李孝光所作
　傳及士大夫紀述楊亷夫獨立異為詩云界馬䭾䭾
　百里程青峯後夜血書成只應劉阮桃花水不及武
　陵漢水清葉文莊記夏憲使言昔有人以王節婦之
　死為無是事作詩非之其人後絶嗣詩云嚙指題詩
　似可哀斑斑駁駁上青苔當初若有詩中意肯逐將
　軍馬上來正與亷夫意同絶嗣未必係此然貞女節
　士正偷生忍恥之人之所惡聞必欲隂伺疵釁而壊
　之者也厚徳之士其忍為此輩助虐耶
今旌表孝子節婦及進士舉人有司樹坊牌於其門以
　示激勸即古者旌别里居遺意也開國初惟有孝行
　節烈坊牌宣徳正統間始有為進士舉人立者亦惟
　初登第有之仕至顯宦則無矣天順以來各處始有
　冡宰司徒都憲等名然皆出自有司之意近年大臣
　之家以此為勝門有三座者四座者亦多干求上司
　建立而題署且復不雅如壽光之柱國相府嘉興之
　皇明世臣亦甚夸矣近得中吳紀聞閱之見宋蔣侍
　郎希魯不肯立坊名深歎古人所養有非今人所能
　及者吾崑山鄭介菴晚年撒去進士坊牌云無遺後
　人笑也
今人以猜拳為藏􁭤􁭤音鳩古無此字殷仲堪與桓𤣥
　共藏鈎顧愷之取鈎桓遂勝或云漢鈎弋夫人手拳
　曲時人效之因為此戯然不知􁭤字何從始也
中酒之中本平聲唐人云醉月頻中聖近來中酒起常
　遲阻風中酒過年年東坡詩云臣今時復一中之今
　人作去聲如中風中暑之中非也
温州樂清縣學舊有三賢祠三賢者宋賈司理如規錢
　孝亷堯卿王龍圖十朋也如規字元範補太學生初
　調廣昌尉再調興國軍司理不赴靖康之難身先諸
　生不肯逃避族里賴之時稱尚義者必曰賈司理堯
　卿字熈載吳越王七世孫孝友夙著紹興間舉孝亷
　未仕卒十朋字龜齡紹興間廷試第一學業純正後
　以龍圖學士致仕其祠舊在大成殿㦸門之右後人
　因其廢易為神厨𢎞治三年予按部至謁廟訪求其
　處欲復之無隙地㦸門之左有梓潼神祠云是洪武
　間黄教諭所建命撒其像復作三賢神主而增入之
　本朝章恭毅公綸改曰鄉賢祠不限其數以俟來者
普怛落伽山或作補陀落伽在寧波府定海縣海中約
　逺二百餘里世傳觀音大士嘗居此愚夫徃徃有發
　願渡海拜其像者偶見一鳥一獸遂以為大士化身
　之應餘姚誌中載賈似道嘗至此山見一老僧相其
　必至大位而去再求之不復可得亦以為大士應驗
　予謂自古姦邪取非其有未有不託鬼神協助以塗
　人之耳目者似道自知倖致髙位恐人議已故詐為
　此説以聾瞽愚俗耳不然福善禍滛神之常道設使
　不擇是非求即應之豈正神哉普怛落伽華言白花
　此山多生山礬故名今人於象設大士處扁曰𥙷陀
　勝境特磔島夷一白字耳義安取哉山礬本名鄭花
　其葉可染功用如礬王荆公始以山礬名之
懛丁來切註云失志貌蘓州人謂無智術者為獃杭州
　以為懛同年吳俊時用羙姿容而不拘小節杭人呼
　為吳阿懛嘗自云我死大書一名于墓前云大明吳
　阿懛之墓若書官位便俗矣惜乎韻無此字人亦多
　不識葢初登第時聞此言今已二十七年而時用下
　世亦數年矣雖出一時戯言亦可見其曠達昨檢韻
　海偶得此字而記之
兩浙鹽運司所轄共三十五場清浦等一十三場在蘓
　松嘉興地居浙之西而天賜一場隔涉崇明縣海面
　西興等二十場在紹興温台地居浙之東而玉泉一
　場隔涉象山縣海面其杭州府仁和許村二場雖居
　浙西場分則歸浙東凡浙東鹽共一十萬七千五百
　餘引除水鄉納銀外該鹽一十萬六千一百九十餘
　引浙西鹽共一十一萬四千八百餘引除水鄉納銀
　外該鹽七萬二千六百餘引各以一半折價解京一
　半存留給客浙西多平野廣澤宜於舟楫鹽易發散
　故其利厚解京銀毎一大引折銀六錢浙東多阻山
　隔嶺舟楫少通不便商旅故其利薄解京銀每一大
　引折銀三錢五分俱便灶戸凡鹽利之成須藉滷水
　然滷之淋取又各不同有沙土漏過不能成鹹者必
　須燒草為灰布在攤場然後以海水漬之俟曬結浮
　白掃而復淋有泥土細潤常涵鹹氣者止用刮取浮
　泥搬在攤場仍以海水澆之俟曬過乾堅聚而復淋
　夏用二日冬則倍之始鹹可用於是將曬過鹹泥約
　五六十担挑積高阜修為方丈池槽旁下掘成井口
　用管隂通再以海水傾漬池中鹹泥使滷水流入井
　口然後以重三分蓮子試之先將小竹筒裝滷入蓮
　子於中若浮而横倒者則滷極鹹乃可煎燒若立浮
　於面者稍淡若沈而不起者全淡俱棄不用此葢海
　有新泥又遇雨水之故也
凡煎燒之器必有鍋盤鍋盤之中又各不同大盤八九
　尺小者四五尺俱用鐵鑄大止六片小則全塊鍋有
　鐵鑄寛淺者謂之䥕盤竹編成者謂之篾盤鐵盤用
　石灰粘其縫隙支以磚磈篾盤用石灰塗其裏外懸
　以繩索然後裝盛滷水用火煎熬一晝一夜可煎三
　乾大盤一乾可得鹽二百斤之上小鍋一乾可得鹽
　二三十斤之上若能勤煎可得四乾大盤難壊而用
　柴多便於人衆浙西場分多有之小盤易壊而用柴
　少便於自己浙東場分多有之葢土俗各有所宜也
高憲副宗選論今人於人物是非不公臧否失當者譬
　之觀戯有觀至闗目處或㸃頭或按節或感泣此皆
　知音者彼庸夫孺子環列左右不解也一遇優人揷
　科打諢作無恥狀君子方為之羞而彼則莫不歡笑
　自得葢此態固易動人而彼所好者正在此耳今之
　是非不公臧否失當何以異此此言可謂長於譬喻
　者矣
嘗聞吳文恪公訥為御史巡按浙江時壊秦檜碑而未
　知其詳疑其為檜徳政碑及來浙江聞仁和縣學有
　宋刻石經徃觀之并見此刻始知公所壊即此石非
　檜徳政碑也然於此有以見公學術之正論議之公
　有補於風教多矣公文集未得見此作未知載否因
　録以記之右宣聖及七十二弟子賛宋髙宗製并書
　其像則李龍眠麐所畫也高宗南渡建行宫于杭紹
　興十四年正月始即岳飛第作太學三月臨幸首製
　先聖賛後自顔淵而下亦譔辭以致褒崇之意二十
　六年十二月刻石于學附以太師尚書左僕射同中
　書門下平章事兼樞宻使秦檜記檜之言有曰孔聖
　以儒道設教弟子皆無邪雜背違於儒道者今縉紳
　之習或未純乎儒術顧馳狙詐權譎之說以僥倖于
　功利其意葢為當時言恢復者發也嗚呼靖康之禍
　二帝蒙塵汴都淪覆當時臣子正宜枕干嘗膽以圖
　恢復而檜力主和議攘斥衆謀盡指一時忠義之言
　為狙詐權譎之論先儒朱子謂其倡邪說以誤國挾
　敵勢以要君其罪上通於天萬死不足以贖者是也
　昔龜山楊先生時嘗建議罷王安石孔廟配享識者
　韙之訥一介書生幸際聖明備員風紀兹於仁和縣
　學得觀石刻見檜之記尚與圖賛並存因命磨去其
　文庻使邪詖之說姦穢之名不得厠于聖賢圖像之
　後然念流傳已久謹用備識俾後覽者得有所考云
漕運定規每歳運粮四百萬石内兊運三百三十萬石
　支運七十萬石分𣲖浙江江西湖廣山東各都司中
　都留守司南京江南江北直𨽻一十三把總𬋩轄各
　衛所旗軍領運浙江都司運船共一千九百九十九
　隻毎船或軍十名或十一名或十二名共該旗軍二
　萬一千六百七十名每船大約裝運正米三百石連
　加耗四百餘石共該裝運七十餘萬石該運粮者杭
　州前杭州右海寧温州台州處州寧波紹興凡八衛
　海寧金華衢州嚴州湖州凡五所其餘沿海備倭衛
　所俱不運粮自宣徳八年裏河漕運到今皆然運船
　每五年一造毎一船奏定價銀一百兩軍衛自備三
　十兩府縣出價七十兩兊運者各衛所軍駕船至府
　縣水次倉兊粮起運京倉通州倉交納支運者原係
　民夫民船運至淮安徐州臨清徳州四倉軍人駕船
　於四倉支運京通二倉近年又有改兊之名盖免民
　起運淮安等倉加與耗米就令軍船各到該運府縣
　兊粮直抵京通二倉也
禹廟在㑹稽山下規模𢎞敞塑像工整所謂窆石者相
　傳為𦵏禹衣冠處其石形稍𩔖鐘刻篆已剥落不可
　辨矣南鎮之廟亦塑神像則甚無謂嘗語府官當去
　像留主為合禮意彼以為自國初以來有之似不可
　毁嘗思之孔子與諸賢皆人鬼高皇初建國學時皆
　革塑像用木主嶽鎮海瀆不可以形像求者豈令用
　塑像耶此必前代舊物洪武初正祀典詔下有司無
　識失於改正耳决非朝制也
劉時雍為福建右㕘政時嘗駕海舶至鎮海衛遥見一
　高山樹木森然命帆至其下舟人云此非山海鰍也
　舟相去百餘里則無恙稍近鰍或轉動則波浪怒作
　舟不可保劉未信注目久之漸覺沉下少頃則滅没
　不見矣始信舟人之不誣蓋初見如樹木者其背鬛
　也
古人謂墓祭非禮故禮無墓祭之儀朱子亦嘗謂其無
　害於義葢以孝子感時物之變有不忍遽死其親之
　心不能不然此說是也抑又有可言者𦵏後題主謂
　親之神魂已附於主故凡有事薦祭惟主是尊是親
　然為主之木與吾親平昔神魂素不相干特以禮制
　所在人心屬焉親之體魄平昔神魂之所依載安知
　委魄之後神魂不猶依於此乎葢魄有定在而魂無
　不之古人之祭或求諸陽或求諸隂或求諸隂陽之
　間不敢必也故以墓祭非禮而不行者泥古忘親者
　也行之無害也
蘇東坡有云紫李黄𤓰村落香黄𤓰今四五月淹為𦵔
　者是也月令四月王𤓰生苦菜秀王𤓰非今作𦵔之
　𤓰其實小而有毛本草名菝葜京師人呼為赤包兒
　謂之𤓰者以其根相似耳今人以其與苦菜並稱遂
　疑即今黄𤓰而反以黄字為訛木棉花生南越樹高
　四五丈花紅似山茶子如楮實棉出子中可貯茵褥
　蘇州人稱攀枝花者是也今紡織以為布者止可名
　棉花雲間通志以為木棉花葢踵蔡氏誤耳又嘗見
　一士人家葵軒卷中記序題詠皆形狀今蜀葵花盖
　不知傾陽衛足自是冬葵可食者詩七月烹葵及菽
　公儀休拔園葵皆是也古人文字中記載名物必攷
　覈精詳故少有此失
成化末里人朱全家白日羣䑕與貓闘貓屢却全卧見
　之以物投䑕不去起而逐之才去
江南自錢氏以來及宋元盛時習尚繁華富貴之家於
　樓前種樹接各色牡丹於其杪花時登樓賞翫近在
　欄檻間名樓子牡丹今人以花瓣多者名樓子未知
　其實故也
兵部尚書王公恕在南京參賛機務時與王公㒜友善
　作大司馬三原王公傳刻板印行太醫院判劉文泰
　與公有怨上書訟其變亂選法數事且言其作傳刻
　板皆諷人為之彰一已之善顯先帝之過以印本封
　進上不罪公令燒毁板籍而已公遂乞致仕去予謂
　板刻之舉或出於門生故吏而公以老臣位冡宰初
　無禁止之言坐致奏訐以罷不亦深可惜哉
廪生久滯宜擇其行檢端謹學業優長可當科目遺材
　者善為疏拔之計不當專論其齒宣徳中從胡忠定
　公濙之請起取四十歳以上廪生入國學需次出身
　天順初從都御史李公賔之請又一行之皆姑息之
　政也然宣徳正統間監生惟科貢官生三種而已故
　此輩得以次進用景泰以來監生又有他途進者雖
　科貢之士亦為阻塞中間有自度不能需次者多就
　校職餘至選期老死殆半矣近聞北畿巡撫張公鼎
　亦建此議禮部寢之是能不以姑息結人心者也
古之君子以軍功受賞猶以為恥而近時各邊巡撫文
　臣一有克捷則以其子弟女壻冒濫陞賞要君欺天
　無恥甚矣予所見大臣不以軍功私其子弟者白恭
　敏余肅敏二公而已白薨後其子繽陳乞官之余薨
　後朝廷欲官其子以子寘舉人乃官其孫
近至温州訪問前任知府之賢者士大夫毎以何文淵
　為稱首盖其亷能之譽初非過情而恵利之及民者
　亦多故民猶稱之若所謂却金館之作則不能無意
　於沽名故今徃來題詠者誅心推𨼆無已此所謂求
　全之毁也
浙之衢州民以抄紙為業毎歳官紙之供公私糜費無
　算而内府貴臣視之初不以為意也聞天順間有老
　内官自江西回見内府以官紙糊壁面之飲泣葢知
　其成之不易而惜其暴殄之甚也又聞之故老云洪
　武年間國子監生課簿倣書按月送禮部倣書發光
　禄寺包麵課部送法司背靣起稿惜費如此永樂宣
　徳間鰲山烟火之費亦兼用故紙後來則不復然矣
　成化間流星爆仗等作一切取榜紙為之其費可勝
　計哉世無内官如此人者難與言此矣
王冕紹興人國初名士所居與一神廟切近爨下缺薪
　則斧神像爨之一隣家事神惟謹遇冕毁神像輙刻
　木補之如是者三四然冕家人歳無恙補像者妻孥
　沾患時時有之一日召巫降神詰神云冕屢毁神神
　不之咎吾輙為新之神何不祐耶巫者倉卒無以對
　乃作怒曰汝不置像彼何從而爨即自是其人不復
　補像而廟遂廢至今以為笑談
王琦字文璡仁和人鄉貢試禮部副榜授汝州學正擢
　監察御史以學行老成稱陞山西按察僉事提督學
　校士風為之丕變改四川不樂乞致仕歸年才五十
　琦以清介自持在官門無私謁平生不治生産居貧
　晏如也值歳大侵無以為朝夕冬且暮大雪日僵卧
　不能出門戸有饋非故舊不受即故舊至數亦却之
　鄰有唁之曰當路甚重公舉一言何所不濟何乃自
　苦如此琦曰吾求無所愧於心耳雖饑且寒無不樂
　也何唁之有天順間竟以饑寒卒杭州守胡濬聞而
　弔之告布按二司為祀之於杭學鄉賢祠出祠録
景泰間温州樂清縣有大魚隨潮入港潮落不能去時
　時噴水滿空如雨居民聚集磔其肉忽一轉勲溺水
　死者百餘人自是民不敢近日暮雷雨飛躍而去疑
　其龍𩔖也又一日潮長時魚大小數千尾皆無頭蔽
　江而過民異之不敢取食疑海中必有惡物囓去其
　首然囓而不食其多如許理不可䆒予宿雁蕩聞之
　一老僧云
商文毅公輅父為府吏生時知府夜遥見吏舍有光跡
　之非火也翌旦問羣吏家夜有何事云商某生一子
　知府異之語其父云此子必貴宜善撫之後為舉子
　浙江鄉試禮部㑹試廷試皆第一景泰間仕至兵部
　侍郎兼春坊太學士入内閣天順初罷歸有醫善太
　素脉公命診之云歇禄十年當再起成化初復起入
　閣數年致仕
　
　
　
　
　
　
　
　
　
　
　
　
　
　
　
　菽園雜記卷十二
欽定四庫全書
　菽園雜記卷十三
　　　　　　　　　　　　　明　陸容　撰
江南名郡蘇杭並稱然蘇城及各縣富家多有亭館花
　木之勝今杭城無之是杭俗之儉樸愈於蘇也湖州
　人家絶不種牡丹以花時有事𧖟桑親朋不相徃來
　無暇及此也嚴州及於潜等縣民多種桐漆桑桕麻
　苧紹興多種桑苧茶台州地多種桑桕其俗勤儉又
　皆愈於杭矣蘇人隙地多榆柳槐樗棟榖等木浙江
　諸郡惟山中有之餘地絶無蘇之洞庭山人以種橘
　為業亦不留惡木此可以觀民俗矣
石首魚四五月有之浙東温台寧波近海之民歳駕船
　出海直抵金山太倉近處網之盖此處太湖淡水東
　注魚皆聚之他如健跳千戸所等處固有之不如此
　之多也金山太倉近海之民僅取以供時新耳温台
　寧波之民取以為鮝又取其膠用廣而利博予嘗謂
　瀕海以魚鹽為利使一切禁之誠非所便但今日之
　利皆勢力之家專之貧民不過得其受雇之直耳其
　船出海得魚而還則已否則遇有魚之船勢可奪則
　盡殺其人而奪之此又不可不禁者也若私通外蕃
　以啟邊患如閩廣之弊則無之其採取淡菜龜脚鹿
　角菜之𩔖非至日本相近山島則不可得或有啟患
　之理此固職巡徼者所當知也
西湖三賢祠唐白文公樂天宋蘇文忠公子瞻林處
　士逋也樂天守杭日嘗築捍錢唐湖堤洩其水溉田
　千頃復修六井民賴其利子瞻初通判杭州後復為
　守開西湖作長堤中為六橋又濬城中六井與民興
　利除害郡人徳之林處士則以其風節之重耳攷之
　郡志郡故斥鹵唐興元間鄴侯李泌守杭鑿六井引
　西湖水入城民受其惠則杭之水利興自鄴侯而白
　蘇二公之所修濬者其遺蹟也知有白蘇而忘鄴侯
　可乎竊謂三賢祠當祠李白蘇三公以遺愛和靖則
　别祠於其舊𨼆巢居閣或四照堂以表風節斯於事
　體為得宜也
衢之常山開化等縣人以造紙為業其造法採楮皮蒸
　過擘去粗質糝石灰浸漬三宿蹂之使熟去灰又浸
　水七日復蒸之濯去泥沙曝晒經旬舂爛水漂入胡
　桃藤等藥以竹絲簾承之俟其凝結掀置白上以火
　乾之白者以磚板制為案桌狀圬以石灰而厝火其
　下也
西湖相近諸山如飛來峯石屋寺烟霞洞等處皆岩洞
　深邃可愛然每處刻佛像破碎山壁亦令人可厭飛
　來峰散刻洞外石屋寺刻洞中大小至五百餘像烟
　霞洞所刻尤多葢皆吳越及宋人之製予烟霞洞詩
　有刻佛過多清氣减之句正以其可厭耳
温茶即辟麝草酒煎服治毒瘡其功與一枝箭等未知
　果否一枝箭出貴州同五味子根金銀藤共煎能愈
　毒瘡
貓生子胎衣隂乾燒灰存性酒服之治噎塞病有效聞
　貓生子後即食胎衣必候其生時急取則得稍遲則
　落其口矣
國初賜諡惟公侯伯都督凡勲戚重臣有之文臣有諡
　始於永樂年間然得之者亦鮮矣今六卿之長翰林
　之老鮮有不得諡者古之諡必有議本朝無此制故
　諸老文集中無此作
作興學校本是善政但今之所謂作興率不過舉選生
　員起造屋宇之𩔖是已此皆末務非知要者其要在
　振作士氣敦厚士風奬勵士行今皆忽之而惟末是
　務其中起造屋宇尤為害事葢上官估費動輒銀幾
　千兩而府縣聽囑於旁緣之徒所費無幾侵漁實多
　是以虚費財力而不久復敝此所謂害事也况今學
　舍屢修而生徒無復在學肄業入其庭不見其人如
　廢寺然深可嘆息為此者但欲刻碑以記作興之名
　而不知作興之要故也
歐公記錢思公坐則讀經史卧則讀小說上厠則閱小
　詞未嘗頃刻釋卷宋公在史院每走厠則挾書以徃
　諷誦之聲朗然外聞此雖足以見二公之篤學然溷
　厠穢地不得已而一徃豈讀書之所哉佛老之徒於
　其所謂經不焚香不誦也而吾儒乃自䙝其所業如
　此可乎若歐公於此搆思詩文則無害於義也
癸辛雜識解匡衡說詩解人頤以俗語兠不住下頦之
　說為證且云本朝盛度以第二名登第其父頤解而
　卒岐山縣樊紀登第其父亦以喜而頤脱有聲如破
　甕此説過矣解音蟹如淳註云笑不止也又柳玭戒
　子弟書有云論當世而解頥言不學者聞論世事不
　能置喙但解緩頥頰而笑耳盛樊二事偶過喜而有
　此異當時聞衡説詩者豈至此哉
尚書錢文通公譜略云奪門報功領重賞者甚衆府君
　謂兵部尚書陳公汝言曰今日封侯封伯皆是矣獨
　一人未封汝言曰誰府君曰當時非奉皇太后手詔
　則曹石二公焉敢提兵入禁盍以迎復之功歸諸皇
　太后請上尊號明日汝言入奏英宗皇帝即命擇日
　上聖烈慈壽皇太后尊號愚謂子為天子以天下養
　茍欲致隆於尊親揆之以禮何所不可但論功耶使
　皇太后無手詔之功尊號當不上耶文通之言未為
　得也
剪燈新話錢唐瞿長史宗言所作剪燈餘話江西李布
　政昌期所作皆無稽之言也今各有刻板行世聞都
　御史韓公雍巡撫江西時嘗進廬陵國初以來諸名
　公於鄉賢祠李公素著耿介亷慎之稱特以作此書
　見黜清議之嚴亦可畏矣聞近時一名公作五倫全
　備戯文印行不知其何所見亦不知清議何如也
前代稱祖父母為王父王母父母殁稱皇考皇妣今世
　無官者神主稱府君皆襲古式而不知本朝有禁也
　嘗見題無官神主稱處士無封贈婦人墓誌稱碩人
　盖處士本不可易稱必若嚴光徐穉之流可也今舍
　此則無以順孝子之心孺人在古夫稱其婦之辭今
　既以為命婦封號則不可僣碩人既有出又無礙是
　可從也
凡姓葉音攝屈音橘費音秘葢音閤雍去聲之𩔖皆地
　名古者因地受氏故也今人多不知其姓之所從來
　葉讀作枝葉之葉屈讀作屈伸之屈費讀作費𨼆之
　費葢讀作槩雍讀作平聲漕運之漕本去聲說文水
　轉榖也平聲者水名南京有濟川衛濟本去聲此衛
　管馬快船軍取若濟大川用汝作舟楫之義若濟州
　濟陽濟寧等衛濟字皆上聲水名也今雖士大夫多
　不能辨
瀋王府長史王庭予同學友也任國子學正時病大便
　下血勢瀕危殆一日昏憒中聞有人云服藥誤矣吃
　小水好庭信之飲溺一盌頃甦遂日飲之病勢漸退
　易醫而愈杭州府通判王某河間人病腹脹服藥不
　效夢人語云鬼蒺䔧可治王尋取煎液飲之痛不可
　忍俄頃洞泄迸出一蟲長丈餘尋愈此二人殆命不
　當死或有隂徳鬼神黙祐之耶
輪回酒人尿也有人病者時飲一甌以酒滌口久之有
　效跌撲損傷胸次脹悶者尤宜用之婦人分娩後即
　以和酒煎服無産後諸病南京吏侍章公綸在錦衣
　獄六七年不通藥餌遇胷膈不利眼痛頭疼輙飲此
　物無不見效
古人宗法之立所以立民極定民志也今人不能行者
　非法之不立講之不明勢不可行也葢古者公卿大
　夫世禄世官其法可行今武職猶有世禄世官遺意
　然惟公侯伯家能行之其餘武職若承襲一事支庶
　不敢奪嫡賴有法令維持之耳至於祠堂祭禮便已
　窒碍難行如宗子雖承世官其所食世禄月給官廩
　而已非若前代有食邑采地圭田之制也故貧乏不
　能自存者多僦民屋以居甚至寄居公廨及神廟旁
　屋使為支子者知禮畏義歳時欲祭於其家則神主
　且不知何在又安有行禮之地哉今武官支子家富
　能行時祭者宗子宗婦不過就其家饗餕餘而已此
　勢不行於武職者如此文職之家宗子有禄仕者固
　知有宗法矣亦有宗子不仕支子由科第出仕者任
　四品以下官得封贈其父母任二品三品官得封贈
　其祖父母任一品官得封贈其曽祖父母夫朝廷恩
　典既因支子而追及其先世則祖宗之氣脉自與支
　子相為流通矣揆幽明之情推感格之禮雖不欲奪
　嫡自有不容己者矣此勢不行於文職者如此故曰
　非法之不立講之不明勢不可行也知禮者家必立
　宗宗必立譜使宗支不紊宗子雖微支子不得以富
　强凌之則仁讓以興乖争以息亦庶乎不失先王之
　意矣
成化二十二年八月十二日正午天宇澄霽皎無纎雲
　松江城郭之人見空中駕一小舟從東而西又折而
　東落序班董進卿樓上市人從觀者塞道細視之乃
　茭草所結時進卿之父仲頫已患耳瘡乃曰此船來
　載我也瘡果不療而卒張汝弼誌其墓如此
西湖竹枝詞楊亷夫為倡南北名士屬和者虞伯生而
　下凡一百二十二人吳郡士二十六人而崑山在列
　者一十一人其間最有名時稱郭陸秦袁謂羲仲良
　貴文仲子英也陸本崑山太倉人其稱河南葢姓原
　豫望耳秦則崇明人居太倉崇明時屬揚州故稱淮
　海吕敬夫稱東倉即太倉漫録亷夫原叙如左以見
　吾鄉文事之盛有自來矣
　郭翼字羲仲吳之崑山人博文史不為舉子業專資
　以為詩其詩精悍者在李商𨼆間風流姿媚者不在
　玉臺下也
　顧瑛字仲瑛吳郡崑山人吳中世家也喜讀書憲府
　試辟㑹稽教官不就築室號可齋以詩酒自樂才性
　高曠尤善小李詩及今樂府海内文士樂與之交推
　為片玉山人云
　袁華字子英吳郡崑山人博學有竒才自㓜以詩名
　縉紳間如三峰月寒木客嘯丹陽湖深姑惡飛皆膾
　炙語也又如銀杏樹隂不受暑薔薇花開猶蚤春可
　稱才子矣
　顧晉字進道仲瑛次子好讀書性不愛浮靡見趨競
　者不與交貞素自守淡如也字法古甚其詩法有玉
　山之風云
　陸元泰字長卿吳之崑山人先世故宋進士以貲雄
　一邑至長卿不求顯達而專志書史家聲不墜焉
　顧元臣字國衡仲瑛之子年少能讀書作詩俊爽世
　其家者也
　顧佐字翼之仲瑛兄仁之子好吟詩時有驚人句葢
　亦漸染玉山之習云
　張希賢字希顔吳之崑山人讀書儒雅酷志作詩好
　古物圖畫列左右人間欲得之者即便持去毋所顧
　惜趣尚可知矣
　陸仁字良貴河南人明經好古文其詩學有祖法清
　俊竒偉如佛郎國進天馬頌水仙廟迎送神詞度黄
　河望神京諸篇縉紳先生莫不稱道之其翰墨法歐
　禇章草皆灑然可觀
　秦約字文仲淮海人博學强記不妄交𨼆居著書尤
　好吟咏古樂府如精衛望夫石律詩如吳桓王岳鄂
　王諸篇的的可傳者也
　吕誠字敬夫吳之東倉人㓜聰敏喜讀書能去豪習
　家有梅雪齋日與文士倡和其作詩故清絶云
　其餘吳士則陳謙子平沈右仲說張簡仲簡馬稷民
　立張田芸已顧敬思恭張守中大本周南正道陸繼
　美繼之富恕子微繆侃叔正嚴恭晏安強珇彦栗釋
　椿大年璞良琦也
公廨正㕔三間耳房各二間通計七間府州縣外墻高
　一丈五尺用青灰泥府治深七十五丈濶五十丈州
　治次之縣治又次之公廨後起葢房屋與守令正官
　居住左右兩旁佐貳官首領官居之公廨東另起葢
　分司一所監察御史按察分巡官居之公廨西起葢
　館驛一所使客居之此洪武元年十二月欽定制度
　大約如此見温州府誌
初至嵊縣問嵊字之義一庠生云四山為嵊如四馬四
　矢之義問其所出云聞之前輩耳考之縣志韻書皆
　不具此說偶閱蘇州誌齊張稷為剡令至嵊亭生子
　因名嵊字四山以此命字必有出也特讀書未到古
　人耳
司冦林公季聰為給事中時有盛名冡宰尹公同仁嘗
　問汀州守張公靖之云自宣徳以來六科人物公以
　何人為第一張以季聰為對尹云葉與中當是第一
　人靖之嘗為予道之
古人稱呼簡質如足下之稱率施於尊貴者葢不能自
　達因其足下執事之人以上達耳後世遂定以天子
　稱陛下諸王稱殿下宰相稱閣下今平交相謂亦稱
　閣下聞人稱足下則不喜矣又如今人遇主事稱主
　政評事稱廷評之𩔖此特換字耳何輕重耶至若給
　事中與古中黄門小黄門監察御史與古繡衣直指
　稍不同今聞稱給事中御史輙皆不喜大抵黄門繡
　衣隨俗稱呼猶可施之文章記載似不可也
成化丙戌科至𢎞治辛亥二十六年間同年雖存亡不
　一通計束金者一百六十六人矣故近時言科目之
　盛者多以丙戍為稱然其間如羅倫上䟽論李文達
　奪情起復之非卒著為令章懋黄仲昭莊㫤諌鰲山
　烟火之戲陸淵之論陳文諡莊靖之不當賀欽胡智
　鄭已張進禄輩之劾商文毅姚文敏強珍之劾汪直
　陳鉞皆氣節凛然表表出色後來各科多無此風此
　丙戌之科所以為尤盛也
同寮嘗㑹飲予官舎坐有譽威寧伯之才美者劉時雍
　云人皆謂王世昌智以予言之天下第一不智者此
　人也以如此聰明如此才力却不用以為善及在顯
　位又不自重阿附權官以取功名名節既壊而所得
　爵位畢竟削奪為天下笑豈非不智而何坐客為之
　肅然
宋與金人和議天下後世專罪秦檜予嘗觀之檜之罪
　固無所逃而推原其本實由高宗懐茍安自全之心
　無雪恥復讐之志檜之姦有以窺知之故逢迎其君
　以為容悦以固恩寵耳使高宗能如句踐卧薪嘗膽
　必以復讐雪恥為心則中原常在夢寐其於臨安偏
　隅葢不能一朝居矣恢復之計將日不暇給而何以
　風景為哉今杭之聚景玉津等園云皆始於紹興間
　而孝宗遂以為致養之地近遊報恩寺後山頂有平
　曠處云是高宗快活臺遺址又如西湖喫宋五嫂魚
　羹之𩔖則當時以天下為樂而君父之讐置之度外
　矣和議之罪可獨歸之檜哉
韻書分平上去入四聲然上去入皆平聲之轉耳若支
　微魚虞齊佳灰蕭肴豪歌麻尤此十三韻無入聲近
　有切韻指南一書乃元人闗中劉鑑所編其書調四
　聲如云脂㫖至質非斐費拂戈果過郭鉤茍遘榖之
　𩔖皆不知音韻而妄為牽合者也葢質本真之轉拂
　本分之轉郭本光之轉榖本公之轉耳脂轉質非轉
　拂未為不可但韻中他字多轉不去况戈果過若轉
　入聲當是谷不當為郭若鉤茍遘轉入聲當是革不
　當為榖也
書為六藝之一書學不講亦士大夫一俗也如周布政
　晟其弟蘇州同知冕南京戸部孫郎中旵其弟餘杭
　知縣冕皆不識冕字又刋有刪除之義如隨山刋木
　井堙木刋不刋之典之𩔖是已今人雕刻書版皆謂
　之刋殊非字義然宋人文字中已有用之者其來逺
　矣六書有諧聲梨之從利榴之從留桃之從兆猶鵝
　之從我鴨之從甲鷄之從奚可𩔖推也近世作本草
　衍義𥙷者曰榴者留也梨者利也若曰桃者兆也則
　不通矣當各言性味可也
近嘗行桐廬道中見一婦隔溪哀訴人殺其夫然溪深
　水濶方思所以處之左右以其病風云不足問予以
　為其聲哀切决非病風者適有縣官從行遂免其送
　令徃取詞以復乃於潜民陳某夫婦以弄猴乞食暮
　投宿山家其家業漁兄弟俱未娶同侍一母見陳婦
　勤爽將圖之夜說陳㺯猴所得無幾吾漁日得利數
　倍詰旦盍從吾試之旦果同出及暮兄弟同返而陳
　不至婦問之云爾夫被虎啣去矣婦不信號哭不寐
　漁者母說以甘言欲令為兒婦婦不許且言將訴之
　官求夫所在兄弟懼乃併猴殺之猴以棄之水婦以
　埋之廢塜中踰二宿婦復生覺有人蹴其脋大呼云
　明星至矣何不走訴婦開眼昏然猶不知身在何處
　偶見容光之隙有日透入遂從隙攻潰而出始知空
　槨中也於是徃來奔走候俟上司如狂人因謂病風
　云至是案令有司捕鞠之猴亦復生而適至其家㺯
　猴篾圏嘗投之火火不能焚皆得實狀漁者兄弟並
　論死是亦非偶然也近聞里俗傳道予嘗聽鬼訴寃
　親㫁其事若神明者皆妄也
松江簳山人沈宗正毎深秋設籪於塘取蟹入饌一日
　見二三蟹相附而起近視之一蟹八跪皆脫不能行
　二蟹昇以過籪因歎曰人為萬物之靈兄弟朋友有
　相争相訟至有乗人危困而擠陷之者水族之微乃
　有義如此遂命拆籪終身不復食蟹太倉張用良吾
　妻兄也素惡胡蜂螫人見即撲殺之嘗見一飛蟲罥
　於蛛網蛛束縛之甚急一蜂來螫蛛蛛避去蜂數含
　水濕蟲久之得脱去因感蜂義自是不復殺蜂
　
　
　
　
　
　菽園雜記卷十三
欽定四庫全書
　菽園雜記卷十四
　　　　　　　　　　　　　明　陸容　撰
種竹無時雨過便移多留舊土記取南枝此種竹訣也
　知此則鄉俗以五月十三日為移竹之候者悞人多
　矣又云十人移竹一年得竹一人種竹十年得竹蓋
　十人移者言其根柢之大即多留舊土之謂也癸辛
　雜識有種竹法又以新竹成竿後移為佳嘗聞圃人
　云花木在晴日栽移者茂盛隂雨栽移者多衰今人
　種藝率乗隂雨以其潤澤耳然圃人之說葢有驗者
　不可不知
吾鄉布衣沈先生名璵字孟温洪武中其家坐累謫戍
　雲南之金齒宣徳初歸省墳墓鄉人以其經學該愽
　留教子弟時年幾六十目已𤯝終日端坐與諸生講
　解四書五經章分句析亹亹不倦微辭奥義亦多發
　明後還雲南所著有稽言録崑岡文稿釋奠議太倉
　在勝國時崑山州治在焉故多文學之士後因兵燹
　隨州西遷自設兵衛以來軍民雜處人不知學今文
　學日盛固由學校作養之功而其講說來歴實先生
　有以啟之也其釋奠議大畧言斯道肇于堯舜衍于
　禹湯文武周公而折衷于孔子然則由堯舜而下皆
　合祀于天子之學天子之學有五東曰東膠西曰瞽
　宗南曰成均北曰上庠而其中曰辟廱葢上庠者有
　虞氏之學也居於北者象五行之水宜以堯舜為先
　聖稷契為先師而以建子之月行事成均者夏后氏
　之學也居於南者象五行之火宜以禹為先聖皋陶
　伯益為先師而以建午之月行事瞽宗者殷人之學
　也居於西者象五行之金宜以湯為先聖伊尹仲虺
　傅說為先師而以建酉之月行事東膠者周人之學
　也居於東者象五行之木宜以文武周公為先聖太
　公望召公奭為先師而以建卯之月行事辟廱居中
　象五行之土而孔子集羣聖之大成宜以孔子為先
　聖顔子曾子子思孟子周子二程子張子朱子為先
　師而以辰戍丒未四建之月行事其四代之賢者各
　從祀于其學之兩廡自七十子而下以及後世大儒
　咸從祀于辟廱之兩廡然惟天子得以徧祀歴代之
　先聖先師而守令則惟祀孔子一聖顔子至諸子九
　師而已葢天子祭天下名山大川諸侯祭封内山川
　故惟天子得以徧祀天下之名賢而其餘皆不必祀
　祀之則為僣且濫矣近世金華宋濓作孔子廟堂議
　頗合禮意而惜乎猶有所未備也故推廣其說如此
　先生自謂好禮之士有能以此言請於朝未有不從
　者恐未必然然此足以見其考古之學矣
項某者常熟塗松人家頗饒然夸奢無節毎設廣席殽
　飣如鷄鵝之𩔖每一人前必欲具頭尾嘗泊舟蘇城
　沙盆潭買蟹作蠏螯湯以螯小不堪盡棄之水狎一
　妓為製金銀首飾妓哂其吝悉抛水中重令易製積
　歳負租及官物料價頗多官府追償因而蕩產乃僦
　屋以居手藝蔬妻辟纑自給隣翁憐其勞苦持白酒
　一壺荳腐一盂饋之一嚼而病泄累日妻問曰沙盆
　潭首飾留今日用何如某云汝又殺我矣
大臣進退聴望所繫而館閣輔導宻勿之地居此者所
　繫尤重也近年閣老之去自商文毅後皆不以禮壽
　光劉公一日朝退將入閣有校尉邀於路云免入請
　回公徑出翼日辭眉州萬公之去一大璫至閣下摘
　去所佩牙牌公遂出舁夫以非時未至徒行至朝房
　借馬歸遂辭博野劉公之去一内使至其家促具疏
　辭是在朝廷雖失體貌必諸公有以自取也聞壽光
　以私受徳王名酒眉州以認皇貴妃同族博野以譔
　張巒鐵劵文過遲致嫌謗也未知然否
高皇嘗集畫工傳冩御容多不稱㫖有筆意逼真者自
　以為必見賞及進覽亦然一工探知上意稍於形似
　之外加穆穆之容以進上覽之甚喜仍命傳數本以
　賜諸王葢上之意有在他工不能知也又聞蘇州天
　王堂一土地神像洪武中國工所塑永樂初有闔百
　戸者除至蘇州衛偶見之拜且泣人問故云在高皇
　左右日久稔識天顔此像葢逼真已
王繼之福建莆田人為某官壬午死於國事其死與方
　希直同不可冺也王良河南人以刑部左侍郎出為
　浙江按察使是年闔室自焚見杭州志
大學衍義一書人君修齊治平之術至切至要非迂逺
　而難行者其中三十九四十卷齊家之要歴引前代
　宦官之事忠謹之福僅八條而預政之禍四倍其多
　縱使人主知讀之左右其肯使之一見哉蘇人陳祚
　宣徳間為御史嘗上章勸讀此書上怒逮祚及其子
　姪八九人俱下錦衣獄禁錮數年上賔天始得釋成
　化初聞葉文莊亦嘗言之不報近時丘祭酒先生濬
　進所著大學衍義補若干卷朝廷命刻板印行其所
　補者治平二事耳愚謂能盡齊家已上工夫則治平
　事業皆自此而推之雖無補可也
京師有依托官府賺人財貨者名撞太歳吳中名賣㕔
　角江西名樹背張風盖穿窬之行也士人熟於囑托
　公事者此行亦忍為之鄉里前輩為顯官不入官府
　囑事者刑部主事吳凱相虞進士鄭文康時乂吏部
　侍郎葉盛與中刑部郎中孫瓊藴章浙江副使張和
　節之而已聞山東布政龔理彦文福建副使沈訥文
　敏皆端士然皆卒官予未之識也
宋葉文康公時著禮經㑹元於周禮大義多所發明其
　言漢河間獻王以考工記補冬官之缺何異拾賤醫
　之方以𥙷盧扁之書庸人按之適足為病且百工事
　固非周官所可無而於周公設官之意何補况秋官
　有典瑞玉人不必補可也夏官有量人匠人不必補
　可也天官有染人鍾氏㡛氏雖闕何害地官有皷人
　鮑人􁄵人雖亡何損雖無車人而巾車之職尚存雖
　無弓人而司弓矢之職猶在匠人溝洫之制已見於
　遂人校人射侯之制已見於射人有如攻皮之工五
　既補其三而又缺其二不知韋氏裘氏豈非天官司
　裘掌皮之職乎周禮無待於考工記獻王以此補之
　陋矣自考工記補冬官之後先儒論議周禮者頗多
　而未有為此說者亦卓識也
丘氏蘇人俞欽玊之妻也欽玉故刑部尚書士悦子頗
　知書而輕財好色嘗以丘無子置妾七人丘待之慈
　惠而防之則嚴每旦暮出入房闥皆有節制童子十
　五以上不許入中門成化間欽玉遊京師客死教坊
　妓家丘待衆妾益厚而制馭益嚴喪甫終存其有子
　者二人餘悉嫁之二子皆遣為府學生云吾待汝無
　厚薄成否汝之責也丘之父兄皆不拘禮節之士懼
　其有所窺每至必先出中門延之别室飲食之自欽
　玊死家無妄費而門無雜賓俞氏已衰而復振者皆
　丘之力也
杜律虞註本名杜律演義元進士臨川張伯成之所作
　也後人謬以為虞伯生所註予嘗見演義刻本有天
　順丁丑臨川黎送久大序及伯成傳序其畧云注少
　陵詩者非一皆弗如吾鄉先進士張氏伯成七言律
　詩演義訓釋字理極精詳抑揚趣致極其切當葢少
　陵有言外之詩而演義得詩外之意也然近時江隂
　諸處以為虞文靖公注而刻板盛行謬矣其桃樹等
　篇來行萬里等句復有數字之謬焉吾臨川故有刻
　本且首載曾昻夫呉伯慶所著伯成傳并輓詞叙述
　所以作演義甚悉柰何以之加誣虞公哉按文靖早
　居禁近繼掌絲綸嘗欲釐析詩書彚正三禮弗暇獨
　暇為此乎楊文貞公固疑此注非虞惜不知為伯成
　耳嫁白詭坡自昔難免哉
近得晦菴先生同年録因得以知宋科舉之制紹興十
　八年二月十二日鎻院勑差知貢舉官一人同知貢
　舉官一人㕘詳官八人㸃檢試卷官二十人十八日
　十九日二十日引試詩賦論䇿三場二十二日二十
　三日二十四日引試經義論䇿三場别試考試官一
　人㸃檢試卷官四人二十三日引試御試勑差初考
　官三人覆考官三人詳定官三人編排官二人初考
　覆考㸃檢試卷官各一人續差對讀畢克初覆考同
　共考校官六人四月十七日皇帝御集英殿唱名賜
　狀元王佐以下及第出身同出身共三百三十人釋
　褐當月十八日赴期集所紏彈三人牋表五人主管
　題名小録九人掌儀二人典客二人掌計掌器掌膳
　掌酒果各一人監門二人二十六日依令賜錢一千
　七百貫二十九日朝謝五月初二日就法慧寺拜黄
　甲叙同年初五日赴國子監謁謝先聖先師鄒國公
　立題名石刻于禮部貢院賜狀元王佐等聞喜宴于
　禮部貢院第五甲第九十人朱熹字元晦小名沈郎
　小字季延年十九九月十五日生外氏祝偏侍下第
　五一兄弟無鄉貢生娶劉氏曾祖徇故不仕祖森故
　贈承事郎父松故任左承議郎本貫建州建陽縣羣
　玉鄉三桂里父為户
鬪葉子之戱吾崑城上自士夫下至僮豎皆能之予游
　崑庠八年獨不解此人以拙嗤之近得閱其形製一
　錢至九錢各一葉一百至九百各一葉自萬貫以上
　皆圖人形萬萬貫呼保義宋江千萬貫行者武松百
　萬貫阮小五九十萬貫活閻羅阮小七八十萬貫混
　江龍李俊七十萬貫病尉遲孫立六十萬貫鐵鞭呼
　延灼五十萬貫花和尚魯智深四十萬貫賽闗索王
　雄三十萬貫青面獸楊志二十萬貫一丈青張横九
　萬貫插翅虎雷横八萬貫急先鋒索超七萬貫霹靂
　火秦明六萬貫混江龍李海五萬貫黑旋風李逵四
　萬貫小旋風柴進三萬貫大刀闗勝二萬貫小李廣
　花榮一萬貫浪子燕青或謂賭博以勝人為强故葉
　子所圖皆才力絶倫之人非也葢宋江等皆大盗詳
　見宣和遺事及癸辛雜識作此者葢以賭博如羣盗
　刼奪之行故以此警世而人為利所迷自不悟耳記
　此庶吾後之人知所以自重云
閣老丘公世史正綱有云佛氏入中國始鑄金為像後
　又為土木之偶後世祀先師亦以塑像不知始何時
　考史開元八年改顔子等十哲為坐像則前此固有
　為塑像者矣但先聖坐而諸賢皆立至是乃改立為
　坐耳按晦菴先生跪坐拜說聞成都府學有漢時禮
　殿諸像皆席地而跪坐文翁猶是當時琢石所為尤
　足據信及楊方子直入蜀帥幕府因使訪焉則果如
　所聞者且為倣文翁石像為小土偶以來觀此則先
　聖先師之置像葢自漢以來已有之矣
種桕必須接否則不結子結亦不多冬月取桕子舂於
　水碓候桕肉皆脱然後篩出核煎而為蠟其核磨碎
　入甑蒸軟壓取清油可燃燈或和蠟澆燭或雜桐油
　製傘但不可食食則令人吐瀉其查名油餅壅田甚
　肥
苧毎四五年一種種須八九月去舊根取當年旁生枝
　為佳久不更種到老根生白蟻傷之種法先鋤地作
　溝用污泥填壅毎溝約踈五六尺或一尺五月刈者
　名頭苧七月刈者名二苧九月刈者名三苧如茂盛
　亦不須待至此月及其未至旁枝未生花未遭狂風
　可也若過時而生旁枝則苧皮不長生花則老而皮
　粘於骨不可剥遭大風吹折到皮亦有㫁痕而不佳
　矣凡將刈先以杖擊去葉然後刈之落葉既壅子根
　久而浥爛到地亦肥刈後乗其未燥以水沃之剥重
　皮漚水中一時取起以鐵刀戛去粗皮隂乾若晒乾
　則硬脆不堪績矣雨後刈者尤潤而佳戛法以時但
　一面着力以指按粗皮於刀上而抽取之毎一刈後
　製苧稍暇須灌糞一度又以圬泥覆之則肥而收刈
　可以及時大率織布以頭苧為尚二苧滋潤而便於
　績者耳三苧尤劣
五金之礦生於山川重複高峰峻嶺之間其發之初惟
　於頑石中𨼆見礦脉微如毫髪有識礦者得之鑿取
　烹試其礦色様不同精麄亦異礦中得銀多少不定
　或一籮重二十五斤得銀多至二三兩少或三四錢
　礦脉深淺不可測有地面方發而遽絶者有深入數
　丈而絶者有甚微久而方闊者有礦脉中絶而鑿取
　不已復見興盛者此名為過璧有方採於此忽然不
　現而復發於尋丈之間者謂之蝦蟇跳大率坑匠採
　礦如蟲蠧木或深數丈或數十丈或數百丈隨其淺
　深斷絶方止舊取礦擕尖鐵及鐵鎚竭力擊之凡數
　十下僅得一片今不用鎚尖惟燒爆得礦礦石不拘
　多少採入碓坊舂碓極細是謂礦末次以大桶盛水
　投礦末於中攪數百次謂之攪粘凡桶中之粘分三
　等浮於面者謂之細粘桶中者謂之梅沙沈於底者
　謂之麄礦肉若細粘與梅沙用尖底淘盆浮於淘池
　中且淘且汰泛颺去粗留取其精英者其麄礦肉則
　用一木盆如小舟然淘汰亦如前法大率欲淘去石
　末存其真礦以桶盛貯璀璨星星可觀是謂礦肉次
　用米糊搜拌圓如拳大排於炭上更以炭一尺許覆
　之自旦發火至申時住火候冷名窖團次用􁏈銀爐
　熾炭投鉛於爐中候化即投窖團入爐用鞴鼓扇不
　停手葢鉛性能收銀盡歸爐底獨有滓浮於面凡數
　次爐爬出熾火掠出爐面滓烹鍊既熟良久以水滅
　火則銀鉛為一是謂鉛駝次就地用上等爐灰視鉛
　駝大小作一淺灰窠置鉛駝於灰窠内用炭圍疊側
　扇火不住手初鉛銀混泓然於灰窠之内望泓面有
　烟雲之氣飛走不定久之稍散則雪花騰湧雪花既
　盡湛然澄澈又少頃其色自一邊先變渾色是謂窠
　飜(乃銀熟/之名)烟雲雪花乃鉛氣未盡之狀鉛性畏灰故
　用灰以捕鉛鉛既入灰惟銀獨存自辰至午方見盡
　銀鉛入於灰坯乃生藥中蜜陀僧也
青瓷初出於劉田去縣六十里次則有金村窑與劉田
　相去五里餘外則白鴈梧桐安仁安福禄遶等處皆
　有之然泥油精細模範端巧俱不若劉田泥則取於
　窑之近地其他處皆不及油則取諸山中蓄木葉燒
　煉成灰并白石末澄取細者合而為油大率取泥貴
　細合油貴精匠作先以鉤運成器或模範或形候泥
　乾則蘸油塗飾用泥筒盛之寘諸窑内端正排定以
　柴篠日夜燒變候火色紅焰無烟即以泥封閉火門
　火氣絶而後啟凡緑荳色瑩净無瑕者為上生菜色
　者次之然上等價高皆轉貨他處縣官未嘗見也
韶粉元出韶州故名龍泉得其製造之法以鉛鎔成水
　用鐵盤一面以鐵杓取鉛水入盤成薄片子用木作
　長櫃櫃中仍置釭三隻於櫃下掘土作小大日夜用
　慢火薫蒸缸内各盛醋醋面上用木櫃疊鉛餅仍用
　竹笠葢之缸外四畔用稻糠封閉恐其氣洩也旬日
　一次開視其鉛面成花即取出敲落未成花者依舊
　入缸添醋如前法其敲落花入水浸數日用絹袋濾
　過其滓取細者别入一桶再用水浸毎桶入鹽泡水
　并熖硝泡湯候粉墜歸桶底即去清水凡如此者三
　然後用磚結成焙焙上用木匣盛粉焙下用慢火薫
　炙約旬日後即乾擘開細膩光滑者為上其絹袋内
　所留粗滓即以酸醋入熖硝白礬泥礬鹽等煉成黄
　丹
採銅法先用大片柴不計段數裝疊有礦之地發火燒
　一夜令礦脉柔脆次日火氣稍歇作匠方可入身動
　鎚尖採打凡一人一日之力可得礦二十斤或二十
　四五斤毎三十餘斤為一小籮雖礦之出銅多少不
　等大率一籮可得銅一斤毎􁏈銅一料用礦二百五
　十籮炭七百擔柴一千七百段雇工八百餘用柴炭
　粧疊燒兩次共六日六夜烈火亘天夜則山谷如晝
　銅在礦中既經烈火皆成茱萸頭出於礦面火愈熾
　則鎔液成駝候冷以鐵鎚擊碎入大旋風爐連烹三
　日三夜方見成銅名曰生烹有生烹虧銅者必碓磨
　為末淘去麄濁留精英團成大塊再用前項烈火名
　曰燒窖次將碎連燒五火計七日七夜又依前動大
　旋風爐連烹一晝夜是謂成鈲(音/嘲)鈲者粗濁既出漸
　見銅體矣次將鈲碎用柴炭連燒八日八夜依前再
　入大旋風爐連烹兩日兩夜方見生銅次將生銅擊
　碎依前入旋風爐􁏈煉如􁏈銀之法以鉛為母除滓
　浮於面外净銅入爐底如水即於爐前逼近爐口鋪
　細砂以木印雕字作處州某處銅印於砂上旋以砂
　壅印刺銅汁入沙匣即是銅塼上各有印文毎歳解
　發赴梓亭寨前再以銅入爐􁏈煉成水不留纎毫深
　雜以泥裹鐵杓酌銅入銅鑄模匣中毎片各有鋒窠
　如京銷面是謂十分净銅發納饒州永平監應副鑄
　大率􁏈銅所費不貲坑戸樂於採銀而憚於採銅銅
　礦色様甚多􁏈煉火次亦各有異有以礦石徑燒成
　者有以礦石碓磨為末如銀礦燒窖者得銅之艱視
　銀葢數倍云
香蕈惟深山至隂之處有之其法用乾心木橄欖木名
　曰蕈樼先就深山下斫倒仆地用斧班駁剉木皮上
　候淹濕經二年始間出至第三年蕈乃徧出毎經立
　春後地氣發洩雷雨震動則交出木上始採取以竹
　篾穿挂焙乾至秋冬之交再用工徧木敲擊其蕈間
　出名曰驚蕈惟經雨則出多所製亦如春法但不若
　春蕈之厚耳大率厚而小者香味俱勝又有一種適
　當清明向日處間出小蕈就木上自乾名曰日蕈此
　蕈尤佳但不可多得今春蕈用日曬乾同謂之日蕈
　香味亦佳
　　已上五條出龍泉縣志銀銅青瓷皆切民用而青
　　瓷尤易視之葢不知其成之之難耳茍知之其忍
　　暴殄之哉蕈字原作葚土音之譌今正之又嘗見
　　本心齋蔬食譜作蕁尤無據葢說文韻㑹皆無蕈
　　字廣韻有之
蔡季通睡訣云睡側而屈覺正而伸早晚以時先睡心
　後睡眼晦菴以為此古今未發之妙周宻謂睡心睡
　眼之語本出千金方晦翁偶未之見耳今按前三句
　亦是衆人良知良能初無妙處半酣酒獨自宿軟枕
　頭煖葢足能息心自閉目此予訣也
古人飲酒有節多不至夜所謂厭厭夜飲不醉無歸乃
　天子燕諸侯以示慈恵耳非常燕然也故長夜之飲
　君子非之京師惟六部十三道等官飲酒多至夜葢
　散衙時才得赴席勢不容不夜飲也若翰林六科及
　諸閒散之職皆是晝飲吾鄉㑹飲徃徃至昏暮才散
　此風亦近年後生輩起之殊不思主人之情固所當
　盡童僕伺候之難父母懸念之切亦不可不體也李
　賔之學士飲酒不多然遇酒邊聨句或對奕則樂而
　忘倦嘗中夜飲酒歸其尊翁猶未寢候之賔之愧悔
　自是赴席誓不見燭將日晡必先告歸此為人子者
　所當則效也
國初循元之舊翰林有國史院院有編脩官階九品而
　無定員多或至五六十人若翰林學士待制等官兼
　史事則帶兼修國史衘其後更定官制罷國史院不
　復設編修官而以修撰編修檢討專為史官𨽻翰林
　翰林自侍講侍讀以下為屬官官名雖異然皆不分
　職史官皆領講讀講讀官亦領史事所兼預職事不
　以書銜近年官翰林者尚循國初之制書兼修國史
　甚者編修己陞為七品正員而仍書國史院編修官
　亦有書經筵檢討官者葢仍襲舊制故也此出東里
　文集有闗制度且可以示妄書官銜者故記之
　
　
　
　
　
　
　
　
　
　菽園雜記卷十四
欽定四庫全書
　菽園雜記卷十五
　　　　　　　　　　　　　明　陸容　撰
朱子注易雖主尚占立說而其義理未嘗與程傳背馳
　故本義於卦爻中或云說見程傳或云程傳備矣又
　曰看其易須與程傳參看故本朝詔告天下易説兼
　主程朱而科舉取士以之予猶記㓜年見易經義多
　兼程傳講貫近年以來塲屋經義專主朱說取人主
　程傳者皆被黜學者靡然從風程傳遂至全無讀者
　嘗欲買周易傳義為行篋之用徧杭城書肆求之惟
　有朱子本義兼程傳者絶無矣蓋利之所在人必趨
　之市井之趨利勢固如此學者之趨簡便亦至此哉
聞天順間沛縣民楊四家鋤田得一古銅器狀如今香
　爐有耳而無足洗去土有聲如彈琵琶不已其家以
　為怪碎之不知何物也
成化甲辰泗州民家牛生一麟以為怪殺之工侍賈公
　俊時公差至此得其一足歸足如馬蹄黄毛中肉鱗
　𨼆起皆如半錢永康尹崑城王循伯時為進士親見
　之云然
𢎞治五年揚之𤓰州聚船處一米商船被雷擊折其桅
　近本處大小䑕若干皆死盖䑕齧空而窟宅其中也
　大䑕一重七斤小䑕約二斗鄉人印綬初聞而未信
　嘗親問其船主云然意者天恐風折於揚帆時致誤
　民命故擊之耶
嘗記正統十年予家祖園新竹二本皆自數節以上分
　兩岐交翠可愛家僕俟其老斫而芟去旁枝用以叉
　取薀草飼豬景泰二年新居後園黄𤓰一蔓生五條
　結蒂與脱花處分張為五𤓰之背則相連附園丁採
　入衆玩一過兒童擘而食之後仕于朝有以瑞竹瑞
　𤓰圖求題詠者閱之則皆予家所嘗有也况他竹之
　瑞一本予家並生二本他𤓰僅二三又非連理予家
　五𤓰連理不尤瑞乎使當時長老父兄有造言喜事
　者謟䛕歸之府縣誇艶歸之家庭動衆傷財其為不
　靖多矣惟其悃愊無華故人之所謂祥瑞一切不知
　動其心惟不知動其心故驕侈不形而災害不作可
　以保其家於悠久也傳曰天下本無事庸人自擾之
　其斯之謂與
左氏莊周屈原司馬遷此四人豪傑之士也觀其文章
　各自成一家不事蹈襲可見矣史遷纂述歴代事跡
　其勢不能不襲若左莊屈三人千言萬語未嘗犯六
　經中一句宋南渡後學者無程朱緒餘則做不成文
　字而於數子亦徃徃妄加貶議可笑也先儒謂左氏
　浮夸莊周荒唐屈原懟怨此公論也謂莊周為邪說
　而闢之亦公論也若左氏春秋傳自是天地間一種
　好文字而或者以其為巧言豈不過哉為此言者正
　猶貧人喫齋以文其貧舍曰珍羞品味力不能辦而
　必謂其腥羶不堪食矯誣孰甚焉
南京諸衛官有廨宇軍有營房皆洪武中之所經畫今
　雖間有頹廢而其規址尚存北京自永樂十九年營
　建告成鑾輿不復南矣至𢎞治元年閱六十八年而
　軍衛居址尚有未立者彼固不能陳乞建立而上司
　亦未之念及也是年襄城馬公文升掌都察院事奏
　毁天下滛祠予嘗建白欲以城中私剏菴院置衛則
　財不煩官力不勞下其功易成事寢不行吾崑山知
　縣楊子器毁城市鄉村菴院神祠約百餘所以其材
　修理學校倉廪公館社學樓櫓等事一時完美又給
　發餘材太倉鎮海二衛凡所頹廢率與興舉軍民至
　今徳之使當路有子器其人則國家之廢事以舉官
　府之缺典以完又何難哉
予觀政工部時葉文莊公為禮部侍郎嘗欲取吾崑元
　宋國初以來諸公文集擇其可傳者或詩或文人不
　出十篇名曰崑山片玉以傳命予採集之若郭翼羲
　仲林外野言殷奎孝章强齋集袁華子英耕學稿易
　恒久成泗園集吕誠敬夫來鶴軒集朱徳潤澤民存
　復齋稿偶桓武孟江雨軒詩林鐘仲鏞松谷集沈丙
　南叔白雲集馬麟公振淞南漁唱屈昉李明寓菴集
　王資之深瑞菊堂集鄭文康時乂平橋稿之𩔖不久
　予除南京吏部主事恐致遺失俱以送還鄉先輩之
　美竟冺冺矣可勝嘆哉
遜志齋集三十卷拾遺十卷附録一卷台人黄郎中世
　顯謝侍講鳴治所輯今刻在寧海縣其二十八卷内
　勉學詩二十四章本蘇士陳謙子平所作誤入方集
　耳子平元末人張士誠兵至呉有突入其室者脋其
　兄訓使拜不屈刅其胷子平以身翼蔽并遇害平生
　著述甚富兵後散亡獨所著易解詁二卷及古今詩
　數十篇傳于世正統間吾崑山所刻養蒙大訓收其
　詩予㓜嘗見之京師士人徐本以道亦嘗刻其詩印
　行後有國初韓奕公望跋語韓徐皆蘇人
京師東厰者掌巡邏兵校之地也𢎞治癸丑五月忽風
　大作地䧟約深二三丈許廣亦如之明時坊白晝間
　二人入巡警鋪久不出管鋪者疑之推戸入視但見
　衣二領委壁下衣旁各有積血而不見其人六月六
　日通州東門外訛言冦至男婦奔走入城跋涉水潦
　多溺死者竟日聞馬進士慶云
晦菴先生家墳墓乃先生自觀溪山向背而為之面值
　一江有沙亘其間先生嘗云此沙開時吾子孫當有
　入朝者其家有私記存焉景泰間朝廷念其有功於
　世求訪其子孫於是九世孫梴徴入朝授五經博士
　世官一人主祀公文未至之數日其沙忽被水衝開
　適中其言
崑城夏氏與處州衛一指揮為親舊指揮聞夏氏有淑
　女求為子婦數年未成後求之益力家人皆許之女
　之祖獨不許因㑹客以骨牌為酒令祖設難成之計
　謂求婚者云蒱牌若得天地人和四色皆全即與成
　婚一拈而四色不爽衆驚異遂許之太倉曹用文查
　用純素友善適其妾各有娠一日㑹飲戱以骰子為
　卜云使吾二人一擲而六子皆紅必一男一女當為
　婚姻一擲並如其卜既而查生男曹生女查以子贅
　曹為婿云此二事相𩔖特甚盖亦非偶然也
江西山水之區多産蛟蛟出山必裂水必暴湧蛟乗水
　而下必有浮菹擁之蛟昻首其上近水居民聞蛟出
　多往觀之或投香紙或投紅綃若為之慶賀者然云
　蛟狀大率似龍但蛟能害及人畜龍則不然龍能飛
　且變化不測蛟則不能也
慶元初韓侂胄既逐趙忠定太學生敖陶孫賦詩于三
　元樓上云左手旋乾右轉坤如何羣小恣流言狼胡
　無地居姬旦魚腹終天弔屈原一死固知公所欠孤
　忠幸有史長存九原若遇韓忠獻休說渠家末世孫
　陶孫方書于樓壁酒一再行壁已不存陶孫知詩必
　為韓所亷得捕者將至急更行酒者衣持煖酒具下
　樓捕者與交臂問以敖上舎在否敖對以若問太學
　秀才耶飲方酣陶孫亟亡命歸走閩後登乙丒第此
　出杭志紀遺陶孫字器之宋慶元五年曾從龍榜進
　士奉議郎泉州僉判其名銜僅見崑山志進士題名
　中而不知其何如人觀此則其為人可知矣
宋神宗問吕恵卿何草不庶獨蔗從庶何也恵卿曰凡
　草種之則正生甘蔗種之則旁生上喜之按六書有
　諧聲蔗庶聲庶古遮字非㑹意也若蔗以旁生從庻
　則鷓鴣蟅蟲亦旁生耶聞本朝天順間睿皇欲除某
　為翰林學士以翰林已有三員疑其過多兵部尚書
　陳汝言適侍側叩頭云唐朝學士十八人聖朝三四
　人何多上喜之遂决葢唐之十八人太宗為太子時
　私引文學之士以為馮翼非以學士名官也學士美
　官其濫如此可乎小人之率爾妄對𩔖如此
中吳紀聞六卷毎卷首題云崑山龔明之前有明之淳
　熈元年自序後有至正二十五年吾崑盧公武記得
　書來歴及校正增補大畧且云非區區留意郡志此
　書將泯没而無聞矣𢎞治初崑令楊子器翻刻印行
　考之宣徳崑山志不載此人近檢公武蘇州府志具
　明之孝行甚詳葢公武之志人物間有略其邑里者
　崑山志孝友𩔖載馬友直周津曹椿年皆本之郡志
　而明之獨遺之其以是歟
米南宫以書畫名一時其文章不多見家藏故紙中有
　露觔烈女碑文一通辭亦清古今維揚新志已收入
　兹不録録其賛云王化煥兮盛江漢叔運煽兮人倫
　亂一徳彦兮昭世典情莫轉兮天質善楚澤緬兮雲
　木偃煒斯囝兮日星建此賛每句二韻亦新竒囝與
　繭音同閩人呼其子云然古韻書無之葢後世方言
　耳昔劉夢得以餻字不經見詩中輒不敢用囝惟顧
　况有詩陸放翁亦有阿囝畧如郎罷意之句然用之
　閩越似亦無害江淮之俗故所未聞也而施之刻石
　之文何耶
本朝文武衙門印章一品二品用銀三品至九品用銅
　方幅大小各有一定分寸惟御史印比他七品衙門
　印特小且用鐵鑄篆文皆九疊諸司官銜有使字者
　司名印文亦然惟按察使官銜有使字而司名印文
　無之此所未喻也軍衛千戸所有中左右前後之别
　而所統千百戸印文但云某衛某千戸所百戸印十
　印皆同不免有那移詐偽之弊若於百戸上添第一
　第二等字則無弊矣
魏文靖公驥為南京禮部侍郎時嘗積求文銀百餘兩
　置書室中失去邏者㢘知為一小吏所盗發其藏已
　費用一紙裹餘尚在也當送法司治罪公憐其貧且
　將得冠帶曰若置之法非惟壊此吏其妻子恐將失
　所遂釋之
提督徐州倉糧太監韋通嘗於桓山寺鑿井深數丈聞
　鍤下有聲鏗然得獨輪銅車一具其色緑如𤓰皮通
　命磨洗視之上有識文云陸機造重三十鈞推之輪
　轉而可行遂進於朝時憲宗方好古器物得之甚喜
　受賞頗多成化乙巳歳也
丘閣老世史正綱唐徳宗興元元年書始賜有功將士
　以功臣名號其目云所謂奉天定難功臣是也然其
　所謂奉天者以地言也後世遂襲之以為奉天命失
　初意矣今按五代及宋元固皆襲唐號若本朝功臣
　勲階雖有奉天翊衛等字然朝廷正殿正門皆名奉
　天凡詔赦及封贈文武官誥勑起語皆曰奉天承運
　其主意正謂天子奉承天命以治天下故事必稱天
　非襲唐奉天之名也
𢎞治六年癸丑十二月三日之夕南京雷電交作次日
　大雪自是雪雨連隂浹月始晴考之周宻野語記元
　至元庚寅正月二十九日未時電光繼以大雷雪下
　如傾是年二月三日春分又記客云春秋魯𨼆公九
　年三月即今之正月三國吳主孫亮太平二年二月
　晉安帝元興三年正月義熙六年正月皆有雷雪之
　異義熙以前云皆未攷至元庚寅宻所親見也然皆
　在正二月今癸丑十二月六日大寒二十一日才立
　春尤異也
北方有蟲名蚰蜒狀𩔖蜈蚣而細好入人耳聞之同寮
　張大器云人有蚰蜒入耳不能出初無所苦久之覺
　腦痛疑其入腦甚苦之而莫能為計也一日將午飯
　枕案而睡適有鷄肉一盤在旁夢中忽歕嚏覺有物
　出鼻中視之乃蚰蜒在鷄肉上自此腦痛不復作矣
　又同寮蘇文簡在山海闗時蚰蜒入其僕耳文簡知
　雞能引出急炒雞置其耳旁少頃覺有聲鍧然乃此
　蟲躍出也
熊去非嘗論孔廟諸賢位置大意謂四配中若復聖宗
　聖述聖三公各有父在廡下揆之父子之分其心豈
　安宜作寢殿以叔梁紇為主配以無繇子㸃伯魚孟
　孫氏於禮為宜愚謂無繇子㸃伯魚三人祀之别室
　當矣叔梁紇之為主亦無謂孟孫氏非聖賢之徒何
　可與此此尤迂繆之見也
鄉人嘗言野中夜見鬼火神火鬼火色青熒不動神火
　色紅多飛越聚散不常葢火為陽精物多有之世知
　木石有火而已如龍雷皆有火夏天久旱則空中有
　流火今謂之火殃是已海中夜亦見火肥貓暗中抹
　之則火星迸出壯夫梳髪亦然積油見日亦生火古
　戰塲有燐火魚鱗積地及積鹽夜有火光但不發焰
　此葢腐草生螢之𩔖也
古人詩集中有哀輓哭悼之作大率施於交親之厚或
　企慕之深而其情不能已者不待人之請也今仕者
　有父母之喪輒徧求輓詩為冊士大夫亦勉強以副
　其意舉世同然也葢卿大夫之喪有當為神道碑者
　有當為墓表者如内閣大臣三人一人請為神道一
　人請為葬誌餘一人恐其以為遺已也則以輓詩序
　為請皆有重幣入贄且以為後㑹張本既有詩序則
　不能無詩於是而徧求詩章以成之亦有仕未通顯
　持此歸示其鄉人以為平昔見重於名人而人之愛
　敬其親如此以為不如是則於其親之喪有缺然矣
　於是人人務為此舉而不知其非所當急甚至江南
　銅臭之家與朝紳素不相識亦必夤縁所交投贄求
　輓受其贄者不問其人賢否漫爾應之銅臭者得此
　不但裒冊而已或刻石墓亭或刻板家塾有利其贄
　而厭其求者為活套詩若干首以備應付及其印行
　則彼此一律此其最可笑者也
今雲南廣西等處土官無嗣者妻女代職謂之母土官
　隋有譙國夫人洗氏高凉太守馮寶妻也其家累葉
　為南越首領跨據山洞部落十餘萬家夫人在母家
　撫循部衆能行軍用師壓服諸越後以功致封爵此
　女土官事始但夫人父家有兄夫家有子與今不同
　耳
𢎞治癸丑五月薊州大風雷牛馬在野者多喪其首又
　民家一產五子三男皆無首肢體蠢動二女臍下各
　有口眼啼則上下相應數日皆死
唐詩大家並稱李杜葢自韓子已然矣或疑太白才氣
　豪邁落筆驚人子美固已服之又官翰林清切之地
　故毎親附之杜詩後人始知愛重在當時若太白葢
　以尋常目之故篇章所及多不酬答今觀二公集中
　杜之於李或贈或寄或憶或懐或夢為詩頗多其散
　見於他作如云李白斗酒詩百篇近來海内為長句
　汝與山東李白好南尋禹穴見李白道甫問訊今何
　如之𩔖褒譽親厚之意不一而足及觀李之於杜惟
　沙丘城之寄魯郡東石門之送飯顆山之逢僅三章
　而已况沙丘石門略無褒譽親厚之詞而飯顆山前
　之作又涉譏謔此固足起後人之疑也嘗聞鄉老沈
　居竹云飯顆山天下本無此名白以甫窮餓寓言譏
　之未知然否
病霍亂者濃煎香薷湯冷飲之或掘地為坎汲井水於
　中取飲之亦可最忌飲熱湯熱米湯者必死
詩兼美刺寓勸懲先王之教也故有矢詩之典有采詩
　之官葢將以知政治之得失風俗之美惡民生之休
　戚以求有補於治未聞以詩而致禍者自後世教化
　不明邪佞希㫖在上者懐猜忌之心在左右者肆讒
　賊之口於是乎詩禍作矣唐以詩賦取士故詩學之
　盛莫過於唐然當時詩人徃徃以國事入詠而朝廷
　亦不之禁可謂寛大矣但尊者之失亦所當諱而時
　皆昧之何耶姑以易見者言之如三郎沈醉打毬回
　虢國夫人承主恩如何四紀為天子不及盧家有莫
　愁是何美事而形之詠歌固已顯其君上之失矣至
　若薛王沈醉壽王醒之句雖前人嘗辯薛王早薨未
　嘗與貴妃同宴龍池然壽王之醒觸犯忌諱尤非臣
　子所忍言者使猜忌之君觀之寧不槩以賢人君子
　之為詩皆敢於攻發君上隂私者耶故一有讒譛皆
　信之不疑而傷害隨之矣予嘗謂後世詩禍實唐人
　有以貽之也
甲寅六月六日蘇州衛印紐熱炙手不可握吏以告衛
　官各親手握之始信乃以布裹而用之亦可異也
班孟堅漢書大抵沿襲史記至於季布蕭何袁盎張騫
　衛霍李廣等賛率因史記舊文稍増損之(張騫賛即/史記大宛)
　(傳/後)或有全用其語者前作後述其體當然至如司馬
　相如傳賛乃固所自為而史記乃全載其語而作太
　史公曰何耶又遷在武帝時雄生漢末安得謂揚雄
　以為靡麗之賦勸百而風一哉諸家註釋皆不及之
　又公孫𢎞傳在平帝元始中詔賜𢎞子孫爵徐廣註
　謂後人寫此以續卷後然則相如之賛亦後人勦入
　而誤以為太史公無疑至若管仲傳云後百餘年有
　晏子孫武傳云後百餘歳有孫臏屈原傳云後百餘
　年有賈生皆以其近似𩔖推之耳至於優孟傳云其
　後二百餘年秦有優旃而淳于髠傳亦云其後百餘
　年楚有優孟何耶殊不知優孟在楚莊王時淳于在
　齊威王時謂前百餘年楚有優孟可也今乃錯謬若
　此且先傳髠而後叙孟其次序曉然謂之非誤可乎
　此出齊東埜語常見元吳文正公本朝王忠文公讀
　史記伯夷傳疑其不倫皆有所更定竊嘆服前賢讀
　書精察如此近見此語又以嘆公謹識見之明雖前
　代深於史學者亦未之覺也因記之與讀史者共焉
　
　
　
　
　
　
　
　
　
　
　
　
　菽園雜記卷十五
