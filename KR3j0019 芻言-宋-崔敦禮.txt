#+TITLE: 芻言-宋-崔敦禮
#+DATE: 2018-05-12 10:18:10
#+SOURCE: github.com/kanripo/KR3j0019 master ac51ebba                
欽定四庫全書　　　　　子部十
　提要
　　芻言　　　　　　　　雜家類一(雜學之屬/)
　　　　(臣/)等謹案芻言三卷宋崔敦禮撰敦禮家本
　　　　河北南渡後與弟敦詩同登紹興進士官至
　　　　諸王宫大小學教授愛溧陽山水買田築室
　　　　居焉是編凡分三卷上卷言政中卷言行下
　　　　卷言學其造文皆規橅揚雄王通頗追步古
　　　　之儒家無語録鄙俚之集卷首以道徳仁義
　　　　分析差等中又有諸經𫝊注為蠧道之書其
　　　　㫖頗襍于黄老未為粹然儒者之言至其間
　　　　指切事理于人情物態抉摘隠微多中窽要
　　　　襍家者流七畧著録固不妨並存其説備採
　　　　擇焉則亦有不可盡廢者爾
　　樂菴語録　　　　　　雜家類一(雜學之屬/)
　　　　(臣/)等謹案樂菴語録五卷宋龔昱撰昱字立
　　　　道崑山人從學於李衡録衡平日講學之語
　　　　為此書樂菴者衡所居也衡為學以論語為
　　　　本嘗有得於洛人趙孝孫之説孝孫之父受
　　　　業伊川故衡亦淵源程氏所著周易義海撮
　　　　要已别著録是編闡明理學間論詩文亦有
　　　　涉及二氏者如因縁地獄諸説未能粹然無
　　　　疵而超悟處自非淺人所及卷末載衡本𫝊
　　　　及遺事數則又有吳仁傑後序王藺孫僑游
　　　　洚周必大范成大王遂劉煒諸人跋語甚詳
　　　　觀其抗章論事不避權貴臨歿從容篤於任
　　　　䘏真能脱然於富貴生死之際以之印證所
　　　　言庶幾躬行實踐非空談性命者可比仁傑
　　　　後序云吾友龔君立道篤意於學從先生游
　　　　者六年聞微言要指必書於䇿亦可謂不忘
　　　　其師者矣明方鵬崑山人物志稱昱蔚有文
　　　　學安貧樂道鄉人謂之龔山長所居曰棲間
　　　　堂陸游劉過皆為賦詩云乾隆四十七年二
　　　　月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　芻言卷上　　　　　　　宋　崔敦禮　撰
　　　敦禮居山間有書三卷上卷言政中卷言行下
　　　卷言學凡三百有五篇言語簡樸不知縁飾其
　　　芻蕘之愚乎乃命曰芻言
三皇之治使民心朴故結䋲之政可行也五帝之治使
民心一故垂裳之化可成也三王之治使民心親故年
世之長可期也三皇者粹乎道者也五帝者粹乎徳者
也三王者粹乎仁義者也駮於覇雜於漢虚誕於晋浮
靡於隋其使民可知矣
得民之勞者昌得民之憂者康得民之死者強不有逸
之孰為勞之不有樂之孰為憂之不有生之孰為死之
山雲草莾水雲魚鱗旱暵之雲煙火涔渚之雲水波出
於此者形於彼也至於政之應亦然善政之俗魚鳶暴
政之俗湯火寛政之俗舒長急政之俗短促貪政之俗
焦熬惠政之俗繁惑(案惑字有訛/疑當作盛)公政之俗清眀偏政
之俗闇曲自然之象也君子觀其俗則其政可知矣
受光於隙照一隅受光於牖照北壁受光於庭戸照滿
室受光於天下照四方無遺物君子聼言亦眀之所入
與邇聼者隙中之細者也偏聼者一牖之窺者也正聼
者户庭之嚮也建善旌立箴木百工諫庶人謗議天下
之照也所受小則所照者狭所受大則所照者博不得
不擇矣
天地不可課其生也日月不可課其明也雨露不可課
其潤也鬼神不可課其靈也聖人之道不可課其功也
如日書焉月攷焉聖人必不得於最矣
野之甿有設祠以為敬者其象猛椎牛擊豕犬鷄魚菽
之薦日至焉吏以竭甿力而奉無名之土木可廢也殊
不知鬼猛其形享吾民之酒牲吏猛其氣食吾民之膏
髄酒牲可繼也膏髄不可復也逐吏之猛吾謂急於逐
鬼之猛焉
醫之活人方也殺人亦方也人君治天下法也亂天下
亦法也方能治病不能盡天下之病遇病而不通於方
殺人矣法能制變不能盡天下之變遇變而不通於法
亂天下矣是故上醫無𫝊方非無良方也憂用方者也
聖人無定法非無善法也憂用法者也九人履其一跣
焉則跣者恥九人跣其一履焉則履者不能為俗赭衣
墨服舜之刑寛矣而民愈避斷支體殘肌膚秦之法嚴
矣而民愈犯民非畏寛而易嚴也法寛則刑者少刑者
少則民為恥矣法嚴則犯者多犯者多則民為玩矣舜
之民十人而九履者也秦之民十人而九跣者也
天下無常治非無常治也無常時也孰為時曰在國其
次在士其次在民善善而惡惡進賢而退不肖賞一出
而天下以為勸罰一出而天下以為沮時在國者矣周
道衰諸侯之論屈於游談漢治廢公卿之望輕於布衣
時在士者矣一夫倒戈天下化商而為周阡陌首難天
下變秦而成漢時在民者矣在國立治之本也在士扶
危之道也在民國非其國矣危國若實安國若虚盛世
若不足衰世若有餘危國若實府庫溢也安國若虚損
在上也盛世若不足民儉而重本也衰世若有餘俗媮
而縱欲也
節人食者食愈羙戒人飲者飲愈㫖禁民之欲者錮其
欲者也約民之樂者重其樂者也君子不禁其欲而禁
其所以欲不約其樂而約其所以樂上好利則下多盗
矣上好勇則下多殺矣上好矜則下多鬭矣上好辯則
下多誕矣上好智術則下多詐矣本在上不在下倡在
君不在民老子曰我無欲而民自朴我好静而民自正
觀民之貧富善惡有證矣府庫溢則民貧爵予輕則民
貧文物盛則民貧技巧衆則民貧禮法不立則民貧無
教則民惡無信則民惡政暴則民惡吏姦則民惡征歛
困則民惡君民之間至宻也不誠則踈至易也不誠則
迂行者思於途居者夣於牀慈母吟於巷適子懷於荆
誠心守仁則民親於彼誠心存義則民尊於彼謂民為
踈者私心間之也謂民為迂者欺心蔽之也尊卑殊貴
賤異民至卑賤而不敢爭者也尊逸而卑勞貴榮而賤
辱民至勞辱而不敢怒者也不敢爭則欲之至矣不敢
怒則怨之至矣怨欲在心如物之有毒如蓬之藏火亂
之所蓄與是故聖人之治不曰不爭不使敢欲不曰不
怒不使可怨禄不以功爵不以徳啓民之欲者也法禁
煩徭賦重賈民之怨者也
禾熟則穫果熟則剥禾未熟而登場穡者播之矣果未
熟而登盤食者吐之矣是故治之固者政之熟者也俗
之醇者化之熟者也功之成者慮之熟者也名之歸者
徳之熟者也政未熟於凝一急求治者必亂也化未熟
於陶染急變俗者必駭也慮未熟於事幾急圖功者必
沮也徳未熟於安行急知名者必辱也自私者民公之
自公者民私之公之者踈私之者親踈之者亡親之者
昌財聚於辛國并於秦私其已者也湯之禱禹之胼胝
公其心者也
周之時其節民有制乎不蓄者祭無牲不耕者祭無盛
不植者無椁不蠶者不帛不績者不衰故無其業而為
其禮則僣後世反此不耕者羙食耕者不得甘其喉不
蠶者鮮衣蠶者不得縫其膚田廬不知薦陳之品衾椁
之具而堕游末作䘮祭侈於公侯吁何憚而不為末哉
不放古以制之生人之衣食或㡬乎絶矣
䄍于郊也有司以告曰旱于某澇于某蝗于某厲于某
則黜其方之神不以祭斯唐虞黜陟之意也四方之吏
有殘暴貪刻使其民焦熬湯火旱之烈者也流亡破蕩
澇之大者也椎剥肌髄蝗之毒者也户口凋耗厲之酷
者也宜放䄍之法曰旱于某澇于某蝗于某厲于某則
黜其方之吏不以赦斯得矣
善治天下有爭治無爭亂爭治速治也爭亂速亂也朝
者爭名市者爭利貴者爭權賤者爭力亂矣名爭求晦
利爭受薄位爭處卑事爭就勞治矣人日爭於亂之中
而不知其亂也聖人必抑之人日爭於治之中而不知
其治也聖人必激之爵予公名分辨之謂抑晦斯光薄
斯豐卑斯尊勞斯安之謂激
信在言前者同言而民信之誠在令外者同令而民從
之賞而不誠不勸也刑而不誠不戒也政而不誠不正
也教而不誠不化也
古之愛民也為為我後之愛民者為為民古之為民也
為已憂後之為民者為已徳沮邪曰忠毁忠曰䜛忠則
逆耳䜛則遜志其始判然也逆耳者疑訐斯去之矣遜
志者疑善斯進之矣進之去之而禍未見䜛日進焉則
以習於前而不疑也讒習於進愈不靳忠習於去愈不
懼乆之遜志者當進逆耳者當去云耳吳之嚭秦之髙
楚之尚無極習而不知也
樂之用神矣乎無故而使人喜雖千金容不改無故而
使人怒雖白刄色不變動以金石文以絲竹無繫於休
戚也約之則民憂易之則民樂厲之則民剛勁之則民
肅吁其神乎先王有政以正民刑以齊民禮以節民可
也無樂以行焉其或病在骨髄雖有針灸湯藥将安用
之
上好土木則山谷井陌矣上好金珠則川澤鼎鑊矣上
好珍禽則原野狴犴矣上好文繡則機杼桎梏矣上取
其絲下致其綸上取其綸下致其綍是故古之君有好
猨而林殘求珠而魚殫亦趨好之過與
天因春而生非作好也因秋而殺非作惡也其生之也
無感其殺之也無憾眀主之治善者有賞而國無私焉
天之慶賞也惡者有誅而君無與焉天之誅戮也賞者
不暱徳誅者不挟怨天之妙萬物也夫是之謂天政
媒妁譽人非不羙也而人莫之徳取庸而強之飯非不
勤也而人莫之惠有所利而名仁者非仁也有所要而
稱義者非義也慈父之愛子不可移於性非為報者也
聖王之飬民不可改於心非求用者也是故至仁不為
㤙至義不為功至仁所施不知親而親之至義所加不
知尊而尊之
非弓矢無以射非法令無以國人有憂射之不中者曰
是弓矢之過也調弓矯矢而去愈逺矣憂國之不治者
曰是法令之失也變法更令而亂愈甚矣是故弓矢中
之具也弓矢非所以中也法令治之具也法令非所以
治也
思治民不可以不裕民思裕民不可以不節民思節民
不可以不辨民思辨民不可以不定民農定於耕則餘
粟商定於貨則餘財百工定於藝則餘巧士大夫定於
職則餘力有以變常而亂者矣未有守常而不治者也
有以亂分而危者矣未有分定而不寜者也善為國者
榮其榮辱其辱不善為國者榮其辱辱其榮五章之服
君子者寵焉榮其榮也赭黑之衣小人者耻焉辱其辱
也漢誅濫於名節貫械腰斧質請罪者相属榮其辱矣
唐爵輕於胥皁青朱金紫雜沓而無别辱其榮者矣
木之華者養其落者也齒之盛者養其衰者也國之治
者養其亂者也培根而去蠧木之壽矣清心而寡欲人
之夀矣循道而救弊國之夀矣
為其所好輟其所惡行其所樂戒其所懼有心所同然
也堯舜者樂於仁者也桀紂者樂於暴者也堯舜惡於
仁不為仁矣桀紂惡於暴不為暴矣是故治國者樂其
所以存亂國者樂其所以亡
避堯而洗耳非舜而投淵士之亢節也聖人不以責人
行推處妖祥逹視千里人之極智也聖人不以責人術
山淵平天地並世之強辯也聖人不以責人言連機運
開隂閉幻錯工之竒巧也聖人不以責人藝亢節者不
可為民化也極智者不可為民修也強辯者不可為民
聼也竒巧者不可為民業也跂之而易及也慮之而易
知也言之而易行也為之而易能也夫是之謂善俗
能者有以位為事勇者有以位為暴仁者有以位為患
位為事則下無寧矣位為暴則下無全矣位為患則下
忘分矣是故用人之能貴乎靜用人之勇貴乎緩用人
之仁貴乎尊
倕作弓夷牟作矢(案夷牟徐堅初學記引世本作牟夷/然吕覽及許愼說文亦作夷牟今仍)
(從原本/書之)而后羿名於射奚仲作車相士作乗馬而造父
名於御為之者不能用用之者不必為也智者有謀用
之者明材者有長用之者能自智者無明也自材者無
能也是故藝之至噐用出於人君之至材智出於人
輜軿青紫所以餙喜也斧質刀鋸所以飾怒也謂賞必
喜乎欲殺之怨有不靳於封侯賞非其喜矣謂罰必怒
乎涕泣之哀有不貸於誅殛罰非其怒矣賞不以喜賞
之當乎喜罰不以怒罰之當乎怒是故聖人在上以賞
罰立喜怒不敢以喜怒立賞罰
汙樽抔飲人茍利之雖有盛禮聖人不陳也簣桴土鼓
人茍樂之雖有備樂聖人不作也橧巢營窟人茍安之
雖有棟宇聖人不為也好至治者招大亂者也務窮利
者致大害者也無亂而已聖人不要其極也無害而已
聖人不僥其功也
民之禁十有二商之禁十有二賈之禁十有二工之禁
十有二古也所以抑浮靡通貨殖便用物厚衣食也後
之禁民者有矣山澤江海有禁也􁈜鐵酒茗有禁也布
帛絲枲有禁也関市河梁有禁也古之禁禁其害民者
矣後之禁禁其飬民者矣古之民也足後之民也困宜
哉
名實之所在人主不得而忽矣徳浮於名者國之寳也
譽稱其實者國之噐也名多而有餘事舉而無當者國
之妖也有國者寳其寳噐其噐鋤其妖而天下治矣
客有一昔於驛(案一昔一夜也列子/昔昔註訓為夜夜)驛吏伏謁聼役若
乆所事者客疑而詰之吏曰今之仕者皆驛也吏何擇
焉且百里之地者縣令之驛也千里之境者郡守之驛
也連城一道者部刺史之驛也席未煖而移突未黔而
歸有能不及用有智不及施仕者何為哉驛者何為哉
䄍為䑕迎猫為豕迎虎迎猫可也迎虎可乎豕来食禾
虎来食人矣農者哂曰食人可迯也食禾不可活也然
則食禾者猛於虎乎鉏耰未乾喉不得甘新絲出盎膚
不得縫未嘗稼穡者榖滿倉也未嘗桑蠶者絲滿囊也
噫食其禾者不少矣
　
　
　
　
　
　
　
　
　
　
　
　
　
　
　芻言卷上
欽定四庫全書
　芻言卷中　　　　　　宋　崔敦禮　撰
尊義者尊君親仁者親親夫人致身於其君而忠衰於
諫諍尊君而不知義者也竭力於其親而孝衰於諭道
親親而不知仁者也義以事君而義尊乎君斯尊君之
至矣仁以親親而仁親乎父斯親親之至矣知此理者
為人臣則死於義為人子則死於仁
儲粟以備飢儲藥以防癘仁之至也欲救飢也幸歳之
荒欲起死也幸人之殃則不仁之甚矣是故濟危則知
仁排難則知義國亂則知忠六親不和則知孝仁人不
欲為仁欲為仁者不仁也義士不欲為義欲為義者不
義也忠臣不欲為忠欲為忠者不忠也孝子不欲為孝
欲為孝者不孝也
譽人而無要譽毁人而無反毁斯毁譽之當也譽人而
人亦譽之則是自譽矣毁人而人亦毁之則是自毁矣
自譽仁之賊也自毁義之賊也
甲氏乙氏耕甲氏連阡陌不力種終嵗不粒食乙氏無
置錐盗人之田而耕之享千鍾二氏交相笑未知孰非
也有昧昧而居者曰仁者有夭焉不仁者有考焉人何
為哉有昭昭而行者曰得者吾巧也至者吾力也天何
為哉是則甲氏之不力種昧昧之徒與乙氏之陷為盗
昭昭之徒與
鷦巧而危鵻拙而安(案鵻疑/作鳩)巧不足則鷦脫其危矣拙
不足則鵻失其安矣是故智不欲有餘愚不欲不足智
不足者厭事者也守常者也畏行險者也愚不足者無
能而強為有能者也無用而強為有用者也無知而強
為有知者也智不足可以免過愚不足乃至於失寧
振貧不已至於盗粟逐狂不已至於倮走讀律不已至
於竊簡學禮不已至於蹲踞是故君子之為善貴乎有
止也為仁止於愛為義止於宜為禮止於敬為智止於
知愛而不止不仁矣宜而不止不義矣敬而不止不禮
矣知而不止不智矣
聖人之道猶平川坦途乎由仁而仁由義而義惟所行
焉初無風波之虞荆棘之患也貪者行險姦者由徑惑
者多岐愚者索途哀哉
灼龜文揲蓍䇿可以知来物其必然矣誠則應不誠則
遺誠則中不誠則否是則龜不自靈因誠而靈者也蓍
不自神因誠而神者也心茍誠焉目視耳聼推度考察
無所不騐是故季札卜以樂趙孟卜以詩㐮仲歸父卜
以言沈尹戍卜以政孔成子卜以禮其應也如響斯誠
卜之道與
草木之長不見其有予而日脩䃺礛之砥不見其所奪
而日薄為善之益無助長之功為不善之損無傷手之
迹謂其為無所予而不為也謂其為無所奪而不畏也
哀哉
敬者不觀其羣觀其獨也懼者不觀其危觀其安也勇
者不觀其躁觀其静也勤者不觀其始觀其終也羣焉
而敬者其文也危焉而懼者其勢也躁焉而勇者其暴
也始焉而勤者其銳也觀者其審諸
君仁臣忠父慈子孝兄友弟悌此六者天下之大順也
善仁者不泄全其忠也善慈者不狎全其孝也善友者
不暱全其悌也
君子之道何如則可以常矣曰去四過取四本則可以
常矣何謂四過曰勇過於仁謂之暴言過於行謂之妄
譽過於實謂之妖材過於徳謂之姦四本曰本仁以見
勇本行以出言本實以居譽本徳以用材
勇懦非異力也愚智非異識也巧拙非異功也萬夫之
氣有怯於一士之激千慮之計有劣於一慮之得百藝
之能有粗於一技之習懦者能奮與勇者同力也愚者
能慮與智者同識也拙者能勉與巧者同功也
范氏之鍾有竊而逃者鎗然有聲懼人聞之也自掩其
耳人有行小人之行而謂人之不見也道小人之言而
謂人之不聞也姦者文其辭詐者匿其迹貪者退其容
荏者厲其色以已之昧昧謂人之惑惑吁亦掩耳之徒
與
諫之名有五假物而諭之謂諷因其善而導之之謂順
有犯無隐之謂直正議直陳抵忌諱不避之謂指忘軀
狥忠不顧鼎鑊之謂戇此五者諫之大要也類而求之
則亦多術矣縫闕失者其辭微辯利害者其辭博責君
之難者其辭髙拂其違者其辭矯憂國切者其辭危慮
患豫者其辭逺介人之辭約質人之辭拙踈淺之人其
辭狂疾人之佞者其辭警其言誇者其志卑其言危者
其心安䛕順之言其情險强而笑者其怒深黙者多明
辯者多傾聽者其審諸
福者禍之先也利者害之始也㤙者怨之媒也譽者毁
之招也君子不要福故無禍矣不求利故無害矣不廣
㤙故無怨矣不敢譽故無毁矣
􁀙屼之山草木枯焉有一石之竒竒乎濁黒之溪泥淖
汩焉有一勺之清清乎曰竒吾見一石矣未見其山也
清吾見一勺矣未見其水也髙明秀麗山之全也汪洋
澄深水之全也觀人者譬諸觀山及水如不全􁀙屼濁
黒烏乎取
莫易於為善莫難於為不善敬君臣篤父子睦兄弟信
朋友善也至易者也駕浮偽飾姦詭造巇嶮作機巧不
善也至難者也難則勞易則佚難則憂易則樂君子者
佚樂而為君子者也小人者憂勞而成小人者也舍易
而難舍佚而勞舍樂而憂愚矣哉
或問大愚曰小智大拙曰小巧然則智愚乎曰小智所
以愚也巧拙乎曰小巧所以拙也
途之里有限也疲者賖焉壮者邇焉夜之刻有度也愁
者脩焉勞者短焉是故一人也毁譽半焉一事也可否
並焉一物也羙惡萃焉一言也疑信殊焉力不同者不
勝其異勢也心不同者不勝其異見也噫是果有異乎
哉
好賢者輕譽好仁者輕予好義者輕許輕譽者失實輕
予者失㤙輕許者失言君子重於譽若重於毁斯得賢
矣重於予若重於取斯得仁矣重於許若重於否斯得
義矣
牛之寝齕蚊蝱撓之揺耳皷尾以揮其去有甘口䑕者
食其角貫心徹骨而不知非蚊蝱之噆毒於䑕之牙也
以其口甘故雖齧盡而不痛也是故睚眦者不足慮悲
歌之怨可憂也撫劒者不足畏含笑之忿可懼也謗詈
者不足虞嚬蹙之誹可防也
王陽不敢乘險将以為孝也故甘於不忠不忠之謂姦
周處辭親事君将以為忠也故甘於不孝不孝之謂逆
楊穆知其弟終敗與之别族将以為知也故甘於不友
不友之謂賊羊續閉郡舍不納其妻将以為亷也故甘
於不義不義之謂忍姦逆賊忍惡之大者也有是四惡
而曰吾為善吾不信也
渉川者有風波之虞行徑者有荆棘之患遭其患者未
起繼其踵者不已利於川者玩於川便其徑者樂於徑
也然則風波者以為平陸乎荆棘者以為坦途乎有騎
於途者嵌巇屹嵲岌乎其若墜也終日行之不見有踶
齧之變康荘平陸緩轡而周旋若足以逸矣忽焉弛銜
堕策顛覆而莫之救吁險途易於危途也哉
君子施亦仁不施亦仁小人施亦不仁不施亦不仁君
子施則和而理不施則靜而敬施則文而通不施則約
而修小人施則矜而倨不施則怨而險施則慢而暴不
施則挫而懾君子者喻於仁者也小人者喻於不仁者
也
或問君子之道有屈信乎曰信也焉得屈曰孔孟之窮
荀况之廢揚雄之貧王通之居汾韓愈之投荒惡乎信
曰其位則屈其道則信請問道曰夫子信於六經軻信
於七篇况信於新書(案新書乃賈誼所/作此云荀况疑誤)雄信於法言太
元通信於中說愈信於原道論佛骨表雖萬世不冺也
其信也孰禦焉
君子柔順者同物者也剛強者立已者也是人者樂善
者也非人者疾惡者也言已之羙者自信者也小人柔
順者諂䛕者也剛強者驕暴者也是人者比周者也非
人者讒毁者也言已之羙者夸誕者也心乎君子一於
君子矣心乎小人一於小人矣是君子小人之明分也
再實之木根必傷掘藏之家必有殃非其利者勿有也
非其事者勿就也非其功者勿居也無故而有顯名勿
受也有人之利者害就人之事者敗居人之功者危受
人之顯名者辱此四者不祥之大者也
守義者以身守身者以義守義而不以身奪其義矣守
身而不以義辱其身矣奪其義者道之賊辱其身者世
之僇也
古之隱也将以為止也今之隱也將以為仕也古之儉
也将以為亷也今之儉也将以為貪也古之禮也将以
為遜也今之禮也将以為争也
樂者其形和怒者其形剛懼者其形柔憂者其形蹙心
之所變形之所從也是故寵辱重矣正色化為婉媚勢
利勝矣彊項化為傴僂忌諱嚴矣利口化為喑呃猜防
深矣智慧化為狂愚心無所不變形無所不化吁心化
之漸其得不畏哉
知我而是之者吾是矣知我而非之者吾非矣不知而
是之雖羙吾媿不知而非之雖惡吾省是故聞譽而說
謂之躁聞毁而怒謂之暴
因危而言敬因阨而言分因不知而言黙因不好而言
亷君子不為也射者端釣者恭事使之然耳登髙者望
臨深者窺勢使之然耳
才而無徳謂之姦勇而無徳謂之暴辯而無徳謂之誕
智而無徳謂之譎才而徳者賢也勇而徳者義也辯而
徳者信也智而徳者哲也
至恭不勞至哀不作至儉不陋便辟僂傴不足以為恭
也長號流涕不足以為哀也弊衣糲食不足以為儉也
山生金自刻也木生蠧自食也敗於功者貪功者也死
於利者窮利者也罹於法者深法者也堕於謀者好謀
者也是故菑人者自菑而已賊人者自賊而已君子者
功不欲盈利不欲精法不欲宻謀不欲傾以智者之事
行
海之鰂其出遊也吐墨以芘其身自以為智矣漁人將
設羅非其墨不得也是故設機以拒禍者禍之標的也
任數以防亂者亂之藪澤也扄鐍固而盗賊至焉權量
作而鬬爭興焉革堅而兵刃利焉城成而衝栰生焉(案/栰)
(疑作/梯)智不可以勝姦也勇不可以禦暴也辯不可以釋
誹也險不可以避患也
　
　
　
　
　
　
　
　芻言卷中
欽定四庫全書
　芻言卷下　　　　　　宋　崔敦禮　撰
蠧魚之害於書拂而除之惟恐不至也有笑而言曰書
奚惡於蠧哉夫九師易之蠧也二戴禮之蠧也三𫝊者
春秋之蠧也孔氏劉氏者書之蠧也毛韓齊魯者詩之
蠧也蟲魚之蠧蠧其書者也諸子百家之蠧蠧其道者
也蠧其書者編簡殘闕蠧其道者生人喋血
載哀者聞歌聲而泣載樂者聞哭聲而笑歌非可哀也
哭非可樂也載使之然也是故喜怒無常心好惡無定
形載於譽者至惡有所喜載於讒者至善有所怒載於
愛者至醜有所好載於忌者至羙有所惡大人者虚其
中實其外含其光徹其昧是之謂去載
聖人之文其道全學者之文其義全材士之文其詞全
道全者人化之義全者人信之詞全者人悦之是故修
詞而可説者義之末也明義以求信者道之衰也聖人
者其猶天地乎天之道粲為日月星辰而四時行焉地
之道陳為山川邱陵而百物生焉聖人之文道化焉而
已矣
魚無耳而能聼蟬無口而能鳴蛇無足而能行兎絲無
根而能生其能者天其無者人其能者性其無者形逹
此理者肢體可以堕形骸可以忘目可不視而見耳可
不聼而聰口可不言而信行可不為而功
工求其工學者亦求其工乎曰雕鎪剞劂木之病也纎
織組麗絲之蠧也穿鑿破碎道術之衰也鈎棘排偶文
章之弊也工乎工乎吾見拙者笑之矣
仁木也禮火也信土也義金也智水也仁以長人故生
禮禮以定分故生信信以立志故生義義以逹宜故生
智此五行相生之性也仁過則柔義克之義過則暴禮
克之禮過則煩智克之智過則詐信克之此五行相克
之理也相生以因之相克以成之斯變通之道與
持寳以求市者不欲人誇之擇善以求友者不欲人譽
之薄我貨者欲與我市者也訾我行者欲與我友者也
是故君子因譽而情踈因諍而友宻謟諛我者害己之
賊也稱述我者行路之人也詆切我者金石之至交也
見麋鹿者援弓而射之幸而中焉失聲而喜之逢螻蟻
者迂足而活之誤而傷焉失聲而痛之心非仁於螻蟻
忍於麋鹿也欲勝則為忍欲去則為仁也是故欲勝者
父子可使相食兄弟可使相賊欲去者天地可以為家
萬物可以為一
賢者吾敬之不賢者吾亦敬之善者吾親之不善者吾
亦親之有賢不敬是聾瞽也有不賢不敬是狎虎也有
善不親是廢䋲而揉曲也有不善不親是舍石而攻玉
也賢者吾敬之以為法不賢者吾敬之以為戒善者親
之以治吾不善不善者親之以成吾善此君子之學也
仁者人也義者冝也禮者體也智者至也信者信也仁
而不合乎人曰偽義而不逹其冝曰固禮而不知其體
曰忒智而不止其至曰惑信而不得其信曰塞宋襄公
行仁而敗非夫仁而能敗人也偽也徐偃王為義而㓕
非夫義而能㓕人也固也魯哀公治禮而削非夫禮而
能削人也忒也萇洪以智困非夫智而能困人也惑也
尾生以信殞非夫信而能殞人也塞也相入者相賊不
相入者相息膠漆之投天下莫解焉而同歸於物冰炭
之反天下莫合焉而各全其天是故情壞於所溺心壞
於所雜君子之性惡其有入也忿者仁之賊也欲者義
之螣也逸者智之毒也懼者勇之仇也是故多忿害物
多欲害已多逸害性多懼害志
白並於五色而五色在白之中甘並於五味而五味在
甘之中宫並於五聲而五聲在宫之中仁並於五常而
五常在仁之中是故五色之變不勝其觀也白立而五
色形矣五味之調不勝其嘗也甘立而五味停矣五聲
之和不勝其聼也宫立而五聲成矣五常之道不勝其
用也仁立而五常具矣
無失無得是謂天則不始不已是謂天理無醜無好是
謂天道不亟不稽是謂天時暗其天道滅其天理悖其
天時以違天則是之謂凶徳聖人遵天之道由天之理
與天為期以循天則是之謂天徳
至強非甲兵也至貴非軒冕也至富非金玉也至夀非
千嵗也克己自勝強之至矣清心飬性貴之至矣安分
止足富之至矣通晝夜之道知死生之說壽之至矣
里之巫曰羞酌尋常歌迎舞将祈疾者健起祈嵗者豐
穣羊豕鮮肥金樽玉巵祈疾得亟祈歳得飢人有難之
者曰儉以嗇寡欲而虚一必吉侈而豐欲多而實中必
凶吁巫之言其幾於道者乎
不過勝母所以立孝也不入朝歌所以立儉也不飲盗
泉所以立亷也名乖而無損於實不得不懼事非而無
傷於徳不得不去糟邱之荒象箸之習也炮烙之惨熱
升之積也殉良之哀偶人之弊也是故防有者必立於
無救末者必立於初
橘柚之朽或為蝴蝶韝蒼䄡黒其文羙也倚薄風露其
志潔也篁端蕙隙其處髙也湏㬰觸物而膠之枯為塵
矣天地大橘柚也人物大羽化也名位大蕙篁也榮而
瘁者能幾湏㬰之頃哉
耡者日却愈却而墾愈廣織者日進愈進而帛愈長君
子者為道日損若耡之却則道得矣為徳日益若織之
進則徳積矣為道而不能損是進而耡也為徳而不能
益是却而織也
博愛之謂仁不疑之謂信無所不知之謂智此不易之
理也君子行之則不膠於迹矣愛之仁也有所惡亦仁
也信之信也有所疑亦信也知之智也有不知亦智也
目明而不妄視耳聰而不妄聼心慧而不妄慮此精神
之舍也精全而神全神全則氣全一夫而能奪三軍非
戈矛之利精神勝之也一賢而能折千里非詐謀之用
精神制之也是故精誠之至者石可使之决泉可使之
躍日可使之却况於人乎况於事倫乎
愚者之道有四庶人之愚不與焉有逹人之愚有哲人
之愚有信人之愚有直人之愚顔子者逹人之愚者也
髙柴者信人之愚者也寗武子者哲人之愚者也晁錯
者直人之愚者也
外視者蔽内視者明外聼者惑内聼者聰明莫明於日
也視之者昏響莫響於雷也聼之者聾外視無至明也
外聼無至聰也大人者還觀於無反聼於虚若水之清
明從内生若谷之虗響從内興所以為視聼之精
窮里之社有扣盆拊瓴和而歌者自以為樂矣一旦使
之擊建皷撞巨鍾仍仍然知盆瓴之足羞也穿鑿以為
深雕琢以為功誦說以為精謂學之至也君子視之叩
盆拊瓴之徒耳是故不聞聖人之道不知穿鑿之粗也
不觀聖人之文不知雕琢之陋也不得聖人之忘言不
知誦說之無益也
江之蟹初穴於沮洳秋冬之交則大出指海而趨焉漁
者緯蕭而留之越軼而去不逹於江不至於海不止也
是故曲學者沮洳也大道者江海也厭沮洳而决江海
人之所同也不塞於異端不障於邪說若蟹之勇能越
軼而至於海者鮮矣
　
　
　
　
　
　
　
　
　
　
　
　
　
　
　芻言卷下
