#+TITLE: 雲林石譜-宋-杜綰
#+DATE: 2018-05-12 10:18:08
#+SOURCE: github.com/kanripo/KR3i0018 master 02c50a9b                
欽定四庫全書　　　　　子部九
　雲林石譜　　　　　　　譜錄類一(器物之屬/)
　　提要
　　　　(臣/)等謹案雲林石譜三巻宋杜綰撰綰字季
　　　　揚號雲林居士山隂人宰相衍之孫也是書
　　　　彚載石品凡一百一十有六各具出産之地
　　　　採取之法詳其形狀色澤而第其髙下然如
　　　端溪之類兼及硯材浮光之類兼及器用之材
　　　　質不但譜假山清玩也前有紹興癸丑闕里
　　　　孔𫝊序𫝊即續白居易六帖者序中稱綰為
　　　　杜甫之裔因引甫詩水落魚龍夜句謂長沙
　　　　湘鄉之山魚龍化而為石甫因形容于詩綰
　　　　作是譜為能紹其家風考甫此句見于秦州
　　　　雜詩乃由陜赴蜀之時何由得至楚地且甫
　　　　之詩意本非咏石殊附會無理未附宣和石
　　　　譜皆記艮岳諸石有名無説不知誰作又附
　　　　漁陽公石譜皆載嗜石故事亦不知漁陽公
　　　　為誰其中列周公謹元遺山諸名則必非綰
　　　　書葢明周履靖刻是書時所竄入也今惟錄
　　　　綰書以資考證而所附二譜悉削而不載又
　　　　毛晉嘗刻是書併為一卷又佚去孔𫝊之序
　　　　而文句則無大異同今亦不别著錄焉乾隆
　　　　四十六年三月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
雲林石譜原序
天地至精之氣結為石負土而出狀為竒怪或巖竇逶
迤峯嶺層稜凡棄擲於媧鍊之餘遁逃於秦鞭之後者
其類不一至有鵲飛而得印鱉化而銜題叱羊射虎挺
質之尚存翔燕鳴魚類形之可騐怪或出於禹貢異或
隕於宋都物象宛然得於髣髴雖一拳之多而能藴千
巖之秀大可列於園館小或置於几案如觀嵩少而靣
龜蒙坐生清思故平泉之珍祕於徳裕夫餘之寶進於
武宗皆石之瑰竒宜可愛者然人之好尚故自不同葉
公之好龍支遁之好馬衞懿公之好鶴王右軍之好鵞
齊宣王之好竽嵇康之好鍛所好自異然無所據依殆
無足取聖人常曰仁者樂山好石乃樂山之意蓋所謂
静而夀者有得於此竊嘗謂陸羽之於茶杜康之於酒
戴凱之於竹蘇太古之於文房四寶歐陽永叔之於牡丹
蔡君謨之於荔枝亦皆有譜而惟石獨無為可恨也雲
林居士杜季揚蓋嘗採其瑰異第其流品載都邑之所
出而潤燥者有别秀質者有辨書於編簡其譜宜可傳
也且曰幅􁇠之至逺聞見或遺山經地志未能淹該編
覧尚俟講求當附益之居士實草堂先生之裔大丞相祁
國公之孫余嘗聞之詩史有水落魚龍夜之句蓋長沙
湘鄉之山魚龍墊土化而為石工部固嘗形容於詩矣
讀是譜者知居士之好古博雅克紹於餘風不忘於著
録云時宋紹興癸丑夏五月望日闕里孔傅題
欽定四庫全書
　雲林石譜卷上
　　　　　　　　　　　　　宋　杜綰　撰
　　靈璧石
宿州靈璧縣地名磬山石産土中歲久穴深數丈其質
為赤泥漬滿土人多以鐵刃遍刮凡三兩次既露石色
即以黄蓓箒或竹箒兼磁末刷治清潤扣之鏗然有聲
石底多有漬土不能盡去者度其頓放即為向背石在
土中隨其大小具體而生或成物狀或成峯巒巉岩透
空其眼少有宛轉之勢或多空塞或質匾朴或成雲氣
日月佛像或狀四時之景須藉斧鑿修治磨礲以全其
美或一靣或三四靣若三四靣全者即是從土中生起
凡數百之中無一二有得四靣者多是磇者石尖擇其
竒巧處鐫治取其底平頃歲靈璧張氏蘭皋亭列巧石
頗多各髙一二丈許峯巒嵓竇嵌空具美大抵亦三兩
靣背亦著土又有一種石理蹸踆若胡桃殻紋其色稍
黑大者髙二三尺小者尺餘或如拳大坡陁拽脚如大
山勢鮮髙峯岩竇又有一種産新坑黄泥溝峯巒嵌空
竒巧亦須刮治扣之稍稍有聲但石色清淡稍燥軟易
於人為不若磬山清潤而堅此石宜避風日若露處日
久即色轉白聲亦隨減書所謂泗濵浮磬是也
　　青州石
青州石産之土中大者數尺小亦尺餘或大如拳細碎
磊磈未成物狀在穴中性頗軟見風即勁凡採之易脆
不可勝舉其質玲瓏竅眼百倍於他石眼中多為軟土
充塞徐以竹枝洗滌浄盡宛轉通透無峯巒峭㧞勢石
色帶紫微燥扣之無聲土人以石藥粘綴四靣取巧像
雲氣枯木怪石欹側之狀
　　林慮石
相州林慮石地名交口其質堅潤扣之有聲一種出土
中採之穴地見石則尋坑坎處石多倒生向下垂如鍾
乳融結皆天然鏨去麄石留石座如板山多自載山一
座峯巒下秀髙㧞或如無物狀石色甚碧曽貢入内府
有藍關蒼虬洞天凡十餘品各髙數寸甚竒異又有一
種色稍斑而微黑産土中微有土漬易於洗滌有大山
勢四靣徘徊無背稍着土千岩萬壑峯巒迤邐頗多嵌
空洞穴宛轉相通不假人為至有中虚可施香燼静而
視之若烟雲出沒岩岫間此石因崇寕年方田相視地
脉偶得之大不踰三五尺至如拳大竒巧百怪
　　平江府太湖石
産洞庭水中石性堅而潤有嵌空穿眼宛轉嶮怪勢一
種色白一種色青而黑一種微黑青其質文理縱横籠
絡起隐於石靣遍多坳坎盖因風浪中衝激而成謂之
彈子窩扣之微有聲採人擕鎚鏨入深水中頗艱辛度
竒巧取鑿貫以巨索浮大舟設木架絞而出之其間稍
有巉岩特勢則就加鐫礲取巧復沉水中經久為風水
冲刷石理如生此石岩最髙有三五丈低不踰十數尺
間有尺餘惟宜植立軒檻裝治假山或羅列園林廣榭
中頗多偉觀鮮有小巧可置几案間者
　　無為軍石
無為軍石産土中連接而生擇竒巧者即斷取之易為
洗滌不着泥漬石色稍黑而潤大者髙數尺亦有盈尺
及五六寸者多作羣山勢扣之有聲至有一叚二三尺
間羣峯聳㧞連接髙下凡數十許巉嵓澗谷不異眞山
頃年維揚俞次契大夫家獲張氏一石方圓八九尺上
有峯巒髙下不知數中有谷道相通目之為千峯石又
米芾為太守獲異石拜者四靣巉峻但石苗所出不廣
佳者頗艱得之
　　臨安石
杭州臨安縣石出土中有兩種一深青色一微青白色
其質竒怪無尖峯崒嵂勢髙者十數尺小者數尺温潤
而堅扣之有聲間有質朴從而斧鑿修治磨礲增巧頃
歲錢塘千頃院有石一塊髙數尺舊有小承天法喜堂
徒弟授衣鉢得此石價値五百餘千其石置方斛中四
靣嵌空嶮怪洞穴委曲於石罅間植枇杷一株頗年遠
岩竇中嘗有露珠凝滴目為醜石元居中有詩略云人
久衆所憎歲久衆所惜為負磊落姿不隨寒暑易政和
間取歸内府此石之尤者
　　湖州武康石
出土中一青色一黄黑而斑其質頗燥不堅無混然巉
岩峯巒雖多透空渲眼亦不堪宛轉採人入穴石多卧
生甚廣潤度竒巧處以鐵鏨揭取之或多細碎大抵石
性匾側多涮道摺疊勢浙中假山藉此為山脚石座間
有險怪尖鋭者即側立為峯巒頗勝青州穿眼宛轉渾
然可觀
　　崑山石
平江府崑山縣石産土中多為赤土積漬既出土倍費
挑剔洗滌其質磊塊巉岩透空無聳㧞峯巒勢扣之無
聲土人唯愛其色之潔白或種植小木或種溪蓀於竒
巧處或置立器中互相貴重以求售至正初杭州皋亭
山後太山出石與崑山石無分毫之異
　　江革石
道州江革永寕二縣皆産石在亂山間於平地土空礲
積永寕石疊而生成或大或小不相粘綴江革一種稍
青色一種灰黑間有巉岩特勢其質例皆麄澁枯燥扣
之有聲未見絶竒巧者唯永寕所産大者十數尺或二
三尺至有尺餘或大如拳或多細碎每就山採石散處
地土莫知其數蓋率皆竒怪大抵各隨人所欲旣擇絶
佳者多為泥土苔蘚所積以水漬一兩日用磁末痛刷
一種色深青一種微青一種微黑其色質堅潤扣之有
聲或多坳坎頗類太湖彈子窩峯巒巉岩四靣亦多透
空嶮恠萬狀或有數尺若大山氣象千岩萬壑羣峯環
遶中有谷道拽脚類諸物像不可槩舉非人力能為之
大抵其石多白脉又有如大山之巔合三兩峯間因石
脉相連數道而成瀑布直落澗壑凡遇石塞路迸濺即
散漫分流石之兩邊如圖寫之狀
　　常山石
衢州常山縣思溪又地名石洪或云空字石去水底側
垂似鍾乳雜沙泥不相聯接採人車戽深水甚難得之
或大或小不踰數尺竒巧萬狀多是全質每一石則有
聯續尖鋭十數峯髙下峭㧞嵌空全若大山氣勢亦有
如拳大者又於巉岩嶮怪岩竇中出石筍或欹斜尖細
互相撐拄之勢蓋石生溪中為風水衝激融結而成竒
巧又有峯巒聳秀洞穴委曲相通底座透空堪施香燼若
烟雲縈遶亂峯間一種色深青石理如刷絲捫之輒隱
手又一種青而滑或以磁末刷治而顔色皆溫潤扣之
有聲間有質朴全無巧勢者石性稍礦不容人為非靈
璧可増嶮恠
　　開化石
衢州開化縣龍山深土中出石雖磈或巉岩可觀色稍
燥扣之有聲又地鱉灘亦多産石水中色稍青潤石質
骨麄而肉細率皆全質間有羣峯前後羅列若大山氣
勢比之思溪無峭崪勢扣之亦有聲
　　澧州石
澧州石産土中磊磈而生大者尺餘亦有絶小者頗多
嶮怪巉岩類諸物狀其質為沙泥積漬費工刷治石理
遍鋪絲捫之隐手青白稍潤有白脉籠絡土人不知貴
士大夫多擕歸裝視假山髙視之頗類鴈蕩諸竒峯
　　英石
英州含光眞陽縣之間石産溪水中有數種一微青色
有白通脉籠絡一微灰黑一淺綠各有峯巒嵌空穿眼
宛轉相通其質稍潤扣之微有聲又有一種色白四靣峯
巒聳㧞多稜角稍瑩徹靣靣有光可鑒物扣之無聲採
之人就水中度竒巧處鏨取之此石處海外遼逺賈人罕
知之然山谷以謂象州太守費萬金載歸古亦然耳頃
年東坡獲雙石一綠一白目為仇池石鄉人王郭夫亦
嘗擕數塊歸髙尺餘或大或小各有可觀方知有數種
不獨白綠耳
　　湖口石
江州湖口石有數種或在水中或産水際一種色青混
然成峯巒岩壑或類諸物狀一種匾薄嵌空穿眼通透
幾若木板似利刀剜刻之狀石理如刷絲色亦微潤扣
之有聲土人李正臣蓄此石大為東坡稱賞目之為世
中九華有百金歸買小玲瓏之語然石之諸峯間有外
來竒巧者相粘綴以増嶮怪此種在李氏家頗多適偶
為大賢一顧彰名今歸尚方久矣又有一種挺然成一
兩峯或三四峯髙下峻峭無拽脚有向背首尾一律或
大或小土人多綴以石座及以細碎諸石膠漆粘綴取
巧為盆山求售正如僧人排設供具兩兩相對殊無意
味
　　袁石
袁州萬載縣去縣十餘里石無數在野田間其質嶙峋
微青色間多峯巒岩竇四向又有石罅中上下生小林
木蓊鬱可喜或髙三四尺或五六尺全如一大山氣勢
經行凡數百歩不斷目地名為亂石里土人以石占田
壠有妨布種恨不之去惜乎地遠人罕知之
　　平泉石
平泉石出自關中考之李德裕平泉莊記草木花石之
美其石産水中每獲一竒皆鐫有道二字頃余於潁昌
杜欽益家賞一石雙峯髙下有渲道挺然長數寸許無
嵌空岩竇勢其質不露圭角磨礲光潤而青堅於石罅
中鐫有道二字扣之有聲
　　兗石
兗州出石如褐色謂之栗玉有巉岩峯巒勢無穿眼其
質甚堅潤扣之有聲堪為器頗費鐫礲土人貴重之與
北方所産栗頗相類但見峯巒一律耳
　　永康石
蜀水永康軍産異石錢遜叔遺余一石平如板厚半寸
濶六七寸於靣上如鋪一紙許甚潔白上有山一座高
低前後凡十數峯劇有佳趣迴邉不脱其底山色皆青
黑温潤而堅利刃不能刻扣之有聲清越目為江山小
平遠遜叔得自蜀中部使者云出自永康軍後未見偶
者
　　排牙石
臨安府府署之側一山甚髙名拜郊臺錢氏故跡向山
之巔險峻處兩邊各有列石數十塊從地生出者峯巒
巉岩穿眼委曲翠潤而堅謂之排牙石
　　品石
建康府有石三塊頗雄偉有岩洞嶮怪色稍蒼翠遍産
竹木茂鬱可觀石罅中有六朝唐宋諸公刻字謂之品
石
　　永康石
永州州署依山㕔事之東隅頃歲太守黄叔度因其地
稍露山骨除治積壤十餘尺得眞山一座凡八九峯岩
洞相通翠潤可喜遍有唐人刻字於諸峯之側甚竒右
有一石横尺餘聯綴石上全若水禽因引泉出水瀦滿
岩竇其石正浮水靣亦有唐人刻字目之為鸂鶒石又
羣山之後下廣二頃餘率皆怪石羅布田野間或為居
人蔽隱元次山剏萬石亭於郡之山巔
　　石筍
石筍所産凡有數處一出鎭江府黄山一産商州一産
益州諸郡率皆卧生土中採之隨其長短就而出之或
有斷而出者大者二三尺小者尺餘皆微著土者其質
挺然尖鋭或匾側有三靣紋理如刷絲起隐於石靣或
得涮道徹扣之或有聲石色無定間有四靣停者又有
髙一二丈首尾一律因斧鑿修治而成
　　泰岩
襲慶府泰山石産土中大小踰三四寸間有磊塊碎小
者色灰白或微青亦有嵌嶮竒怪勢其質甚軟可施鐫
礲土人不甚珍愛
　　嶧山石
嶧山在襲慶府鄒縣山土中産美石間有岩穴穿眼眼
不甚宛轉深邃亦有峯巒髙下無崷崪勢其質堅礦不
容斧鑿色若拔藍或如木葉翠潤可喜
　　耒陽石
耒陽縣土中出石磊磈巉岩大小不等石質稍堅一種
色青黑一種灰白一種黄而斑四靣竒巧扣之無聲可
置几案間小有可觀
　　襄陽石
襄陽府去城十數里有山名鳯凰地中出石橫長尺餘
或如拳者巉岩嶮怪往往如大山勢色稍青黑間有如
灰褐者扣之有聲土人不甚重政和間惟鎮江蘇仲恭
留臺家有數塊置几案間
　　黄山石
鎭江府去城十五里地名黄山在鸐林寺西南
　　峴山石
峴山在黄山之東皆産石土中小者或全質大者或鐫
取相連處竒怪有萬狀色黄清潤而堅扣之有聲間有
色灰褐者石多穿眼相通可出音
　　排衙石
鎮江蘇仲恭留臺家有一石如蹲獅子或如睡鸂鶒羅
列八九狀太守梅知勝目之為蘇氏排衙石又有一石
筍髙九尺有竒混然天成目之為蘇棟樑悉歸内府矣
崇寕間米元章取小石為峴山甚竒特峴山石多青潤
而産黃山者色多土脉少有可鐫治者
　　清溪石
廣南清溪鎮之三五十里土中出石巉岩險恠一種色
甚清潤扣之有聲韵清越一種色白頃年蘇仲恭家置
於几案間有七八石甚竒巧此石所産相隣青綠坑尤
竒於他處
　　刑石
刑州西山接太行山山中有石石色黑亦有峯巒竒巧
亦可置几案間土人往往採石為硯名曰烏石頗發墨
稍燥蘇仲恭有三硯樣製殊不俗
　　仇池石
韶州之東南七八十里地名仇池土中産小石峯巒岩
竇甚竒巧石色清潤扣之亦有聲頗於清溪品目相類
　　盧溪石
袁州石出溪水中色稍青黑有嵌空嶮恠勢大者髙數
尺鮮有小巧者唐盧肇隱居草堂溪水之側堂前立一
大石髙丈餘三峯九竅甚竒怪指謂盧溪石崇寕間欲
輦置内府以石背多有前人刻字語或時忌遂止之
　　卞山石
湖州西門外十五里有卞山在郡山最為崷崒頃朱先
生所居産石竒巧羅布山間嵌石礧磈色類靈璧而清
潤尤勝葉少藴得其地蓋堂以就其景故號石林石上
皆有李唐逰人題字自顔魯公而下悉署焉又州之西
北鳯凰山後地名前山於亂篠間有石生土中下多流
泉石質嵌空嶮怪往往多穿眼青翠如湖口悉髙大鮮
有小者宣和間嘗使土人取之重不可致今有數塊留
道傍
　　涵碧石
婺州東南縣之南五里有涵碧池唐令于典宗得其勝
槩鑿池面瀑布有二大石魚置池靣魚之前有石一塊
髙二尺許嶮岩可觀石之半間凹然如掌羅列江東著
書嘗以為硏好事者每往逰覽劉禹錫有詩在集中
　　吉州石
吉州安福縣之東二三里有秀嶺石産土中不相聯綴
其質巉岩清潤扣之有聲間有三兩靣或混然窒塞髙
數尺無小巧者又有白馬廟去縣之東二十餘里土中
亦出石石質稍青或色稍白四靣嵌空嶮怪又有佛僧
潭在縣之西十四五里産潭上土中亦清潤嵌空穿眼
宛轉扣之或有聲又有一種如大山四靣􁦛崒勢間有
小巧者或云潭逺處則皆枯燥無聲色亦灰白又縣西
六十里慶雲鄕地名久石岩山極髙峻中有一岩深邃
可容千餘人岩之側土中出石或大或小嵌空巉岩四
靣峙石少有穿眼多類物像宛然天成凡此四種若白
馬廟石加之清潤有全美矣
　　全州石
全州湘江一帶泝流而上江邉兩岸狹處間有土石山
懸石如鍾乳嵌空巉岩萬狀扣之聲清越其色若靈璧
青翠可喜余舟過石側擊取數塊髙尺餘甚竒巧
　
　
　
　
　
　
　
　
　
　雲林石譜卷上
欽定四庫全書
　雲林石譜卷中
　　　　　　　　　　　　　宋　杜綰　撰
　　何君石
臨安江軍新塗縣玉笥山玉梁􁅀有澗洞名何君按圖
經十人避秦九人仙去獨何君為地仙居其洞故因號
焉岩洞透邃中有石棋枰山之前後聞産巨石皆嶮怪
昔何君洞有一石懸於洞口其狀如雲廣數尺巉岩秀
碧扣之無聲土人云何氏擊取置亭榭中
　　孰潭石
筠州髙安縣之東北有水出自豐城號濟歩江自江口
入四十里地名孰潭水中多産巨石嶙峋四靣無崷崪
勢穿眼委曲不甚蒼翠鮮有小巧者
　　洪巖石
饒州府樂平縣東山鄉地名洪巖有三洞名木梓樹水
岩各有巖穴炬火而入自水岩上半間可不數十丈方
到底聞水聲如雷窮之即無水源其洞中有石田鍾皷
磬仙人帳若人力所為其山髙下巉岩翠壁巖穴中有
石佛羅漢相儀如生凡髙十餘尺
　　韶石
韶州黃牛灘水中産石峯巒巉岩百怪其色或灰扣之
微有聲凡就水採取例皆枯燥須用磁末刷治即色稍
青其質頗與道州永明石品相類間有竒巧小者
　　袁州石
袁州分宜縣距縣二十里有五侯嶺(侯或云猴猴/字未詳其名)嶺上
四旁皆山石岝㠋峭絶若劃裂摧倒勢其嵌空多狙猨
凡山下石或立或伏當是山上飛墮者石色紺青不潤
澤玲瓏竒怪萬狀間有數人可遠致者臨江士人魯子
明有石癖嘗親訪其處以漁舟載歸滿灘列置所居又
去縣十里有石洞名洪陽游者持炬以入聞有十六室
詭怪百狀又有石乳石田牛羊鍾鼓凡倉廩床榻之類
石帆髙數丈叚叚有邊幅如有船檣所駕暴疾風狀石
田頃畆與眞無異凡洞髙處刻唐人題字彷彿可辨父
老云是晉葛洪婁陽二仙所隐得名其洞穴深邃不可
徧覽頃一道人結菴輒盡游其室賫糧秉炬才歴數室
聞洞上有篙撑船聲駭懼而返
　　萍鄕石
袁州萍鄉縣百耒里北名石觀突兀一山石洞穴深六
七丈岩上垂石如鍾乳髙低無數嵌空怪石竒巧去古
山之側近側皆有怪石隐草木中土人不知貴
　　修口石
洪州分寕縣地名修口深土中産石五色斑斕全若玳
瑁石理細潤或成物像扣之稍有聲土人就穴中鐫礲
為器頗精緻見風即勁亦堪作硯粗發墨
　　魚龍石
潭州湘鄉縣山之顛有石卧生土中凡穴地數尺見青
石即掲去謂之蓋石自青石之下微青或灰白者重重
揭取兩邊石靣有魚形類鰍鯽鱗鬛悉如墨描穴深三
二丈復見青石謂之載魚石石之下即著沙土然選擇
數尾用相隨游泳或石紋斑剝處全然如藻荇凡百十
塊中無一二可觀大抵石中兩靣如魚龍形反側無序
作蜿蜒勢鱗鬛爪甲悉偹尤為竒異土人多作偽以生
漆㸃綴成形但刮取燒之有魚腥氣乃可辨所産眞者
又隴西地名魚龍掘地取石破而得之亦多魚形與湘
鄕所産無異豈非古之陂澤魚生其中因山頺塞歲久
土凝為石而致然杜甫詩有水落魚龍夜山空鳥䑕秋
正隴西爾
　　萊石
萊州石色青黯透明斑剝石理縱橫潤而無聲亦有白
色石未出土最軟土人取巧鐫雕成器其輕妙見風即
勁或為鐺銚久堪烹餁有益於銅鐵
　　虢石
虢州滎陽縣石産土中或在髙山其質甚軟無聲一種
色深紫中有白石如圓月或如龜蟾吐氣白雪之狀兩
兩相對土人就石叚掲取用藥㸃化鐫治而成間有天
生如圓月形者極少得之昔歐陽永叔賦雲月石屏詩
特為竒異又有一種色黄白中有石紋如山峯羅列逺
近澗壑相亦是成片修治鐫削度其巧輒乃成物像以
手礲之石靣髙低多作硯屛置几案間全如圖畫詢之
土人石因積水浸漬遂多斑斕
　　階石
階州白石産深土中性甚軟扣之或有聲大者廣數尺
土人就穴中鐫刻佛像諸物見風即致勁以滑石末治
令光潤或磨礲為板裝製硯屏瑩潔可喜凡内府遣投
金章玉簡於名山福地多用此石以朱書之
　　登州石
登州海岸沙土中出石潔白或瑩徹者質如芡實粒圓
熟間有大者或如櫻李土人謂之彈子窩久因見風濤
刷激而生
　　松化石
産婺州永康縣松林頃因馬自然先生在山一夕大風
雨松忽化為石仆地悉皆斷截大者徑三二尺髙有松
節脂脉紋土人運而為坐具至有小如拳者亦堪置几
案間
　　穿心石
襄州江水中多出穿心石色青黑而小中有小竅土人
每因春時競向水中摸之以卜子息亦雜他石頃年家
弟守官偶歩水際獲得一青石大如鵞卵白脉如粉書
草字兩行把玩累日為貴公子奪去復搜求之不可再
得
　　洛河石
西京洛河水中出碎石頗多青白間有五色斑斕採其
最白者入鉛和諸藥可燒變假玉成琉璃用之
　　零陵石燕
永州零陵石燕昔𫝊遇雨則飛頃歲余渉髙岩石上如
燕形者頗多因以筆識之石為烈日所曝偶遇驟雨過
凡所識者一一墜地蓋寒熱相激墜落不然飛爾土人
有石板上磊塊如燕形者呼為燕窩
　　相州石
相州之北十里地名梨園漳河水中出石數種或如濃
墨圓㸃或紋如深廣匾頭頗堅潤土人謂之量豉石堪
琢為器物亦磨作鎭紙其價甚亷
　　西蜀石
西蜀水中出石甚堅潤色黑白石理遍有匾紋如豆大
中有紋如桃杏花心土人鐫礲為龜蟾鎭紙又一種紋
理如濃墨勻作圈㸃尤温潤又一種微㸃黑石理稍麄
澁又一種斑黑光潤龜背上作盤蛇勢或白或朱土人
以藥㸃飾謂之元武君
　　瑪瑙石
峽州宜都縣産瑪瑙石外多沙泥積漬凡撃去粗表紋理
旋繞如刷絲間有人物鳥獸雲氣之狀土人往往求售
博易於市泗州盱眙縣寳積山與招信縣皆産瑪瑙石
紋理竒怪宣信間招信縣令(忘其/姓名)獲一石於村民大如
升其質甚白既磨礲中有黄龍作蜿蜒盤屈之狀歸貢
內府
　　奉化石
明州奉化縣諸山大石中凡擊取之即有平靣石色微
黄而稍潤扣之無聲其紋横裂兩道如細墨描冩一帶
夾徑寒林烟霧朦朧之狀或如濃墨㸃染成髙林與無
為軍所産石屏頗相類但石質頑礦凡鐫治旋薄則縱
横斷裂亦可加工磨礲為研屏土人不知貴
　　吉州石
吉州數十里土中産石色微紫扣之有聲可作硯甚發
墨但膚理頗礦燥較之永嘉華嚴石為硯差勝土人亦
多鐫琢為方斛諸器
　　婺源石
徽州婺源石産水中者皆為硯材品色頗多一種石理
有星㸃為之龍尾盖出於龍尾溪其質堅勁大抵多發
墨前世多用之以金星為貴石理微麄以手摩之索索
有鋒鋩者尤妙深溪為上或如刷絲羅紋棗心或如𤓰
子或眉子兩兩相對又一種色青而無紋大抵石質貴
清潤發墨為最又有祁門縣文溪所産青紫石理温潤
發墨頗與後厯石差堅近時出處價倍於常土人各以
石材厚大者為貴又徽州歙縣地名小溝出石亦清潤
可作硯但石理頗堅不甚剉墨其紋亦有刷絲者土人
不知為貴
　　通遠石
通逺軍即古渭州水中有虫類魚鳥形扣之有聲土人
見者多以梃辦或堅物擊之多化為石石色青黑温潤
堪為礪之質石或長尺餘價直數十千凡兵刃用此磨
治者青光而不鏉
　　六合石
眞州六合縣水中或沙土中出瑪瑙石頗細碎有絶大
而純白者五色紋如刷絲甚温潤瑩徹土人擇紋采或
斑斕㸃處就巧碾成物像
　　蘭州石
蘭州黄河水中産石絶有大者紋采可喜間於羣石中
得真玉璞外臕又有如物像黑青者極温潤可試金頃
年餘獲一圓青石大如杮作鎭紙經宿連簡册輒温潤
後以器貯之凡移時有水浸潤一日墜地破而為三四
叚空有小魚一枚纔寸許跳擲頃刻即死
　　溜州石
溜州石其質甚白紋理偏有斑黑鱗鱗如雲氣之狀色
稍潤扣之稍有聲土人鐫治為方斛諸器
　　鼎州石
鼎州祈闍山出石石中有黄土目之為太一餘糧色紫
黑其質磊磈大小圓匾外多沾綴碎石滌盡黄土即虛
空間有小如拳者可貯水為硯滴或栽植菖蒲水窠頗
佳
　　夀春石
夀春府夀春縣紫金山石出土中色紫琢為硯甚發墨
扣之有聲余家舊有風字様硯甚發墨特輕薄皆逺物
故也
　　絳州石
絳州石出土中其質堅礦色稍白紋多花浪頗類牛角
土人謂之角石堪琢為硯惟可研丹砂滑而不發墨
　　辰州石
辰州蠻溪水中出石色黒諸蠻取之磨刃每洗滌水盡
黑因名黑石扣之無聲彷彿如階州者土人琢為方斛
器物及印材粗佳亦堪製為硯間有温潤不可多得
　　肅慎氏石矢
臨江軍新塗縣數十里地名白羊角凌雲嶺頂上平如
掌皆古時寨基地中往往獲石箭鏃鋒而刃脊其㢘可
劌其實則石長三四寸許間有短者此孔子所謂楛矢
石砮肅慎氏之物也按禹貢荆州貢砥礪砮丹惟􁆀輅
楛梁州貢鏐鐵銀鏤砮磬則楛矢石砮自禹以來貢之矣
春秋時隼集於陳庭楛矢貫之石砮長尺有咫又有石
甲葉形如龜背紋稍厚石斧大如掌有貫木處率皆青
堅擊之有聲
　　上猶石
處州上猶縣山土中出石微紫質稍麄多淺黑斑㸃兩
暈外暈綠色堪作水斛或闌檻好事者往往鐫礲甃地
靣全勝玳瑁
　　螺子石
江寕府江水中有碎石謂之螺子凡有五色大抵全如
六合縣靈居岩及他處所産瑪瑙無異紋理縈繞石靣
望之透眀温潤可喜
　　栢子瑪瑙石
黃龍府山中産栢子瑪瑙石色瑩白上生栢枝或青或
黄甚光潤頃年白蒙亨奉使北廷北主遺以一石大若
桃上有鴝鵒如豆許栖栢枝上頗竒怪又有一種多中
空不瑩徹餘獲一塊棗大可貯藥數百粒
　　寶華石
台州天台縣石名寶華出土中其質頗與萊州石相類
扣之無聲色微白紋理斑斕土人鐫礲作器皿稍工或
為鐺銚凡經火不堪堅久
　　石州石
石州産石深土中色多青紫或黄白其質甚軟頗類桂
府滑石微透明土人刻為物像及品物甚精巧或雕刻
圖畫印記字畫極深妙
　　鞏石
鞏州舊名通逺軍西門寨石産深土中一種色綠而有
紋自為水波斷為硯頗温潤發墨宜筆其穴歲久頺塞
無復可採先子頃有圓硯贈東坡公目之為天波
　　燕山石
燕山石出水中名奪玉瑩白堅而温潤土人琢為器物
頗亂真
　　韶石
韶州石綠色出土中一種色深綠可鐫礲為器一種青
綠相兼磊磈或如山勢者一種色稍次一種細碎雜沙
石以水烹砑作數品入顔色用大抵穴中因銅苗氣薫
蒸即此石共産之
　　桃花石
韶州桃花石出土中其色粉紅斑斕稍潤扣之無聲可
琢器皿或為鎮紙
　　端石
端州今為肇慶府石出斧柯山距州三四十里所謂靈
羊峽對山也凡四種曰岩石曰小湘石曰後歴石曰蚌
坑而岩石最貴山極髙峻以漁舟入小溪即蚌坑水陸
行七八百歩至下岩十歩許步至上岩自上岩轉而南
凡百餘步至龍岩上岩各三穴下岩一穴半邊上穴凡
九十餘穴然又以下岩為勝龍岩乃唐初取硯處色正
紫而細潤不及下岩後不得入龍岩遂不復取之今下
岩石盡遂取諸半邊岩近亦塞矣獨上岩可取之今下
岩一穴泉水溢歳久石屑崩塞雖千夫終歳功亦不可
得之凡北壁石在水底石色乾則灰青紫色濕則深紫
眼正圓有瞳子暈數十重綠碧白黑相間如畫青綠處
類翡翠色南壁石則水半石也上岩三穴則土地岩中
岩穴即梅株岩下穴今俗呼為中岩上穴中穴今已塞
矣而下穴中亦能開路採石之處下無積水上有泉滴
如飛雨石色乾濕與下岩同但稍多紫色北壁者與下岩
南壁相類下穴南壁者石色以微帶黄色眼有瞳子暈
七八重青黄綠白黑相兼已不及北壁眼無暈矣上穴
中穴石色益黄其眼亦赤黄色半邉山諸岩曰大秋風
曰小秋風曰獸頭曰獅子曰桃花曰河頭曰新坑曰黄
坑其石亦類下穴但眼暈只二四重色赤青碧可愛唯
層暈稍駮雜耳凡岩石有兩壁各石三層三層之上即
復石也石色燥甚下即底石也石色雜雖潤不發墨凡
三層之石從上第一層謂之頂石皆素第二層腰石或
有眼或無眼第三層脚石即無眼大抵有眼石在本岩
中尤細潤下岩石謂之鴝鵒眼上岩下穴謂之鸚哥眼
上岩下中穴謂之雞翁猫見眼半邉山謂之雀兒眼了
哥眼土人以此别之
　　小湘石
在端州之西四十里石色紫稍燥間有眼者類雀眼但
無瞳子後厯石在端州北十里色赤紫石極細不甚潤
石性極軟間有眼者但一兩暈蚌坑在下岩之一小溪
今其歳久中崩落之石久為風日所侵性堅頑極不發
墨石色止紫瑩浄間亦有眼無層暈色駁雜大抵諸石
在穴中正如石榴子􁀙􁀙各有石朴籠絡中有硯材大
小既施斧作十分之中可得三四許又有一種圓如𤓰
瓠中有其質謂之子石尤佳極鮮得之下岩之價二十
倍於上岩下穴上石之價十倍於半邉山諸坑價十倍
於小湘價倍於蚌坑後厯絶品亦不過十來千
　　白馬寺石
河南府白馬寺之野中每大雨過土中多獲細石頗碎
一種色深紺綠類西蕃馬價珠一種色稍次一種色淡
綠紋理多斑剝鮮有瑩净者間有刻成佛像其大不過
如梅李色深綠者價甚穹此石産外國蓋西落故都之
地即有之又有於土中獲銅帶鈎填以七寶雜諸細石
粲然可喜
　
　
　
　
　
　
　
　
　
　
　雲林石譜卷中
欽定四庫全書
　雲林石譜卷下
　　　　　　　　　　　　　宋　杜綰　撰
　　密石
密州安丘縣瑪瑙石産土中或出水際一種色微青一
種色瑩白紋如刷絲盤繞石靣或成諸佛像外多麄石
籠絡擊而取之方見其質土人磨治為硯頭之類以求
售價頗㢘亦不甚珍至有材人以此石疊為墻垣有大
如斗許者頃因官中搜求其價數十倍
　　黄岩石
台州黄岩縣有山名方山其山之顛狀如斗因以得名
凡中所産石不以巨細有數色率皆方形其質稍麄
　　鸚鵡石
荆南府有石如巨碑峙路隅率皆方形其質淺綠不甚
堅名鸚鵡石擊取以銅盤磨其色可靖笙(器皿紫色亦/堪作硯頗緻)
(發/墨)
　　紅絲石
青州縣紅絲石産土中其質赤黄紅紋如刷絲縈繞石
靣而稍軟扣之無聲琢為硯先以水漬之乃可用蓋石
質燥渇頗發墨唐林甫唐猷頃作墨譜以此石為上品
器
　　石綠
信州鉛山縣石綠産深穴中一種融結為山岩勢不甚
堅一種稍堅於練色中及如刷絲極深者鐫礲為器向
眀視之頗光燦閃色又有一種淡綠或細碎者入水烹
研可裝飾
　　無為石
無為軍石産土中惟甚軟凡就土掲取之見風即勁兩
靣多栢枝如墨描冩石色帶紫或灰白間有紋理或成
岡巒遍列寒林中有徑路全若圖畫之狀頗竒特又有
彷彿類諸佛像土人裝治為屛頗自然
　　泗州石
泗州竹墩鎮瑪瑙石出沙土中其質礧磈外多沙泥積
漬或如灰粉籠絡凡擊去粗靣中有本色微青白稍瑩
徹無刷絲紋工人治為器物頗亦珍貴
　　礬石
鸛巢中有石亦名礬或如雞卵色灰白鸛於巢側為泥
池中多置鰍鱔之物蓄水中以此物養之每探取則吞
而飛去頗難得頃年温州瑞安縣佛舍嘗有鸛巢因端
午晨朝一人忽登屋謀取為人所捕致訟詢之云竊取
可以致富不利於寺今本草所載礬石凡有數種産漢
川武當西遼諸處舊𫝊鸛巢中最佳鸛嘗入水冷故取
壅卵令熱今不復可得之
　　金華石
婺州金華山有石如羊蹲狀余於僧寺見之耳角尾足
彷彿形似髙六七尺𫝊云黄初平叱石之山正與筆談
中所載無異但未見偶者
　　松滋石
荆南府松滋縣溪水中出五色石間有瑩徹紋理温潤
如刷絲正與真州瑪瑙石不異土人未知貴
　　菩薩石
嘉州蛾眉石正與五臺山石相似出岩竇中名菩薩石
其色瑩潔狀如太山狼牙信州永昌之類映日射之有
五色圓光其質六稜或大如棗栗則光彩微茫間有小
如櫻珠則五色燦然可喜
　　于闐石
于闐國石出堅土中色深如藍黛一品斑斕白脉㸃㸃
光燦謂之金星石一品色深碧光潤謂之翡翠屢試之
正可屑金潤而無聲然石之一叚凡廣尺餘擇其十分
之一二無纎毫瑕玷者極少故所産處貴翡翠而賤金
星
　　黄州石
黄州江岸與武昌赤壁相對江水中有石五色斑斕光
温潤徹紋如刷絲其質或成諸物像率皆細碎頃因東
坡先生以餅餌易於小児得大小百餘枚作怪石供後
亦為士大夫所採玩
　　華嚴石
温州華嚴石出川水中一種色黄而斑黑一種色紫石
理有横紋微粗扣之無聲稍潤土人鐫治為方圓器紫
者亦堪為硯頗發墨
　　建州石
建州石産土中其質堅而稍潤色極深紫扣之有聲間
有如豆㸃不甚圓亦有兩三重石暈琢為硯頗發墨往
往以石㸃名鴝鵒眼作端石以求售
　　汝州石
汝州瑪瑙石出沙土或水中色多青白粉紅瑩徹少有
紋理如刷絲其質頗大堪治為盤盒酒器等十餘年來
方用之
　　鍾乳
廣連豐郴等州多鍾乳洞洞有石龜蛇蟾蟹蝘蜒及果
蓏一一堅質或顔色如生蓋因鍾乳石㸃化成石余頃
年屢於洞中獲此數種攷之本草載石蟹如㝷常蟹生南
海因年月深久水沫相著遂化為石每遇海潮即飄出
又一般入洞穴年深亦然因鍾乳㸃化無疑
　　飯石
婺州東陽縣雙林寺傅大夫道塲山中産石凡有青白
紫綠色皆瑩徹謂之飯石石質細碎堪治為數珠或作
鎮紙
　　量土石
西蜀諸山多産墨玉在深土中其質如石色深黑體甚
輕軟土人鐫治為帶胯或器物極潤
　　南劍石
南劍州黯淡溪水出石石質深青黒而光潤扣之有聲
作硯發墨宜筆土人琢治為香爐諸器極精緻(東坡所/謂鳯尾)
(硯硃/是也)
　　石鏡
永州祁陽縣浯溪山岩之側有立石一片廣數尺色深
青潤光可照物數十步工人謂之石鏡焉杭州臨安縣
山中一石光明如鏡頗類此
　　琅玕石
明州昌國縣沿海近淺岸水底生琅玕狀似珊瑚或髙
三二尺尤繁茂漁獵者多得之初出水色甚白經久微
紫黑紋理如彊枝幹一律遍多圓圈跡扣之有聲稍燥
土人不甚貴西北逺方往往多裝治假山
　　菜葉石
漢州郡菜葉玊石出深土凡鐫取條叚叚廣尺餘一種
微色如藍一種微青靣多深青斑剝透明甚堅潤扣之
有聲土人澆沙水以鐵刃觧之成片為響板或界方壓
尺亦磨礲為器
　　滄州石
滄州海岸沙中出石石質長短不等色白如粉以細條
縈繞石謂之絡絲石甚軟燥而無聲每見裝綴假山餘
無所用
　　方城石
唐州方城縣石出土中潤而頗軟一淡綠一深紫一灰
白色質細膩扣之無聲堪鐫治為方斛器皿紫者亦堪
為硯頗精緻發墨
　　登州石
登州下臨大海有沙門鼉磯島多産黑白石磨礲為棋
子又有車牛大竹小竹凡五島唯沙門甚近石有挺然
而出者頗焦枯他處者紫翠巉岩出波濤中及多秀美
五彩斑斕或如金紋者熈寕間士大夫就諸島上取石
得十二枚皆燦然竒怪因船舶載歸南海為東坡稱賞
之
　　玉山石
信州玉山縣地名賔賢鄕石出溪澗中石色清潤扣之
有聲土人採而為硯頗剉墨比來翻製新様如蓮杏葉
頗適人意
　　雪浪石
中山府土中出石灰黑燥而無聲温然成質其紋多白
脉籠絡如披麻旋繞委曲之勢東坡常往山中採一石
置於燕處目之為雪浪石
　　杭石
杭州石出土中色多潔白扣之無聲其質無峯巒勢偏
多磊磈若梅李大尖鋭或如硃砂床有稜角望之光眀
積瑩頗宜裝綴假山小有可觀
　　大沱石
歸州石出江水中其色青黑有紋斑如鷓鴣質頗粗可
為硯土人互相貴重甚發墨峽人謂江水為沱故名大沱
石
　　青州石
青州石多紫金産深土中可琢為硯其質稍粗不堪發
墨土人多用之
　　龍牙石
潭州寕鄕縣石産水中或山間斷而出之名龍牙石色
稍紫潤堪治為硯亦發墨土人頗重之
　　石碁子
鄂州沿江而下隔羅濮之西土名石匱頭水中産石如
自然碁子圎熟扁薄不假人力黑者宜試金白者如玉
温潤山下有老姥鬻此石以為生相傳神憐媪故以此
給之
　　分宜石
袁州分宜縣江水中産石一種色紫稍堅而温潤扣之
有聲縱廣不過六七寸許亦罕産不常得土人於水中
採之磨為硯發墨宜筆但形製稍朴須藉鐫礲
　　鍾乳石
婺州金華縣智者三洞洞中産石巉岩如雪洞土間有
懸石如鍾乳色灰白嵌空頃余於洞上獲一石大如拳
髙數寸若二龍交尾纒繞鱗鬛爪甲悉偹石之中有數
竅因植蓀為好事者求去亦疑鍾乳㸃化所成又洞中
有石鼓石磬擊之各有聲
　　浮光石
光州浮光山石産土中亦潔白質微粗燥望之透明扣
之無聲彷彿如階州者土人琢為斛器物及印材粗佳
　
　
　
　
　
　
　
　
　
　
　
　雲林石譜卷下
