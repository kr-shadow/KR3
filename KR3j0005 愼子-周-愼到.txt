#+TITLE: 愼子-周-愼到
#+DATE: 2018-05-12 10:18:09
#+SOURCE: github.com/kanripo/KR3j0005 master 894344fb                
慎子内篇
　　　　　　　　　　戰國趙人慎　到撰
　　　　　　　　　　明吴人慎懋賞校
天有明不憂人之暗地有財不憂人之貧聖人有徳不
憂人之危也天雖不憂人暗闢户牖必取已明焉則天
無事也地雖不憂人貧伐木刈草必取已富焉則地無
事也聖人雖不憂人之危百姓凖上而比於下必取已
安焉則聖人無事也故聖人處上能無害人不能使人
無已害也則百姓除其害矣聖人之有天下也愛之也
非敢取之也百姓之於聖人也養之也非使聖人養已
也則聖人無事古者工不兼事士不兼官工不兼事則
事省省則易勝士不兼官則職寡寡則易守故士位可
世工事何常百工之子不學而能者非生巧也言有常
事也今也國無常道官無常法是以國家日􁁴教雖成
官不足官不足則道理匱矣古者立天子而貴者非以
利一人也曰天下無一貴則理無由通通理以為天下
也故立天子以為天下非立天下以為天子也立國君
以為國非立國以為君也立官長以為官非立官以為
官長也法雖不善猶愈於無法所以一人心也夫投鉤
以分財投䇿以分馬非鉤䇿為均也使得美者不知所
以徳使得惡者不知所以怨此所以塞願望也故蓍龜
所以立公識也權衡所以立公正也書契所以立公信
也法制禮籍所以立公義也凡立公所以棄私也明君
動事分理由慧㝎鼎分財由法行徳制中由禮故欲不
干時愛不得犯法貴不得踰親祿不得踰位慧不得兼
官工不得兼事以能受事以事受以若是者上無羡賞
下無羡財
天道因則大化則細因也者因人之情也人莫不自為
也化而使之爲我則莫可得而用是故先王不受祿者
不臣不􁊫祿者不與入人不得其所以自為也則上不
取用焉故用人之自為不用人之為我則莫不可得而
用矣此之謂因
民雜處而各有所能者不同此民之情也大君者太上
也兼畜下者也下之所能不同而皆上之用也是以大
君因民之能為資盡包而蓄之無能取去焉是故必執
於方以求于人故所求者無一足也大君者不擇其下
故足不擇其下則為下易矣易為下則莫不容容故多
下多下謂之太上君臣之道臣有事而君無事也君逸
樂而臣任勞臣盡智力以善其事而君無與焉仰成而
己事無不治治之正道然也人君自任而務為善以先
下則是代下負任蒙勞也臣反逸矣故曰君人者好為
善以先下則不敢與君爭善以先君矣皆稱所知以自
覆掩有過則臣反責君逆亂之道也君之智未必最賢
於眾也以未最賢而欲善盡被下則下不贍矣若君之
智最賢以一君而盡贍下則勞勞則有倦倦則衰衰則
復返於人不贍之道也是以人君自任而躬事則臣不
事事也是君臣易位也謂之倒逆倒逆則亂矣人君任
臣而勿自躬則臣事事矣是君臣之順治亂之分不可
不察也
立天子不使諸侯疑立諸侯不使大夫疑立正妻不使
羣妻疑立嫡子不使庻孽疑疑則兩動動則兩争雜則
相傷害在有與不在獨也故臣有兩位者國必亂臣兩
位國不亂者君在也恃君不亂矣失君則亂子有兩位
者家必亂子兩位而不亂者父在也恃父不亂矣失父
則亂臣疑君而無不危國孽疑宗而無不危家今一兔
赱百人逐之非一兔足為百人分也由未㝎也由未㝎
堯且屈力而况眾人乎積兔在市行者不顧非不欲兔
也分已㝎矣分己㝎人雖鄙不爭故治天下及國在乎
㝎分而已矣
君人者舎法而以身治則誅賞予奪從君心出然則受
賞者雖當望多無窮受罰雖當望輕無己君舍法以心
裁輕重則同㓛殊賞同罪殊罰矣怨之所由生也是以
分馬之用策分田之用鈎非以䇿鈎爲過於人智所以
去私塞怨也故曰大君任法而弗躬則事斷扵法法之
所以加各以分蒙賞罰而無望扵君是以怨不生而上
下和矣
飛龍乘雲騰虵逰霧雲罷霧霽而龍虵與螾螘同矣則
失其所乘也故賢人而屈扵不肖者則權輕位卑也不
肖而能服扵賢者則權重位尊也尭爲匹夫不能治三
人而桀爲天子能亂天下吾以此知勢位之足恃而賢
智之不足慕也夫弩弱而勢髙者激扵風也身不肖而
令行者得助扵眾也尭教扵隷屬而民不聽至扵南面
而王天下令則行禁則止由此觀之賢智未足以服眾
而勢位足以屈賢者也
愛多者則法不立威寡者則下侵上法之㓛莫大使私
不行君之㓛莫大使民不争今立法而行私是與法争
其亂甚扵無法立君而尊賢是賢與君争其亂甚扵無
君故有道之國法立則私善不行君立則賢者不尊民
一扵君斷扵法國之大道也
虙戲神農教而不誅黄帝尭舜誅而不怒及至三王随
時制法各適其用故治國無其法則亂守法而不變則
衰有法而行私謂之不法以力役法者百姓也以死守
法者有司也以道變法者君長也
君明臣直國之福也父慈子孝夫信妻貞家之福也故
比干忠而不能存殷申生孝而不能安晉是皆忠臣孝
子而國家滅亂者何也無明君賢父以聽之故孝子不
生慈父之家忠臣不生聖君之下
蔵甲之國必有兵遁市人可驅而戰安國之兵不由忿
起明主之征也誅其君改其政率其民而不奪其財也
故曰戰者憚驚之也明主之征也猶時雨也至則民悦
矣
富之勝貧强之勝弱眾之勝寡安之勝危必也然而貧
生於富弱生於强寡生於眾危生於安
詩往志也書往誥也春秋往事也至於易則吾心隂陽
消息之理備焉昔宓義氏仰觀象於天俯觀法於地觀
鳥獸之文與土地之宜近取諸身遠取諸物於是始畫
八卦以通神明之徳以類萬物之情文王重易六爻作
上下篇孔子為之彖象繫文言序卦之屬十篇故曰易
道深矣人更三聖世厯三古仲尼之學易也沒身而已
夫王公大人為政於國家者皆欲國家之富人民之眾
刑政之治然而不得富而得貧不得眾而得寡不得治
而得亂則是本失其所欲得其所惡是其故何也不能
以尚賢事能為政也是故國有賢良之士衆則國家之
治厚賢良之士寡則國家之治薄故大人之務将在於
眾賢而已譬若欲衆其國之善射御之士者必将富之
貴之敬之譽之然後國之善射御之士将可得而衆也
况又有賢良之士厚乎徳行辨乎言談博乎道術者乎
此固國家之珍而社稷之佐也亦必且富之貴之敬之
譽之然後國之良士亦将可得而眾也故古者聖王之
為政列徳而尚賢雖在農與工肆之人有能則舉之髙
予之爵重予之祿任之以事斷予之令曰爵位不髙則
民弗敬蓄祿不厚則民不信政令不斷則民不畏舉三
者授之賢者非為賢者也欲其事之成故可使治國者
使治國可使長官者使長官可使治邑者使治邑凡所
使治國家官府邑里此皆之賢者也賢者之治國也蚤
朝晏退聽獄治政是以國家治而刑法以正賢者之長
官也夜寝夙興收斂闗市山林澤梁之利以實官府是
以官府實而財不𣪚賢者之治邑也蚤岀暮入耕稼樹
藝聚菽粟是以菽粟多而民足乎食故當是時以徳就
列以官服事以勞殿賞量㓛而分祿故官無常貴民無
終賤有䏻則舉之無能則下之舉公義辟私怨此若言
之謂也故古者尭舉舜於服澤之陽授之政天不平禹
舉益於隂方之中授之政九州成湯舉伊尹於庖厨之
中授之政其謀得文王舉閎夭泰顛於罝罔之中授之
政西土服故當是時雖在於厚祿尊位之臣莫不敬懼
而施雖在農與工肆之人莫不競勸而尚意故士者所
以爲輔相承嗣也故得士則謀不困體不勞名立而功
業彰而患不生則由得士也今王公大人有一衣裳不
能制也必藉良工有一牛羊不能殺也必藉良宰至扵
始國家則不使賢者能者在於側則此不肖者在左右
也不肖者在左右則其所譽不當賢而所罰不當暴王
公大人尊此以為政乎國家則賞亦必不當賢罰亦必
必不當暴若苟賞不當賢而罰不當暴則是為賢者不
勸而為暴者不沮矣是以入則不慈孝父母岀則不長
弟鄉里居處無莭岀入無度男女無别使治官府則盗
竊城守則倍畔君有難則不死岀亡則不従使斷獄則
不中分財則不均與謀事不得舉事不成入守不固岀
誅不强故雖昔者三代暴王桀紂幽厲之所以失措其
國家傾覆其社稷者已此故也何則皆以明小物而不
明大物也
廟廊之材非一木之枝狐白之裘非一狐之腋治亂安
危存亾榮辱之施非一人之力也故人主者以天下之
目視以天下之耳聽以天下之智慮以天下之力動是
以號令能下究而臣情得上聞百官修道羣臣輻輳
離朱之明察毫末扵百步之外下於水尺而不能見淺
深非目不明也其勢難覩也故用賞貴信用罰貴必賞
信罰必于耳目之所聞見則所不聞見者莫不隂化矣
有權衡者不可欺以輕重有尺寸者不可差以長短有
法度者不可巧以詐偽王者有易政而無易國有易君
而無易民湯武非得伯夷之民以治桀紂非得蹠蹻之
民以亂也民之治亂在於上國之安危在於政
民富則治易民貧則治難民富則重家重家則安鄉安
鄉則敬上畏罪敬上畏罪則易治也貧則輕家輕家則
危鄉危鄉則凌上犯禁凌上犯禁則難治也故為國之
道在富民而已矣昔七十九代之君法制不一號令不
同然而俱王天下何也必當國富而粟多也
賤而不可不因者眾也剛而不可不用者兵也慘而不
可不行者法也小而不可不防者盗也勞而不可不勸
者農也穴而不可嗇者財也
天下之人所共趋之而不知止者富貴耳所謂富貴者
足扵物耳夫富貴之亢極者大則帝王小則公侯而已
豈不以被衮冕處宫闕建羽葆警蹕故謂之帝王豈不
以戴簪纓喧車馬仗旌㫋鈇鉞故謂之公侯邪不飾之
以衮冕宫闕羽葆警蹕簪纓車馬鈇鉞又何有乎帝王
公侯哉夫衮冕羽葆簪纓鈇鉞旌㫋車馬皆物也物足
則富貴富貴則帝王公侯故曰富貴者足物爾以足物
者為富貴無物者為貧賤於是樂富貴耻貧賤不得其
樂者無所不至矣是故明王知其然操二柄以馭之二
者刑徳也殺戮之謂刑慶賞之謂徳使人臣雖有智能
不得背法而專制雖有賢行不得踰功而先勞雖有忠
信不得釋法而不禁
措鈞石使禹察之不能識也懸於權衡則釐髮辨矣聖
君任法而不任智任公而不任私任大道而不任小物
然後身佚而天下治
孔子謂子卜子曰商汝知君之為君也卜子曰魚失水
則死水失魚猶為水也故愛赤子者不慢其保絶險者
不慢其御為天下者不慢其民
環淵問曰天有四殃水旱飢荒其至無時何以備之慎
子曰土多民少非其土也土少人多非其人也是故土
多發政以漕四方四方流之土少安帑而外務輸山林
非時不升斤斧以成草木之長川澤非時不入網罟以
成魚鼈之長不麛不卵以成鳥獸之長凡土地之間者
皆可裁之以為民利是魚鼈歸其泉鳥歸其林孤寡辛
苦咸賴其生山以遂其材工匠以為其器百物以平其
利商賈以通其貨工不失其務農不失其時是謂和徳
夏箴曰小人無兼年之食遇天饑妻子非其有也大夫
無兼年之食遇天饑臣妾輿馬非其有也戒之哉
道行於世則貧賤者不怨富貴者不驕愚弱者不懾智
勇者不陵㝎於分也法行於世則貧賤者不敢怨富貴
富貴者不敢陵貧賤愚弱者不敢冀智勇智勇者不敢
鄙愚弱此法之不及道也
君子耻不脩不耻見汙耻不信不耻不見信耻不能不
耻不見用
仁義禮樂名法刑賞凡此八者五帝三王治世之衛也
故仁以道之義以宜之禮以行之樂以和之名以正之
法以齊之刑以威之賞以勸之
天地大矣不誠不能化萬物聖人知矣不誠不能化萬
民父子親矣不誠則踈君臣尊矣不誠則卑
與天下于人大事也煦煦者以為惠而尭舜無徳色取
天下于人大嫌也㓗㓗者以為污而湯武無愧容惟其
義也
夫錦繢紛華所服不過温體三牲大牢所食不過充腹
知以身取莭者則知足矣苟知足則不累其志矣
禮従俗政従上使従君國有貴賤之禮無賢不肖之禮
也故孔子言於魯哀公曰人之所以生禮為大非禮無
以辨君臣之位
小人以耳目導心聖人以心導耳目夫徳精㣲而不見
聡明而不發是故外物不累其内
兩貴不相事兩賤不相使家富則䟱族聚家貧則兄弟
離不聡不明不能王不瞽不聾不能公海與山爭水海
必得之
小人食於力君子食於道先王之訓也故常欲耕而食
天下之人矣然一身之耕分諸天下不能人得一升粟
其不能飽可知也欲織而衣天下之人矣然一身之織
分諸天下不能人得尺布其不能煖可知也故以為不
若誦先王之道而求其說通聖人之言而究其旨上說
王公大人次匹夫徒步之士王公大人用吾言國必治
匹夫徒步之士用吾言行必脩雖不耕而食饑不織而
衣寒功賢於耕而食之織而衣之者也許犯問於子慎
子曰法安所生子慎子曰法非從天下非從地出發於
人間合乎人心而已治水者茨防决塞雖在夷狄相似
如一學之於水不學之於禹也
慎子仕椘為太子傅椘襄王為太子時質於齊懷王薨
太子辭於齊王而歸齊王隘之予我東地五百里乃歸
子不予子不得歸太子曰臣有傅請退而問傅慎子曰
獻之地所以為身也愛地不送死父不義臣故曰獻之
便太子入致命齊王曰敬獻地五百里齊王歸椘太子
太子歸即位為王齊使車五十乘来取東地於椘椘王
告慎子曰齊使来東地為之奈何慎子曰王明日朝羣
臣皆令獻其計上柱國子良入見王曰寡人之得求反
主墳墓復羣臣歸社稷也以東地五百里許齊今使来
求地為之奈何子良曰王不可不與也王身出玉聲許
强萬乘之齊而不與則不信後不可以約結諸侯請與
而復攻之與之信攻之武臣故曰與之子良岀昭常入
見王曰齊使来求東地五百里為之奈何昭常曰不可
與也萬乘者以地大為萬乘今去東地五百里是去戰
國之半也有萬乘之號而無千乘之用也不可臣故曰
勿與常請守之昭常岀景鯉入見王曰齊使来求東地
五百里為之奈何景鯉曰不可與也雖然椘不能獨守
王身岀玉聲許萬乗之强齊也而不與負不義於天下
椘亦不能獨守臣請西索救於秦景鯉岀慎子入王以
三大夫計告慎子曰子良見寡人曰不可不與而復攻
之常見寡人曰不可與也常請守之鯉見寡人曰不可
與也雖然椘不能獨守也臣請索救於秦寡人誰用三
子之計慎子對曰王皆用之王怫然作色曰何謂也慎
子曰臣請効其說而王且見其誠實也王發上柱國子
良車五十乘而北獻地五百里於齊發子良之明日遣
昭常為大司馬令往守東地遣昭常之明日遣景鯉車
五十乗西索救於秦王曰善乃遣子良北獻地於齊遣
子良之明日立昭常為大司馬使守東地又遣景鯉西
索救於秦子良至齊齊使人以甲受東地昭常應齊使
曰我典主東地且與死生悉五尺至六十三十餘萬敝
甲鈍兵願承下塵齊王謂子良曰大夫来獻地今常守
之如何子良曰臣身受命敝邑之王是常矯也王攻之
齊王大興兵攻東地伐昭常未渉疆秦以五十萬臨齊
尤壤曰夫隘椘太子弗岀不仁又欲奪之東地五百里
不義其縮甲則可不然則願待戰齊王恐焉乃請子良
南道椘西使秦解齊患士卒不用東地復全
慎子仕魯魯使慎子爲将軍伐齊取南陽孟子輿曰不
教民而用之謂之殃民殃民者不容於堯舜之世一戰
勝齊遂有南陽然且不可慎子勃然不恱曰此則滑釐
所不識也曰吾明告子天子之地方千里不千里不足
以待諸侯諸侯之地方百里不百里不足以守宗廟之
典籍周公之封於魯為方百里也地非不足而儉於百
里太公之封於齊也亦為方百里也地非不足也而儉
於百里今魯方百里者五子以為有王者作則魯在所
損乎在所益乎徒取諸彼以與此然仁者不為况於殺
人以求之乎君子之事君也務引其君以當道志於仁
而已
鄒忌以鼓琴見齊王齊王善之鄒忌子曰夫琴所以象
政也遂以為王言覇王之事宣王大悦舍之右室與語三
日拜以為相稷下先生皆輕忌以謂設以辭不能及淳
于髠慎到田駢接予環淵相與往見鄒忌子淳于髠慎
到之屬禮倨鄒忌之禮卑謂鄒忌子曰善説哉竊有愚
志願陳諸前騶忌子曰謹受教淳于髠曰得全全昌失
全全亡騶忌子曰謹受令請謹毋離前田駢曰狶膏棘
軸所以為滑也然而不能運方穿騶忌子曰謹受令請
謹事左右環淵曰弓膠昔幹所以為合也然而不能傅
合䟽罅騶忌子曰謹受令請謹自附於萬民接予曰狐
裘雖敝不可補以犬羊之皮騶忌子曰謹受令請謹擇
君子毋雜小人其閒慎到曰大車不較不能載其常任
琴瑟不較不能成其五音騶忌子曰謹受令請謹修法
律而督姦吏淳于髠等説畢趨岀至門而面其友曰是
人者吾輩語之微言五其應我若響之應聲是人必封
不乆矣居期年封以邳號曰成侯
鄭同北見趙王慎子侍趙王曰子南方之博士也何以
教之鄭同曰臣南方草鄙之人也何足問雖然王致之
於前安敢不對乎臣少之時親嘗教以兵趙王曰寡人
不好兵鄭同因撫乎仰天而笑之曰兵固天下之狙喜
也臣故意大王不好也臣亦嘗以兵説魏昭王昭王亦
曰寡人不喜臣曰王之行能如許由乎許由無天下之
累故不受也今王既受先王之傳欲宗廟之安壤地不
削社稷之血食乎王曰然今有人操隋侯之珠持百丘
之環萬金之財時宿於野内無孟賁之威荆慶之㫁外
無弓弩之禦不岀宿夕人必危之矣今有强貪之國臨
王之境索王之地告以理則不可説以義則不聽王非
戰禦守備之具其何以當之王若無兵鄰國得志矣趙
王顧謂慎子曰寡人之慮不及此也請謹奉教
愼子内篇校文
第一節
　　威德(題依治要補)
天有明不憂人之暗也地有財不憂人之貧也(兩也字依/治要補)天雖不
憂人之暗　地雖不憂人之貧(兩之字依/治要補)聖人之有天下也受(原/作)
(愛依治/要改)之也非(非下有敢字/依治要删)取之也　則聖人無事矣(矣字依/治要補)工不兼
事則事省事(事字依/治要增)省則易勝士不兼官則職寡職(職字依/治要增)寡則易守
　官不足則道理匱矣道理匱則慕賢智(道理匱則慕賢智/七字依治要增)矣古者立
天子而貴之(之字依治/要御覽增)明君動事分理必(必字依治要/補下必字同)由慧定賞(愼刻/作鼎)
(依治/要改)分財必由法行德制中必由禮　士(愼刻作慧/依治要改)不得兼官
第二節
　　因循(題依治要補)
則莫可得而用矣(矣字依/治要補)是故先王見(見字依長/短經補)不受祿者不臣不厚
祿者不與入難(難字依/治要補)
第三節
　　民雜(題依治要補)
民雜處而各有所能所能(下所能二字/依治要補)者不同　無能去取(愼刻作取/去依治要)
(改)焉是故不設(不設二字/依治要補)必執一(一愼刻作於/依治要改)方以求于人故所求者
無不(不原作一/依治要改)不擇其下則易爲下(愼刻作爲下/易依治要改)矣易爲下則莫不
容莫不(下莫不二字/依治要補)容故多下多下之謂(愼刻作謂之/依治要改)太上君臣之道
臣事(事愼刻作有/依治要改)事而君無事(事下愼刻有也/字依治要删)仰成而巳故(故字依/治要增)事無
不治　則下(下字依/治要增)不敢與君爭爲(爲字依/治要增)善以先君矣皆私其(私其二/字愼刻)
(作稱所依/治要改)所知以自覆掩　而欲以(以字依/治要補)善盡被下則(愼刻有下字/依治要刪)不贍
矣若使(使字依/治要補)君之智最賢　則臣不事事(愼刻有也字/依治要刪)是君臣易位
也　人君苟(苟字依/治要補)任臣而勿自躬
第四節
　　德立(題依治要補)
立天子者(者字依治要/補下者字同)不使諸侯疑焉(焉字依治要/補下焉字同)立諸侯者不使大
夫疑焉立正妻者不使嬖妾(愼刻作羣妻/依治要改)疑焉立嫡子者不使庶孽
疑焉疑則動兩則爭(愼刻作疑則兩動動/則兩爭依治要改)臣兩位而(而字依/字要增)國不亂者
君在也恃君而(而字依/治要補)不亂矣　子兩位而(而字依/治要補)家不亂者父在也
恃父不亂矣失父必(愼刻作則/依治要改)亂臣疑其(其字依/治要補)君(愼刻有而字/依治要删)無不危
之(之字依/治要補)國孽疑其(其字依/治要補)宗(愼刻有而字/依治要刪)無不危之(之字依/治要補)家
第五節
　　君人(題依治要補)
則誅賞予奪從君心出矣(矣字從/治要補)君舍法而(而字從/治要補)以心裁輕重
是以分馬者(者字從治要/補下者字同)之用策分田者之用鉤非以策鉤爲過於
人智也(也字從/治要補)則事㫁於法矣(矣字從/治要補)法之所(愼刻有以字/從治要删)加各以其
(其字從/治要補)分蒙其(其字從/治要補)賞罰而無望於君也(也字從/治要補)
第七節
立法而行私是私(私字從類/聚御覽補)與法爭　法立則私議(愼刻作善依/類聚御覽)不行
　是(是字從類/聚御覽)國之大道也
第十八節
措鈞石使禹察之錙銖則(錙銖則三字/依御覽補)不(原有能字/依御覽刪)識也懸於權衡則
釐髪之不可差(之不可差四字愼刻作/辨矣二字依御覽改)
第卅節
治水者茨防決塞九州四海(九州四海字愼刻作/雖在夷狄依列子改)
愼子外篇
第廿二節
西施天下之至姣也衣之(之字依御覽補/下易之字同)以皮倛則見者皆(皆字依/御覽補)走
易之以玄緆則行者皆止由是觀之則元緆色之助也姣者辭之
則色厭矣(由是觀之四/句依御覽補)
　愼子劉向校定四十二篇隋唐志皆十卷崇文總目二卷三十
　七篇是其文代有散佚書錄解題稱麻沙本五篇則宋末通行
　之本已與今同江陰繆氏蕅香簃藏寫本蓋從明萬歷間吳人
　愼懋賞刻本鈔錄者其書分内外篇内篇三十六事外篇五十
　事較四庫本守山閣本均不同守山閣據治要御覽各書輯爲
　逸文者此均有之似高出各本上而從未見收于著錄家之目
　亦可謂驚人祕笈矣藝風先生又據羣書治要補出二篇並附
　逸文于後毓修更以藝文御覽及治要守山等本校其異同綴
　于簡末愼子善本當推此矣刻成先生已歸道出輙誦海岳賞
　物懷賢心不已之句爲之嘅然庚申十月無錫孫毓修跋
慎子外篇
　　　　　　　　　　戰國趙人慎　到撰
　　　　　　　　　　明吴人慎懋賞校
古之全大體者望天地觀江海因山谷日月所照四時
所行雲布風動不以智累心不以私累已寄治亂於法
術託是非於賞罰屬輕重於權衡不逆天理不傷情性
不吹毛而求小疵不洗垢而察難知不引繩之外不推
繩之内不急法之外不緩法之内守成理因自然禍福
生乎道法而不岀乎愛惡榮辱之責在乎已而不在乎
人故至安之世法如朝露純樸不𣪚心無結怨囗無煩
言故車馬不疲弊於遠路旌旗不亂於大澤萬民不失
命於冦戎豪傑不著名於圖書不錄㓛於盤盂記年之
牒空虗故曰利莫長於簡福莫久於安
行髙者人妬之權重者主疑之祿􁊫者人怨之夫行益
髙者意益下權益重者心益小祿益􁊫者施益溥修此
三者人不怨故老子曰貴以賤為本髙以下為基
抑髙而舉下損有餘而補不足天之道也江海處地之
不足故天下之水歸之聖人謙卑清静者見下也虗心
無有者見不足也見下故能致其髙見不足故能成其
賢矜者不立奢者不長强梁者死滿足者亾飄風暴雨
不終日山谷不能須臾盈
奢者富不足儉者貧有餘奢者心常貧儉者心常富奢
者好動儉者好静奢者好難儉者好易奢者好繁儉者
好簡奢者好驕淫儉者好恬澹
夫耕之用力也勞而民為之者何得以富戰之為事也
危而民為之者何得以貴今修文學習法令則無耕之
勞而有富之實無戰之危而有貴之尊則人孰不為也
古之民未知為宫時就陵阜而居穴而處下潤濕傷民
故聖王作為宫室為宫室之法曰髙足以辟濕潤邉足
以圉風寒上足以待雪霜雨露宫牆之髙足以别男女
之禮謹此則止費財勞力不加利者不為也是故聖王
作為宫室便於生不以為觀樂也作為衣服帶履便於
身不以為辟怪也故節於身誨於民是以天下之民可
得而治財用可得而足當今之丗其為宫室則與此異
矣必􁊫作斂於百姓暴奪民衣食之財以宫室䑓榭曲
直之望青黄刻鏤之飾為宫室若此故左右皆法象之
是以其財不足以待凶饑賑孤寡故國貧而民難治也
君實欲天下之治而惡其亂也當為宫室不可不節古
之民未知為衣服時衣皮帶茭冬則不輕而温夏則不
輕而凊聖王以為不中人之情故作誨為衣服之法冬
服紺緅之衣輕且煖夏服絺綌之衣輕且凊謹此則止
故聖人爲衣服適身體和肌膚而足矣非榮耳目而觀
愚民也當是之時堅車良馬不知貴也刻鏤文采不知
喜也故民衣食之財家足以待旱水凶饑者何也得其
所以自養之情而不感於外也是以其民儉而易治其
君用財節而易贍也府庫實滿足以待不然兵革不頓
士民不勞足以征不服故覇王之業可行於天下矣當
今之王其爲衣服則與此異矣冬則輕煗夏則輕凊皆
已具矣必􁊫作斂於百姓暴奪民衣食之財以爲錦繡
文采靡曼衣之鑄金以爲鉤珠玉以爲佩女工作文采
男工作刻鏤以身服此非云輕煗輕凊也單財勞力畢
歸之於無用以此觀之其為衣服非為身體皆為觀好
是以其民淫僻而難治其君奢侈而難諫也夫以奢侈
之君御好淫僻之民欲用無亂不可得也君實欲天
下之治而惡其亂當為衣服不可不節古之民未知為
飲食時素食而分處故聖人作誨男耕稼樹藝以為民
食其為食也足以増氣充虗强體適腹而已矣故其用
財節其自養儉民富國治今則不然􁊫作斂於百姓以
為美食芻豢蒸炙魚鼈大國累百器小國累十器前方
丈目不能徧示手不能徧操口不能徧味冬則凍冰夏
則餲饐人君為飲食如此故左右象之是以富貴者奢
侈孤寡者凍餒欲無亂不可得也君實欲天下治而惡
其亂當為飲食不可不節古之民未知為舟車時重
任不移遠道不至故聖王作為舟車以便民之事其為
舟車也全固輕利可以任重致遠其為用財少而為利
多是以民樂而利之故法令不急而行民不勞而止足
用故民歸之當今之王其為舟車與此異矣全固䡖利
皆已具必􁊫作斂於百姓以飾舟車飾車以文采飾舟
以刻鏤女子廢其紡織而脩文采故民寒男女離其耕
稼而脩刻鏤故民饑人君為舟車若此故左右象之是
以其民饑寒並至故為姦衰多則刑罰深刑罰深則國
亂君實欲天下之治而惡其亂當為舟車不可不節凡
囘於天地之間包於四海之内天壤之情隂陽之和莫
不有也雖至聖不能更也何以知其然聖人有傳天地
也則曰上下四時也則曰隂陽人情也則曰男女禽獸
也則曰牡牝䧺雌也真天壤之情雖有先王不能更也
雖上丗至聖必蓄私不以傷行故民無怨宫無拘女故
天下無寡夫内無拘女外無寡夫故天下之民眾當今
之君其蓄私也大國拘女累千小國累百是以天下之
男多寡無妻女多拘無夫男子失時故民少君實欲民
之衆而惡其寡當蓄私不可不節凡此五者聖人之所
儉節也小人之所以淫佚也儉節則昌淫佚則亾此五
者不可不節夫婦節而天地和風雨節而五榖熟衣服
節而肌膚和
鳥窮則啄獸窮則攫人窮則詐上好智而無道則天下
大亂
匠人成棺不憎人死利之所在忘其醜也
君子之所以尊者令令不行是無君也故明君慎令
好賢之心誠則讒談利辭無所間猶諸築室之趾固則
飄風凌雨不能傾也植木之根深則繁霜苦雪不能摧
也
環淵問曰士之或窮或逹何歟子慎子曰士窮於窮亦
通於窮逹於逹亦病於逹故窮之者所以逹之也而逹
之者所以窮之也
足之行也就髙難就卑易水之流也難於上易於下人
之情亦猶是也鷹善擊也然日擊之則疲而無全翼矣
驥善馳也然日馳之則蹶而無全蹄矣
䏻辭萬鍾之祿於朝陛不能不拾一金於無人之地能
能謹百節之禮於廟宇不能不弛一容於獨居之餘盖
人情每狎于所私故也
不肖者不自謂不肖也而不肖見於行雖自謂賢人猶
謂之不肖也愚者不自謂愚而愚見於言雖自謂智人
猶謂之愚
聖人在上賢士百里而有一人則猶無有也王道衰暴
亂在上賢士千里而有一人則猶比肩也
尭讓天下於許由許由曰洪水滔天下民昬墊由不能
櫛奔風沐驟雨愁其五臟以為天下役不受而逃去往
見巢父父曰子若處髙岸深谷人道不通誰䏻見子子
故浮遊欲聞求其名譽非吾友也人以讓子州支父子
州父日以我為天子猶之可也雖然我適有幽憂之病
方且治之未暇治天下也舜以天下讓善卷卷曰昔唐
氏之有天下不教而民從之不賞而民勸之天下均平
百姓安静不知怨不知喜今子盛為衣裳之服以眩民
目繁調五音之聲以亂民耳丕作皇韶之樂以愚民心
天下之亂從此始矣吾雖為之其何益乎予立宇宙之
中冬衣皮毛夏衣絺葛春耕種形足以勞動秋收斂身
足以休食日岀而作日入而息逍遥於天地之間而心
意自得吾何以天下為哉悲夫子之不知予也禹譲天
下於奇子奇子曰君言佐舜勞矣鑿龍門斬荆山導㷱
耳通鳥鼠首無髪股無毛故舜也以勞報子我生而逸
逸不能為君之勞也於是負妻擕子以入於海終身不
返也夫天下重物也而不以害其身又况於他物乎惟
不以天下害其生者可以託天下丗之人主以貴富驕
得道之人其不相知豈不悲哉故曰道之真以持身其
緒餘以為國家其土苴以治天下由此觀之帝王之㓛
聖人之餘事也非所以完身養生之道也今有人於此
以隋侯之珠弹千仭之雀丗必笑之是何也所用重所
要輕也夫生豈特隋侯珠之重也哉故曰全生為上虧
生次之死次之迫生為下
孟子輿說齊宣王而不說謂慎子曰今日說公之君公
之君不說意者其未知善之為善乎慎子曰昔者匏巴
鼔瑟而潛魚岀聽伯牙鼔琴而六馬仰秣魚馬猶知善
之為善而况君人者也孟子輿曰夫電雷之起也破竹
折木震驚天下而不能使聾者卒有聞日月之明徧照
天下而不能使盲者卒有見今公之君若此也慎子曰
夫聲無細而不聞行無隐而不形夫子苟賢居魯而魯
國之削何也孟子輿曰不用賢削何有也吞舟之魚
不居潜澤度量之士不居汙丗夫蓺冬至必彫吾亦時
矣詩曰不自我先不自我後非遭彫丗者歟
天地既判而生两儀輕清浮而為天重濁凝而為地天
形如彈丸半覆地上半隐地下其勢斜倚故天行徤地
北髙故極岀地三十六度南下故極入地三十六度周
天三百六十五度四分度之一晝則自左而向右夜則
自右而復左天依形故運行太虚冲漠之際而無停地
附氣故束於勁風旋轉之中而不墜氣積於陽而其精
外明者謂之日氣積於隂而其魄含景者謂之月體生
於地精浮於天者謂之星經星則麗天而左行日月則
違天而右繞譬蟻行磨上磨左旋而蟻右行磨疾而蟻
遲故不得不随磨而左旋焉日經千里晝夜所經謂之
一度仲夏躍東井而去極近則晝長而夜短仲冬躍南
斗而去極遠則晝短而夜長春秋二分日臨於卯酉星
昴宿則跨赤道晝夜平分而中停月如銀丸受日之光
月魄承日故明為所蔽而日食日有暗虚故隂為所射
而月食日之行也舒晝夜行一度月之行也疾晝夜行
十三度日月所㑹是謂食日盈而月縮則後中而朔月
盈而日縮則先中而朔舒前速後近一遠三謂之弦相
與為衡分天之中謂之望以速及舒光盡體伏謂之晦
日之周天以嵗計月以朔計二十八宿日之所經為黄
道横絡天腹中分二極者為赤道日行三百六十度而
成嵗餘度之未周者為五月行二十九日半而及於日
其不足者六日若以不足乘其有餘嵗得十二日積而
成月則置閏三嵗一閏五嵗再閏十有九年而為閏七
是謂一章則餘分盡矣晝夜百刻而辰周十二故以八
刻二十八分為一時積六分而晝夜五日為候三候為
氣六氣為時四時為年而天地備矣天地相去八萬四
千里冲和之氣在其中四萬二千里已上為陽位四萬
二千里已下為隂位冬至之候陽發於地一氣上升七
千里至六氣則上升四萬二千里而陽至陽位故其氣
温為春分之節也六氣而陽極陽位故氣熱而為夏至
之節也夏至之侯隂出於天一氣下降七千里至六氣
則下降四萬二千里而隂至隂位故其氣涼為秋分之
節也六氣而隂極隂位故其氣寒而為冬至之節也天
地之所以能長能久者以其陽中有隂下降極而生陽
隂中有陽上升極而生隂二者交通合為太和相因而
為氤相昷而為氲以此施生化之功此變化之所以兆
也
氣之揫斂而有質者為隂舒散而有氣者為陽隂氣凝
聚陽在内者不得岀則激搏而為雷陽在外者不得入
則周旋六合而為風陽與隂夾持則磨軋有光而為電
陽氣正升為隂氣所乘則相持而為雨隂與陽得助其
蜚騰則飄颺而為雲和氣𣪚則為露霜雪不和而𣪚則
為戻氣霾曀隂干於陽而氣薄不能以掩日則虹見陽
伏於隂雨氣結不能以自收則雹降月星布氣隂感之
則肅而為霜陽感之則液而為露上寒而下温則霜不
殺物上温而下寒則雨而不氷風不宜温而温則雨凝
而為雪隂縦而陽翕之也雷不當岀而岀則雪霰交摯
陽䙝而隂乘之也将雨則氣溢而礎潤既雨則氣𣪚而
土晞隂附於陽故能闢而受以為水陽附於隂故能直
而施以為火天一陽數也而水生焉故凝於天一無非
水也地二隂數也而火生焉故應於地二無非火也蒸
而在天為雲雨湛而在地為淵泉求於石則擊之而光
發求於木則鑚之而烟飛天地初分惟水與火土之所
附其氣融結則峙而為山水之所赴其勢蓄洩則流而
為川山氣暮合而為風水氣朝降而為霧地勢峻極起
自西北故崑崙乗地之髙而東驅嵩山據地之中而南
鶩两山並驅其中必有水两水夾行其中必有山故氣
虚而𣪚如沃焦釡往者既消来者復息水流東極其應
於月者為潮盖日為陽精隂之所依月為隂靈潮之所
附朔望之際月近於日故月行疾而潮應大朔望之行
月逺於日故月行遲而潮應小春為陽中隂生於午而
晝潮大而感陽也秋為隂中陽生於子而夜潮大而隂
應也一晝一夜而再至亦猶嵗之春秋而月之朔望云
耳此地之至數也地在天中水環地外四㳺升降不越
三萬里春㳺過東萬五千里其上升如其數秋㳺過西
萬五千里其下降如其數夏㳺過南故日在其北冬㳺
過北故日在其南人處坤載如水負舟視星漢囘移或
升或降莫之覺也
老子曰民不畏死如何以死懼之凡民之不畏死由刑
罰過則民不賴其生生無所賴視君之威末如也刑罰
中則民畏死畏死由生之可樂也知生之可樂故可以
死懼之此人君之所宜執臣下之所宜慎
藺相如既困秦王歸而有矜色謂慎子曰人謂秦王如
虎不可觸也僕已摩其頂拍其肩矣慎子曰善哉先生
天下之獨歩也然到聞之赤城之山有石梁五仭焉徑
尺而龜背下臨不測之谷縣泉沃之苔蘚被焉無藤蘿
以為援也野人負薪而越之不㽞趾而達觀者唶唶或
謂之日是梁也人不能越而若能也盍還而復之野人
立而睨焉足摇摇而不舉目周旋而莫之能矚先生之
説秦王也是未覩夫石梁之險者也故過巴峡而不慄
未嘗驚於水也視狴犴而不惴未嘗中於法也使先生
還而復之則無餘以教到矣
子慎子曰毛嬙西施天下之至姣也衣以皮倛則見者
走易以玄緆則行者皆止
或問孔子之道何所止也慎子曰春以煦之夏以長之
秋以成之冬以蔵之又何所止哉
環淵問養性子慎子曰天有盈虚人有屯危不自慎不
䏻濟也故養心必先知自慎也慎以畏為本士無畏則
簡仁義農無畏則惰稼穡工無畏則慢規矩商無畏則
貨不殖子無畏則忘孝父無畏則廢慈臣無畏則勲不
立君無畏則亂不治是以太上畏道其次畏天其次畏
物其次畏人其次畏身憂於身者不拘於人慎於小者
不懼於大戒於近者不悔於遠
智之極者知智果不足以周物故愚辨之極者知辨果
不足以喻物故訥勇之極者知勇果不足以勝物故怯
是以老子曰曲則全枉則直􁴸則盈弊則新少則得多
則惑聖人抱一為天下式
海不辭水故能成其大山不辭土石故能成其髙聖人
不讓負薪之言故能廣其智昔者黄帝立明堂之議上
觀於賢也尭有衢室之問下聽於民也舜有告善之旌
而主不蔽也禹立諫皷於朝而備訊也湯有緫街之廷
親民非也武王有靈臺之宫賢者進也此聖帝明王所
以有而勿失得而勿止也若夫髙居而逺望深視而簡
聽譬之天髙而不可極川深而不可測則臣下閑口左
右結舌大賊乃發
慎子曰夫道所以使賢無奈不肖何也所以使智無奈
愚何也若此則謂之道勝矣道勝則名不彰
萬物所異者生也所同者死也生則有賢愚貴賤所以
異也死則有腐臭消滅是所同也故生則尭舜死則腐
骨生則桀紂死則膚骨一矣熟知其異哉盜跖曰人上
夀百嵗中夀八十下夀六十除病瘦死䘮憂患其中開
口而笑者一月之中不過四五日而已天與地無窮人
死者有時操有時之具而託於無窮之間忽然無異騏
驥之馳過隙也不能悦其志意養其夀命者非通道者
也
法者所以齊天下之動至公大㝎之制也故智者不得
越法而肆謀辨者不得越法而肆議士不得背法而有
名臣不得背法而有功我喜可抑可忿可窒我法不可
離也骨肉可刑親戚可滅至法不可闕也
善為國者移謀身之心而謀國移富國之術而富民移
保子孫之志而保治移求爵祿之意而求義則不勞而
化理成矣
許犯曰敢問昔聖帝明王巡狩之禮可得聞乎子慎子
曰古者天子将巡狩必先告於祖禰命史告羣廟及社
稷圻内名山大川告者七日而徧親告用牲史告用幣
申命冡宰而後道而岀以遷廟之主行載於齊車毎舎
莫焉及所經五嶽四瀆皆有牲幣嵗二月東巡狩至於
岱宗柴於上帝望秩于山川所過諸侯各待於境天子
先問髙年者所在而親問之然後覲方岳之諸侯有功
徳者則發爵賜服以順陽義無功者則削黜貶退以順
隂義命史采民詩謡以觀其風命市納賈察民之所好
惡以知其志命典禮正制度均量衡考衣服之䓁協時
月日辰遂南巡五月至於南嶽又西巡八月至於西嶽
又北巡十有一月至於北嶽其禮皆如岱宗歸反舍於
外次三日齋親告于祖禰用特命有司告郡廟社稷及
圻内名山大川而後聽朝此古者眀王巡狩之禮也
雀性爲淫名飲噐爲爵所以爲飲戒也鳩食多噎刻老
人杖爲鳩所以爲食戒也鵲行不良借其字爲舄履之
舄所以爲行戒也驚性耿介畫其形於衣所以爲節訓
也飾鼎以饕餮貪之戒也飾簠簋以龜㢘之勸也
墨翟曰衛小國也處於齊晉之間猶貧家之處於富家
之間也貧家而學富家之衣食多用則速亡必矣今簡
子之家飾車數百乘馬食菽粟者數百匹婦人衣文繡
者數百人吾取飾車食馬之費與繡衣之財以畜士必
千人有餘若有患難則使百人處於前數百處於後與
婦人數百處前後孰安吾以爲不若畜士之安也
樂由所来者尚也必不可廢有節有侈有正有淫賢者
以昌不肖者以七昔古朱襄氏之治天下也多風而陽
氣蓄積萬物𣪚解果實不成故士達作爲五絃瑟以采
隂氣以㝎羣生陶唐氏之始隂多滯服而湛積水道壅
塞不行其原民氣鬰閼而滯者筋骨瑟縮不達故作爲
以宣導之黄帝令伶倫作為律伶倫自大夏之西乃之
阮隃之隂取竹於嶰谿之谷以生空竅厚鈞者斷兩節
間其長三寸九分而吹之以為黄鐘之宫制十二筒聽
鳯皇之鳴以别十二律其雄鳴六其雌鳴亦六以比黄
鐘之宫適合黄鐘之宫六律六吕皆可以生之故曰黄
鐘之宫律吕之本
田繫問曰仲尼曰志士仁人無求生以害仁有殺身以
成仁何也子慎子曰始吾未生之時焉知生之為樂也
今吾未死又焉知死之不樂也故生不足以使之利何
足以動之死不足以禁之害何足以恐之明於死生之
分達於利害之變是以日觀玉輅琬象之状耳聽白雪
清角之聲不能以亂其神登千仭之谿臨蝯眩之岸不
足以滑其和夫如是身可以殺生可以無仁可以成
墨翟曰和氏之璧隋侯之珠三棘六異此諸侯之所謂
良寳也可以富國家眾人民治刑政安社稷乎曰不可
所為貴良寳者為其可以利也而和氏之璧隋侯之珠
三棘六異不可以利人是非天下之良寳也今用義為
政於國家人民必眾刑政必治社稷必安所為貴良寳
者可以利民也而義可以利人故曰義天下之良寳也
心者五臓之主也制使四肢流行血氣馳騁是非之境
岀入百事之門
受人者常畏人與人者常驕人
拯饑者與之徑寸之珠孰若一簞之食拯溺者與之方
尺之玉孰若一葉之匏貴賤無常時使之然也
匠人知為門能以門所以不知門也故必杜然後能門
富貴而禮人人無有不敬富貴而愛人人無有不親
鷙鳥之撃也卑飛斂翼猛獸之搏也弭耳俯伏
古者五行之官水官得職則能辨其性味潜而復出合
而更分皆可辨之故師曠易牙品天下之水性味不同
蓋古水官之遺法不獨為口腹也
鳥飛於空魚㳺於淵非術也故爲鳥爲魚者亦不自知
其能飛能㳺苟知之立心以爲之則必墮必溺猶人之
足馳手捉耳聽目視當其馳捉聽視之際應機自至又
不待思而施之乎苟須思之而後可施之則疲矣是以
任自然者久得其常者濟
商容有疾老子曰先生無遺教以告弟子乎容曰将語
子過故鄉而下車知之乎老子曰非謂不忘故耶容曰
過喬木而趨知之乎老子曰非謂其敬老耶容張口曰
吾舌存乎曰存吾齒存乎曰亾知之乎老子曰非謂其
剛亾而弱存乎容曰嘻天下事盡矣
公父文伯之母季康子之従叔祖母也康子往焉䦱門
與之言皆不踰閾仲尼聞之以為别於男女之禮矣
公父文伯退朝朝其母其母方績文伯曰以歜之家而
主猶績胡不自安其母歎曰使僮子備官魯其亾乎昔
聖王之處民也擇瘠土而處之勞其民而用之故長王
天下夫民勞則思思則善心生逸則淫淫則忘善忘善
則惡心生沃土之民不材淫也瘠土之民莫不嚮義勞
也君子勞心小人勞力先王之訓也自上以下誰敢
淫心舍力今我寡也爾又在下位朝夕處事猶恐忘先
人之業况有怠惰其何以避辟吾冀而朝夕修我曰必
無廢先人爾今曰何不自安以是承君之官余懼穆伯
之絶嗣也仲尼聞之曰弟子志之季氏之婦不淫矣
公輸子削竹木以為䧿成而飛之三日不下公輸子自
以為至巧墨翟言於公輸子曰子之為䧿也不如翟之
為車轄須臾劉三寸之木而任五十石之重故所為巧
利於人謂之巧不利於人謂之拙
翟王使使至於椘椘王誇使者以章華之臺髙廣羙麗
無匹也椘王曰翟國亦有此臺乎對曰翟王茅茨不翦
綵椽不刻猶以為作之者勞居之者佚椘王大怍
文王在鎬召太子發曰我身老矣吾語汝我所保與我
所守傳之子孫吾厚徳而廣惠不為驕侈不為泰靡童
牛不服童馬不馳土不失其宜萬物不失其性天下不
失恃以成萬材萬材已成牧以為人天下利之而勿徳
是謂大仁
榮啟期者鹿裘帶索鼓琴而歌孔子遊扵泰山見而問
之曰先生何樂也對曰吾樂甚多天生萬物唯人為貴
吾得為人矣是一樂也男女之别男尊女卑故以男為
貴吾既為男矣是二樂也人生有不見日月不免襁褓
者吾既已行年九十矣是三樂也貧者士之常也死者
民之終也居常以待終何不樂也
舜一徙成邑再徙成都三徙成國堯聞其賢徵之草茅
之中與之語禮樂而不逆與之語政至簡而易行與之
語道廣大而不窮於是率羣臣刻璧為書東沈洛水言天
命傳舜之意
湯放桀而歸於亳三千諸侯大㑹湯取天子之璽置之
於天子之座左復而再拜從諸侯之位湯曰此天子之
位有道者可以處之矣天下非一家之有也有道者之
之有也故天下者唯有道者理之唯有道者宜處之湯
以此三讓三千諸侯莫敢即位然後湯即天子之位
周成王問鬻子曰寡人聞聖人在上位使民富且夀若
夫富則可爲也若夫夀則在天乎鬻子對曰夫聖王在
上位天下無軍兵之事故諸侯不私相攻而民不私相
鬬也則民得盡一生矣聖王在上則君積於徳化而民
積於用力故婦人爲其所衣丈夫爲其所食則民無凍
餓民得二生矣聖人在上則君積於仁吏積於愛民積
於順則刑罰廢而無夭遏之誅民則得三生矣聖王在
上則使之有時而用之有節則民無厲疾民可得四生
矣
齊桓公謂管仲曰吾欲伐大國之不服者奈何管仲對
曰先愛四封之内然後可以惡境外之不善者先㝎鄉
大夫之家然後可以危鄰之敵國是故先王必有置也
然後有廢也必有利也然後有害也
仲尼曰凡人心險於山川難於知天故君子遠使之而
觀其忠近使之而觀其敬煩使之而觀其能率然問焉
而觀其知急與之期而觀其信委之以財而觀其仁告
之以危而觀其節醉之以酒而觀其則雜之以處而觀
其色九徴至賢不肖人得矣
　　知忠(此篇原刻全/脫依治要補)
亂世之中亡國之臣非獨無忠臣也治國之中顯君之臣非獨能
盡忠也治國之人忠不偏於其君亂世之人道不偏於其臣然而
治亂之世同世有忠道之人臣之欲忠者不絶世而君未得寧其
上無遇比干子胥之忠而毀瘁主君於闇墨之中遂染溺滅名而
死由是觀之忠未足以救亂世而適足以重非何以識其然也曰
父有良子而舜放瞽瞍桀有忠臣而過盈天下然則孝子不生慈
父之家(○原作義依意/林引此文改)而忠臣不生聖君之下故明主之使其臣也
忠不得過職而職不得過官是以過修於身而下不敢以善驕矜
守職之吏人務其治而莫敢淫偷其事官正以敬其業和順以事
其上(○吏原作史又於和下複衍吏人/至正以凡十五字今依文義删正)如此則至治已亡國之君非一人
之罪也治國之君非一人之力也將治亂在乎賢使任職而不在
於忠也故智盈天下澤及其君忠盈天下害及其國故桀之所以
亡堯不能以爲存然而堯有不勝之善而桀有運非之名則得人
與失人也故廊廟之材蓋非一木之枝也粹白之裘(○粹原作狐依/意林引此文改)
蓋非一狐之皮也(○意林皮作腋按御覧七百六十/六又九百九並作皮與治要合)治亂安危存亡榮辱
之施非一人之力也(○按此六句又見文選盧子諒/答魏子悌詩注四子講德論注)
　　君臣(此篇原刻全/脫依治要補)
爲人君者不多聽據法倚數以觀得失無法之言不聽於耳無法
之勞不圖於功(○二句又見文/選長楊賦注)無勞之親不任於官官不私親法不
遺愛上下無事惟法所在
愼子逸文
行海者坐而至􁈮有舟也(○六帖十一/舟下有故字)行陸者立而至秦有車也(○/句)
(亦見六/帖十一)秦越遠途也安坐而至者械也(○御覽七/百六十八)
諺云不聰不明不能爲王不瞽不聾不能爲公海與山爭水海必
得之(○意林御覽/四百九十六)
禮從俗政從上使從君國有貴賤之禮無賢不肖之禮有長幼之
禮無勇怯之禮有親疏之禮無愛憎之禮也(○類聚三十八御/覽五百二十三)
河之下龍門(○寰字記四十/六河下有水字)其流駛如竹箭駟馬追弗能及(○六帖六/作追之不)
(及寰宇記亦有之/字/御覽四十)
有虞之誅以幪巾當墨(○書鈔四十四/引作畫跪當黥)以草纓當劓以菲履當刖以
艾韠當宮布衣無領當大辟此有虞之誅也斬人肢體鑿其肌膚
謂之刑畫衣冠異章服謂之戮上世用戮而民不犯也當世用刑
而民不從(○御覽六/百四十五)
昔者天子手能衣而宰夫設服足能行而相者導進口能言而行
人稱辭故無失言失禮也(○御覽/七十六)
堯讓許由舜讓善卷皆辭爲天子而退爲匹夫(○類聚二十一御/覽四百二十四)
折券契屬符節賢不肖用之(○御覽四百三十/鈔本書鈔百四云折券契節/賢不肖曰之物以此得而不記於信也按文有脫)
(誤不/可讀)
魯莊公鑄大鐘曹劌入見曰今國褊小而鐘大君何不圖之(○初學/記十六)
(御覽五百/七十五)
公輸子巧用材也不能以檀爲瑟(○御覽五/百七十六)
孔子曰邱少而好學晚而聞道以此博矣(○御覽/六百七)
孔子曰有虞氏不賞不罰夏后氏賞而不罰殷人罰而不賞周人
賞且罰罰禁也賞使也(○御覽六/百三十三)
燕鼎之重乎千鈞乘於吳舟則可以濟所託者浮道也(○御覽七/百六十八)
君臣之間猶權衡也權左輕則右重右重則左輕輕重迭相橛天
地之理也(○御覽八/百三十)
飲過度者生水食過度者生貪(○御覽八/百四十九)
勁而害能則亂也云能而害無能則亂也(○荀子非十/二子篇注)
棄道術舍度量以求一人之識識天下誰子之識能足焉(○荀子王/霸篇注)
多賢不可以多君無賢不可以無君(○荀子解/蔽篇注)
獸伏就穢(○文選西/都賦注)
夫德精微而不見聰明而不發是故外物不累其内(○文選沈休文遊/沈道士館詩注養)
(生論/注)
大道所以使賢無奈不肖何也所以使智無奈愚何也若此則謂
之道勝矣(○文選張景/陽雜詩注)
趨事之有司賤也(○文選謝元暉始/出尙書省詩注)
久處無過之地則世俗聽矣(○文選吳季重/答魏太子牋注)
衆之勝寡必也(○文選夏侯/常侍誄注)
兩貴不相事兩賤不相使(○意/林)
家富則疏族聚家貧則兄弟離非不相愛利不足相容也(○意/林)
蒼頡在庖犧之前(○尙書/序疏)
爲毳者患塗之泥也(○書益/稷疏)
晝無事者夜不夢(○雲笈七/籖三十二)
田駢名廣(○莊子天/下篇釋文)
桀紂之有天下也四海之内皆亂關龍逄王子比干不與焉而謂
之皆亂其亂者衆也堯舜之有天下也四海之内皆治而丹朱商
均不與焉而謂之皆治其治者衆也(○長短經/勢運篇注)
夏箴曰小人無兼年之食遇天饑妻子非其有也大夫無兼年之
食遇天饑臣妾輿馬非其有也戒之哉(○按逸周/書有此文)
與天下於人大事也煦煦者以爲惠而堯舜無德色取天下於人
大嫌也潔潔者以爲汙而湯武無愧容惟其義也
日月爲天下眼目人不知德山川爲天下衣食人不能感(○御覽三/以此四句)
(爲任子文/感作謝)有勇不以怒反與怯均也(○二句又見御覽四百/三十七及四百九十九)
小人食於力君子食於道(○二句又見意林及/御覽八百四十九)先王之訓也故常欲耕
而食天下之人矣然一身之耕分諸天下不能人得一升粟其不
能飽可知也欲織而衣天下之人矣然一身之織分諸天下不能
人得尺布其不能煖可知也故以爲不若誦先王之道而求其說
通聖人之言而究其旨上說王公大人次匹夫徒步之士王公大
人用吾言國必治匹夫徒步之士用吾言行必修雖不耕而食饑
不織而衣寒功賢於耕而食之織而衣之者也(○按墨子/有此文)
法者所以齊天下之動至公大定之制也故智者不得越法而肆
謀辯者不得越法而肆議士不得背法而有名臣不得背法而有
功我喜可抑我忿可窒我法不可離也骨肉可刑親戚可滅至法
不可闕也
善爲國者移謀身之心而謀國移富國之術而富民移保子孫之
志而保治移求爵祿之意而求義則不勞而化理成矣始吾未生
之時焉知生之爲樂也今吾未死又焉知死之爲不樂也故生不
足以使之利何足以動之死不足以禁之害何足以恐之明於死
生之分達於利害之變是以目觀玉輅琬象之狀耳聽白雪淸角
之聲不能以亂其神登千仞之谿臨蝯眩之岸不足以淆其知夫
如是身可以殺生可以無仁可以成
