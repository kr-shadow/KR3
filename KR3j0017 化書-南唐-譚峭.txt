#+TITLE: 化書-南唐-譚峭
#+DATE: 2016-06-11 12:23:32
#+SOURCE: github.com/kanripo/KR3j0017 master 95a400f3                
欽定四庫全書
　化書卷一
　　　　　　　　　　　　南唐　譚峭　撰
　　道化
道之委也虚化神神化氣氣化形形生而萬物所以塞
也道之用也形化氣氣化神神化虚虚明而萬物所以
通也是以古聖人窮通塞之端得造化之源忘形以飬
氣忘氣以飬神忘神以飬虚虚實相通是謂大同故藏
之為元精用之為萬靈含之為太一放之為太清是以
坎離消長於一身風雲發泄於七竅真氣熏蒸而時無
寒暑純陽流注而民無死生是謂神化之道者也
　　　蛇雀
蛇化為龜雀化為蛤彼忽然忘屈曲之狀而得蹣(盤/)跚
(蘇千/反)之質此倐然失飛鳴之態而得介甲之體斵削不
能加其功繩尺不能定其象何化之速也且夫當空團
塊見塊而不見空粉塊求空見空而不見塊形無妨而
人自妨之物無滯而人自滯之悲哉
　　　老楓
老楓化為羽人朽麥化為蝴蝶自無情而之有情也賢
女化為貞石山蚯化為百合自有情而之無情也是故
土木金石皆有性情精魄虚無所不至神無所不通氣
無所不同形無所不類孰為彼孰為我孰為有識孰為
無識萬物一物也萬神一神也斯道之至矣
　　　耳目
目所不見設明鏡而見之耳所不聞設虚氣而聞之精
神在我視聽在彼跰(部田/切)趾可以割䧟吻可以補則是
耳目可以妄設形容可以偽置既假又假既惑又惑所
以知魂魄魅我血氣醉我七竅囚我五根役我惟神之
有形由形之有疣茍無其疣何所不可
　　　環舞
作環舞者宮室皆轉瞰廻流者頭目自旋非宮室之幻
惑也而人自惑之非廻流之改變也而人自變之是故
粉巾為兎藥石為馬而人不疑甘言巧笑圖臉畫眉而
人不知惟清静者物不能欺
　　　鉛丹
術有火錬鉛丹以代榖食者其心然也然嵗豐則能飽
嵗儉則能飢是非丹之恩蓋由人之誠也則是我本不
饑而自饑之丹本不飽而自飽之饑者大忘飽者大幻
蓋不齊其道也故人能一有無一死生一情性一内外
則可以蜕五行脱三光何患乎一日百食何慮乎百日
一食
　　　形影
以一鏡照形以餘鏡照影鏡鏡相照影影相𫝊不變冠
劍之狀不奪黼黻之色是形也與影無殊是影也與形
無異乃知形以非實影以非虚無實無虚可與道俱
　　　蟄藏
物有善於蟄藏者或可以禦大寒或可以去大飢或可
以萬嵗不死以其心㝠㝠兮無所知神怡怡兮無所之
氣熈熈兮無所為萬慮不能惑求死不可得是以大人
體物知身體身知神體神知真是謂吉人之津
　　　梟雞
梟夜明而晝昏雞晝明而夜昏其異同也如是或謂梟
為異則謂雞為同或謂雞為異則謂梟為同孰梟雞之
異晝夜乎晝夜之異梟雞乎孰晝夜之同梟雞乎梟雞
之同晝夜乎夫耳中磬我自聞目中花我自見我之晝
夜彼之晝夜則是書不得謂之明夜不得謂之昏能齊
昏明者其為大人乎
　　　四鏡
小人常有四鏡一名圭一名珠一名砥一名盂圭視者
大珠視者小砥視者正盂視者倒觀彼之器察我之形
由是無大小無短長無妍醜無美惡所以知形氣諂我
精魄賊我奸臣貴我禮樂尊我是故心不得為之君王不
得為之主戒之如火防之如虎純儉不可襲清静不可
侮然後可以跡容廣而躋三五
　　　射虎
射似虎者見虎而不見石斬暴蛟者見蛟而不見水是
知萬物可以虚我身可以無以我之無合彼之虚自然
可以隠可以顯可以死可以生而無所拘夫空中之塵
若飛雪而目未嘗見穴中之蟻若牛鬭而耳未甞聞况
非見聞者乎
　　　龍虎
龍化虎變可以蹈虚空虚空非無也可以貫金石金石
非有也有無相通物我相同其生非始其死非終知此
道者形不可得斃神不可得逝
　　　游雲
游雲無質故五色含焉明鏡無瑕故萬物象焉謂水之
含天也必天含水也夫百歩之外鏡則見人人不見影
斯為驗也是知太虚之中無所不有萬曜之内無所不
見而世人且知心仰寥廓而不知跡處虚空寥廓無所
間神明且不逺是以君子常正其心常儼其容則可以
游泳於寥廓交友於神明而無咎也
　　　噦嚥
有言臭腐之狀則輙有所噦聞珍羞之名則妄有所嚥
臭腐了然虚珍羞必然無而噦不能止嚥不能已有懼
菽醬若蝤蠐者有愛鮑魚若鳯膏者知此理者可以齊
奢儉外榮辱黜是非忘禍福
　　　大化
虚化神神化氣氣化形形化精精化顧盻而顧盻化揖
讓揖讓化升降升降化尊卑尊卑化分别分别化冠冕
冠冕化車輅車輅化宫室宫室化掖衛掖衛化燕享燕
享化奢蕩奢蕩化聚斂聚斂化欺罔欺罔化刑戮刑戮
化悖亂悖亂化甲兵甲兵化爭奪爭奪化敗亡其來也
勢不可遏其去也力不可㧞是以大人以道徳游泳之
以仁義漁獵之以刑禮籠罩之盖保其國家而䕶其富
貴也故道徳有所不實仁義有所不至刑禮有所不足
是教民為奸詐使民為淫邪化民為悖逆驅民為盜賊
上昏昏然不知其弊下恍恍然不知其病其何以救之
哉
　　　正一
世人皆知莧葅可以剖鼈而不知朱草可以剖人小人
由是知神可以分氣可以泮形可以散散而為萬不謂
不足聚而為一不謂有餘若狂風飄髪魂魄夢飛屐齒
㫁蚓首尾皆動夫何故太虚一虚也太神一神也太氣
一氣也太形一形也命之則四根之則一守之不得舍
之不失是謂正一
　　　天地
天地盜太虚生人蟲盜天地生􁀙虰(營/丁)盜人蟲生􁀙虰
者膓中之蟲也㗘(摶/)我精氣鑠(灼/)我魂魄盜我滋味而
有其生有以見我之必死有以知天之必頹天其頹乎
我将安有我其死乎􁀙虰将安守所謂奸臣盜國國破
則家亡蠧蟲蝕木木盡則蟲死是以大人錄精氣藏魂
魄薄滋味禁嗜慾外富貴雖天地老而我不傾􁀙虰死
而我長生奸臣去而國太平
　　　稚子
稚子弄影不知為影所弄狂夫侮像不知為像所侮化
家者不知為家所化化國者不知為國所化化天下者
不知為天下所化三皇有道者也不知其道化為五帝
之徳五帝有徳者也不知其徳化為三王之仁義三王
有仁義者也不知其仁義化為秦漢之戰爭醉者負醉
疥者療疥其勢彌顛其病彌篤而無反者也
　　　陽燧
陽燧召火方諸召水感激之道斯不逺矣髙視者強低
視者賊斜視者狡平視者仁張視者怒細視者妄逺視
者智近視者拙外視者昏内視者明是故載我者身用
我者神用神合真可以長存
　　　死生
虚化神神化氣氣化血血化形形化嬰嬰化童童化少
少化壯壯化老老化死死復化為虚虚復化為神神復
化為氣氣復化為物化化不間猶環之無窮夫萬物非
欲生不得不生萬物非欲死不得不死達此理者虚而
乳之神可以不化形可以不生
　　　爪髪
爪髪者我之形何爪可割而無害髪可截而無痛盖榮
衛所不至也則是我本無害而筋骨為之害我本無痛
而血肉為之痛所以知喜怒非我作哀樂非我動我為
形所昩形為我所愛逹此理者可以出生死之外
　　　神道
太上者虚無之神也天地者隂陽之神也人蟲者血肉
之神也其同者神其異者形是故形不靈而氣靈語不
靈而聲靈覺不靈而夢靈生不靈而死靈水至清而結
氷不清神至明而結形不明氷泮返清形散返明能知
真死者可以游太上之京
　　　神交
牝牡之道龜龜相顧神交也鶴鶴相唳氣交也盖由情
愛相接所以神氣可交也是故大人大其道以合天地
廓其心以符至真融其氣以生萬物和其神以接兆民
我心熈熈民心怡怡心怡怡兮不知其所思形惚惚兮
不知其所為若一氣之和合若一神之混同若一聲之
哀樂若一形之窮通安用旌旗安用金鼔安用賞罰安
用行伍斯可以将天下之兵滅天下之敵是謂神交之
道也
　　　太含
虚化神神化氣氣化形形氣相乘而成聲耳非聽聲也
而聲自投之谷非應響也而響自滿之耳小竅也谷大
竅也山澤小谷也天地大谷也一竅鳴萬竅皆鳴一谷
聞萬谷皆聞聲導氣氣導神神導虚虚含神神含氣氣
含聲相導相含雖秋蚊之翾翾(許縁/切)蒼蠅之營營無所
不至也由此知之雖絲毫之慮必有所察雖啾㗫之言
必有所聞唯大人之機天地莫能見隂陽莫能知鬼神
莫能窺夫何故道徳仁義之所為
　
　
　
　
　
　
　
　
　
　
　
　
　
　
　
　化書卷一
欽定四庫全書
　化書卷二
　　　　　　　　　　　　南唐　譚峭　撰
　　術化
　　　雲龍
雲龍風虎得神氣之道者也神猶母也氣猶子也以神
召氣以母召子孰敢不至也夫蕩穢者必召五帝之氣
茍召不至穢何以蕩伏虺者必役五星之精茍役不至
虺何以伏小人由是知隂陽可以作風雲可以會山陵
可以拔江海可以發然用之於外不如守之於内然後
用之於外則無所不可
　　　猛虎
猛虎行草木偃毒鵷怒土石揭威之所鑠氣之所摶頑
嚚為之作小人由是知鋏可使之飛山河可使之移萬
物可使之相隨夫神全則威大精全則氣雄萬惑不能
溺萬物可以役是故一人所以能敵萬人者非弓刀之
技盖威之至也一人所以能悅萬人者非言笑之恵盖
和之至也
　　　用神
蟲之無足蛇能屈曲蛭能掬蹙蝸牛能蓄縮小人所以
見其機由是得其師可以坐致萬里而不馳是故足行
者有所不達翼飛者有所不至目視者有所不見耳聽
者有所不聞夫何故彼知形而不知神此知神而不知
形以形用神則亡以神用形則康
　　　水竇
水竇可以下溺杵糠可以療噎斯物也始製於人又復
用於人法本無祖術本無狀師之於心得之於象隂為
陽所伏男為女所制剛為柔所尅智為愚所得以是用
之則鐘鼓可使之啞車轂可使之鬭妻子可使之改易
君臣可使之反合萬用本虚萬法本無得虚無之竅者
知法術之要乎
　　　魍魎
魍魉附巫祭(一本/作癸)言禍福事每来則飲食言語皆神每
去則飲食言語皆人不知魍魉之附巫祭也不知巫祭
之附魍魉也小人由是知心可以交氣可以易神可以
奪魄可以錄形為神之宫神為形之容以是論之何所
不可
　　　虚無
鬼之神可以禦龍之變可以役蛇虺可以不能螫戈矛
可以不能撃唯無心者火不能燒水不能溺兵刃不能
加天命不能死其何故志於樂者猶忘饑志於憂者猶
忘痛志於虚無者可以忘生死
　　　虚實
方咫之木置於地之上使人蹈之而有餘方尺之木置
於竿之端使人踞之而不足非物有小大盖心有虚實
是故冐大暑而撓者愈熱受灸灼而懼者愈痛人無常
心物無常性小人由是知水可使不濕火可使不爍
　　　狐狸
狐狸之怪雀䑕之魅不能幻明鏡之鑑者明鏡無心之
故也是以虚空無心而無所不知昊天無心而萬象自
馳行師無狀而敵不敢欺大人無慮而元精自歸能師
於無者無所不之
　　　轉舟
轉萬斛之舟者由一尋之木發千鈞之弩者由一寸之
機一目可以觀大天一人可以君兆民太虚茫茫而有
涯太上浩浩而有家得天地之綱知隂陽之房見精神
之蔵則數可以奪命可以活天地可以反覆
　　　心變
至媱者化為婦人至暴者化為猛虎心之所變不得不
變是故樂者其形和喜者其形逸怒者其形剛憂者其
形慼斯亦變化之道也小人由是知顧六尺之軀可以
為龍蛇可以為金石可以為草木大哉斯言
　　　珠玉
悲則雨淚辛則雨涕憤則結癭怒則結疽心之所慾氣
之所屬無所不育邪茍為此正必為彼是以大人節悲
辛誡憤怒得灝氣之門所以收其根知元神之囊所以
韜其光若蚌内守若石内藏所以為珠玉之房
　　　蠮螉
夫蠮螉之蟲孕螟蛉之子𫝊其情交其精混其氣和其
神隨物大小俱得其真蠢動無定情萬物無定形小人
由是知馬可使之飛魚可使之馳蛙黽而可使之有知
嬰児似乳母斯道不逺矣
　　　胡夫
胡夫而越婦其子髯面而矬(作禾/切)足蠻夫而羗婦其子
拗鼻而昻首梨接桃而本強者其實毛梅接杏而本強
者其實甘以隂孕陽以柔孕剛以曲孕直以短孕長以
大孕小以圓孕方以水孕火以丹孕黄小人由是知可
以為金石可以為珠玉可以為異類可以為怪狀造化
之道也
　　　隂陽
隂陽相摶不根而生芝菌燥濕相育不母而生蝤蠐是
故世人體隂陽而根之斆燥濕而母之無不濟者小人
由是知陶錬五行火之道也流行無窮水之道也八卦
環轉天地之道也神物乃生變化之道也是以君子體
物而知身體身而知道夫大人之道幽且微則不知其
孰是孰非
　　　海魚
海魚有以鰕為目者人皆笑之殊不知古人以嚢螢為
燈者又不知晝非日之光則不能馳夜非燭之明則有
所欺觀傀儡之假而不自疑嗟朋友之逝而不自悲賢
與愚莫知唯抱純白飬太𤣥者不入其機
　　　磵松
磵松所以能凌霜者蔵正氣也美玉所以能犯火者蓄
至精也是以大人晝運靈旗夜錄神芝覺所不覺思所
不思可以冬禦風而不寒夏禦火而不熱故君子蔵正
氣者可以逺鬼神伏姦佞蓄至精者可以福生靈保富
夀夫何為多少之故也
　　　動静
動静相磨所以化火也燥濕相蒸所以化水也水火相
勃所以化雲也湯盎投井所以化雹也飲水雨日所以
化虹霓也小人由是知隂陽可以召五行可以役天地
可以别構日月可以我作有聞是言者必将以為誕夫
民之形也頭圓而足方上動而下静五行運於内二曜
明於外斯亦别構之道也
　　　聲氣
操琴瑟之音則翛然而閑奏鄭衛之音則樂然而逸解
瓴甓之音則背膂凛森(上/聲)撾鼓鼙之音則鴻毛躑躅其
感激之道也如是以其和也召陽氣化融氣生萬物也
其不和也作隂氣化厲風辱萬物也氣由聲也聲由氣
也氣動則聲發聲發則氣振氣振則風行而萬物變化
也是以風雲可以命霜雹可以致鳯皇可以歌熊羆可
以舞神明可以友用樂之術也甚大
　　　大同
虚含虚神含神氣含氣明含明物含物逹此理者情可
以通形可以同同於火者化為火同於水者化為水同
於日月者化為日月同於金石者化為金石唯大人無
所不同無所不化足可以與虚皇並駕
　　　帝師
鏡非求鑒於物而物自投之槖非求飽於氣而氣自實
之是故鼻以虚受臭耳以虚受聲目以虚受色舌以虚
受味所以心同幽㝠則物無不受神同虚無則事無不
知是以大人奪其機蔵其微羽符至怪隂液甚竒(液一/作陽)
可以守國可以救時可以坐為帝王之師
　　　琥珀
琥珀不能呼腐芥丹砂不能入焦金磁石不能取憊鐵
元氣不能發陶爐所以大人善用五行之精善奪萬物
之靈食天人之祿駕風馬(風一/作鳯)之榮其道也在忘其形
而求其情
　
　
　
　
　
　
　
　
　
　
　
　
　
　
　
　化書卷二
欽定四庫全書
　化書卷三
　　　　　　　　　　　　南唐　譚峭　撰
　　徳化
　　　五常
儒有講五常之道者分之為五事屬之為五行散之為
五色化之為五聲俯之為五嶽仰之為五星物之為五
金族之為五靈配之為五味感之為五情所以聽之者
若醯雞之遊太虚如井蛙之浮滄溟莫見其鴻濛之涯
莫測其浩渺之程日暮途逺無不倒行殊不知五常之
道一也忘其名則得其理忘其理則得其情然後牧之
以清静棲之以杳㝠使混我神氣符我心靈若水投水
不分其清若火投火不間其明是謂奪五行之英盜五
常之精聚之則一芥可包散之則萬機齊亨其用事也
如酌醴以投器其應物也如懸鏡以鑒形於是乎變之
為萬象化之為萬生通之為隂陽虚之為神明所以運
帝王之籌策代天地之權衡則仲尼其人也
　　　飛蛾
天下賢愚營營然若飛蛾之投夜燭蒼蠅之觸暁牕知
徃而不知返知進而不知退而但知避害而就利不知
聚利而就害夫賢於人而不賢於身何賢之謂也博於
物而不博於己何博之謂也是以大人利害俱亡何徃
不臧
　　　異心
虎踞於林蛇遊於澤非鴟鳶之讐鴟鳶從而號之以其
蓄異心之故也牛牧於田豕眠於圃非烏鵲之馭烏鵲
從而乘之以其無異心之故也是故麟有利角衆獸不
伏鳯有利觜衆鳥不賔君有竒智天下不臣善馳者終
於蹶善鬭者終於敗有數則終有智則窮巧者為不巧
者所使詐者為不詐者所理
　　　弓矢
天子作弓矢以威天下天下盜弓矢以侮天子君子作
禮樂以防小人小人盜禮樂以僭君子有國者好聚斂
蓄粟帛具甲兵以禦賊盜賊盜擅甲兵踞(一作/據)粟帛以
奪其國或曰安危徳也又曰興亡數也茍徳可以恃何
必廣粟帛乎茍數可以慿何必廣甲兵乎
　　　聰明
無所不能者有大不能無所不知者有大不知夫忘弓
矢然後知射之道忘䇿轡然後知馭之道忘絃匏然後
知樂之道忘智慮然後知大人之道是以天下之主道
徳出於人理國之主仁義出於人亡國之主聰明出於
人
　　　有國
有國之禮享郊廟敬鬼神也釁(一作/舋)龜䇿占吉㓙也敬
鬼神信禍福之職也占吉㐫信興亡之數也奈何有大
不信窮民之力以為城郭奪民之食以為儲蓄是福可
以力取是亡可以力敵是疑貳於鬼神是欺惑於龜䇿
是不信於天下之人斯道也賞不足勸罰不足懼國不
足守
　　　黄雀
黄雀之為物也日遊於庭日親於人而常畏人而人常
撓之𤣥鳥之為物也時逰於户時親於人而不畏人而
人不撓之彼行促促此行佯佯彼鳴啾啾此鳴鏘鏘彼
視矍矍此視汪汪彼心慼慼此心堂堂是故疑人者為
人所疑防人者為人所防君子之道仁與義中與正何
憂何害
　　　籠猿
籠中之猿踴躍萬變不能出於籠柙中之虎狂怒萬變
不能出於柙小人之機智慮萬變不能出於大人之道
夫大人之道如地之負如天之垂無日不怨無人不欺
怨不我怒欺不我夷然後萬物知其所歸
　　　常道
仁義者常行之道行之不得其術以至於亡國忠信者
常用之道用之不得其術以至於獲罪亷潔者常守之
道守之不得其術以至於暴民材辯者常御之道御之
不得其術以至於罹禍盖拙在用於人巧在用於身使
民親稼則怨誡民輕食則怒夫餌者魚之嗜羶者蟻之
慕以餌投魚魚必懼以羶投蟻蟻必去由不得化之道
　　　感喜
感父之慈非孝也喜君之寵非忠也感始於不感喜始
於不喜多感必多怨多喜必多怒感喜在心猶物之有
毒猶蓬之藏火不可不慮是以君子之業爵之不貴禮
之不下親之不知踈之不疑辱之不得何感喜之有
　　　太醫
太醫之道脉和而實者為君子生之道也撓而浮者為
小人死之道也太卜之道策平而慢者為君子吉之道
也曲而利者為小人凶之道也以是論之天下之理一
也是故觀其國則知其臣觀其臣則知其君觀其君則
知其興亡臣可以擇君而仕君可以擇臣而任夫揖讓
可作而躁静不可作衣冠可詐而形器不可詐言語可
文而聲音不可文
　　　䜛語
蔵於人者謂之機竒於人者謂之謀殊不知道徳之機
衆人不知仁義之謀衆人所無是故有賞罰之教則邪
道進有親踈之分則小人入夫棄金於市盜不敢取詢
政於朝䜛不敢語天下之至公也
　　　刻畫
畫者不敢易於圖像茍易之必有咎刻者不敢侮於木
偶茍侮之必貽禍始製作於我又要敬於我又寘禍於
我是故張機者用於機設險者入於險建功者辱於功
立法者罹於法動一竅則百竅相㑹舉一事則萬事有
害所以機貴乎明險貴乎平功貴乎無狀法貴乎無象
能出刻畫者可以名之為大象
　　　酒醴
夫酒醴者迫之飲愈不飲恕之飲愈欲飲是故抑人者
人抑之容人者人容之貸其死者樂其死貸其輸者樂
其輸所以民道君之徳君盗民之力能知反復之道者
可以居兆民之職
　　　恩賞
侯者人所貴金者人所重衆人封公而得侯者不美衆
人分玉而得金者不樂是故賞不可妄行恩不可妄施
其當也猶為争奪之漸其不當也即為亂亡之基故我
自卑則賞不能大我自儉則恩不得竒厯觀亂亡之史
皆驕侈恩賞之所為也
　　　飬民
民不怨火而怨使之禁火民不怨盜而怨使之防盜是
故濟民不如不濟愛民不如不愛天有雨露所以招其
怨神受禱祝所以招其謗夫禁民火不如禁心火防人
盜不如防我盜其飬民也如是
　
　
　化書卷三
欽定四庫全書
　化書卷四
　　　　　　　　　　　　南唐　譚峭　撰
　　仁化
　　　得一
曠然無為之謂道道能自守之謂徳徳生萬物之謂仁
仁救安危之謂義義有去就之謂禮禮有變通之謂智
智有誠實之謂信通而用之之謂聖道虚無也無以自
守故授之以徳徳清静也無以自用故授之以仁仁用
而萬物生萬物生必有安危故授之以義義濟安抜危
必有否臧故授之以禮禮秉規持範心有疑滯故授之
以智智通則多變故授之以信信者成萬物之道也
　　　五行
道徳者天地也五常者五行也仁發生之謂也故均於
木義救難之謂也故均於金禮明白之謂也故均於火
智變通之謂也故均於水信慤然之謂也故均於土仁
不足則義濟之金伐木也義不足則禮濟之火伐金也
禮不足則智濟之水伐火也智不足則信濟之土伐水
也始則五常相濟之業終則五常相伐之道斯大化之
性也
　　　畋漁
夫禽獸之於人也何異有巢穴之居有夫婦之配有父
子之性有死生之情烏反哺仁也隼憫胎義也蜂有君
禮也羊跪乳智也雉不再接信也孰完其道萬物之中
五常百行無所不有也而教之為網罟使之務畋魚且
夫焚其巢穴非仁也奪其親愛非義也以斯為享非禮
也教民殘暴非智也使萬物懐疑非信也夫羶臰之慾
不止殺害之機不已羽毛雖無言必狀我為貪狼之與
封豕鱗介雖無知必名我為長鯨之與巨虺也胡為自
安焉得不耻吁直疑自古無君子
　　　犧牲
犧牲之享羔鴈之薦古之禮也且古之君子非不知情
之憂喜聲之哀樂能動天地能感鬼神刀几前列則憂
喜之情可知矣鷹犬齊至則哀樂之聲可知矣以是祭
天地以是禱神明天地必不享茍饗之必有咎神明必
不歆茍歆之必有悔所以知神龍見喪風雲之象也鳯
凰来失尊戴之象也麒麟出亡國土之象也觀我之義
禽必不義也以彼為祥禽必不祥也
　　　太和
非兎狡獵狡也非民詐吏詐也慎勿怨盜賊盜賊惟我
召慎勿怨叛亂叛亂禀我教不有和睦焉得仇讐不有
賞勸焉得鬬争是以大人無親無疏無愛無惡是謂太
和
　　　海魚
海魚有吐黒水上庇其身而游者人因黒而漁之夫智
者多屈辯者多辱明者多蔽勇者多死扄鑰固賊盜喜
忌諱嚴敵國幸禁可以越者號也兵可以奪者符也蜀
敗於山晉敗於馬夫大人之機道徳仁義而已矣
　　　神弓
譽人者人譽之謗人者人謗之是以君子能罪已斯罪
人也不報怨斯報怨也所謂神弓鬼矢不張而發不注
而中天得之以假人人得之以假天下
　　　救物
救物而稱義者人不義之行恵而求報者人不報之民
之情也讓之則多爭之則少就之則去避之則來與之
則輕惜之則奪是故大義無狀大恩無象大義成不知
者荷之大恩就不識者報之
　　　書道
心不疑乎手手不疑乎筆忘手筆然後知書之道和暢
非巧也淳古非樸也柔弱非美也強梁非勇也神之所
浴氣之所沐是故㸃䇿蓄血氣顧盻含情性無筆墨之
跡無機智之狀無剛柔之容無馳騁之象若黄帝之道
熈熈然君子之風穆穆然是故觀之者其心樂其神和
其氣融其政太平其道無朕夫何故見山思静見水思
動見雲思變見石思貞人之常也
　　　鳯鴟
鳯不知美鴟不知惡陶唐氏不知聖有苖氏不知暴使
陶唐氏恃其聖非聖也有苖氏知其暴不暴也衆人皆
能寫人之形而不能寫己之形皆能求人之惡而不能
求己之惡皆能知人之禍而不能知己之禍是以大人
聽我聲察我色候我形伺我氣然後知人之情偽
　　　知人
觀其文章則知其人之貴賤焉觀其書篆則知其人之
情性焉聞其琴瑟則知其人之道徳焉聞其教令則知
其人之吉凶焉小人由是知唐堯之容淳淳然虞舜之
容熈熈然伯禹之容蕩蕩然殷湯之容堂堂然文王之
容巍巍然武王之容愕愕然仲尼之容皇皇然則天下
之人可以自知其愚與賢
　　　螻蟻
螻蟻之有君也一拳之宮與衆處之一塊之臺與衆臨
之一粒之食與衆蓄之一蟲之肉與衆𠯗之一罪無疑
與衆戮之故得心相通而後神相通神相通而後氣相
通氣相通而後形相通故我病則衆病我痛則衆痛怨
何由起叛何由始斯太古之化也
　　　歌舞
能歌者不能者聽之能舞者不能者觀之巧者不巧者
辯之賢者不賢者任之夫飬木者必将伐之待士者必
将死之網之以冠冕釣之以爵祿若馬駕車輅貴不我
得彘食糟糠肥不我有是以大人道不虚貴徳不虚守
貧有所倚退有所恃退者非樂寒賤而甘委棄
　　　躑躅
躑躅之酒烏喙之脯莨菪(浪/蕩)之膏冶葛之乳初噉之若
芥再噉之若黍復噉之若丸又噉之若脯小人由是知
彊弩可以漸引巨鼎可以漸舉水火可以漸習虎兕
可以漸侶逆者我所化辱者我所與不應者我所命不
臣者我所取所以信柔馬不可馭漸賊不可禦得之為
萬化之母
　　　止鬬
止人之鬬者使其鬬抑人之忿者使其忿善救鬬者預
其鬬善解忿者濟其忿是故心不可伏而伏之愈亂民
不可理而理之愈怨水易動而自清民易變而自平其
道也在不逆萬物之情
　　　象符
術有降萬物之藴毒者則交臂鈞指象之為符是故若
夭矯之勢者鱗之符若飛騰之勢者羽之符若偃蹇之
勢者毛之符若拳跼之勢者介之符所以知拱折者人
之符夫拱手者人必拱之折腰者人必折之禮之本也
而䟽之為萬象别之為萬態教之舞蹈非舞蹈也使之
禱祝非禱祝也我既寡實彼亦多虚而責人之無情固
無情也而罪禮之無驗固無驗也
　　　善惡
為惡者畏人識必有識者為善者欲人知必有不知者
是故人不識者謂之大惡人不知者謂之至善好行惠
者恩不廣務竒特者功不大善博奕者智不逺文綺麗
者名不久是以君子惟道是貴惟徳是守所以能萬世
不朽
　
　
　
　
　
　
　
　
　
　
　
　化書卷四
欽定四庫全書
　化書卷五
　　　　　　　　　　　　南唐　譚峭　撰
　　食化
　　　七奪
一日不食則憊二日不食則病三日不食則死民事之
急無甚於食而王者奪其一卿士奪其一兵吏奪其一
戰伐奪其一工藝奪其一商賈奪其一道釋之族奪其
一稔亦奪其一儉亦奪其一所以蠶告終而繰葛苧之
衣稼云畢而飯橡櫟之實王者之刑理不平斯不平之
甚也大人之道教不義斯不義之甚也而行切切之仁
用慼慼之禮其何以謝之哉
　　　巫像
為巫者鬼必附之設像者神必主之蓋樂所饗也戎狄
之禮事母而不事父禽獸之情隨母而不隨父凡人之
痛呼母而不呼父蓋乳哺之教也虎狼不過於嗜肉蛟
龍不過於嗜血而人無所不嗜所以不足則鬬不與則
叛鼓天下之怨激烈士之忿食之道非細也
　　　飬馬
飬馬者主而牧之者親飬子者母而乳之者親君臣非
所比而比之者祿也子母非所愛而愛之者哺也駑馬
本無知嬰兒本無機而知由此始機由此起所以有愛
惡所以有彼此所以稔鬬争而蓄姦詭
　　　絲綸
王取其絲吏取其綸王取其綸吏取其綍取之不已至
于欺罔欺罔不已至于鞭撻鞭撻不已至于盜竊盜竊
不已至于殺害殺害不已至于刑戮欺罔非民愛而裒
斂者教之殺害非民願而鞭撻者訓之且夫火将逼而
投於水知必不免且貴其緩虎将噬而投於谷知必不
可或覬其生以斯為類悲哉
　　　奢僭
夫君子不肯告人以飢恥之甚也又不肯矜人以飽愧
之甚也既起人之恥愧必激人之怨咎食之害也如是
而金籩玉豆食之飾也鼓鐘戛石食之遊也張組設繡
食之惑也窮禽竭獸食之暴也滋味厚薄食之忿也貴
賤精麤食之争也慾之愈不止求之愈不已貧食愈不
足富食愈不美所以奢僭由兹而起戰伐由兹而始能
均其食者大下可以治
　　　燔骨
嚼燔骨者燋唇爛舌不以為痛飲醇酎者噦腸嘔胃不
以為苦饞嗜者由忘於痛苦飢窘者必輕於性命痛苦
可忘無所不欺性命可輕無所不為是以主者以我慾
求人之慾以我飢求人之飢我怒民必怒我怨民必怨
能知其道者天下胡為乎叛
　　　食迷
民有嗜食而飽死者有婪食而鯁死者有感食而義死
者有辱食而憤死者有爭食而鬬死者人或笑之殊不
知官所以務祿祿所以務食賈所以務財財所以務食
而官以矯佞䜛讟而律死者賈以波濤江海而溺死者
而不知所務之端不知得死之由而遷怨於軰流歸咎
於江海食之迷也
　　　戰欲
食之欲也思鹽梅之狀則輙有所吐而不能禁見盤餚
之盛則若有所吞而不能遏飢思啖牛渴思飲海故慾
之於人也如賊人之於慾也如戰當戰之際錦繡珠玉
不足為富冠冕旌旗不足為貴金石絲竹不聞其音宫
室臺榭不見其麗况民腹常餒民情常迫而諭以仁義
其可信乎講以刑政其可畏乎
　　　膠竿
執膠竿捕黄雀黄雀從而噪之捧盤飱享烏鳥烏鳥從
而告之是知至暴者無所不異至食者無所不同故蛇
豕可以文而羣虎兕可以狎而馴四夷可以率而賔異
族猶若此况復人之人
　　　庚辛
庚氏穴池搆竹為凭檻登之者其聲策策焉辛氏穴池
搆木為凭檻登之者其聲堂堂焉二氏俱牧魚於池中
每凭檻投餌魚必踴躍而出他日但聞䇿䇿堂堂之聲
不投餌亦踴躍而出則是庚氏之魚可名䇿䇿辛氏之
魚可名堂堂食之化也
　　　興亡
瘡者人之痛火者人之急而民餐飢謂之瘡比餓謂之
火蓋情有所切也夫鮑魚與腐屍無異鱁鮧與足垢無
殊而人常食之飽猶若是飢則可知茍其飢也無所不
食茍其廹也無所不為斯所以為興亡之機
　　　雀䑕
人所以惡雀䑕者謂其有􁘛竊之行雀䑕所以疑人者
謂其懐盜賊之心夫上以食而辱下下以食而欺上上
不得不惡下下不得不疑上各有所切也夫剜其肌啖
其肉不得不哭扼其喉奪其哺不得不怒民之瘠也由
剜其肌民之餒也由奪其哺嗚呼惜哉
　　　無為
牛可使之駕馬可使之負犬可使之守鷹可使之擊盖
食之所感也獮猴可使之舞鸚鵡可使之語鴟鳶可使
之死鬬螻蟻可使之合戰盖食有所教也魚可使之吞
鈎虎可使之入䧟鴈可使之觸網敵國可使之自援盖
食有所利也天地可使之交泰神明可使之掖衛髙尚
可使之屈折夷狄可使之委伏盖食有所奉也故自天
子至於庶人暨乎萬族皆可以食而通之我服布素則
民自暖我食葵藿則民自飽善用其道者可以肩無為
之化
　　　王者
獵食者母分乳者子全生者子觸網者母母不知子之
所累子不知母之所苦王者衣纓之費盤餚之直嵗不
過乎百萬而封人之土地與人之富貴百萬之百萬如
𠯗王之肌飲王之血樂在於下怨在於上利歸於衆咎
歸於王夫不自貴天下安敢貴不自富天下安敢富
　　　鴟鳶
有智者憫鴟鳶之擊腐䑕嗟螻蟻之駕斃蟲謂其為蟲
不若為人殊不知當歉嵗則爭臭憊之屍值嚴圍則食
父子之肉斯豺狼之所不忍為而人為之則其為人不
若為蟲是知君無食必不仁臣無食必不義士無食必
不禮民無食必不智萬類無食必不信是以食為五常
之本五常為食之末茍王者能均其衣能讓其食則黔
黎相悦仁之至也父子相愛義之至也飢飽相讓禮之
至也進退相得智之至也許諾相從信之至也教之善
也在於食教之不善也在於食其物甚卑其用甚尊其
名尤細其化尤大是謂無價之貨
　
　
　
　
　化書卷五
欽定四庫全書
　化書卷六
　　　　　　　　　　　　南唐　譚峭　撰
　　儉化
　　　太平
夫水火常用之物用之不得其道以至于敗家蓋失於
不簡也飲饌常食之物食之不得其道以至於亡身蓋
失於不節也夫禮失於奢樂失於滛奢滛若水去不復
返議欲救之莫過乎儉儉者均食之道也食均則仁義
生仁義生則禮樂序禮樂序則民不怨民不怨則神不
怒太平之業也
　　　權衡
服絺綌者不寒而衣之布帛愈寒食藜藿者不飢而飯
之黍稷愈飢是故我之情也不可不慮民之心也不可
不防凡民之心見負石者則樂於負塗見負塗者則樂
於負芻飢寒無實狀輕重無必然蓋豐儉相形彼我相
平我心重則民心重我務輕則民務輕能至於儉者可
以與民為權衡
　　　禮道
禮貴於盛儉貴於不盛禮貴於備儉貴於不備禮貴於
簮紱儉貴於布素禮貴於炳煥儉貴於寂寞富而富之
愈不樂貴而貴之愈不美賞而賞之愈不足愛而愛之
愈不敬金玉者富之常官爵者貴之常渴飲則甘飢食
則香夫惟儉所以能知非
　　　食象
觀食象者食牛不足覩戴冕者戴冠不足不足有所自
不㢘有所始是知王好奢則臣不足臣好奢則士不足
士好奢則民不足民好奢則天下不足夫天下之物十
之王好一民亦一王好五民亦五王好十民亦十以十
論之則是十家為一家十國為一國十天下為一天下
何不弊之有
　　　民情
其夫好飲酒者其妻必貧其子好臂鷹者其家必困剩
飬一僕日飯三甌嵗計千甌以一嵗計之可享千兵王
者嵗率是享則必告勞而聚怨病在於増不在於損王
駕一車民驕於行主居土陛民恥於平杜之於漸化之
於儉所以見葛藟不足者則樂然服布素之衣見窳杯
而食者則欣然用陶匏之器民之情也
　　　慳號
世有慳號者人以為大辱殊不知始得為純儉之道也
於己無所與於民無所取我耕我食我蠶我衣妻子不
寒婢僕不飢人不怨之神不罪之故一人知儉則一家
富王者知儉則天下富
　　　君民
君之於民異名而同愛君樂馳騁民亦樂之君喜聲色
民亦喜之君好珠玉民亦好之君嗜滋味民亦嗜之其
名則異其愛則同所以服布素者愛士之簮組服士之
簮組者愛公卿之劍佩服公卿之劍佩者愛王者之旒
冕是故王者居兆民所憂之地不得不慮也况金根玉
輅奪其貨髙臺崇榭奪其力是賈(古/)民之怨是教民之
愛所以積薪聚米一嵗之計而易金換玉一日之費不
得不困不得不儉
　　　乳童
乳童拱手誰敢戲之豈在乎黼黻也牧䜿折腰誰敢背
之豈在乎刑政也有賔主之敬則雞黍可以為大享豈
在乎簫韶也有柔淑之態則荆苧可以行婦道豈在乎
組繡也而王者之制設溝隍以禦之陳棨㦸以衛之蓄
粟帛以飬之張䦨檻以逺之蓋有機於民不得不蔵有
私於己不得不防夫能張儉之機民自不欺用儉之私
我自不疑夫儉者可以為大人之師
　　　化柄
儉於聽可以飬虚儉於視可以飬神儉於言可以飬氣
儉於私可以獲富儉於公可以保貴儉於門闥可以無
盜賊儉於環衛可以無叛亂儉於職官可以無姦佞儉
於嬪嬙可以保夀命儉於心可以出生死是知儉可以
為萬化之柄
　　　御一
王者皆知御一可以治天下也而不知孰謂之一夫萬
道皆有一仁亦有一義亦有一禮亦有一智亦有一信
亦有一一能貫五五能宗一能得一者天下可以治其
道蓋簡而出自簡之其言非𤣥而入自𤣥之是故終迷
其要竟惑其妙所以議守一之道莫過乎儉儉之所律
則仁不蕩義不亂禮不奢智不變信不惑故心有所主
而用有所本而民有所賴
　　　三皇
君儉則臣知足臣儉則士知足士儉則民知足民儉則
天下知足天下知足所以無貪財無競名無姦蠧無欺
罔無驕佞是故禮義自生刑政自寜溝壘自平甲兵自
停遊蕩自耕所以三皇之化行
　　　天牧
奢者三嵗之計一嵗之用儉者一嵗之計三嵗之用至
奢者猶不及至儉者尚有餘奢者富不足儉者貧有餘
奢者心常貧儉者心常富奢者好親人所以多過儉者
能逺人所以寡禍奢者事君必有所辱儉者事君必保
其祿奢者多憂儉者多福能終其儉者可以為天下之
牧
　　　雕籠
懸雕籠事玉粒飬黄雀黄雀終不樂埀禮樂設賞罰教
生民生民終不泰夫心不可安而自安之道不可守而
自守之民不可化而自化之所以儉於臺榭則民力有
餘儉於寳貨則民財有餘儉於戰伐則民時有餘不與
之猶與之也不取之猶取之也海伯亡魚不出於海國
君亡馬不出於國
　　　禮要
夫禮者道出於君而君猶不知事出於職而職猶不明
儒者棲山林敬師友窮禮樂講本末暨乎見羽葆車輅
之狀鐘鼓簫韶之作則矍然若鹿怡然若豕若醉於酒
若溺於水莫知道之本莫窮禮之㫖謂弓為弧則民不
知矣謂馬為駟則民莫信矣所以數亂於多不亂於少
禮惑於大不惑於小能師於儉者可以得其要
　　　清静
奢者好動儉者好静奢者好難儉者好易奢者好繁儉
者好簡奢者好逸樂儉者好恬淡有保一器畢生無璺
(音問/破也)者有推一裘十年不弊者斯人也可以親百姓可
以司粟帛可以掌符璽可以即清静之道
　　　損益
夫仁不儉有不仁義不儉有不義禮不儉有非禮智不
儉有無智信不儉有不信所以知儉為五常之本五常
為儉之末夫禮者益之道也儉者損之道也益者損之
㫖損者益之理禮過則滛儉過則朴自古及今未有亡
於儉者也
　　　解惑
謙者人所尊儉者人所寳使之謙必不謙使之儉必不
儉我謙則民自謙我儉則民自儉機在此不在彼柄在
君不在人惡行之者惑是故為之文
　
　
　
　
　
　
　
　
　
　
　
　
　化書卷六
