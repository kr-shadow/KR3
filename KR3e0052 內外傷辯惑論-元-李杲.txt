#+TITLE: 內外傷辯惑論-元-李杲
#+DATE: 2016-06-11 12:23:04
#+SOURCE: github.com/kanripo/KR3e0052 master 08e76b46                
欽定四庫全書　　　　子部五
　内外傷寒辨惑論　　　醫家類
　　提要
　　　　(臣/)等謹案内外傷寒辨惑論三卷金李杲撰
　　　　杲字明之自號東垣老人真定人嘗以納貲
　　　　得官監濟源税案元硯堅作東垣老人𫝊稱
　　　　杲以辛亥年卒年七十二則當生于世宗大
　　　　定二十年庚子金亡時年五十五入元十七
　　　　年乃終故舊本亦或題元人而元史亦載入
　　　　方技𫝊也初杲母嬰疾為衆醫襍治而死訖
　　　　莫知為何證杲自傷不知醫理遂捐千金從
　　　　易州張元素學盡得其法而名乃出於元素
　　　　上卓為醫家大宗是編發明内傷之症有類
　　　　外感辨别隂陽寒熱有餘不足而大㫖總以
　　　　脾胃為主故特製補中益氣湯專治飲食勞
　　　　倦虛人感冒法取補土生金升清降濁得隂
　　　　陽生化之㫖其闡發醫理至為深㣲前有自
　　　　序題丁未嵗序中稱此論束之髙閣十六年
　　　　以長歴推之其書葢出於金哀宗之正大九
　　　　年辛夘也乾隆四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
内外傷辯惑論原序
僕㓜自受難素扵易水張元素先生講誦既乆稍有所
得中年以来更事頗多諸所診治坦然不惑曽撰内外
傷辯惑論一篇以證世人用藥之悞陵谷變遷忽成老
境神志既惰懶扵語言此論束之髙閣十六年矣崑崙
范尊師曲相奨借屢以活人為言謂此書果行使天下
之人不致夭折是亦仁人君子濟人利物之事就令著
述不已精力衰耗書成而死不愈扵無益而生乎予敬
受其言僅力疾成之雖未為完備聊荅尊師慈憫之志
師宋文正公之後也丁未嵗重九日東垣老人李杲明
之序
欽定四庫全書
　内外傷辯惑論卷上
　　　　　　　　　　　　　　元　李杲　撰
　　辯隂證陽證
曰甚哉隂陽之證不可不詳也徧觀内經中所説變化
百病其源皆由喜怒過度飲食失節寒温不適勞役所
傷而然夫元氣糓氣榮氣淸氣衛氣生發諸陽上升之
氣此六者皆飲食入胃穀氣上行胃氣之異名其實一
也既脾胃冇傷則中氣不足中氣不足則六腑陽氣皆
絶於外故經言五臟之氣已絶於外者是六腑之元氣
病也氣傷臟乃病臟病則形乃應是五臟六腑真氣皆
不足也惟隂火獨旺上乗陽分故榮衛失守諸病生焉
其中變化皆由中氣不足乃能生發耳後有脾胃以受
勞役之疾飲食又復失節耽病日乆事息心安飽食太
甚病乃大作槩其外傷風寒六滛客邪皆有餘之病當
瀉不當補飲食失節中氣不足之病當補不當瀉舉世醫
者皆以飲食失節勞役所傷中氣不足當補之證認作
外感風寒有餘客邪之病重瀉其表使榮衛之氣外絶
其死只在旬日之間所謂差之毫釐謬以千里可不詳
辯乎按隂陽應象論云天之邪氣感則害人五臟是八
益之邪乃風邪傷人筋骨風從上受之風傷筋寒傷骨
盖有形質之物受病也繫在下焦肝腎是也肝腎者地
之氣難經解云肝腎之氣已絶於内以其肝主筋腎主
骨故風邪感則筋骨疼痛筋骨之絶則腎肝之本亦絶
矣乃有餘之證也及云水穀之寒熱感則害人六腑是
七損之病乃内傷飲食也黄帝鍼經解云適飲食不節
勞役所傷濕從下受之謂脾胃之氣不足而反下行極
則衝脉之火逆而上是無形質之元氣受病也繫在上
焦心肺是也心肺者天之氣故難經解云心肺之氣已
絶於外以其心主榮肺主衛榮者血也脉者血之腑神
之所居也衛者元氣七神之别名衛護周身在於皮毛
之間也肺絶故皮毛先絶神無所依故内傷飲食則亦
惡風寒是榮衛失守皮膚間無陽以滋養不能任風寒
也皮毛之絶則心肺之本亦絶矣盖胃氣不升元氣不
至無以滋養心肺乃不足之證也計受病不一飲食失節
勞役所傷因而飽食内傷者極多外傷者間而有之世
俗不知徃徃將元氣不足之證便作外傷風寒表實之
證而反治心肺是重絶其表也安得不死乎古人所謂
實實虚虚醫殺之耳若曰不然請以衆人之耳聞目見
者證之向者壬辰改元京師戒嚴迨三月下旬受敵者
凡半月解圍之後都人之不受病者萬無一二既病而
死者繼踵而不絶都門十有二所每日各門所送多者
二千少者不下一千似此者幾三月此百萬人豈俱感
風寒外傷者耶大抵人在圍城中飲食不節乃勞役所
傷不待言而知由其朝飢暮飽起居不時寒温失所動
經三兩月胃氣虧之乆矣一旦飽食太過感而傷人而
又調治失宜其死也無疑矣非惟大梁為然逺在真祐
興定間如東平如太原如鳯翔解圍之後病傷而死無
不然者余在大梁凡所親見有表發者有以巴豆推之
者有以承氣湯下之者俄而變結胷發黄又以䧟胷湯
丸及茵陳湯下之無不死者盖初非傷寒以調治差悞
變而似真傷寒之證皆藥之罪也徃者不可追來者猶
可及輒以平生已試之效著内外傷辯論一篇推明前
哲之餘論厯舉近世之變故庶幾同志者審其或中觸
類而長之免後人之横夭耳僣易之罪將何所逃乎
　　辯脉
古人以脉上辯内外傷於人迎氣口人迎脉大於氣口
為外傷氣口脉大於人迎為内傷此辯固是但其説有
所未盡耳外感風寒皆有餘之證是從前客邪來也其
病必見於左手左手主表乃行陽二十五度内傷飲食
及飲食不節勞役所傷皆不足之病也必見於右手右
手主裏乃行隂二十五度故外感寒邪則獨左寸人迎
脉浮𦂳按之洪大𦂳者後甚於弦是足太陽寒水之脉
按之洪大而有力中見手少隂心火之脉丁與壬合内
顯洪大乃傷寒脉也若外感風邪則人迎脉緩而大於
氣口一倍或兩倍三倍内傷飲食則右寸氣口脉大於
人迎一倍傷之重者過在少隂則兩倍太隂則三倍此
内傷飲食之脉若飲食不節勞役過甚則心脉變見於
氣口是心火刑肺其肝木挾心火之勢亦來薄肺經云
侮所不勝寡於畏者是也故氣口脉急大而澀數時一
代而澀也澀者脉之本脉大者元氣不相接脾胃不及
之脉洪大而數者心脉刑肺也急者肝木挾心火而反
尅肺金也若不甚勞役惟右關脾脉大而數謂獨大於
五脉數中顯緩時一代也如飲食不節寒温失所則先
右關胃脉損弱甚則隠而不見惟内顯脾脉之大數微
緩時宿食不消則獨右關脉沉而滑經云脉滑者有宿
食也以此辯之豈不明白易見乎但恐山野間卒無醫
者何以診候故復説病證以辯之
　　辯寒熱
内傷寒邪之證與飲食失節勞役形質之病及内傷飲
食俱有寒熱舉世將盡内傷飲食失節勞役不足之病
作外傷寒邪表實有餘之證反瀉其表枉死者豈勝言
哉皆由不别其寒熱耳今細為分解之外傷寒邪發熱
惡寒寒熱併作其熱也翕翕發熱又為之拂拂發熱發
於皮毛之上如羽毛之拂明其熱在表也是寒邪犯髙
之髙者也皮膚毛腠者陽之分也是衛之元氣所滋養
之方也以寒邪乗之鬱遏陽分陽不得伸故發熱也其
面赤鼻氣壅塞不通心中煩悶稍似袒祼露其皮膚已
不能禁其寒矣其表上虚熱止此而已其惡寒也維重
衣下幕逼近烈火終不能禦其寒一時一日增加愈甚
必待傳入裏作下證乃罷其寒熱齊作無有間斷也其
内傷飲食不節或勞役所傷亦有頭痛項强腰痛與太
陽表證微有相似餘皆不同論中辯之矣内傷不足之
病表上無陽不能禁風寒也此則常常有之其燥熱發
於腎間者間而有之與外中寒邪畧不相似其惡風寒
也盖脾胃不足榮氣下流而乗腎肝此痰厥氣逆之漸
也若胃氣平常飲食入胃其榮氣上行以舒於心肺以
滋養上焦之皮膚腠理之元氣也既下流其心肺無所
禀受皮膚間無虧失其榮衛之外護故陽分皮毛之間
虚弱但見風見寒或居隂寒處無日陽處便惡之也此
常常有之無間斷者也但避風寒及温煖處或添衣盖
温養其皮膚所惡風寒便不見矣是熱也非表傷寒邪
皮毛間發熱也乃腎間受脾胃下流之濕氣間塞其下
致隂火上衝作蒸蒸而燥熱上徹頭頂傍徹皮毛渾身
燥熱作須待袒衣露居近寒涼處即已或熱極而汗出
而亦解彼外傷惡寒發熱豈有汗出者乎若得汗則病
愈矣以此辯之豈不如黑白之易見乎當内虚而傷之
者燥熱也或因口吸風寒之氣鬱其隂火使咽膈不通
其吸入之氣欲入為膈上衝脉之火所拒使隂氣不得
入其胷中之氣為外風寒所遏而不得伸令人口開目
瞪極則聲發於外氣不能上下塞於咽中而氣欲絶又
或因噦因嘔因吐而燥熱發必有所因方有此證其表
虚惡風寒之證復見矣表虚之弱為隂火所乗燥發須臾
而過其表虚無陽不任風寒復見矣是表虚無陽常常
有之其燥熱則間而有之此二者不齊燥作寒已寒作
燥已非如外傷之寒熱齊作無有間斷也百病俱有身
熱又謂之肌熱又謂之皮膚間熱以手捫之方知者是
也乃肌體有形之熱也亦須皆待隂陽既和汗出則愈
矣慎不可於此上辯之以其虚實内外病皆有之故難
辯耳只依先説病人自覺發熱惡寒之熱及燥作之熱
上辯之為准則矣
　辯外感八風之邪或有飲食勞役所傷之重者三二
　日間特與外傷者相似其餘證有特異名者若不將
　兩證重别分解猶恐將内傷不足之證誤作有餘外
　感風邪雖辭理有重復處但欲病者易辯醫者易治
　耳
外感八風之邪乃有餘證也内傷飲食不節勞役所傷
皆不足之病也其内傷亦惡風自汗若在温煖無風處
則不惡矣與外傷鼻流涕頭痛自汗頗相似細分之則
異耳外感風邪其惡風自汗頭痛鼻流清涕常常有之
一日一時增加愈甚直至傳入裏作下證乃罷語聲重
濁髙厲有力鼻息壅塞而不通能食腹中和口知味大
小便如常筋骨疼痛不能動摇便著牀枕非扶不起其
内傷與飲食不節勞役所傷然亦惡風居露地中遇大
漫風起却不惡也惟門忩隙中些小賊風來必大惡也
與傷風傷寒俱不同矣况鼻流清涕頭痛自汗間而有
之鼻中氣短少氣不足以息語則氣短而怯弱妨食或
食不下或不欲食三者互有之腹中不和或腹中急而
不能伸口不知五榖之味小便頻數而不渇初勞役得
病食少小便赤黄大便常難或澀或結或虚坐只見些
小白膿時有下氣或泄黄如糜或溏泄色白或結而不
通若心下痞或胷中閉塞如刀劚之痛二者亦互作不
併出也有時胃脘當心而痛上肢兩脇痛必臍下相火
之勢如巨川之水不可遏而上行使陽明之經逆行亂
於胷中其氣無止息甚則髙喘熱傷元氣令四肢不收
無氣以動而懶倦嗜卧以其外感風寒俱無此證故易
為分辯耳
　　辯手心手背
内傷及勞役飲食不節病手心熱手背不熱外傷風寒
則手背熱手心不熱此辯實甚皎然
　　辯口鼻
若飲食勞役所傷其外證在口必口失榖味必腹中不
和必不欲言縱勉强對荅聲必怯弱口沃沫多唾鼻中
清涕或有或無即隂證也外傷風寒則其外證必顯在
鼻鼻氣不利聲重濁不清利其言壅塞氣盛有力而口中
必和傷寒則面赤鼻壅塞而乾傷風則鼻流淸涕而已
内經云鼻者肺之候肺氣通於天外傷風寒則鼻為之
不利口者坤土也脾氣通於口飲食失節勞役所傷口
不知穀味亦不知五味又云傷食惡食傷食明矣
　　辯氣少氣盛
外傷風寒者故其氣壅盛而有餘内傷飲食勞役者其
口鼻中皆氣短促不足以息何以分之盖外傷風寒者
心肺元氣初無減損又添邪氣助之使鼻氣壅塞不利
面赤不通其鼻中氣不能出併從口出但發一言必前
輕而後重其言髙其聲壯厲而有力是傷寒則鼻乾無
涕面壅色赤其言前輕後重其聲壯厲而有力者乃有
餘之驗也傷風則決然鼻流清涕其聲嗄其言響如從
瓮中出亦前輕而後重髙掲而有力皆氣盛有餘之驗
也内傷飲食勞役者心肺之氣先損為熱所傷熱既傷
氣四肢無力以動故口鼻中皆短氣少氣上喘懶語人
有所問十不欲對其一縱勉强荅之其氣亦怯其聲亦
低是其氣短少不足之驗也明白如此雖婦人女子亦
能辯之豈有醫者反不能辯之乎
　　辯頭痛
内證頭痛有時而作有時而止外證頭痛常常有之直
須傳入裏實方罷此又内外證之不同者也
　　辯骨筋四肢
内傷等病是心肺之氣已絶於外必怠惰嗜卧四肢沈
困不收此乃熱傷元氣脾主四肢既為熱所乗無氣以
動經云熱傷氣又云熱則骨消筋緩此之謂也若外傷
風寒是腎肝之氣已絶於内腎主骨為寒肝主筋為風
自古腎肝之病同一治以其逓相維持也故經言膽主
筋膀胱主骨是也或中風或傷寒得病之日便著牀枕
非扶不起筋骨為之疼痛不能動摇乃形質之傷經云
寒傷形又云寒則筋攣骨痛此之謂也
　辯外傷不惡食若勞役飲食失節寒温不適此三者
　皆惡食
仲景傷寒論云中風能食傷寒不能食二者皆口中和
而不惡食若勞役所傷及飲食失節寒温不適三者俱
惡食口不知五味亦不知五穀之味只此一辯足以分
内外有餘不足二證也傷寒證雖不能食而不惡食口
中和知五味亦知穀味盖無内證則心氣和脾氣通知
五穀之味矣
　　辯渇與不渇
外感風寒之邪三日已外穀消水去邪氣傳裏始有渇
也内傷飲食失節勞役乆病者必不渇是邪氣在血脉
中有餘故也初勞役形質飲食失節傷之重者必有渇
以其心火熾上尅於肺金故渇也又當以此辯之雖渇
欲飲冷水者當徐少與之不可縱意而飲恐水多峻下
則胃氣愈弱輕則為脹重則傳變諸疾必反覆悶亂百
脉不安夜加增劇不得安卧不可不預度也
　　辯勞役受病表虚不作表實治之
或因勞役動作腎間隂火沸騰事閑之際或於隂涼處
解脱衣裳更有新沐浴於背隂處坐卧其隂火下行遷
歸腎間皮膚腠理極虚無陽但風來為寒涼所遏表虚
不任其風寒自認外感風寒求醫解表以重絶元氣取
禍如反掌茍幸而免者致虚勞氣血皆弱不能完復且
表虚之人為風寒所遏亦是虚邪犯表始病一二日之
間時與外中賊邪有餘之證頗相似處故致疑惑請醫
者只於氣少氣盛上辯之其外傷賊邪必語聲前輕後
重髙厲而有力若是勞役所傷飲食不節表虚不足之
病必短氣氣促上氣髙喘懶語其聲困弱而無力至易
見也若毫釐之誤則千里之謬已上者辯證别有治法
用藥正論故作此説分解于后
　　辯證與中熱頗相似
復有一等乗天氣大熱之時在於路途中勞役得之或
在田野間勞形得之更或有身體薄弱食少勞役過甚
又有修善當齋之人胃氣乆虚而因勞役得之者皆與
陽明中熱白虎湯證相似必肌體捫摸之壯熱必燥熱
悶亂大惡熱渇而飲水以勞役過甚之故亦身疼痛始
受病之時特與中熱外得有餘之證脾胃大虚元氣不
足口鼻中氣皆短促而上喘至日轉以後是陽明得時
之際病必少減若是外中熱之病必到日晡之際大作
讝語其熱增加大渇飲水煩悶不止其勞役不足者皆
無此證尤易為分解若有難決疑似之證必當待一二
日而求醫治療必不至錯誤矣飲食不節勞役形體所
受病皆脾虚腠理元氣已絶也徃徃病人將自己表虚
不任風寒但有風來寒至招認作傷風召醫以㵼其表
及重虚其虚輕則致危困虚勞重則必死深可哀憫故
特一説以祛醫者之誤
　
　
　
　
　
　
　
　
　
　内外傷辯惑論卷上
欽定四庫全書
　内外傷辯惑論卷中
　　　　　　　　　　　　　元　李杲　撰
　　飲食勞倦論
古之至人窮隂陽之造化究乎生死之際所著内經悉
言人以胃氣為本盖人受水穀之氣以生所謂清氣榮
氣衛氣春升之氣皆胃氣之别稱也夫胃為水穀之海
飲食入胃逰溢精氣上輸於脾脾氣散精上歸於肺通
調水道下輸膀胱水精四布五經並行合於四時五臓
隂陽揆度以為常也茍飲食失節寒温不適則脾胃乃
傷喜怒憂恐勞役過度而損耗元氣既脾胃虚衰元氣
不足而心火獨盛心火者隂火也起於下焦其系繫於
心心不主令相火代之相火下焦包絡之火元氣之賊
也火與元氣不能兩立一勝則一負脾胃既虚則下流
於腎肝隂火得以乗其土位故脾胃之證始得之則氣
髙而喘身熱而煩其脉洪大而頭痛或渇不止皮膚不
任風寒而生寒熱盖隂火上衝則氣髙而喘身煩熱為
頭痛為渇而脉洪大脾胃之氣下流使穀氣不得升浮
是生長之令不行則無陽以護其榮衛不任風寒乃生
寒熱皆脾胃之氣不足所致也然而與外感風寒所得
之證頗同而理異内傷脾胃乃傷其氣外感風寒乃傷
其形傷外為有餘有餘者瀉之傷内為不足不足者補
之汗之下之吐之尅之皆瀉也温之和之調之養之皆
補也内傷不足之病茍誤認作外感有餘之病而反瀉
之則虚其虚也難經云實實虚虚損不足而益有餘如
此死者醫殺之耳然則柰何曰惟當以丼温之劑補其
中升其陽丼寒以瀉其火則愈内經曰勞者温之損者
温之盖温能除大熱大忌苦寒之藥瀉胃土耳今立補
中益氣湯
補中益氣湯
　　黄耆(勞役病熱/甚者二錢)　甘草(炙已上/各五分)　人參(去蘆/)
　　升麻　柴胡　橘皮　當歸身(酒洗/)　白术(已上各/三分)
　右件㕮咀都作一服水二盞煎至一盞去柤早飯後
　温服如傷之重者二服而愈量輕重治之
　　立方本指
夫脾胃虚者因飲食勞倦心火亢甚而重耗土位其次
肺氣受邪須用黄耆最多人參丼草次之脾胃一虚肺
氣先絶故用黄耆以益皮毛而閉腠理不令自汗上喘
氣短損其元氣人參以補之心火乗脾炙丼草用丼温
以瀉火熱而補脾胃中元氣若脾胃急痛并大虚腹中
急縮者宜多用之經云急者緩之白术苦丼温除胃中
熱利腰臍間血胃中清氣在下必加升麻柴胡以引之
引黄耆丼草辛温之氣味上升能補衛氣之散解而實
其表也又緩帶脉之縮急二味苦平味之薄者隂中之
陽引清氣上升也氣亂於胷中為清濁相干用去白陳
皮以理之又能助陽氣上升以散滯氣助諸丼辛為用
也乾嗌者加乾葛脾胃氣虚不能升浮為隂火傷其生
發之氣榮血大虧榮氣不營隂火熾盛是血中伏火日
漸煎熬血氣日減心包與心主血血減則心無所養致
使心亂而煩病名曰悗悗者心惑而煩悶不安也故加
辛丼微温之劑生陽氣陽生則隂長或曰丼温何能生
血曰仲景之法血虚以人參補之陽旺則能生隂血更
以當歸和之少加黄蘗以救腎水能瀉隂中之伏火如
煩猶不止少加生地黄補腎水水旺而心火自降如氣
浮心亂以硃砂安神丸鎮固之則愈
硃砂安神丸
　　硃砂(五錢/另研)　丼草(五錢/五分)　黄連(去鬚浄酒/洗六錢)　當歸
　　(去蘆二/錢五分)
内經曰熱淫所勝治以丼寒以苦瀉之以黄連之苦寒
去心煩除濕熱為君以丼草生地黄之丼寒瀉火補氣
滋生隂血為臣以當歸補其血不足硃砂納浮溜之火
而安神明也
　右件除硃砂外四味共為細末湯浸蒸餅為丸如黍
　米大以硃砂為衣每服十五丸或二十丸津唾嚥下
　食後或温水涼水少許送下亦得此近而竒耦制之
　緩也
　　四時用藥加減法
内經曰胃為水榖之海又云腸胃為市無物不包無物
不入寒熱温涼皆有之其為病也不一故隨時證於補
中益氣湯中權立四時加減法于后
　以手捫之而肌表熱者表熱也只服補中益氣湯一
　二服得微汗則已非正發汗乃隂陽氣和自然汗出
　也
　若更煩亂如腹中或周身有刺痛皆血澀不足加當
　歸身(五分或/一錢)
　如精神短少加人參(五分/)五味子(二十/箇)
　頭痛加蔓荆子(三分/)痛甚加川芎(五分/)
　頂痛腦痛加藁本(五分/)細辛(三分/)諸痛併用此四味
　足矣
　如頭痛有痰沈重懶倦者乃太隂痰厥頭痛加半夏
　(五/分)生薑(三/分)
　耳鳴目黄頰頷腫頸肩臑肘臂外後亷痛面赤脉洪
　大者以羗活(一/錢)防風藁本(已上各/七分)丼草(五/分)通其經血
　加黄芩黄連(已上各/三分)消其腫人參(五/分)黄耆(七/分)益元氣
　而瀉火邪另作一服與之
　嗌痛頷腫脉洪大而赤者加黄芩丼草(已上各/三分)桔梗
　(七/分)
　口乾嗌乾者加葛根(五/分)升引胃氣上行以潤之
　如夏月咳𠻳者加五味子(二十/五箇)麥門冬(去心/五分)
　如冬月咳𠻳加不去根節麻黄(五/分)
　如秋涼亦加
　如春月天温只加佛耳草欵冬花(已上各/五分)
　若乆病痰𠻳肺中伏火去人參以防痰𠻳増益耳食
　不下乃胷中胃上有寒或氣澀滯加青皮木香(已上/各三)
　(分/)此三味為定法
　如冬月加益智仁草豆䓻仁(已上各/五分)
　如夏月少加黄芩黄連更加㯽榔草豆䓻仁縮砂仁
　白豆䓻仁(各五/分)
　如春初猶寒少加辛熱之劑以補春氣之不足為氣
　藥之佐益智草豆蔲可也
　心下痞夯悶者加芍藥黄連(已上各/一錢)
　如痞腹脹加枳實木香縮砂仁(已上各/三分)厚朴(七/分)如天
　寒少加乾薑或中桂(桂心/也)
　心下痞覺中寒加附子黄連(已上各/一錢)不能食而心下
　痞加生薑陳皮(已上各/一錢)能食而心下痞加黄連(五/分)枳
　實(三/分)脉緩有痰而痞加半夏黄連(五/分)柴胡(七/分)甘草(三/分)
　腹中痛者加白芍藥(五/分)丼草(三/分)如惡寒覺冷痛加中
　桂(五/分)
　如夏月腹中痛不惡寒不惡熱者加黄芩丼草(已上/各五)
　(分/)芍藥(一/錢)以治時熱也
　腹痛在寒涼時加半夏益智草豆䓻之類
　如腹痛惡寒而脉弦者是木來尅土也小建中湯主之
　盖芍藥味酸於土中瀉木為君如脉沈細腹中痛是
　水來侮土以理中湯主之乾薑辛熱於土中瀉水以
　為主也如脉緩體重節痛腹脹自利米穀不化是濕
　勝以平胃散主之蒼术苦辛温瀉濕為主也
　脇下痛或脇下縮急俱加柴胡(三分甚/則五分)丼草(三分/)
　臍下痛者加真熟地黄(五分/)如不已者乃大寒也加
　内桂(五分/)徧閱内經中悉言小腹痛皆寒非傷寒厥
　隂之證也乃下焦血結膀胱仲景以抵當湯并抵當
　丸主之
　小便遺失肺金虚也宜安卧養氣以黄耆人參之類
　補之不愈則是有熱也黄蘖生地黄(已上各/五分)切禁勞
　役如卧而多驚小便淋溲者邪在少陽厥隂宜太陽
　經所加之藥更加柴胡(五分/)如淋加澤瀉(五分/)此下
　焦風寒合病也經云腎肝之病同一治為俱在下焦
　非風藥行經則不可乃受客邪之濕熱也宜升舉發
　散以除之
　大便秘澀加當歸(一錢/)大黄(酒洗煨五分/或加一錢)如有不大
　便者煎成正藥先用清者一口調𤣥明粉(五分或/一錢)如
　大便行則止此病不宜大下之必變㓙證也
　脚膝痿輭行步乏力或痛乃腎肝伏熱少加黄蘖(五/分)
　空心服不已更加漢防已(五/分)脉緩顯沈困怠惰無力
　者加蒼术澤瀉人參白术茯苓五味子(已上各/五分)
　如風濕相摶一身盡痛以除風濕羗活湯主之
除風濕羗活湯
　　羗活(七分/)　防風　　升麻　柴胡(已上各/五分)
　　藁本　　　蒼术(已上各/一錢)
　右件剉如麻豆大都作一服水二盞煎至一盞去柤
　大温服之空心食前
　所以然者為風藥已能勝濕故另作一服與之
　肩背痛汗出小便數而少風熱乗肺肺氣鬱甚也當
　瀉風熱則愈通氣防風湯主之
通聖防風湯
　　防風　　羗活　　陳皮　　人參　　甘草(各/五)
　　(分/)藁本　青皮(已上各/三分)白豆䓻　黄蘖(已上各/二分)
　　升麻　柴胡　　黄耆(已上各/一錢)
　右㕮咀都作一服水二盞煎一盞去柤温服食後
　如面白脱色氣短者不可服
　肩背痛不可回顧者此手太陽氣鬱而不行以風藥
　散之脊痛項强腰似折項似㧞此足太陽經不通行
　以羗活勝濕湯主之
𦍑活勝濕湯
　　𦍑活　　獨活(已上各/一錢)藁木　防風　丼草(炙/)
　　川芎(已上各/五分)蔓荆子(三分/)
　右㕮咀都作一服水二盞煎至一盞去柤大温服空
　心食前
　如身重腰沈沈然經中有寒濕也加酒洗漢防己(五/分)
　輕者附子(五/分)重者川烏(五/分)
升陽順氣湯
　治因飲食不節勞役所傷腹脇滿悶短氣遇春則口
　淡無味遇夏雖熱猶有惡寒飢則常如飽不喜食冷
　物
　　黄耆(一/兩)　半夏(三錢/湯洗)　草豆蔲(二/錢)　神麯(一錢五/分炒)
　　升麻　　柴胡　　　當歸身　　陳皮(已上各/一錢)
　　丼草(炙/)　黄蘖(已上各/五分)人參(去蘆/三分)
脾胃不足之證須用升麻柴胡苦平味之薄者隂中之
陽引脾胃中淸氣行於陽道及諸經生發隂陽之氣以
滋春氣之和也又引黄耆人參丼草丼温之氣味上行
充實腠理使陽氣得衛外而為固也凡治脾胃之藥多
以升陽補氣名之者此也
　右件㕮咀每服三錢水二盞生薑三片煎至一盞去
　柤温服食前
升陽補氣湯
　治飲食不時飢飽勞役胃氣不足脾氣不溜氣短無
　力不時寒熱早飯後轉增昏悶須要眠睡怠惰四肢
　不收懶倦動作及五心煩熱
　　厚朴(薑製/五分)　升麻　𦍑活　　　白芍藥　　獨
　　活　　防風　　丼草(炙/)　　澤瀉(已上各/一錢)　生
　　地黄(一錢/五分)　　柴胡(二錢/五分)
　右件為麤末每服五錢水二盞生薑二片棗二枚煎
　至一盞去柤大温服食前
　如腹脹及窄狹加厚朴
　如腹中似硬加砂仁(二/分)
　　暑傷胃氣論
刺志論云氣虚身熱得之傷暑熱傷氣故也痿論云有
所逺行勞倦逢大熱而渇則陽氣内伐内伐則熱舍於
腎腎者水臟也今水不能勝火則骨枯而髓虚足不任
身發為骨痿故下經曰骨痿者生於大熱也此濕熱成
痿令人骨乏無力故治痿獨取陽明時當長夏濕熱大
勝蒸蒸而熾人感之多四肢困倦精神短少懶於動作
胷滿氣促脉節沈疼或氣髙而喘身熱而煩心下膨痞
小便黄而少大便溏而頻或痢出黄糜或如泔色或渇
或不渇不思飲食自汗體重或汗少者血先病而氣不
病也其脉中得洪緩若濕熱相摶必加之以遲遲病雖
互換少差其天暑濕令則一也宜以淸燥之劑治之名
之曰清暑益氣湯主之
清暑益氣湯
　　黄耆(汗少者/洗五分)蒼术(泔浸去皮已上/各一錢五分)升麻(一/錢)　人參
　　(去/蘆)　白术　橘皮　神麯(炒/)　澤瀉(已上各/五分)　丼
　　草(炙/)　　黄蘖(酒浸/)　當歸身　　麥門冬(去心/)
　　青皮(去白/)　葛根(已上各/三分)五味子(九箇/)
内經云陽氣者衛外而為固也炅則氣泄今暑邪干衛
故身熱自汗以黄耆人參丼草補中益氣為君丼草橘
皮當歸身丼辛微温養胃氣和血脉為臣蒼术白术澤
瀉滲利除濕升麻葛根苦丼平善解肌熱又以風勝濕
也濕勝則食不消而作痞滿故炒麯丼辛青皮辛温消
食快氣腎惡燥急食辛以潤之故以黄蘖苦辛寒借丼
味瀉熱補水虚者滋其化源以五味子麥門冬酸丼微
寒救天暑之傷庚金為佐也
　右㕮咀作一服水二盞煎至一盞去柤熱服食逺
　此病皆因飲食失節勞倦所傷日漸因循損其脾胃
　乗暑天而作病也
　如汗大泄者津脱也急止之加五味子(十/枚)炒黄蘖(五/分)
　知母(三/分)此按而收之也
　如濕熱乗其腎肝行步不正脚膝痿弱兩足欹側已
　中痿邪加酒洗黄蘖知母(已上各/五分)令兩足湧出氣力
　矣
　如大便澀滯隔一二日不見者致食少乃血中伏火
　而不得潤也加當歸身生地黄(已上各/五分)桃仁泥(已上/各一)
　(錢/)以潤之
凡脾胃虚弱之人遇六七月霖雨諸物皆潤人汗沾衣
身重短氣更逢濕旺助熱為邪西北二方寒清絶矣人
重感之則骨乏無力其形如夢寐間䑃䑃如煙霧中不
知身所有也聖人立法夏月宜補者補天真元氣非補
熱火也夏食寒者是也故以人參之丼補氣麥門冬苦
寒瀉熱補水之源五味子之酸清肅燥金名曰生脉散
孫真人云五月常服五味子以補五臟之氣亦此意也
參术調中湯
　瀉熱補氣止𠻳定喘和脾胃進飲食
　　白术(五分/)　黄耆(四分/)　桑白皮　　　丼草(炙/)
　　人參(已上各/三分)麥門冬(去心/)靑皮(去白/)　陳皮(去白/)
　　地骨皮　　白茯苓(已上各/二分)五味子(二十/箇)
内經云火位之主其瀉以丼以黄耆丼温瀉熱補氣桑
白皮苦微寒瀉肺火定喘故以為君肺欲收急食酸以
收之以五味子之酸收耗散之氣止咳𠻳脾胃不足以
丼補之故用白术人參炙丼草苦丼温補脾緩中為臣
地骨皮苦微寒善解肌熱茯苓丼平降肺火麥門冬丼
微寒保肺氣為佐青皮陳皮去白苦辛温散胷中滯氣
為使也
　右件㕮咀如麻豆大都作一服水二盞煎至一盞去
　柤大温服早飯後忌多語言勞役
升陽散火湯
　治男子婦人四肢發困熱肌熱筋骨間熱表熱如火
　燎於肌膚捫之烙手夫四肢屬脾脾者土也熱伏地
　中此病多因血虚而得之也又有胃過食冷物鬱遏
　陽氣於脾土之中並宜服之
　　升麻　　　葛根　　　獨活　　　𦍑活
　　白芍藥　　人參(已上各/五錢)丼草(炙/)　　柴胡(已上/各三)
　　(錢/)防風　　丼草(生二/錢)
　右件㕮咀如麻豆大每服秤五錢水二盞煎至一盞
　去柤大温服無時忌寒冷之物
當歸補血湯
　治肌熱燥熱困渇引飲目赤面紅晝夜息其脉洪大
　而虚重按全無内經曰脉虚血虚又云血虚發熱證
　象白虎惟脉不長實為辯耳悞服白虎湯必死此病
　得之於肌困勞役
　　黄耆(一兩/炙)　當歸(酒洗/二錢)
　右件㕮咀都作一服水二盞煎至一盞去柤温服空
　心食前
硃砂涼膈丸
　治上焦虚熱肺脘咽膈有氣如煙搶上
　　黄連　　　山梔子(已上各/一兩)人參　　　茯苓(已/上)
　　(各五/錢)　　　硃砂(三錢/别研)　　腦子(五分/别研)
　右為細末研匀煉蜜為丸如梧桐子大硃砂為衣熟
　水送下五七九日進三服食後
黄連清膈丸
　治心肺間有熱及經中熱
　　麥門冬(去心/一兩)　黄連(去蘆/五錢)　鼠尾黄芩(净刮/三錢)
　右為細末煉蜜為丸如菉豆大每服二十丸温水送
　下食後
門冬清肺飲
　治脾胃虚弱氣促氣弱精神短少衂血吐血
　　紫菀茸(一錢/五分)黄耆　　　白芍藥　　　丼草(已/上)
　　(各一/錢)　　　人參(去蘆/)　麥門冬(已上各/五分)當歸身
　　(三/分)　　　　五味子(三箇/)
　右㕮咀分作二服每服水二盞煎至一盞去柤温服
　食後
　局方中大阿膠丸亦宜用
人參清鎮丸
　治熱上𠻳消痰定喘
　　柴胡　　　人參(已上各一/兩五錢)生黄芩　　半夏
　　丼草(炙已上各/七錢二分)青黛(六錢/)　天門冬(去心/三錢)陳皮(去/白)
　　五味子(去核/一錢)
　右件為細末水糊為丸如梧桐子大每服三十丸至
　五十丸温白湯送下食後
　局方中人參清肺湯亦宜用
皂角化痰丸
　治勞風心脾壅滯痰涎甚多喉中不利涕唾稠粘嗌
　塞吐逆不思飲食或時昏憒
　　皂角木白皮(酥炙/)白附子(炮/)　半夏(湯洗/七次)　天南
　　星(炮/)　　白礬(枯/)赤茯苓(去皮/)人參(已上各/一兩)枳殻
　　(炒一/兩)
　右為細末生薑汁麵糊為丸如梧桐子大每服三十
　丸温水送下食後
白术和胃丸
　治病乆厭厭不能食而臓腑或結或溏此胃氣虚弱
　也常服則和中理氣消痰去濕和脾胃進飲食
　　白术(一兩/二錢)　半夏(湯洗/七次)　厚朴(薑製已上/各一兩)陳皮(去/白)
　　(八/錢)　人參(九錢/)丼草(炙三/錢)枳實(麩炒/)　㯽榔(已上/各一)
　　(錢五/分)　木香(一錢/)
　右件為細末生薑汁浸蒸餅為丸如梧桐子大每服
　三十丸温水送下食逺
　　肺之脾胃虚方
脾胃虚則怠惰嗜卧四肢不收時值秋燥令行濕熱少
退體重節痛口乾舌乾飲食無味大便不調小便頻數
不欲食食不消兼見肺病洒淅惡寒慘慘不樂而色惡
而不和乃陽氣不伸故也當升陽益氣名之曰升陽益
胃湯
升陽益胃湯
　　黄耆(二/兩)　半夏(洗此一味/脉濇者用)人參(去/蘆)　丼草(炙已上/各一兩)
　　獨活　　防風(以秋旺故以/辛温弱之)白芍藥(何故秋旺用/人參白术芍)
　　(藥之類反補肺為脾胃虚則肺/受邪故因時而補易為力也)𦍑活(已上各/五錢)橘皮
　　(四/錢)　茯苓(小便利不/渇者勿用)柴胡　　澤瀉(不淋/勿用)　白术
　　(已上各/三錢)　黄連(一/錢)
　右㕮咀每服秤三錢水三盞生薑五片棗二枚煎至
　一盞去柤温服早飯後或加至五錢
　服藥後如小便罷而病加增劇是不宜利小便當少
　去茯苓澤瀉
　若喜食一二日不可飽食恐胃再傷以藥力尚少胃
　氣不得轉運升發也須滋味之食或美食助其藥力
　益升浮之氣而滋其胃氣慎不可淡食以損藥力而
　助邪氣之降沈也
　可以小役形體使胃與藥得轉運升發慎勿大勞役
　使氣復傷若脾胃得安静尤佳若胃氣稍强少食果
　以助穀藥之力經云五穀為養五果為助者也
雙和散
　補血益氣治虚勞少力
　　白芍藥(二兩/五錢)黄耆　　　熟地黄　　川芎
　　當歸(已上各/一兩)丼草(炙/)　　官桂(已上各七/錢五分)
　右為麤末每服四錢水一盞半生薑三片棗二枚煎
　至七分(去柤/温服)
　大病之後虚勞氣乏者以此調治不熱不冷温而有
　補
寛中進食丸
　滋形氣喜飲食
　　大麥蘖(一/兩)　半夏　　猪苓(去黒皮已/上各七錢)草豆蔲仁
　　神麯(炒已上/各五錢)枳實(麩炒/四錢)　橘皮　白术　白茯苓
　　澤瀉(已上各/二錢)縮砂仁(一錢/五分)　乾生薑　　丼草(炙/)
　　人參　　　青皮(已上各/一錢)　木香(五分/)
　右為細末湯浸蒸餅為丸如梧桐子大每服三十丸
　温米飲送下食後
厚朴温中湯
　治脾胃虚寒心腹脹滿及秋冬客寒犯胃時作疼痛
　　厚朴(薑製/)　橘皮(去白已上/各一錢)丼草(炙/)　草豆蔲仁
　　茯苓(去皮/)　木香(已上各/五錢)　乾薑(七分/)
戊火已衰不能運化又加客寒聚為滿痛散以辛熱佐
以苦丼以淡泄之氣温胃和痛自止矣
　右為麤散毎服五錢水二盞生薑三片煎至一盞
　去柤温服食前忌一切冷物
　　腎之脾胃虚方
沉香温胃丸
　治中焦氣弱脾胃受寒飲食不美氣不調和臟腑積
　冷心腹疼痛大便滑泄腹中雷鳴霍亂吐瀉手足厥
　逆便痢無度又治下熱陽虚臍腹冷痛及療傷寒隂
　濕形氣沈困自汗
　　附子(泡去/皮臍)　巴㦸(酒浸/去心)　亁薑(炮/)　　茴香(炮已/上各)
　　(一/兩)官桂(七/錢)　沉香　　　丼草(炙/)　　當歸
　　吳茱茰(洗炒/去蘆)人參　　　白术　　　白芍藥
　　白茯苓(去/皮)　良薑　　　木香(已上各/五錢)丁香(三錢/)
　右為細末用好醋打麵糊為丸如梧桐子大每服五
　七十丸熱米飲送下空心食前日進三服忌一切生
　冷物
凡脾胃之證調治差悞或妄下之末傳寒中復遇時寒
則四肢厥逆而心胃絞痛冷汗出舉痛論云寒氣客於
五臟厥逆上泄隂氣竭陽氣未入故卒然痛死不知人
氣復則生矣夫六氣之勝皆能為病惟寒毒最重隂主
殺故也聖人以辛熱散之復其陽氣故曰寒邪客之得
炅則痛立止此之謂也
神聖復氣湯
　治復氣乗冬足太陽寒水足少隂腎水子能令母實
　手太隂肺實反來侮土木受邪腰背胷膈閉塞疼痛
　善嚏口中涎目中泣鼻流濁涕不止或息肉不聞香
　臭咳𠻳痰沫上熱如火下寒如水頭作陣痛目中流
　火視物昏>昏>耳鳴耳聾頭并口鼻或惡風寒喜日陽
　夜卧不安常覺痰塞膈咽不通口失味兩脇縮急而
　痛牙齒動摇不能嚼物隂汗自出前隂冷行歩欹側
　起居艱難掌中熱風痺麻木小便數而晝多夜頻而
　欠氣短喘喝少氣不足以息卒遺失無度婦人白帶
　隂户中大痛牽心而痛面如赭色食少大便不調心
　煩霍亂逆氣裏急而腹痛皮色白後出餘氣後不能
　弩或腸鳴膝下筋急肩脾大痛此寒水來復火土之
　讎也
　　亁薑(炮為末一/錢三分)柴胡(剉如/豆大)　𦍑活(剉已上/各一錢)丼草(剉/)
　　藁本(已上各/八分)升麻(剉/)　　半夏(湯浸已上/各七分)當歸身
　　(酒浸剉/六分)　　防風(剉如/豆大)　郁李仁(湯浸去皮研如/泥入藥同煎)
　　人參(已上各/五分)附子(炮去皮/臍二分)白葵花(五朶去心/細剪入)
　右件藥都作一服水五盞煎至二盞入
　　草豆蔲仁(麵褁燒麵/熟去皮乾)　黄耆(已上各/一錢)　橘皮(五分/)
　在内再煎至一盞再入下項藥
　　枳殻(五分/)　黄蘖(酒浸/)　黄連(酒洗已上/各三分)生地黄
　　(湯洗/二分)
　已上四味預一日另用新水浸又以
　　川芎(細末/)　蔓荆子(已上各/三分)華細辛(二分/)
　預一日用新水半大盞分作二處浸此三味并黄蘖
　等煎正藥作一大盞去柤稍熱服空心
　又能治齒頰嚙唇齒舌根强硬等證如神宜食羊肉
　及厚滋味大抵腎併膀胱經中有寒元氣不足者皆
　宜服之神驗於月生月滿時隔三五日一服如病急
　不拘時分服
治法已試驗者學者當以意求其的觸類而長之則不
可勝用矣予病肺胃乆衰視聽半失此隂乗陽而上氣
短精神不足且脉弦皆陽氣衰弱伏匿於隂中故耳癸
卯歲六七月間霖雨隂寒踰月不止時人多病瀉痢乃
濕多成五泄故也一日體重肢節疼痛大便泄併下者
三而小便閉塞黙思内經有云在下者引而竭之是先
利小便也又治諸瀉而小便不利者先分利之又云治
濕不利小便非其治也法當利其小便必用淡滲之劑
利之病雖即已是降之又降復益其隂而重竭其陽也
則陽氣愈削而精神愈短矣隂重强而陽重衰也兹以
升陽之藥是為宜耳𦍑活獨活升麻各一錢防風半錢
炙丼草半錢同㕮咀水四盞煎至一盞去柤熱服一服
乃愈大法云寒濕之勝助風以平之又曰下者舉之此
得陽氣升騰故愈是因曲而為之直也夫聖人之法可
以類推舉一則可以知百矣
　内外傷辯惑論卷中
欽定四庫全書
　内外傷辯惑論卷下
　　　　　　　　　　　　　元　李杲　撰
　　辯内傷飲食用藥所宜所禁
夫傷飲食付藥者受藥者皆以為𤨏末細事是以所當
重者為輕利害非細殊不思胃氣者榮氣也衛氣也糓
氣也清氣也資少陽生發之氣也人之真氣衰旺皆在
飲食入胃胃和則糓氣上升糓氣者升騰之氣也乃足
少陽膽手少陽元氣始發生長萬化之别名也飲食一
傷若消𨗳藥的對其所傷之物則胃氣愈旺五糓之精
華上出乃清氣為天者也精氣神氣皆强盛七神衛護
生氣不乏增益大旺氣血周流則百病不能侵雖有大
風竒毒弗能害也此一藥通用其利博哉易水張先生
嘗戒不可用峻利食藥食藥下咽未至藥丸施化其標
皮之力始開便言空快也所傷之物已去若更待一兩
時辰許藥盡化開其峻利藥必有情性病去之後脾胃
安得不損乎脾胃既損是真氣元氣敗壊促人之壽當
時説下一藥枳實一兩麩炒黄色為度白术二兩只此
二味荷葉裹燒飯為丸以白术苦丼温其丼温補脾胃
之元氣其苦味除胃中之濕熱利腰臍間血故先補脾
胃之弱過於枳實尅化之藥一倍枳實味苦寒泄心下
痞悶消化胃中所傷不能即去須待一兩時辰許食則
消化是先補其虚而後化其所傷則不峻利矣當是之
時未悟用荷葉燒飯為丸之理老年味之始得可謂神
竒矣荷葉之一物中央空虚象震卦之體震者動也人
感之生足少陽甲膽也甲膽者風也生化萬物之損蔕
也左傳云履端於始序則不愆人之飲食入胃營氣上
行即少陽甲膽之氣也其手少陽三焦經人之元氣也
手足經同法便是少陽元氣生發也胃氣元氣糓氣甲
膽上升之氣一也異名雖多止是胃氣上升者也荷葉
之體生於水上其下出於穢汙之中而不為穢汙所染
挺然獨立其色青形乃空淸而象風木者也食藥感此
氣之化胃氣何由不上升乎其主意用此一味為引用
可謂逺識深慮合於道者也更以燒飯和藥與白术恊
力滋養糓氣而補令胃厚再不至内傷其利廣矣大矣
若内傷脾胃以辛熱之物酒肉之類自覺不快覔藥於
醫者此風習以為常醫者亦不問所傷即付之以集香
丸巴豆大熱藥之類下之大便下則物去遺留食之熱
性藥之熱性重傷元氣七神不熾經云熱傷氣正謂此
也其人必無氣以動而熱困四肢不舉傳變諸疾不可
勝數使人真氣自此衰矣若傷生冷硬物世醫或用大
黄牽牛二味大寒藥投之物隨藥下所傷去矣遺留食
之寒性藥之寒性重瀉其陽陽去則皮膚筋骨肉血脉
無所依倚便為虚損之證論言及此令人寒心夫辛辣
氣薄之藥無故不可亂服非止牽牛而已至真要大論
云五味入胃各先逐其所喜攻攻者尅伐瀉也辛味下
咽先攻瀉肺之五氣氣者真氣元氣也其牽牛之辛辣
猛烈奪人尤甚飲食所傷腸胃受邪當以苦味瀉其腸
胃可也肺與元氣何罪之有牽牛不可用者有五此其
一也況胃主血為物所傷物者有形之物也皆是血病
血病瀉氣此其二也且飲食傷於中焦止合尅化消𨗳
其食重瀉上焦脉中已虚之氣此其三也食傷膓胃當
塞因塞用又寒因寒用枳實大黄苦寒之物以瀉有形
是也反以辛辣牽牛散瀉真氣犯大禁四也殊不知鍼
經第一卷第一篇有云外來客邪風寒傷人五臟若誤
瀉胃氣必死誤補亦死其死也無氣以動故静若内傷
腸胃而反瀉五臟必死誤補亦死其死也隂氣有餘故
躁今内傷腸胃是謂六腑不足之病反瀉上焦虚無肺
氣肺者五臟之一數也為牽牛之類朝損暮損其元氣
消耗此乃暗裏折人夀數犯大禁五也良可哀歎故特
著此論并方庶令四海聞而行之不致夭横耳此老夫
之用心也胃氣豈可不養復明養胃調理故經曰安糓
則昌絶糓則亡水去則榮散榖消則衛亡榮散衛亡神
無所依仲景云榮入於經其血乃成糓入於胃脉道乃
行故胃不可不養胃不可不温血温胃和榮衛將行常
有天命糓者身之大柄也書與周禮皆曰水火金木土
糓惟修以奉養五臟者也内傷飲食固非細事茍妄服
食藥而輕生殞命其可乎哉黄帝鍼經有説胃惡熱而
喜清大腸惡淸冷而喜熱兩者不和何以調之岐伯曰
調此者飲食衣服亦欲適寒温使寒無悽愴暑無出汗
飲食者熱無灼灼寒無凔凔寒温中適故氣將持乃不
致邪僻也(詳説見於/本經條下)是必有因用豈可用俱寒俱熱之
食藥致損者與内經云内傷者其氣口脉反大於人迎
一倍二倍三倍分經用藥又曰上部有脉下部無脉其
人當吐不吐者死如但食不納惡心欲吐者不問一倍
二倍不當止與𤓰蔕散吐之但以指或以物探去之若
所傷之物去不盡者更診其脉問其所傷以食藥去之
以應塞因塞用又謂之寒因寒用泄而下降乃應太隂
之用其中更加升發之藥令其元氣上升塞因塞用因
曲而為之直何為曲内傷胃氣是也因治其飲食之内
傷而使生氣増益胃氣完復此乃因曲而為之直也若
依分經用藥其所傷之物寒熱温涼生硬柔輭所傷不
一難立定法只隨所傷之物不同各立治法臨時加減
用之其用藥又須問病人從來禀氣盛衰所傷寒物熱
物是喜食而食之邪不可服破氣藥若乗飢困而食之
耶當益胃氣或為人所勉勸强食之宜損血而益氣也
診其脉候傷在何臟方可與對病之藥豈可妄損大真
生氣以輕喪身寶乎且如先食熱物則不傷繼之以寒
物因後食致前食亦不消化而傷者當問熱食寒食孰
多孰少斟酌與藥無不當矣喻如傷熱物二分寒物一
分則當用寒藥二分熱藥一分和合而與之則榮衛之
氣必得周流更有或先飲酒而後傷寒冷之食及傷熱
食冷水與氷如此不等皆當驗其節次所傷之物約量
寒熱之劑分數各各對證而與之無不取驗自忖所定
方藥未敢便為能盡藥性之理姑用指迷辯惑耳隨證
立方備陳于后
張先生枳术丸
　治痞消食强胃
　　白术(二兩/)　枳實(麩炒黄色/去穰一兩)
　右同為極細末荷葉裹燒飯為丸如梧桐子大每服
　五十丸白湯下無時白术者本意不取其食速化但
　乆令人胃氣强實不復傷也
橘皮枳术丸
　治老㓜元氣虚弱飲食不消或臟腑不調心下痞悶
　　橘皮　　　枳實(麩炒去穰已/上各一兩)白术(二兩/)
　右件為細末荷葉燒飯為丸如梧桐子大每服五十
　丸熟水送下食逺
　夫内傷用藥之大法所貴服之强人胃氣令胃氣益
　厚雖猛食多食重食而不傷此能用食藥者也此藥
　乆乆益胃氣令人不復致傷也
麴蘖枳术丸
　治為食所勉勸强食之致心腹滿悶不快
　　枳實(麩炒/去穰)　大麥蘖(麩炒/)神麯(炒已上/各一兩)白术(二兩/)
　右為細末荷葉燒飯為丸如梧桐子大每服五十丸
　用温水下食逺
木香枳术丸
　破滯氣消飲食開胃進食
　　木香　　　枳實(麩炒去穰已/上各一兩)白术(二兩/)
　右為細末荷葉燒飯為丸如梧桐子大每服五十丸
　温水送下食逺
木香化滯湯
　治因憂氣食濕麵結於中脘腹皮底微痛心下痞滿
　不思飲食食之不散常常痞氣
　　半夏(一兩/)　草豆蔲仁　丼草(炙已上/各五錢)柴胡(四錢/)
　　木香　　　橘皮(已上各/三錢)枳實(麩炒/去穰)　當歸梢(已/上)
　　(各二/錢)　　　紅花(五分/)
　右件剉如麻豆大每服五錢水二大盞生薑五片煎
　至一盞去柤稍熱服食逺忌酒濕麵
半夏枳术丸
　治因冷食内傷
　　半夏(湯洗七/次焙乾)枳實(麩炒已上/各一兩)白术(二兩/)
　右同為極細末荷葉燒飯為丸如菉豆大每服五十
　丸温水送下添服不妨熱湯浸蒸餅為丸亦可
　如食傷寒熱不調每服加上二黄丸十丸白湯送下
　更作一方加澤瀉(一兩/)為丸有小便淋者
丁香爛飯丸
　治飯食所傷
　　丁香　　　京三稜　　廣茂(炮/)　　木香(已上各/一錢)
　　丼草(炙/)　　丼松(去上/)　縮砂仁　　丁香皮
　　益智仁(已上各/三錢)香附子(五錢/)
　右為細末湯浸蒸餅為丸如菉豆大每服三十丸白
　湯送下或細嚼亦可不拘時候
　治卒心胃痛甚效
草豆蔲丸
　治秋冬傷寒冷物胃脘當心而痛上支兩脇膈咽不
　通
　　草豆蔲(麩褁煨去/皮取仁)枳實(麩炒/黄色)　白术(已上各/二兩)　大
　　麥蘖(麩炒/黄色)　半夏(湯洗七/次日乾)　黄芩(刮去/皮生)　神麯(炒/黄)
　　(色已上/各五錢)　　乾生薑　　橘皮　青皮(已上各/二錢)
　　炒鹽(五分/)
　右為極細末湯浸蒸餅為丸如菉豆大每服五十丸
　白湯下量所傷多少加減服之
　如冬月用别作一藥不用黄芩歲火不及又傷冷物
　加以温劑是其治也然有熱物傷者從權以寒藥治
　之宜不可不知也
三黄枳术丸
　治傷肉食濕麵辛辣味厚之物填塞悶亂不快
　　黄芩(二兩/)　黄連(酒洗/)　大黄(濕褁/煨)　神麴(炒/)
　　橘皮　　　白术(已上各/一兩)枳實(麩炒/五錢)
　右為細末湯浸蒸餅為丸如菉豆大一倍每服五十
　丸白湯送下量所傷服之
除濕益氣丸
　治傷濕麵心腹滿悶肢體沈重
　　枳實(麩炒/黄色)　神麯(炒黄/色)　黄芩(生用/)　白术(已上各/一兩)
　　蘿蔔子(炒熱去穢/氣五錢)　　　紅花(三分各一/錢分十也)
　右同為極細末荷葉裹燒飯為丸如菉豆大每服五
　十丸白湯送下量所傷多少服之
上二黄丸
　治傷熱食痞悶兀兀欲吐煩亂不安
　　黄芩(二兩/)　黄連(去鬚酒/浸一兩)　升麻　　柴胡(已/上)
　　(各二/錢)　　　丼草(二錢/)
一方加
　　枳實(麩炒去/穰五錢)
　右為極細末湯浸蒸餅為丸如菉豆大每服五七十
　丸白湯送下量所傷服之
枳實𨗳滯丸
　治傷濕熱之物不得施化而作痞滿悶亂不安
　　大黄(一兩/)　枳實(麩炒/去穰)　神麯(炒已上/各五錢)茯苓(去皮/)
　　黄芩(去腐/)　黄連(揀净/)　白术(已上各/三錢)澤瀉(二錢/)
　右件為細末湯浸蒸餅為丸如梧桐子大每服五十
　丸至七十丸温水送下食逺量虚實加減服之
枳實梔子大黄湯
　治大病差後傷食勞復
　　枳實(一兩麩/炒去穰)　梔子(三枚半/肥者)豆豉(一兩二錢/五分綿褁)
　右以清漿水二盞空煑退八分内枳實梔子煑取八
　分下豉再煑五六沸去柤温服覆令汗出
　若有宿食内太黄如薄碁子五六枚同煎
　食膏粱之物過多煩熱悶亂者亦宜服之
白术丸
　治濕豆粉濕麵油膩之物
　　枳實(麩炒黄一/兩一錢)白术　　　半夏(湯浸/)　神麯(炒/黄)
　　(已上各/一兩)　　橘皮(去穰/七錢)　黄芩(五錢/)　白礬(枯三/分)
　右為極細末湯浸蒸餅為丸如菉豆一倍大每服五
　十丸白湯送下量所傷加減服素食多用亁薑故加
　黄芩以瀉之
木香見睍丸
　治傷生冷硬物心腹滿悶疼痛
　　神麴(炒黄/色)　京三稜(煨已上/各一兩)石三稜(去皮/煨)草豆蔲
　　(麵褁煨/熟取)　　香附子(炒香已上/各五錢)升麻　　柴胡(已/上)
　　(各三/分)　　　木香(二錢/)　巴豆霜(五分/)
　右為細末湯浸蒸餅為丸如菉豆一倍大每服三十
　丸温白湯下量所傷多少服之
三稜消積丸
　治傷生冷硬物不能消化心腹滿悶
　　京三稜(炮/)　廣茂(炒/)　　炒麴(已上各/七錢)青橘皮
　　巴豆(和皮米炒/黒焦去米)茴香(炒/)　陳橘皮(已上各/五錢)丁皮
　　益智(已上各/三錢)
　右件為細末醋打麵糊為丸如梧桐子大每服十丸
　加至二十丸温生薑湯送下食前量虚實加減如更
　衣止後服之
備急大黄丸
　療心腹諸卒暴百病
　　大黄　　　巴豆(去皮/)　乾薑(已上各/一兩)
　右須要精新好藥搗羅蜜和更搗一千杵丸如小豆
　大每服三丸老少量之
　若中惡客忤心腹脹滿卒痛如刀錐刺痛氣急口噤
　停尸卒死者以煖水苦酒服之或不下捧頭起令下
　嚥須臾差輕更與三丸以腹中鳴轉即吐下便愈若
　口已噤亦須折齒灌之令入尤妙忌蘆筍猪肉冷水
　肥膩之物易水張先生又名獨行丸乃急劑也
神應丸
　治因一切冷物冷水及潼乳酪水腹痛腸鳴水糓不
　化
　　黄蠟(二兩/)　巴豆　杏仁　　百草霜
　　亁薑(已上各/五錢)　丁香　　木香
　右先將黄蠟用好醋煑去柤穢將巴豆杏仁同炒黒
　煙盡研如泥將黄蠟再上火入小油半兩溶開入在
　杏仁巴豆泥子内同攪旋下丁香木香等藥末研匀
　搓作挺子油紙裹了旋丸用每服三五十丸温米飲
　送下食前日進三服
　如脉緩體重自利乃濕氣勝也以五苓散平胃散加
　炒麴相合而服之名之曰對金飲子
益胃散
　治服寒藥過多或脾胃虚弱胃脘痛
　　陳皮　　　黄耆(已上各/七錢)益智仁(六錢/)白豆蔲仁
　　澤瀉　　　乾生薑　　薑黄(已上各/三錢)縮砂仁
　　丼草　　　厚朴　　　人參(已上各/二錢)
　右為細末每服三錢水一盞煎至七分温服食前
　如脉弦惡寒腹痛乃中氣弱也以仲景小建中湯加
　黄耆錢氏異攻散加芍藥選而用之
　如渇甚者以白术散加葛根倍之
　　飲食自倍腸胃乃傷分而治之
痺論云隂氣者静則神藏躁則消亡飲食自倍乃傷此
混言之也分之為二飲也食也又經云因而大飲則氣
逆因而飽食筋脉横解則腸澼為痔飲者無形之氣傷
之則宜發汗利小便使上下分消其濕解酲湯五苓散
之類主之食者有形之物傷之則宜損其糓其次莫若
消𨗳丁香爛飯丸枳术丸之類主之稍重則攻化三稜
消積丸木香見睍丸之類主之以平為期盖脾已傷叉
以藥傷使營運之氣減削食愈難消故五常政論云大
毒治病十去其六常毒治病十去其九小毒治病十去
其八無毒治病十去其九糓肉果菜食養盡之無使過
之傷其正也不盡行復如法聖人垂此嚴戒是為萬世
福也如能慎言語節飲食所謂治未病也
　　論酒客病
夫酒者大熱有毒氣味俱陽乃無形之物也若傷之止
當發散汗出則愈矣此最妙法也其次莫如利小便二
者乃上下分消其濕何酒病之有今之酒病者徃徃服
酒癥丸大熱之藥下之又有用牽牛大黄下之者是無
形元氣受病反下有形隂血乖悞甚矣酒性大熱已傷
元氣而復重瀉之況亦損腎水真隂及有形隂血俱為
不足如此則隂血愈虚真水愈弱陽毒之熱大旺反增
其隂火是謂元氣消亡七神何依折人長命不然則虚
損之病成矣金匱要略云酒疸下之乆則為黒疸慎不
可犯此戒不若令上下分消其濕葛花解酲湯主之
葛花解酲湯
　　白豆蔲仁　縮砂仁　　葛花(已上各/五錢)亁生薑
　　神麯(炒黄/)　澤瀉　　　白术(已上各/二錢)橘皮(去白/)
　　猪苓(去皮/)　人參(去蘆/)　白茯苓(已上各一/錢五分)木香
　　(五/分)　　　　蓮花　　　青皮(去穰/三分)
　右為極細末秤和勻每服三錢七白湯調下但得微
　汗酒病去矣此盖不得已而用之豈可恃頼日日飲
　酒此藥氣味辛辣偶因酒病服之則不損元氣何者
　敵酒病故也若頻服之損人天年
除濕散
　治傷馬亂并牛羊酪水一切冷物
　　神麯(炒黄/一兩)　　茯苓(七錢/)　車前子(炒香/)澤瀉(已上各/五錢)
　　半夏(湯洗/)　　亁生薑(已上各/三錢)丼草(炙/)　紅花(已上各/二錢)
　右同為極細末每服三錢七白湯調下食前
五苓散
　治傷寒温熱病表裏未解頭痛發熱口燥咽乾煩渇
　飲水或水入即吐或小便不利及汗出表解煩渇不
　止者宜服之又治霍亂吐利燥渇引飲之證
　　澤瀉(二兩/五錢)　　猪苓　　茯苓　　白术(已上各一/兩五錢)
　　桂(一兩/)
　右為細末每服二錢熱湯調服不計時候服訖多飲
　熱湯有汗出即愈
　又治瘀熱在裏身熱黄疸濃煎茵蔯蒿湯調下食前
　服之
　如疸發渇及中暑引飲亦可用水調服之
　　臨病制方
至真要論云濕淫所勝治以苦温佐以丼辛以汗為度
而止以淡泄之得其法者分輕重而制方金匱要畧云
腰已上腫者發汗乃愈腰已下腫者當利小便由是大
病差後腰已下有水氣者牡蠣澤瀉散主之又云治濕
不利小便非其治也制五苓散以利之孫真人療膚革
腫以五皮散乃比類象形之故也水熱穴論云上為喘
呼下為腫滿不得卧者標本俱病制神袐湯以去之活
人書云均是水氣乾嘔微痢發熱而咳為表有水小青
龍湯加芫花主之身體涼表證罷咳兩脇下痛為裏有
水十棗湯主之亦是仲景方也易水張先生云仲景藥為
萬世法號羣方之祖治雜病若神後之醫者宗内經法
學仲景心可以為師矣
　　隨時用藥
　治傷冷飲者以五苓散每服三錢或四錢匕加生薑
　煎服之
　治傷食兼傷冷飲者煎五苓散送下半夏枳术丸服
　之
　治傷冷飲不惡寒者服中亦不覺寒惟覺夯悶身重
　飲食不化者或小便不利煎去桂五苓散依前斟酌
　服之
　假令所傷前後不同以三分為率熱物二分傷生冷
　硬物一分用寒藥三黄丸二停用熱藥木香見睍丸
　一停合而服之又如傷生冷物二分傷熱物一分用
　熱木香見睍丸二停用寒藥二黄丸一停合而服之
　假令夏月大熱之時傷生冷硬物當用熱藥木香見
　睍丸治之須少加三黄丸謂天時不可伐故加寒藥
　以順時令若傷熱物只用三黄丸可謂此三黄丸時
　藥也
　假令冬天大寒之時傷羊肉濕麵等熱物當用三黄
　丸治之須加熱藥少許草豆蔲丸之類是也為引用
　又為時藥經云必先歲氣無伐天和此之謂也餘皆
　倣此
　　吐法宜用辯上部有脉下部無脉
上部有脉下部無脉其人當吐不吐者死何謂也下部
無脉此所謂木鬱也飽食過飽填塞胷中胷中者太隂
之分野經云氣口反大於人迎三倍食傷太隂故曰木
鬱則逹之吐者是也
𤓰蔕散
　　𤓰蔕　　　赤小豆
　右二味為極細末每服一錢七温漿水調下取吐為
　度若不兩手尸脉絶無不宜便用此藥恐損元氣令
　人胃氣不復若止是胷中窒塞悶亂不通以指探去
　之如不得吐者以物探去之得吐則已如食不去用
　此藥去之
解云盛食填塞於胷中為之窒塞兩手寸脉當主事兩
尺脉不見其理安在胷中有食故以吐出之食者物也
物者坤土也是足太隂之號也胷中者肺也為物所填
肺者手太隂金也金主殺伐也與坤土俱在於上而旺
於天金能尅木故肝木生發之氣伏於地下非木鬱而
何吐去上焦隂土之物木得舒暢則鬱結去矣食塞於
上脉絶於下若不明天地之道無由逹此至理水火者
隂陽之徵兆天地之别名也故曰獨陽不生獨隂不長
天之用在於地下則萬物生長矣地之用在於天上則
萬物收藏矣此乃天地交而萬物通也此天地相根之
道也故陽火之根本於地下隂水之源本於天上故曰
水出髙源故人五臟主有形之物物者隂也隂者水也
右三部脉主之徧見於寸口食塞其上是絶五臟之源
源絶則水不下流兩足竭絶此其理也何疑之有
　　重明木鬱則逹之之理
或曰食盛填塞於胷中為之窒塞也令吐以去其所傷
之物物去則安胸中者大隂肺之分野木鬱者遏於厥
隂肝木於下故以吐伸之以舒陽和風木之氣也此吐
乃瀉出太隂之塞何謂木鬱請聞其説荅曰此大神靈
之問非演説大道不能及於此天地之間六合之内惟
水與火耳火者陽也升浮之象也在天為體在地為用
水者隂土也降沈之象也在地為體在天為殞殺収藏之
用也其氣上下交則以成八卦矣以醫書言之則是升
浮降沈温涼寒熱四時也以應八卦若天火在上地水
在下則是天地不交隂陽不相輔也是萬物之道大易
之理絶減矣故經言獨陽不生獨隂不長天地隂陽何
交㑹矣故曰陽本根於隂隂本根於陽若不明根源是
不明道故六陽之氣生於地則曰陽本根於隂以人身
言之是六腑之氣生發長散於胃土之中也既陽氣鼓
舞萬象有形質之物於人為浮散者也隂極必反陽極
變隂既六陽升浮之力在天其力盡是陽道终矣所以
鼓舞六隂有形之隂水在天在外也上六無位必歸於
下此老陽變隂之象也是五臟之源在於天者也天者
人之肺以應之故曰隂本源於陽水出髙源者是也人
之五臟其源在於肺者背也背在天也故足太陽膀胱
寒生長其源在申故隂寒自此而降以成秋收氣寒之
漸也降至於地下以成冬藏伏諸六陽在九泉之下者
也故五臟之氣生於天以人身是五臟之氣收降藏沈
之源出於肺氣之上其流下行沈墜萬化有形質之物
皆收藏於地為降沈者也物極必反隂極變陽既六隂
降沈之力在地其力既盡是隂道终矣是老隂變陽反
初九無位是一歲四時之氣终而復始為上下者也莫
知其紀如環無端且大隂者肺金收降之氣當居下體
今反在於上抑遏厥隂風木反居於下是不得上升也
故曰木鬱故令其吐出窒塞有形土化之物使太隂秋
肺收於下體復其本以衰之始上升手足厥隂之木元
氣以伸其舒暢上升之志得其所矣又况金能尅木以
吐伐之則金衰矣金者其道當降是塞因塞用歸其本
矣居於上則遏其木故以吐伸之使瀉金以助木也徧
考内經中所説木鬱則逹之之義止是食傷太隂有形
之物窒塞於胷中尅制厥隂木氣伏潜於下不得舒伸
於上止此耳别無異説以六滛有餘運氣中論之仲景
傷寒論云懊憹煩躁不得眠不經汗下謂之實煩𤓰蒂
散主之曾經妄汗妄吐妄下謂之虚煩者梔子豉湯主
之
　　老夫欲令醫者治隂陽之證補瀉不至錯誤病家
　　雖不知醫明曉所得之病當補當瀉之法將黄帝
　　鍼經第一卷第五篇説形氣有餘不足當補當瀉
　　之理録之於前予自注者附之
黄帝曰形氣之逆順柰何岐伯荅曰形氣不足病氣有
餘是邪勝也急當瀉之形氣有餘病氣不足急當補之
形氣不足病氣不足此隂陽俱不足也不可刺之刺之
重不足重不足則隂陽俱竭血氣皆盡五臟皆枯筋骨
髓枯老者絶滅壯者不復矣形氣有餘病氣有餘此謂
隂陽俱有餘也急瀉其邪調其虚實故曰有餘者瀉之
不足者補之此之謂也經曰刺不知逆順真邪相傳滿
者補之則隂陽四溢腸胃充廓肝肺内填隂陽相錯虚
而瀉之則經脉空虚血氣枯竭腸胃㒤辟皮膚薄著毛
腠夭樵子之死期故曰用鍼之要在於知調隂與陽調
隂與陽精氣乃光合形與氣使神内藏故曰上工平氣
中工亂脉下工絶氣危生故曰下工不可不慎也必審
五臟變化之病五脉之應經絡之實虚皮膚之柔麤而
後取之也
　聖人垂慈之心已詳矣不合立言老夫誠恐市井莊
　農山野間人不知文理故以俚語開解之云但病來
　潮作之時病氣精神增添者是為病氣有餘乃邪氣
　勝也急瀉之以寒涼酸苦之劑若病來潮作之時神
　氣困弱者為病氣不足乃真氣不足也急補之以辛
　丼温熱之劑不問形氣有餘并形氣不足只取病氣
　有餘不足也不足者補之有餘者瀉之假令病氣有
　餘者當急瀉之以寒涼之劑為邪氣勝也病氣不足
　者當急補之以辛丼温熱之劑此真氣充足也夫形
　氣者氣謂口鼻出氣息也形謂皮肉筋骨血脉也形
　勝者為有餘消瘦者為不足其氣者審口鼻中氣勞
　役如故為氣有餘也若喘息氣促氣短或不足以息
　者為不足也故曰形氣也乃人之身形中氣血也當
　補當瀉全不在於此只在病勢潮作之時病氣有餘
　者是邪氣勝也急當瀉之如潮作之時精神困弱語
　言無力及潮語者是真氣不足也急當補之若病人
　形氣不足病來潮作之時病氣亦不足是乃隂陽俱
　不足也禁用鍼宜補之以其藥不可以盡劑不炙弗
　已臍下一寸五分氣海穴是也凡用藥若不本四時
　以順為逆四時者是春升夏浮秋降冬沈乃天地之
　升浮化降沈(化者脾土/中造化也)是為四時之宜也但言補之
　以辛丼溫熱之劑及味之薄者諸風藥是也此助春
　夏之升浮者也此便是瀉秋收冬藏之藥也在人之
　身乃肝心也但言瀉之以酸苦寒涼之劑并淡味滲
　泄之藥此助秋冬之降沈者也在人之身是肺腎也
　用藥者宜用此法度慎毋忽焉
　
　
　
　
　
　
　
　
　
　
　
　
　
　内外傷辯惑論卷下
