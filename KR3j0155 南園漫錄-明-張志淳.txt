#+TITLE: 南園漫錄-明-張志淳
#+DATE: 2018-05-12 10:18:17
#+SOURCE: github.com/kanripo/KR3j0155 master ea6713f4                
欽定四庫全書　　　　　子部十
　南園漫録　　　　　　　雜家類三(雜說之屬/)
　　提要
　　　　(臣/)等謹按南園漫録十卷明張志淳撰志淳
　　　　字進之本江寧人𨽻雲南金齒軍籍因為永
　　　　昌人成化甲辰進士官至户部侍郎是書前
　　　　有正徳十年自序稱因讀洪邁容齋随筆羅
　　　　大經鶴林玉露二書仿而為之卷首數條皆
　　　　舉容齋随筆之語而辨其是非盖其書之所
　　　　縁起也其餘則述所見聞各為考證大抵似
　　　　洪書者十之一似羅書者十之九所論如江
　　　　神一條譏洪邁舍人事而謟鬼神邱濬著書
　　　　一條譏其大學衍義補不敢論及宦官立意
　　　　皆極正大其避諱一條謂蜀本書多缺唐諱
　　　　乃相沿舊刻桂辨一條謂桂花桂樹為兩種
　　　　張籍詩意一條謂瞿宗吉歸田詩話不知其
　　　　作還珠吟時已先居人幕下駁正皆頗明晳
　　　　其辨永昌非金齒地諸條考證致誤之由亦
　　　　極詳核他如春草王孫一條王維詩語實本
　　　　楚詞而昧其所出横生訓詁之類或失之陋
　　　　元順帝一條誤據庚申外史符䑓外集之説
　　　　以順帝為瀛國公子之類或失之無稽盖瑕
　　　　瑜不掩之書也中頗紀載時事臧否人物故
　　　　卷末又有嘉靖五年題後一篇辨何喬新撫
　　　　夷録之失實而以書中所載自比于孫盛書
　　　　枋頭事其所紀録亦可與明史相叅考云乾
　　　　隆四十二年八月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
南園漫録序
予閒居四年惟鉛槧是事去年冬病乆凢書之宏深旁
魄者皆不能事事則取雜説如容齋隨筆者數十家以
消日㓜子合侍而問曰此何書曰此宋人洪景盧氏紀
事之書也曰大人日觀之有可言者乎曰容有之曰可
學乎曰此皆紀事之作事隨代有而義理無窮奚不可
學也曰然則何不效為一書乎曰洪在宋為法從家居
食禄終身當時人君所以禮之者甚至予何敢方之越
翌日取鶴林玉露觀之合復問曰此何書曰此宋人羅
大綸氏紀事之書也曰於洪書何如曰將無同曰羅何
人曰羅吾不暇考然觀其自序曰為臨川從事被劾而
歸是書適成則止於從事也已曰然則大人亦何以埒
洪書觀之而此書抑何以傳至今不廢乎將書惟其言
而不繫於遭際與否也予不覺逌然遂為書容齋所未
安者數十事而并予所聞知有似二書者廣之題之曰
南園漫録要之文雖不工而揆事昭理亦或有可觀者
正徳十年春正月永昌張志淳序
欽定四庫全書
　南園漫録卷一　　　　　明　張志淳　撰
　　避諱
隨筆謂孟蜀書刻避唐諱以為唐澤逺此恐不然孟蜀
初定書多唐時所刻後遂承之不改何唐之澤乎元滅
宋後元刻諸史如殷敬恒桓構之類皆諱又如恒字省
下一畫至今亦不改凡各布政司鄉試録罔不然豈宋
之遺澤至今不忘乎不知為沿襲不明之過反以為唐
之遺澤其誤甚矣
　　寧馨
寧馨阿堵二語謂為呉人方言復旁證所出可謂博矣
但解阿堵為此處亦誤蓋阿堵猶言這箇也寧馨猶言
這樣也
　　王文正
王文正公不諫天書隨筆譏之是矣至比之張禹孔光
不亦過乎彼二人無可稱而為害大王公有可稱而為
害小又况二人終身自以為是而王公遺命有不可掩
者固難律之於一也
　　引孟子
孟子論百里奚隨筆引桞子厚復杜温夫書云所謂乎
歟耶哉夫者疑辭也矣耳焉也者决辭也因引孟子論
百里奚一章言用助字開闔變化難與温夫言然桞子
所云者常也到變化處又不拘此矣觀遷史自當識之
　　江神
完顔亮之敗死容齋欲加江神以帝號而湯思退不從
至遺恨筆之於書夫亮之敗死以天意言則亮惡已極
宋運未改也以人事言則虞允文之功也於江神何與
容齋乃欲封江以帝號且言淮河不能如江則眞以人
責神矣豈理也哉若神果能佑則前韓世忠大敗金人
於金山㝷又大敗於金人然則神何所據乎夫帝主宰
之名也天以此理主宰萬物無物可並故曰上帝曰天
帝今以四瀆一神而冒天之稱則國之休咎繫乎天者
尤大且急而使之下同一瀆之號天豈享乎瀆豈安乎
凡人君所為祀神者理當祀也所為祈佑者理當祈也
無事如舜之望于山川征伐如武之告于大川是也若
責以將帥之出力已失祀禱之理而又曰河與淮不能
遏敵然則無虞允文之徃江神自能遏敵乎夫四瀆秩
視諸侯在五嶽之下自漢以諸侯為王後遂加四瀆以
王號亦諸侯之制也容齋時為近侍又博學能文豈不
知此而必欲以帝號加江神推其類不惟昧事神之理
其流至使人君不修徳政而溺於求媚鬼神其不為孫
皓劉劭者幾希矣殆非小失也當時思退只以四瀆秩
不可上同於天抑之是已而未究極於理故不足以破
容齋之惑而服其心使如前與之論只告謝江神通不
加封亦可也然思退賊檜之黨豈足以語此大扺用兵
假力於神多載史冊此皆將兵者巧於倡愚勇之智計
初不以告人者而容齋遂以為江神真能死完顏亮真
能敗完顔亮而河與淮不能其昧於事神之道甚矣
　　武侯
論諸葛武侯於前而引杜子霸氣西南歇雄圖厯數屯
結之是已至後論漢士擇所從乃以武侯見昭烈事埒
之荀彧和洽髙柔郭嘉趙儼邢顒呂範周瑜之間夫三
往方見自三代而下唯武侯一人而乃㮣等諸魏呉隨
時求用之士且又若武侯有心先事昭烈以為自謀者
何其悖也
　　官制
論真宗始創學士以下職名自觀文殿大學士至直秘
閣㡬四十種非若前代之冗泛夫官之冗泛莫過於宋
凡立言立論於本朝之失不言之可也婉言之亦可也
顧謂過於前代不幾於欺誣乎若移此以稱我朝之官
制則無閒然矣
　　無何
論爰盎傳日飲無何只引師古曰無何更無餘事也又
引盎傳毋苛言南方不宜多飲又淮安王傳無何注以
為再無别事皆因上文為義則無何通無發明蓋無何
猶言無幾也今人作文亦言無何猶云少間也言日飲
酒不治其事少間則又勸之曰毋反而已蓋究吴反事
必致禍於盎不勸其無反亦致禍故也如此解為得若
楊鐡崖補日飲無何辭只據盎傳解亦不察耳
　　論兵
論靖康之禍中外兵數十萬不聞有如蜀燕晉之憤哭
者以為氣運使然此尤非確論蓋自武侯治蜀繼以蔣
琬費偉輩朝之正氣公心未嘗改燕晉創業日淺其先
之風揆亦未盡喪故士卒如是若宋自哲宗用小人而
加以徽宗乆乎位養成一種無恥無義憸邪姦佞嗜利
私己之人通在顯位而擯斥正直忠良殆盡再加以蔡
京童貫之虐朝之公論士之正氣民之恒心銷磨盡矣
此何預世運邪後之君天下者深警乎此謀人國者深
念乎此則自不各顧其私而惡直醜正以養成一代之
禍至於民無憤哭而無可救藥矣彼小人方溺其私而
不肯少念及此而容齋又委之世運以助其無所忌憚
之心其關係豈小小哉
　　和詩
論古人和詩必盡其意非若後世為次韻所拘予以為
盡意與否在作者非次韻所能拘也去年宗伯喬公宇
寄予一絶云六詔山川萬里餘三年踪跡歎離居題詩
為問南園叟應了人間未著書予次荅二十絶詩雖不
工然所以荅其意者却未嘗以韻拘而有不盡也漫録
於左竹帛分排萬卷餘便堪瀟洒送諸居追遷述桞能
無意只恐人疑是謗書老來無復計三餘日日昬昬兀
兀居天下已多投閤誚子雲何羡太𤣥書身名瓦裂更
無餘獨有青山是舊居除却南華經一卷案頭抛盡向
來書灌園心事外無餘寂寞柴門傍水居却有誇張杜
陵處手持厚禄故人書江左衣冠望乆餘巖瞻旦夕待
君居定知還有山翁信莫怪渾無宰相書餘多不録
　　勲階
文官一品勲階自光禄大夫柱國以上不許請授制載
諸司職掌明甚成化中閣老眉山萬公安一考滿始封
吏部請給時濟南尹公旻以太子太傅為吏書将滿
遂創為萬請而循之至三原王公恕以太子太保為吏
書滿三載僉意公必矯前弊今南吏書安陸孫公交為
員外郎受王公知最深將伺隙言之見有工刻柱國圖
書遂止後四明屠公滽以太子太傅為吏書皆自請給
再不可正時鈞陽馬公文升以少傅兼太子太傅為兵
書考滿當給屠馬不協固執以唯内閣與吏部有請給
之例兵部不當請益無謂矣馬乃言之於内斯給焉法
守一壞其流至此
　　辨姦
容齋辨張天覺姦人之雄而䝉賢者之名只以蔡京不
相能之故近𢎞治正徳之間大臣有姦深無文誤為内
寺所惡或又有承弊政之後輙能矯飾遂得賢名美謚
以盡掩其平生之實者酷似之不知後世寧復有容齋
之見否也
　　惜才
三原王公為吏書時天台夏進士鍭放回違限例當送
刑部問罪鍭以為母不服且以詩風貢郎中欽欽不懌
時予為主事欽據法白公必欲送問鍭急因言曰必欲
問有死而已鍭嘗以所為文獻公公因停其事命予勸
鍭鍭曰果不可免則以進士還官長歸養母而已予因
解之曰子節誠高矣然已中進士則不比隱者可行其
志今公惜才好文乃如是故遣某相告果不服而長歸
任子歸矣則據法行浙江廵按御史下縣提子顧不驚
令堂乎夏遂語塞還以白公公喜見顔色即遣官持手
本引鍭送刑部又丁寧所遣官善慰諭之及官回又召
予引官面問曰鍭去云何曰送至刑部門外鍭發嘆而
易衣進矣公微笑曰汝在道還使之衣冠乘馬否官曰
然公又微笑謂予曰此少年有文而不知法故當委曲
成之公於一進士而愛惜保䕶之如此而法則不少屈
也可謂難矣
　　署門
公為吏書署於門曰宋人有言有任於朝者以饋及門
為耻受任於外者以包苴入都為羞今動曰贄儀贄儀
而不羞於入我寧不自耻哉一時帖然無異議者使非
真誠積乆而孚自不敢書書之適足以憎多口矣予目
擊為吏書者先後凡幾人矣竟不敢署門如此亦各自
知也
　　論將
容齋謂紹興七年淮西大帥劉少師罷岳少保以母憂
去官累辭起復之命朝廷用呂尚書張淵道掌其軍岳
在九江憂兵柄一失不容再得亟兼程至郢有㫖復故
任而召淵道為樞宻都承㫖予考齊東野語記淮西之
事甚悉詞意與此全不同宋史論斷亦謂淮西之舉岳
飛在營張浚惡飛聴其歸終母喪而不能留今謂岳憂
兵柄一失不容再得則觀岳應張之言足眀其本心豈
有憂兵柄一失不容再得之念又朱子亦曰岳亦横終
恐難制汪浮溪藻與容齋同時其言亦概岳於張浚而
不别白又㮣謂之齷齪常才又獨言岳軍中游手竄名
而廪者最多夫朱子之論岳多得之張敬夫敬夫之言
多得之於父浚宜無恠者然觀朱子以只慿渠家文字
草成張魏公行事與他書所記多不同為恨則大賢之
改過不吝可類推已至如容齋與汪所言則何恠髙宗
中無所主而賊檜之敢於殺岳乎以岳之忠誠才猷據
後世事定後觀之誠所謂天下之竒才豪傑無間言者
而當時洪汪皆列侍從有名猶所云若是後數十年朱
子猶所云若是則君子一時不值明君而欲人盡知其
藴而不寃且欲一時是非之必定難也
　　廟額
予郡有漢夀亭侯廟宇甚莊重成化辛丑有鎮守太監
命撤之而更以武安王廟盖内寺不知前代名臣皆題
其故封乃洪武初定五岳四凟為神之(闕/)
詔格也據法與理再不容有所更今天下皆然不惟不
能正而亦不知所自矣又漢夀為亭名新安程學士敏
政已辨之但不知劉宋時亦有漢夀之封可證也
　　取蜀
容齋言取蜀將帥多不利如洪武中伐蜀取偽夏廖公
永忠功獨茂其後亦以服龍鳯衣抵死子孫無聞亦可
證矣但云凡割據於蜀者不過一傳再傳考之晉書自
李特據蜀傳子雄雄以兄子班為太子雄子越弑班立雄
第四子期驤子夀又殺期自立夀死子勢立降晉凡六
世四十六年乃亡却不止一再傳也
　　冉子
程子謂論語成於有子曽子之門人故其書獨二子以
子稱然冉有稱冉子退朝冉子為其母請粟凡两稱冉
子則不獨二子以子稱矣
　　鉛錫
嘗見本草謂粉為錫粉又名定粉即今婦女傅面之粉
也此粉燒鉛所成錫為五金之賊只可為噐皿不可為
粉不知何以名錫粉後見周禮金有六齊以金六錫一
為鍾鼎之齊以金錫半為鑒燧之齊注謂錫多則刃明
故諸齊皆以錫和之故鑒燧金錫相半今觀古鑒多清
白信矣然錫絶不可和金亦不可為粉乃知古之錫即
今之鉛也但錫山之名已乆何以不名為鉛而名錫然
江西有鉛山縣又何以鉛名乎誌謂周秦間曽産鉛錫
則鉛與錫固通名也韻書亦稱鉛為黒錫則鉛為錫明
矣然鍾鼎斧斤戈㦸大刃削殺矢鑒燧皆和以鉛則防
其挫折易虧缺用其堅韌不脆用其照物明白所謂金
性堅剛錫性柔與金或赤黒錫則青白也然則古謂鉛
為錫今則鉛自鉛錫自錫耳
　　元年
春秋論元年之義而推及乾元坤元紀元日稱元祀人
君體元宰相調元備矣近觀歐陽永叔以元無他義意
亦甚異之偶見擲骰子者謂一為么又見朱子大學章
句謂一為首中庸章句又謂一為一若以元年之義例
之則訓首者又當别為訓而有他義乎從是言之則歐
説亦或有所見也
　　笑語
太監錢能女真人兄弟四人俱有寵成化間能號三錢
來鎮雲南其怙寵驕蹇貪滛侈虐古所未有不能悉記
有二事最可資笑語者雲南有一富翁病癩其子頗孝
則執其子曰汝父癩傳於軍士不便且又老矣今将沉
於滇池其子出厚資乃免又王生者業賣㯽榔致富人
呼為㯽榔王家則執其人曰汝庻民也敢惑衆僣號二
字王復出所有方免後繼之者雖貪求無厭聞斯事未
嘗不為發笑也能後雖挑釁安南三原王端毅公挫其
虐然尋復守備南京𢎞治末老死京師不識天道何在
或言其㓜畜錢寕於滇晚俾專鎻鑰能病寕利其所有
遂進毒於能而死寕初名福寕児者是也本李廵檢之
家生子然則能之報亦不為無也
　
　
　
　
　
　
　
　
　
　
　
　
　
　
　
　南園漫録卷一
欽定四庫全書
　南園漫録卷二　　　　　明　張志淳　撰
　　拐子馬
金烏珠用拐子馬馬相連以革軍亦貫以韋索號長勝
軍自言從海上起兵用以取勝然燕慕容恪以鐡鎻連
馬簡善射鮮卑五千為方陣而敗冉閔則用兵之法前
固有之
　　稱謂
𢎞治初三原王公恕為吏書鈞州馬公文升為兵書同
朝王公長馬公十嵗及王公以太子太保致仕馬公於
𢎞治中以少師兼太子太師為吏書毎對予言及王公
不姓不號但曰老天官前軰之謙己敬徳如此
　　風裁
錢塘倪公岳𢎞治中以太子少保為吏書一時極有風
裁人畏奉之恐後惟為都御史張公敷華一沮盖公後
南來假錦衣官之宅以居後欲償以值堅不受云有鹽
在淮乞一書與張獲支則已矣公從之張得書云我知
倪冢宰風裁直吏部外官所當奉第某老矣行且謀
歸不能屈法以奉也公大悔沮
　　人傑
東坡論范増為人傑盖本漢髙以蕭何張良韓信為人
傑即繼以項羽有一范増不能用則漢髙固以人傑許
増矣此東坡所本也容齋只據楊氏之論謂増非人傑
謂坡論未盡夫増之為人尊以亞父則留言計不用則
去且又能逆知漢髙之志不在小終能覆楚非人傑其
誰能之予少嘗作増論惜其不能佐梁聲秦之罪以伐
之而假立楚後以為漢資今思之亦不止此盖羽有盖
世之勇増負間世之智羽既尊已謂以智佐勇而天下
無餘事矣殊不知羽雖勇一人之勇也已雖智一人之
智也顧再不思求天下之勇智以為勇智此其所以失
之信平軰而更不聞薦一士也其志業無成所蔽在此耳
使増非傑漢髙肯溢羙之於身後耶觀朱子以豪傑許
王猛則増以人傑稱不為過而容齋踵楊氏之説為過
矣
　　工魚
大理出魚細鱗而纎長長不盈尺多腹腴而味羙名曰
工魚雲南誌載之謂土人不識江字因誤為工其説非
矣盖古韻江有工音如陶淵明停雲詩時雨濛濛平陸
成江李翺别灊山神文我亦何功路沿大江大理自昔
曉文義故用古韻豈昧一江字乎兹非土人不識字乃
脩誌者不識字耳當時閤老陳公文為雲南布政使實
搃裁之顧亦不察
　　對句
翰林院學士一人多或三五人閤老洛陽劉公健脩㑹
典成欲徳翰林一時陞學士者十人時餘姚謝公遷以
禮書為大學士在内閣南昌張公昇為禮書湯隂袁公
守直以禮書掌通政事賈公斌以禮書掌鴻臚事南都
禮書忘其名而掌太常事崔禮侍志端復進禮書崔無
室家由神樂觀道士京師為之語曰禮部六尚書一員
黄老翰林十學士五个白丁朝紳一時盛傳以為的對
而有譏警盖十學士内五人皆成化戊戌閤老萬公安
所選為庻吉士者至是三十年而公論終莫掩予於五
人嘗見二三人之作固非誣也第一對句而於時事及
萬劉二公之隐皆可考見人言可畏乃如此然吏書亦
號文部如許公進劉公宇視予所見三人復有間而人
卒不以此置喙豈非終不以文學為職業與
　　北岳
馬公文升為兵書時建言北岳當祀於山西渾源州之
恒山今南祭於曲陽縣者始於李唐飛石之祠而宋地
不及北岳所在故誌有恒山飛来之説今京師在北恒
山在境内而顧南行以祀北岳非禮也請改祀於恒山
為允事下禮部時倪公岳為禮書固執誌言不可事遂
寢馬公嘗語予倪非以誌必可信也其父謙無子嘗遣
祀曲陽之北岳因私禱神求子夜夣岳神捐旁侍一人
與之後遂生倪公因名曰岳以是渠固執不改祀然舜
廵狩所祀北岳見在渾源州南二十里彼人猶知奉祀
而顧可徃曲陽縣西一百四十里祭乎殊非禮矣予因
思之信如誌所言則亦唐失河朔神不饗而飛至曲陽
也宋繼唐而王通無河朔則踵唐而祀於曲陽亦理勢
使然也今舜祭之地既在山西而信誌言誤矣借曰神
在唐宋已飛来則在今日亦必欲飛歸矣抑倪無嗣以
姪後官止太子少保為吏書一年遂卒夀止五十有七
其禄位名夀視鹽山王公翺三原王公恕有間矣而二
公何不聞為神降與或曰倪為吏書有名然二公之名
逺出倪上或曰倪以驕侈失之然則為神所降顧為驕
侈以累徳而非神所降乃復優焉此殆有不可曉者予
友張御史西銘臨安人也母夣黄鶴入帳生仕終御史
舉人劉斗母夣斗降於室中生故名仕終廣西都司幕
職此尤有不可曉者
　　郡城
永昌城之山曰大保俗呼為寨子山舊城於山下洪武
十四年為麓川思倫所屠十六年指揮夀州李觀築今
城於山下又築子城於山上日輪兵守之二十三年觀
卒指揮胡淵代之始去子城而以觀所築之西面移包
於山上盖淵見京師城包鍾山故也遂盡㓕觀之績以
為皆已所築故至今亦無碑記率相傳以為淵之績業
淵子孫又世官於此故再無知者淵既徙城得寵遂革
府為金齒司學亦廢為倉至今招鎮守之禍皆淵作俑
也據淵更觀之舊而免輪守之兵既可禦㓂防險又使
山居城内林木蒼然其績亦不可冺但攘觀之功而無
文記又革府為司廢學為倉以貽鎮守之禍其惡亦不可
掩而憲副林公俊創立名宦祠於學宫而淵首與焉其
亦誤已廢學之人而祀於學何居謂宜别祀於所移之
城上斯得已
　　麓夷
正統初麓川思任叛屠騰衝據潞江時遣雲南鎮守太
傅黔國沭公晟為搃兵官左都督方政為左副右都督
沭公昂為右副率師討之師至潞江晟以思任㓜嘗育
於其家决意招之時柵守江者思任黠酋𬗟檢法也已
許思任决不容渡矣彼見駐師日乆益罵詈無狀政故
武將也不勝憤屢請攻之晟不許兵駐乆運餉石費三
两師多是政政遂夜率所領兵渡江撃之大敗其衆走
緬檢當時謂之飛渡潞江政遂乘勝逐北至上江上江
思任所居也政率所領圍其寨不能半而兵晝夜追逐
已疲又夷兵救援益衆乃以旗牌取救於晟日數至晟
不遣曰我不曽教他去麾下苦言之乃遣一指揮率少
兵徃指揮隂探晟意紿言至夾象石遇夷兵不可進遂
已政知晟决無援意遂復送其子瑛過江瑛與從者攀
哭不已政㧞劍叱之曰汝急去做將官不死不了遂復
過江赴敵夷皆披靡馬躓夷攅刺之為泥時正統四年
己未正月四日也麾下盡死有潜江流而逹雲龍州者
州夷皆醉之而後以竹索穿其掌送思仁斬之晟聞政
死遂焚江上運餉披黒氊雜敗兵歸永昌雲南布政使
應履平按察使頼巽以其状聞於朝朝遣都御史丁某
問罪遣行人曹某祭政贈政威逺伯謚忠毅立祠永昌
子瑛招魂歸𦵏郡人哭皆失聲晟駐永昌乆聞遣官問
罪遂隂遣人告之曰吾為主将凡䘮師失律吾皆任之
遂發永昌日唯以冷水啖市所賣酥油燒餅行至楚雄
遂卒時三月十六日也年七十二事聞朝廷以晟位望
素隆嘗闢土安南今又以敬畏國法自殞遂贈晟定逺
王謚忠敬尋以子斌請立祠雲南斌卒子琮嗣琮無子
嗣遂絶正統九年甲子兵書束鹿王公驥始大征以政
故歴陞瑛至南河侯瑛無他才技時號方三軟謂頭軟
口軟膝軟也當驥為摠督偕搃兵蒋貴來時政與晟卒
已乆而文逹李公賢撰古穣雜録謂麓川初叛沭晟尚
在彼時只遣人宣布朝廷恩威赦其罪撫安之未必不
從遂輕動舉兵又不委晟而另遣将以致王師失利適
王振操柄逞忿驥阿其意云云夫麓川初叛晟固在鎮
晟為搃兵政為左副昂為右副統兵數萬討之在正統
三年戊午政死莭上江在己未正月四日晟敗囬永昌
在正月五六日自永昌囬在二月盡卒於楚雄在三月
十六日驥摠督與貴大征在九年甲子事平在十三年
戊辰李為閣老最名有相業極遭際一時國史皆其搃
裁庻事皆其綜理顧失實至於如此然則後世将安所
憑哉良可歎也至論事理大意只以為得地與人無益
而勞費萬萬殊不思政以左都督死於夷極惨烈矣欲
不興師得乎前以數萬敗於夷矣欲不大興師得乎嘗
見楊文貞公士竒作詩送楊即中寕從征大意與李之
見同而不敢露又見王吏書作沭忠敬廟碑與李所言
同盖李素敬王而王與楊同朝之見又同一得沐氏子
孫隐蔽溢羙之状中其素見遂不復疑李遂據以為真
而以其事遷就之而筆於書而不復考也夫振之惡雖
不可殫述然其主麓川一事於國體於利害於忠臣義
士之寃於乆逺之計自今觀之殊為有得不然則歴今
七十餘年為中外所壞不知群夷變亂㡬畨矣何以能
帖然如此嗟乎如楊王李三臣在我朝可指數而於史
於事於是非皆顛倒謬誤至終身莫之省改此朱子於
撰張魏公碑而深悔只慿渠家草來所以為大賢不可
及與
　　廵撫
成化丁酉王端毅公恕來廵撫雲南不挈僮僕唯行竈
一竹食羅一服無紗羅日給唯猪肉一觔豆腐二塊菜
一把醤醋水皆取主家結状再無所供其告示一欲携
家僮随行恐致子民嗟怨是以不恤衰老單身自來意
在潔已奉公豈肯縱人壞事云云人皆録其辭而焚香
禮之後公為吏書予見公衣服飲食雖不侈而亦如常
後見公祭兄文有曰昔徃撫滇人皆言錢能勢不可犯
犯即有大禍惟兄勸從正果遇禍兄以死理雪從是觀
之公畏天憫人固非利害所能怵而公兄之賢亦有以
助公之氣與志也
　　减字
唐劉闢新書傳曰始闢嘗病見問疾者必以手行入其
口即裂食之唯盧文若至如平常故益與之厚舊書傳
曰初闢嘗病見諸問疾者來皆䨇手據地倒行入闢口
闢因磔食之唯盧文若至則如平常故尤與文若厚今
按䨇手據地倒行入闢口共九字手行入其口减去䨇
據地倒四字乍觀之不知為何説也曷如舊書之明暢
乎前軰非之信矣
　　識見
司馬公光宋之大儒其所修通鑑如紀武曌黜中宗帝
曹氏㓂昭烈朱子作綱目已正之矣至於削去留侯迎
四皓事以為子挾父夫以為挾父則當載之而論以為
戒不為挾則當書以為勸顧從而削去則太子曷從而
不廢乎如有疑似削之可也留侯定太子之事漢書屢
見如周昌傳亦明言以留侯䇿止顧削以㓕其迹可乎
又如取李舟言謂天堂無則已有則君子登地獄無則
已有則小人入夫天堂地獄之無豈待疑似而述舟見
道不真之論以教人是啓之矣朱子謂其氣與理不曽
㑹得恰好處二程毎引之終不能上所以識見不真而
偏執如此
　　損卯
今木工構屋交㑹之處鑿為損卯殊不曉其義意偶見
金史張中孚製小舟數寸不假膠漆而首尾相鈎帯謂
之鼔子卯則卯字固載於史矣但二字之名義終不可
解
　　藥名
蓬蘽覆盆子本草各出二條是矣下又引唐本注曰覆
盆蓬蘽一物異名今注曰蓬蘽覆盆之苖覆盆蓬蘽之
子則全誤矣縁此紛紛議論通不能辨二物惟衍義謂
蓬蘽非覆盆也自别是一種雖枯敗而枝梗不散又謂
覆盆子四五月熟味酸甘外如櫻桃許大軟紅可愛失
採則就枝生蛆圖經謂莖葉皆有刺花白子赤黄如弹
丸下有莖承之如柿蒂状三條為是然衍義又謂軟紅
可愛則又以蓬蘽為覆盆矣蓬蘽初熟軟紅覆盆則不
紅也殆不如圖經赤黄之得真矣然圖經又謂苖短不
盈尺則又非也覆盆樹與苖但不甚髙也衍義又謂長
條則又以蓬蘽雜之矣覆盆不生條也本經既分為二
物是矣下又云一名覆盆子則本經已誤於先矣蓬蘽
子初則淺紅熟則深紫有芒頗長覆盆子初則黄熟則
赤黄芒㣲蓬蘽蔓生條而甚長覆盆樹生枝而不甚髙
蓬蘽子味甘酸而淡覆盆味甘酸而深蓬蘽刺大而稀
覆盆刺細而宻蓬蘽枝梗枯敗而不㪚覆盆枝葉四時
如一只是其子形状其以津液為味其熟之時皆同本
經遂誤陳上良識蓬蘽為苺言其形皆是而不能定為
蓬蘽㓂宗奭知覆盆異於蓬蘽而又誤以為紅餘注則
通無所見矣因據所見辨之使愽物者不眩也
　
　南園漫録卷二
欽定四庫全書
　南園漫録卷三　　　　　明　張志淳　撰
　　武帝意
田蚣竇嬰灌夫之事武帝令嬰於東朝廷辯之意已有
在使汲黯鄭當時就韓安國之論而執之曰夫當罪不
當誅當罪罪其暴横不當誅推其孝勇宥其酒失如
此執之以復武帝得人任其斷自可以復太后而免夫
之誅矣若疑如此恐太后怒怒亦武帝可據廷臣以為
辭而解之矣觀其怒一時之不敢言曰吾并斬若属是
一時之臣不能深探武帝㣲意而不肯任怨也卒之太
后不食而并嬰誅之是乃群臣成夫嬰之誅耳當時固
不足論也以汲之勁直而持亦不堅惜哉觀史當如是
則武帝奉母之私英明之見不俟欲族田蚡已可見矣
又安國之既廢以五百金餽蚡得之安國之説固有持
两端以隂右蚡之意矣太史公於此不及而於安國傳
始發其隐此其所以為良史與而觀者至今不解此意
亦猶汲鄭之不解武帝意也
　　樹松
大保山北多樹而髙南無樹而低天順初武功伯徐公
有貞安置於此謂守臣曰若南樹以松使與北平當有
官於朝者守臣如其言至成化𢎞治間士果有官於朝
者
　　事異
郡東南七十里曰施甸長官司者舊廣夷州也地有名
織毛嘴者有眢井深窅莫測見者毛聳𢎞治戊午冬有
荘指揮逐捕縱一鶻摶雉雉入井鶻随雉入荘命左右
尾之至井鶻雉復騰起而聞井中嗚嗚有聲衆疑為鬼
也則隐隐如人以白荘荘命引䋲下曵之則一婦人遍
體衣觸風皆碎而氣息僅存徐飼以粥飲逾日始能言
曰奴姓張氏大理人也從夫楊拱貨易於施甸夫姦其
叔母情好甚篤因紿以歸寕至此則束縳手足共推入
井中尋下大石如雨頼蔽於崖得不死徐則所束縛䋲
索漸斷見井有掬水因取飲之今四十二日矣既出髪
盡脱不存時西安謝御史朝宣適按永昌荘以告謝謝
謂姦叔母事大不理命荘杖其夫而歸張氏於其父母世
謂婦人飲水可七日不死此婦飲水四十二日不死世
謂古井中氣多殺人此婦投之莫測之古井而不能殺
豈天固祜之與世嘗疑孟子象與瞽叟共下土實井而
不及舜之事觀此下石如雨而不能中一婦人况大聖
人乎然拱姦叔母而殺無罪之妻天之所以彰於報者
昭著如此而謝為廵按顧以事大不理何不畏天之甚
荘指揮言之甚悉故志之郡人亦有為傳者
　　著書
昔在京師得大學士璚山邱公濬所進大學衍義補觀
之適一客至曰觀此見其大病乎否予以未悉對則曰
此書於事理治具無所不該獨於宦官通不及一言盖
不逮源流至論逺矣豈止落第二義哉後悉觀之信然
則客猶未䆒其立意之失也盖真西山所衍者本也本
正則凡措諸天下國家之事凡常變逺邇大小精粗皆
不待言而其多亦非言之所能盡也乃欲列目開條以
盡之其事殆未可畢盡而已拘隘失前賢之本意矣復
首論聖神功化之極為補前書自以為備殊不思見道
造理之言雖異然見道者未必背於道也觀邱所著鍾
情䴡集雖以所私擬元稹而浮猥鄙䙝尤倍於稹所撰
五倫記雖法髙明而謔浪戲笑尤甚髙明乃以此論聖
神功化之極不幾於娼家讀禮乎合而論之不過欲人
知其學博而幸其名傳非真以道見於著作者也所以
其書必欲進必揣近侍喜斯朝廷刻之故不敢論及宦
官也
　　書法
史綱如曹操書死之類所以補綱目書法之未盡亦甚
有見獨綱目書劉備見諸葛亮於隆中史綱易見為訪
殊不知此見字不特尊亮能自重表昭烈下賢亦本於
将軍豈願見之此人可就見之義以紀實也可謂盡書
法之善矣史綱獨易見為訪欲輕其詞以崇貴勢其意
必以為本用王訪於箕子之訪顧不思武王時為天子
箕子時為亡國臣書訪足以盡其實孔明髙臥其事豈
比箕子昭烈時為漢臣其尊豈比武王而以求異昧其
實可乎邱平生博學亷㓗好勝而躁崇勢而隐於此益
可見矣
　　功業
淳安商文毅公輅自鄉試至廷試皆第一百五十年再
無比但人不傳其功業然觀成化中太監錢能怙寵敷
虐滇人如在水火而無敢言者公獨奏請推舉剛正有
為智識超卓大臣一員廵撫雲南遂得三原王公以南
京戸侍改左副都御史以去能甦困此亦後來典機務
者所未見也及王公舉劾能罪而眉山萬公安大名王
公越乃受能賂沮之皆任事大臣也而賢不肖相逺如此
　　鄉音
北方士夫不能唇音如以武為五以尾為韋以望為旺
以襪為穵以茂為冐之類難以數舉吾鄉不能齒音如
以事為四以之為知以使為死以齒為耻以詩為尸之
類亦難以數舉若如江南江西閩廣之有鄉談者則又
不勝舉其失何音矣同年儲戸侍巏嘗言不必相訾唯
讀書審音而用心於言語者方正此言最是
　　三臣
眉州萬公安濟南尹公旻三原王公恕皆舉戊辰進士
成化𢎞治間俱官一品其存心律己為國憂民騐之於
𢎞治以來萬衰特甚尹次之王益盛天之報施隨人善
惡而應未嘗少爽為大臣者於此觀之亦可猛省矣
　　書誤
大學衍義補祭五祀條下引周禮大宗伯以血祭祭五
祀按古註䟽大宗伯以血祭祭五祀者乃勾芒蓐收𤣥
冥祝融后土五方帝之祀非人家井戸竈中霤之五祀
故序於五嶽之上其為五方帝明甚今乃引為門井户
竈中霤之證誤矣
　　武侯論
嘗疑武侯昭烈欲復漢而不知桓靈寵任閹宦賊害忠
良盡失天人之心非成哀之比及讀吕温武侯廟記則
温固有此論矣但温欲武侯諭民曰我欲安時非為漢
也此則不可盖昭烈固漢之子孫不當叛漢自便以求
成功此武侯所以有先帝毎與臣論此事未嘗不歎息
痛恨於桓靈之説盖其君臣之義亦庻幾明道不計功
之識矣若如温言明言桓靈不君我則為民義士先已
輕之也此其君臣所以痛恨之意正在於斯之難武侯
豈無温之見哉至司馬公論昭烈只以族属踈逺為言
而以南唐比之其乖誤已甚朱子固正之矣然論者只
辯其非䟽則亦非盡理之論盖人君之命由於得天本
於有徳故天佑民歸皆以一徳昭烈雖不能純一於徳
然在當時比之操權可謂有徳矣雖非漢之宗室其志
在匡時其才堪遏操固君子之所當從而後世之所當
與也豈可校其親䟽哉若以䟽而黜之則見存之劉嬰
其視光武孰親則當責光武以奉嬰而不當自立矣通
鑑既知不責光武奉嬰或立劉氏之親且賢者顧可以
昭烈於漢為踈逺而比之南唐哉在當時則漢不當復
勢不可復在昭烈孔明則當以復漢為義而不計其勢
之難温豈足以知此
　　刻報
袁盎晁錯皆天資刻薄私己自矜之人盎如毁絳侯卒
致絳大與結交説申屠嘉卒致申引為上客見竇嬰
言呉所以反皆由晁錯錯如因淮南王死即勸文帝斬
丞相御史以謝天下夫淮南王罪當死若之出文帝意
於丞相御史何干盖錯必有私怨於丞相御史故因文
帝之信已而䧟之史失載矣錯竟斬於盎之譛盎卒刺
於梁之賊而竇嬰右盎以殺錯亦以飛語為田蚡所戮
據其死皆不以罪而刻深私己争逐勢權傾奪智計而
天各類應之無少爽者皆天道孔赫之不可掩者遷史
不論及此而以變古亂常不知時變斷之末已
　　善富
善富二字班書言任氏折莭為力田役人争取賤賈任
氏獨取貴此意最好盖富而不善必為姦利既為姦利
必致禍敗矣
　　靈哥
㓜聞靈哥者居濟寕之魯橋能預言禍福本猴也因竊
陳希夷所錬丹藥食之遂靈通至今今所居必擇人妻
少有色者以其夫為香通而居其家問事者踵至香通
家為設絳帳居之於絳帳前傳語時來两京京師則多
居鮮魚巷問事者瞻拜先自索錢曰不可輕易我香通
要交錢足數方告之正徳間家因㑹女客失一銀物遣
老婢徃問之既多與香錢只曰其物已為人竊毁用矣
問其人姓名只曰我説其名人來怪我香通因不説老
婢囬言家人不平遣再問之索多如前始曰物是孫少
卿家劍童毁用了再不可得矣老婢恐再問而猶不得
則起立於旁伺之至乆問事者盡去帳中問還有人否
其香通不知老婢之伺於後也答曰無有即掲帳老婢
見帳中一猴據床而坐随聞空中傳呼聲遂不見矣出
只見香通之妻艶粧盛餙年可二十餘自看裁青紗袍
里婦敬禮夫希夷今尚不存而猴竊其丹藥反靈通乆
長如此此一不可曉仙家錬神離形謂之脫胎今聚則
故形㪚則無見雖仙家莫兼此二不可曉仙之術曰出
神之後再無嗜欲今孜孜求錢盛為張設此三不可曉
仙家丹成升舉之後再無男女之慾今日依少婦擇色
宣滛此四不可曉仙家采錬皆用童女今只用有夫之
婦人以長生此五不可曉仙家丹成則不食煙火之食
今日食炙鷄燒酒又能變化不測此六不可曉仙家絶
世今時與人為猜枚賭酒之戲為戲謔人世之談此七
不可曉既通靈變化矣不知老婢之在旁而誤見其故
形此八不可曉既能人言矣又不能為人形此九不可
曉夫有形體則不能不病有嗜欲則不能超世今於飲
食財色之好皆與人同而加甚於形體於嗜好仍與猴
同而通靈過之此十不可曉也且如張平叔以後謂為
天仙者凡幾人矣而音絶神冺再無徴矣而猴之長生
住世乃如此今自侯王以上士夫以下罔不尊崇奉之
曰上聖曰靈仙而不敢正其妖其凟亂男女已甚而不
敢禁其事更日崇之信之何也
　　着忙
宋叅政應登嘗言康状元海謂東坡范増論後數句忙
殺東坡盖以峻快斬截為着忙也此亦有見矣然不免
溺於一偏縁康之文全學史記之紆徐委曲重複典厚
而不知峻快斬截亦史記所不廢如韓信傳中任天下
武勇以下載我以其車一莭可見東坡於此等得之而
今日舉業宗之康見之熟而遂以為忙不知史記為文
如王右軍作字歐師其勁顔師其肥虞師其匀圓各成
一體皆可取法不可以已好典重紆徐而遂輕彼峻快
斬截也必欲備之斯可矣然康此言却是自己有見識
不隨衆歓喜所以能自立於古文也
　　女色
女色敗國固不俟論然觀自古以色著名者多不善終
如妹喜妲己褒姒戚夫人趙飛燕趙合徳潘淑妃張䴡
華楊太真宋劉貴妃之類不可枚舉唯武瞾始以媚名
卒僣天子位以夀終盖古今天地之大變難以常理論
也然其色亦不聞如前之羙
　　貝原
雲南用􁱸不用錢􁱸即古之貝也今士夫以為夷俗殊
不知自是前古之制至周始用錢故貨貝毎見於古書
榖梁傳貝玉曰貪貨殖傳載之不一東方朔曰齒如編
貝文中子曰蘇威好鍾鼎珪璽錢貝皆謂此也又制字
者如財貨寳賂賄賈貢貴賢貲貺賚賔賦質賫賞贈
貽賛貸贍贐贄賻買賣之類不可盡舉無不用此則貝
為寳貨固始上古禮含用貝玉其重尤可見而顧以用
􁱸不用錢為譏誚不亦異乎
　南園漫録卷三
欽定四庫全書
　南園漫録卷四　　　　　明　張志淳　撰
　　字誤
雚音桓荻也見前漢書貨殖傳今程文避諱於權字盡
去木是雚字矣其可乎要惟省木之㸃斯可矣
　　子西
朱子註問子西曰彼哉彼哉謂子西卒召白公以致禍
亂按史記白公勝太子建之子平王之嫡長孫也建為
費無忌誘平王奪其妻而欲殺之故出奔勝時又未有
罪校之昭王之生其出尤正子西既遜昭王而立以為
君則召白公亦天理之難冺又恐其在吴為楚患也此
不足為子西病乃以此為孔子所外恐未然若只以其
不能革楚之僣王又納鄭賂為之起兵以致白公仇之
而作亂事理豈不實子西豈可辭乎
　　繆謚
古君臣多有繆謚按謚法名與實爽曰繆然秦繆公稱
五伯何以謚繆史記䝉毅謂殺三良以從死退百里奚
非其罪故號曰繆公又宋改謚秦檜曰繆醜則繆為惡
謚明矣然漢昭烈謚張翼徳曰桓謚關雲長曰壮繆則
固以繆為羙矣若惡謚昭烈為之伐吴不可諌止關之
忠勇盖世昭烈肯以加之乎在宋之先晉秦秀欲以繆
醜謚何曽而武帝不從則以繆為惡又不止宋矣或古
者假借以繆為穆歟然謚法穆繆各具固不俟假借也
今人書或書秦穆或書秦繆竟不可辨
　　論賢
史綱論劉静脩不仕元與其退齋記之譏許衡仕元義
最明正至以静脩作渡江賦為幸元滅宋且謂劉生長
燕北為見聞習染所局如盧摯之徒謂宋為淮夷此殊
不知静脩矣觀静脩詩有云世人遥指降王道好似周
家七嵗児又云都無三百年間事寡婦孤児又被欺則
其非宋取國之不義已有素矣此渡江賦之根抵也𢎞
治中刑部潘員外府作孔子通紀後紀而及於静脩亦
以過江賦為疑遂與内江劉檢討瑞計以為静脩必别
有所見而不能剖劉以問志淳曰此何難剖之有劉異
而求其説曰静脩之莭决不肯茍於出䖏故退齋之記
作静脩之見尤不足篡周之宋故過江之賦成此其識
見精峻造詣純㓗可與夷齊伯仲邱窺見其一而妄擬
之固非矣潘不得其道而委於不可知不亦誤乎劉謂
有史筆而惜潘不及聞此云
　　桂辨
桂有桂樹之桂有桂花之桂桂樹則楚辭桂酒箘桂之
類即今醫家所用取其氣味辛甘乃用其皮也桂花之
桂則詩詞所言今人家所植取其香氣馥烈乃尚其花
也今類書載桂通不别白雖白孔六帖亦然
　　劉豫
劉豫遷汴與民約曰自今不用宦官則當徽宗任童貫
李彦楊戩之時所以取怨於民者深矣豫以進士叛逆
絶似劉闢闢即敗㓕而豫卒僣天子善終保首領不惟
豫有金人之恃其才亦優於闢矣視其與民約者可見
　　肅政扁
水東日記載都察院堂中扁肅政二字謂前元有此號
建文中亦有此銜號當撤去夫仍前元之號者如㤙榮
宴如各藩稱省之類不一矣又建文中亦有此號何其過
耶以葉文莊之賢去建文已乆而言猶若是則又無怪
蹇忠定建言當時也同年楊主事循吉既致仕嘗遣子
奏復建文帝號當時孝廟亦不之罪則聖徳明睿廣大
與葉之見天淵矣然觀葉載太監沭敬之事又與此異
無乃一時未之思耶
　　班史
班固漢書與史記不同已有史漢同異及容齋亦間言
之矣偶觀季布傳曹邱生云楚人諺曰得黄金百觔不
如得季布一諾此即當時語無容易者班書减觔一二
字遂使文義全萎豈直新唐書之病乎
　　穢言
張綵為即中時常言父子之性非正其原只為求女色
之樂毎聞之殆欲掩耳近觀孔融傳載路粹誣奏孔融
與禰衡言父子無親只為情慾則悖理傷道之論前固
有之矣
　　巾幘
曹操欲殺孔融令路粹奏融禿巾㣲行註謂不加幘也
則巾幘之辨已可見矣又謝安傳桓温詣安值安理髪
乆而方罷使取幘温見留之曰着㡌進其重如此今制
皆用網巾則秃巾之推也吏𨽻生員齊民於上各加巾
私則加小㡌又加大㡌則幘之推也温使著㡌進而免
其戴幘則幘固如今之烏紗㡌而㡌固如今之大㡌小
㡌盖欲便之不用禮服而以為重安也
　　珠履客
今人多言珠履客三千至白帖所載亦然按史平原君
客三千其上客皆躡珠履則珠履乃三千客中之上客
方躡非三千客盡躡也
　　詔語
今世承宋儒之説若謂宋以前無深知義理深知義理
皆自宋始者夫宋儒論義理誠精然以今日踵其説而
漫無真知者觀之却去前逺甚嘗見漢人詔中多精不
暇一一只如成帝制東平王傳相曰夫人之性皆有五
常及其少長耳目牽於嗜欲故五常錯而邪心作情亂
其性利勝其義此數語於性情義利處何其精深明白
也恐非後世詞臣所及
　　狐媚
狐之惑人載於雜説家明矣永昌有施姓子以丹青為
業年十七時以元宵看燈囬遇一婦人極艶羙施誘之
至家遂昏惑其父母遍延諸術家莫能治或教以群犬
逐之遂絶嘗面詢其人則曰彼婦雖黒夜視之而形容
光艶其見當時自不悟也然其人年七十餘矣至今無
他
　　惡符
金完顔亮之弑逆亂倫好殺嘉兵矯偽沉湎冐色與隋
楊廣同後舉中國而被害於揚州又同其享國與年夀
大約又同其得謚又同而遺臭後世又同天理昭然莫
此為甚可以為君人者之炯戒也
　　註書誤
論君子無所争必也射乎朱子以唯於射而後有争解
必也射乎盖以决辭為義而属上句矣及何事於仁必
也聖乎朱子又以疑而未定解必也聖乎而属下句矣
二句皆孔子之言文義氣脉皆同若通作疑而未定解
於理豈不尤順於孔子當時之辭氣豈不暢乎况此二
解又非引言而皆出朱子而前後頓異良不可曉或謂
朱子不可妄意則寕失孔子本意而狥朱子可乎夫孔
子聖也朱子賢也賢者不免有時而誤又何疑哉觀朱
子於程張亦辨其非主於理之是而已
　　僣稱公
春秋時晉鄭齊衛皆以侯僣稱公春秋則書其實魯
亦以侯僣稱公春秋則仍其舊胡氏以為臣子之詞是
已獨宋以公爵而未嘗少僣竟無人表其實何也至偃
方僣王不乆即㓕於齊矣
　　宦官名
周宦官閹人寺人其職也秦始有中車府令漢唐因之
而中謁者中常侍中尉類以中字名其官矣洪武初只
以監正監副監丞名門正門副名永樂初始改監正曰
太監夫天子之三公方曰太再上而天子之元子又上
而天子之親乃以太稱今中人之職亦曰太其視漢唐
宋止以中名者却盛矣然漢唐宋至有封王侯将相之
名者則視我朝存沒止於太監者又逺矣使再不以太
監家人弟姪為侯為伯為錦衣官則前代更不可及矣
洪武之制豈不冠今古哉
　　薦賢
華容劉東山公為兵書時極意薦才於是群趨競進時
張綵為稽勲員外郎欲求越次之舉又值北人火篩張
甚遂以談兵動劉劉極推許間以語志淳因素知綵之
大姦險無學術貪財好色好亂而談兵亦妄也頗謂不
然劉遽曰吾無才而居此故急於取才耳對以就才之
中湏少有行檢若通無行恐才不可獨任劉不懌後竟
以僉都御史薦時泌陽焦公芳為吏書而吴郡王公鏊
為吏侍靈寳許公進初為兵書焦亦才綵而王許固不
可乃止而綵怨予特甚及綵再附劉瑾起為文選即中
無何升僉都御史即轉吏侍予遂有南都之行後綵伏
誅語猶不置予君子之難於知人小人之深於報怨言
語之不可不宻三事皆可為戒也
　　評畵
世多畵七賢過關圖不知七賢為誰各載其説按陶靖
莭集聖賢群輔録魏嘉平中阮籍嵇康山濤劉伶阮咸向
秀王戎並居河内共為竹林之逰世號七賢袁宏戴逵
為傳孫統為賛又七人仕晉皆有名則必是此七人矣
且圖一人騎牛則河内多有此而晉人多乘牛亦屢見
於别書也
　　宻詞
桯史載宋徽宗玉虗宻詞而引禹湯罪已以興終之又
按蔡絛國史後補具載徽宗教門尊號及唐武宗㑹昌
投龍文稱號此最善學遷史為武帝紀意為君至敗國
矣而信尚猶若此則終無時而改悟矣其必為囚擄何
疑
　　奏减𨽻
莆田彭公韶為吏侍時人不見其笑容殆可比宋包拯
及遷刑書遂奏减百官柴薪皂𨽻之半朝士為一諠以
為今俸不實支校前代已薄所仰給者在此而欲逓减
其何以養廉事下兵部兵書馬公奏不可减遂如舊僉
謂彭治書老不識既富方榖一句詢其由盖欲論内臣
一二事故言此以示無偏曽不知即此而并其素望亦
損不特掩其論内臣之羙意也大臣行其所無事不當
容心如此
　　交阯
交阯唐堯宅之漢州之逮吴割據亦然宋不競始失迄
元之强大竟不能郡縣之如漢也雲南漢不能通至唐
妻以公主至三圍成都抗衡中國然今卒為郡縣説者
謂元兵由西域出大理後故地勢順下雲南而我朝開
拓以之是已然元剗厓山屠閩廣因稱兵交阯勢亦無
不順矣而竟不能有之何耶我朝永樂初破交阯立布
政司以復漢舊偉矣尋又棄為外國豈地合散自有數
耶抑人謀之不臧也郡中一指揮調自交阯歴三世而
家之明珠獨異等伍則凢所以失交阯之民心而再不
可取者其以是耶洪熈宣徳間既棄交阯矣至𢎞治初
莆田彭公詔撰名臣録亦述當時之説以賛大臣之功
此譬諸人家父祖遺有田土為强竊所占其家幹度一
時力難争因棄之以省訟妨業可矣頋張之以為功無
乃不可乎以交阯之勢校之雲南則沭昭靖王張吏書
之功深且廣矣
　　洒削
史記貨殖傳洒削薄技也而郅氏鼎食漢書音義以洒
削為治刀劍名索隐以洒削為磨刀以水洒之又方言
劍削關東謂之削音肖按周禮六齊五分其金而錫居
二謂之削殺矢之齊又曰魯之削又曰築氏為削長尺
愽十合六而成規欲新而無窮敝盡而無惡鄭注曰削
今之書刀也又注曰古人未有紙筆以刀雕字謂之書
刀亦如筆也别注解削極明亦以雕字之説為不通而
引子張書諸紳為證則削為書刀為削竹簡之用無疑
矣但洒注為以水洒之雖近而事義終欠明周禮注者
以為加純鋼使鋒利若今之剃髪刀於事理是已然鋼
乃錬鐡之精為之非錫也以為錫即今之鉛然鉛體柔
又非鋼之利也且五分其金而鍚居二為削與殺矢之
齊金錫半為鍳燧之齊則五分其鐡而鉛居二又何以
能鋒利乎鉛可名錫古字同也鉛為純鋼又非事理所
有此殊不可曉意洒字有淬厲之義而非只以水洒之
也則音義與索隐所解雖近是而皆未䆒極二字之義
　　史易字
舊唐書崔𦙍傳言𦙍制衣帶手書以通意於孫徳昭其
詞緩新書作斬帶為誓其語急誠使有據則可矣不然
何從以制衣帶為斬以通意為誓哉語言輕重在詞臣
此劉静脩之所嘆也
　　光武
漢光武於兄縯㤙禮極薄盖始謀者縯也結豪傑者縯
也創洪業者縯也其見殺於更始而不哭有以也及即
帝位謂宜首加縯封而褒示天下然後封其二子可也
顧遲廻至建武十五年始因對諸子而贈為公又至十
七年公皆進王而始贈為王觀㓂恂勸耿况不奉王郎
亦曰昔王莽時所難獨有伯升焉今大司馬劉公伯升
之弟可扳附也况遂奉光武則縯之功澤亦自可見而
遲録其功又絶無特異昭宣之典至於劉盆子之兄恭
殺於劉輔遂為之補王侯賔客坐死數千人朱鮪等殺
縯及降竟不行殺縯之罪夫恭之功之親視縯何啻百
十何於恭之仇報之如彼而於縯之仇忘之如此律以
兄弟之仇不反兵而闘之經則光武薄於兄之㤙義甚
矣而後世通不論及
　　漆齒
新唐書南詔傳曰茫君號也永昌南有茫天連茫鮓茫
施皆樓居無城郭有漆齒金齒銀齒三種夷見人以漆
及鏤金銀餙齒寝食則去之今芒市長官司去郡四百
餘里皆大伯夷也多以酸石榴皮及藥染齒使黒初無金
銀鏤餙者又漆齒既黒亦無寝食脱去之理黒齒則信
然謂之漆謂之為餙見人寝食脱去皆妄傳也
　　中人敝
唐代宗時李寳臣攻田承嗣垂亡代宗遣中人馮希倩
勞寳臣寳臣歸絹百匹希倩抵之不為禮致寳臣貳與
承嗣和後承嗣復猖天子竟不知也終之唐室㓕藩鎮
之手豈一朝一夕之敝乎
　
　
　
　
　
　
　
　
　
　
　
　
　
　
　
　南園漫録卷四
欽定四庫全書
　南園漫録卷五　　　　　明　張志淳　撰
　　六科稱
水東日記謂公文承㫖皆稱五府六部都察院六科給
事中景㤗間李顯為都給事中强加都字為失又云今
止稱六科亦未為當夫五府都督其官也六部尚書其
官也都察院都御史其官也今以為未當則是仍稱六
科給事為當矣如此則五府六部俱當加官名如六科
又何以獨稱其衙門乎五府有都督同知僉事六部有
侍即都察院有副都御史僉都御史如李顯要稱六科
都給事中則當稱五府都督六部尚書都察院都御史
也今以為非而不稱六科都給事中却又以稱六科為
未當則必稱六科給事中為當則五府稱都督同知僉
事六部稱侍即都察院稱副都御史僉都御史乃與六
科稱給事中一體矣其可乎哉盖府部都察院以都督
尚書都御史為尊官以同知僉事侍即副僉都為佐貳
六科以都給事中為尊官以左右給事中給事中為佐
貳今只稱六科正與府部之稱相合顧又非彼而是此
殆不可曉
　　稱父母
今天下士夫皆稱本府州縣官為父母大人稱者以是
外得忠厚之名内取身家之利見稱者以是外詫尊崇
之名内獲結託之利故交相尚而不可改矣然書曰元
后作民父母詩曰豈弟君子民之父母大學孟子亦屢
見之則父母二字皆人君之稱也今通以加之府州縣
官甚至鄰封府州縣又甚至主簿典史又甚至稱府官
為祖父母稱布政司官為曽祖父母是等府於人君之
上而布政司又尊無與加矣揆以天子作民父母之義
豈不僣乎夫俗稱天子亦曰爺爺爺爺亦祖父之稱也
乃又加曽字於上是比爺爺之稱尤重矣豈不悖乎設
使誠以墳墓桑梓之故則亦不應以天子之稱加之况
稱之如此其尊一不得利則明劾隂構造謗詆毁無所
不至有父母之義者固如是乎盖縁鄉宦始於求利於
有司故為此不情之稱而不耻有司喜於見尊於鄉宦
故安受過情之謟而不辭夫不耻則又獲名譽之羙不
辭則又取交通之利故上下相尚既乖於禮尤病於民
而通不可變矣或謂孔子何以稱魯為父母之國曰孔
子只以父母所生之國稱之初不聞其稱鄹邑長為父
母亦不聞其稱魯君為父母也且周為封建魯自君國
孔子亦未嘗以父母稱魯君今天下四海統於天子至
尊無對而以詩書所稱天子之稱加於府州縣之臣可
乎建安楊府丞旦為考功即中時嘗言不忍以父母二
字加於人雖人不悦我竟不忍改志淳甚是其見因推
而論之
　　田䨇
輟耕録言田一雙為四畆云因見雲南雜誌始知之近
見唐書南詔傳言田一雙為五畆官給田四十雙則為
田二百畆且與招客先開四十雙之句合恐陶偶未之
見耳
　　大臣
王嘉為丞相以諌董賢増封忤哀帝得罪當時議即議
猶以為聖王於大臣在輿為下御坐為起疾病視之無
數進之以禮退之以義今嘉罪雖著大臣祼形就笞非
所以重國也以是觀漢於大臣雖有誅戮不逮於宋然
禮之亦重矣𢎞治四年禮部尚書耿公裕侍即倪公岳
周公經皆送錦衣衛鎮撫司去衣笞二十而倪體肥碩
去衣之時尤増多口後耿倪二公皆為吏書卒官周為
戸書去位一時有識謂三公皆時望在位通不及十年
孰若下獄後從容以疾求去為優也此所謂祼形就笞
者與
　　中庸
志淳居學宫時見一官問中庸二字所出曰中出堯之
執中庸出易之庸徳近觀周禮大司樂以樂徳教國子
曰中和祗庸孝友鄭氏訓庸為有常則中庸二字周公
已全具於教矣
　　覆杯
杜詩教児且覆掌中杯虞註以覆為飲酒嘗見家語孔
子問子路使者云醢之矣孔子遂覆醢韓非子子路要
作溝者於五父之衢而飡之孔子使子貢徃覆其飯則
覆字之義明甚而覆杯為不注酒不待言虞何以不攷
　　禮服
輟耕録謂元以婦人禮服曰袍乃逹旦稱漢人則曰團
衫南人則曰大衣今自京師及天下皆稱婦人禮服曰
𫀆豈沿習已深與
　　生口
魏志王昶傳注云任嘏與人共買生口各顧八匹則名
牛馬驢騾為生口舊矣
　　頼字
今人以物相質不還曰頼然左傳今鄭人貪頼其田則
頼之為義亦有本矣
　　轉注訓
志淳㓜讀解曰轉注如考老之類假借如令長之類竊
疑令長以圏法之字多故可言類若考老則不見其類
也殊不能自决近見王栢正始之音引長為長長行為
行行為轉注而以考老之訓為非極為有理乃知許慎
以考老之類為轉注以令長之類為假借者真誤也四
書大全小註亦漫取之不復致察况初學之士哉或疑
如此則轉注似假借矣殊不知假借如豪能二字本二
獸也假借之言人之有徳有才為豪為能也假借於本
字無義意而借用之轉注於本字有義意而圈别之故不
同也必如是然後轉注二字之解方明轉注者轉其聲
而圏注之也且考老之類今除二字其類何在乎以此
見宋人之學猶精深於今今人為舉業所限一得登科
再不事學矣何由能精慱盖四書大全之成彼名一時
者亦只據許慎之謬而不及王栢之説則又無怪乎今
之為舉業者矣
　　用私報
宋人嘗擬張浚於孔明周宻及他書辨之明矣復有一
事如私汪伯彦之引進而與秦檜奏復其官不知孔明
可為此否又秦檜既罷黄龜年等論之其姦著矣其乞
扈從不許髙宗猶在疑似之間也因浚始召赴行在浚
初不過以檜從汪伯彦學而浚為伯彦所引進故也私
意盤結基禍如此乃欲復讐中國其可得乎浚復言與
之共事始知其闇非初不知如胡安國也溺於伯彦之
舊而昧於公也亦非真知其闇也後為檜逐而方有此
言也史信浚知檜闇之言而察浚以私昧之於始此豈
浚之本心也哉檜之姦惡而才足濟之夫豈闇者若曰
闇於主和不肯復讐以異浚見亦其姦之至者而顧以
為闇豈得其實乎宜乎檜能傾浚而中髙宗之意也浚
之起檜於前王次翁之保檜於後其揆一也
　　籠竹
杜詩榿林礙日吟風葉籠竹和煙滴露稍虞註榿甚明
而不註籠嘗見唐書南詔傳吐蕃顒城将楊萬波約降
事泄吐蕃以兵五千守韋臯将撃破之萬波與籠官㧞
顒城以來又舊唐書吐蕃傳亦有籠官太籠官之稱又
韋臯傳擒籠官四十五人擒主籠官莭度則籠固吐蕃
之地名籠竹盖籠地所産之竹也故以對榿林
　　並坐
𢎞治中北兵火篩㓂邉勢甚猖獗時鈞陽馬公文升以
少傅兼太子太傅為兵書朝廷特所倚重命閲兵於教
場又命司禮監太監李榮同閲馬欲與李並坐徃返言
再三榮竟不允遂各居一幕而逓閲之夫以保傅之官
掌大司馬之柄又值𢎞治之世内臣之自尊猶若此無
怪乎漢唐之末造也
　　遷獄
永昌文廟東有鎮撫司毎考訊搒掠聲徹禮殿志淳在
學時随類告遷於上司皆難之後常山樊公瑩為御史
至永昌僉以樊有清聲亟徃告焉難之尤甚時成化已
未也無何有内臣來鎮守偽好文試徃告焉即遷去又
無幾何有言於後之鎮守者又即遷於城之東至今上
下便之夫前之居上者貪汙不事事宜其難矣樊以廉
㓗著名而於義事亦如此誠使有制不敢擅遷則内臣
皆即日遷之不聞在上以制非之者使於事理當遷又
何以畏忌如是也今御史廵按歸皆考以不推姦避事
方復道求其實稱此五字以樊之名或在歉已
　　論人物
臨川吴氏謂張留侯諸葛武侯狄梁公范文正公功業
不同而同為百代殊絶之人物遭時雖有異易地則皆
然此皆根本宋儒成説以立論而非真知四人者也盖
武侯之出處與學力才識殊非三公所能知亦非三公
所能及此所以謂之三代以上之人物也假曰不然則
請質之三顧方起與相從於留者孰重子弟死義於國
與倡王諸吕者遺教孰得才由於學學由於静與事黄
石以智計名者孰正身都将相而取信天下與事女主
而取愧於姨母者孰優以益州之地而振動中國司馬
氏畏服以世與奉中國之大而困於西𦍑以幣獲免者
孰愈或曰此所任有專否也曰所任有專否正由於所
藴之不同所藴之不同是以随時以就功名而出處有
不及此正在所由之學術未精純而所飬之才力未充
大也學未精純才未充大茍使三公處漢未不免仕吴
與魏必不仕吴魏亦不過少優於法正蔣琬軰而已何
以同諸葛武侯哉或又曰留侯功業大程子稱其有儒者
氣象識者嘗以並論恐不可少則曰程子取其去之知
而言其學其正固非武侯比也湏深思方得之豈可襲
人言以自誣哉故曰吴氏之言皆踵宋儒成説以立論
而非真知其人者也
　　字義
妙好媺三字皆從女儒仙佛三字皆從人古人制字固
不可謂無意至於人之所需為儒人為居山為仙人而
弗人為佛其義意又各有在
　　左右
左右之尚各説家不一然觀前漢百官表十左庻長十
一右庻長十二左更十三中更十四右更則官次尚左
與今同但中猶在左下右上今五軍都督府與各衛所
則以中為尊矣
　　子糾
程子以齊桓公為兄子糾為弟朱子取之按春秋傳昭
公二十二年王室亂劉子單子以王猛居於皇秋劉子
單子以王猛入於王城注猛未踰年稱王以猛為宜立
也是故春秋之誼茍宜立也則糾雖未得國成之為子
糾猛雖未得京師成之為王猛又按荀子曰齊桓前事
則殺兄而争國則子糾為兄在春秋戰國皆然當時必
無誤至程子始以為弟而朱子取之莫考所自竊意程
子因孔子稱管仲而以召忽為匹夫匹婦之諒無以釋
其意故以糾為弟而求合孔子諒忽而功仲之意朱子
至此章亦費力辨論故不得不取程子之言以為據然
盡廢當時之實而以子糾為弟恐亦不可嘗因是而求
得所以不必以子糾為弟誣桓公為兄而於孔子之言
春秋荀子之實自不相病之論此不暇載
　　書二義
杜詩古人已用三冬足年少今開萬卷餘其意以學書
為詩書之書矣按東方傳云學書三冬文史足用乃今
之字書在漢則史書篆𨽻之類也故曰文史足用觀其
下曰十五學撃劍十六學詩書則前三冬所學為字書
可知今為詩率承杜誤以為詩書之書矣
　　王孫
㓜誦王維芳草年年緑王孫歸不歸之句不曉所以問
之郡中人皆不對偶見本草説曰草一名王孫則知維
詩之命意矣
　　長楊
唐人朝元閣上西風急都入長楊作雨聲只以長楊為
宫名故不可曉後值今喬禮書希大為太常少卿祀西
嶽為予言親歴其地有楊數株猶在閣基之西非宫名
也
　
　
　
　
　
　
　
　
　
　
　
　
　
　南園漫録卷五
欽定四庫全書
　南園漫録卷六　　　　　明　張志淳　撰
　　文姜
㓜時讀春秋至於夫人姜氏薨葬我小君文姜便不可
曉及長而問之治春秋者不過本胡氏説以先書夫人
孫於齊及哀姜薨於夷齊人以歸為謹之於始而已恐
是説終牽强不可通也夫以文姜之通兄弑夫其滛惡
與武瞾埒而聖人書法僅僅若此朱子謂平生不敢説
春秋又謂春秋自難理㑹其謂是夫
　　因革義
自三皇五帝三王皆建號唯秦政自以為徳兼三皇功
過五帝遂稱皇帝自三代以上皆封建唯秦政遂罷侯
置守自漢髙以上皆無年號唯漢武帝始立年號夫秦
皇漢武皆公論所不與其所建置則後世不可易者如
此豈非其人則非其計則是所以足為後世法耶又唐
虞夏啇周秦漢晉隋唐宋皆以封國之名建有天下之
號元有天下其初仍舊號蒙古後其臣始倣拓㧞改姓
之意而為有天下之號曰元且徵引唐虞之字以就其
以義立號之説至皇朝繼之因亦以義立號而萬世不
可昜易大隨時之義書垂善無常主之訓大學憎而知
其善其此之謂也不然春秋書天王而石勒之僣王為
是有虞以氏號而覇先之號陳為得矣此豈易言也哉
此豈易識也哉
　　㣲子
或問朱子以武王既誅紂矣時㣲子為紂兄又賢立以
為君夫豈不可朱子不答愚以為使武王如或人之見
則武王不足以為聖人矣盖聖人之心大公無我聖人
之道與時偕行天之生紂已絶啇命矣武王奉天敢昧
此意以利其名哉又當時八百之諸侯同奉周矣武王
復立㣲子則八百之諸侯可能聼武王以立㣲子哉借
曰聼武王而立㣲子矣則四海之民讐紂者可能帖然
而安乎况已誅天子再復臣位雖以武王之聖能處之
無嫌而周之公劉后稷之業子孫百世之計九州四海
之亂有不自我而作乎或曰觀書經旅啇士之文告則
民猶思商自蘇氏以為在周為頑在商為良遂沿習莫
考夫不靖者皆紂之黨也溺紂之荒淫逸樂以有位於
朝者何啻飛廉軰數人而已哉此其黨與實繁有徒所
以誘惑齊民又不可勝計也乃指為在商為良豈不誤
哉夫民則去惡歸善也士則假善恣惡也若以為真而
與之則亂從兹起不但公劉后稷不血食而貽禍罔極
武王殆亦宋襄之流矣天命人心之去留聖人精義入
神之大用於斯焉在此豈膠固淺見所能測乎或疑莾
操懿温之賊得斯説而肆是不然公私理欲誠偽之不
同而已嘗疑朱子之不答意盖在此
　　無間言
漢杜鄴傳謂孔子善閔子騫能守禮不茍從親之所
行無非理者故人無可間也顧又不及昆弟其亦以是
而無間與如此解則閔子之為孝尤大矣然終過於求
深但視今之為舉業學者口耳循習中無所知則優
矣
　　諸葛堰
城南八里有堰溉田甚廣舊名諸葛堰毎嵗脩堤竹木
為害特甚成化戊子髙郵朱御史暟以􁁊易之迄今無
擾可謂才而惠矣今祠於名宦
　　剛明
華容王户侍儼在部時值考察京官而吏部與都察院
皆慮致怨則决於其長時戸書正缺王慨然任之獨戸
部所黜属官最多竟亦無怨之者可謂剛明矣後王两
被劾於言官人疑其為此王曰不然兹有由吾廵撫河
南藩司以脩黄河嵗用之夫銀請曰夫當分送某内臣
某閣老某尚書侍郎吾允之仍舊而已布政某初亦不
計靈寳許戸侍初罷官家居也其二子皆居言路所以
毎劾由此詞氣和平殊可敬也
　　人事
予為驗封主事見司務㕔遣吏送布按府書帕因謂二
僚曰此加諸文選考功猶有謂於吾軰何居一僚曰此
何足計二司正郎此時已有織金幣二矣予以嘗任文
選主事亦皆如此笑曰正郎行事主事豈容知耶再任
稽勲員外郎又值司務送書帕因又曰驗封猶有謂為
封贈也於斯何居一僚又所云如前後任考功文選郎
中懲斯言决無私受然果有書帕之外之幣但亦言之
過甚也然苦却之矣後皆以為薄彼如今陸兵書完為
江西憲長時别餽幣一端不受後在南京常與之㑹終
是介意也又南京金兵侍澤考滿鈞陽馬公間詢予曰
金亞卿於汝有人事否答以有扇四柄帕二方書二册
馬曰於吾之禮幾乎數十两汝豈無半乎一時憤辯傷
急公㣲哂曰吾子為陸安知州考滿買茶作吏部人事
吾所知也則又辨曰茶為禮時志淳為主事亦不多值
以老大人故亦各有香與帕答之公徐曰若如汝言則
今吏部司属争求入何意哉予乃為公反覆辨論且云
為求人事貨利而入者豈曰皆無但亦愚耳果曰求利
雖何官不可求利果志不在利如老大人不受金亞卿
之幣豈待强乎公稍觧出遇太僕少卿楊晉叔問所以
備述告之楊曰子言誠是但云何官不可求利亦過激
予請其故楊曰我陞出已三月矣比為考功時雖鄉里
寕有一帕相餽乎以此謂子言過也後予毎與馬公争
用人不從則通不復言或即退公始曰吾今知汝矣假
使今日行事者於汝家得金千两吾亦知是人寄汝家
者非以他也但不可太直終為身名累耳當時感公之
知而不然其教後乃知公子為錦衣者毎來嘱事不從
時謗於公公不信而隂訪之乆乃有此説公可謂詳慎
無私於子矣然予竟以不然公教而致敗則公亦有見
於未來者與或謂公名迹多為於子溺愛而損何以云
無私於子哉予特以其知予一莭言耳
　　與除
洪武之制外衛軍七分屯種三分操備盖以七人所種
之榖飬三人也但初則一軍授田二十畆種榖三石二
斗牛犂嵗徴穀五十石入屯倉毎月支榖二石嵗支二
十四石為家小粮支三石二斗為種榖是徴五十石入
倉其實在官止二十二石八斗也後官吏為姦屯倉既
逺漸不可支七分軍嵗納榖五十石益困毎告訴皆云
莫可改後都指揮張麟精審其弊遂為奏改名曰與除
謂以家小食榖二十四石及種榖三石二斗皆與軍而
除其嵗徴之榖也然榖之納亦多弊遂照例以米四斗
折榖一石使嵗納米九石一斗二升於是軍不困而官
易徴迄今便之夫立法以榖在軍易費曽不知官吏之
姦為尤大也然在上者皆委之制而不恤麟以武弁能
念人困又能身任其事而垂便利於永乆可謂賢矣麟
廉甚靖逺伯王公驥能知而重之今亦列於滇之人物
云
　　永昌
永昌攸始後漢書極詳自洪武二十三年武官欺誕以
為金齒後雖王靖逺軰立學校然竟不知在後漢已有
學校文章也然豈惟王公軰雖以邱文荘之愽學多聞
其載諸史綱者猶夫前也以是知考古之不易
　　益州
益州今四川成都府也諸葛武侯所謂益州疲弊者是
也然漢武帝以滇王國置益州郡則今雲南至大理亦
益州也漢志所謂分益州置永昌郡者是也今人知四
川為益而不知滇為益者多矣
　　金齒
金齒非地名也事見於漢唐至元伐緬伐八百為金齒
夷所遮遂伐金齒諸國此正東漢所謂永昌徼外之夷
即今大伯夷種也後元立通西府於銀生甸即金齒夷
之地地有蒙樂山最後不能守移金齒衛於永昌府洪
武十六年永昌府為思倫所屠指揮李觀猶以通西府
印來署掌永昌府事又元初設大理金齒等處都元帥
府於永昌則内外之分猶嚴自指揮胡淵革永昌府為
金齒司彼武夫逞私固無所知然王靖逺驥楊刑侍專
能復立學校為碑記竟不知其原而以余齒夷名誤稱
至今祇可嘆也
　　老佛
朱子感興於老佛二氏意有輕重人嘗疑之累見雜説
中此無他佛之害大老之害小故也然亦朱子親見白
玉蟾軰而悦之所以其詞尤不覺右之也然終不徃從
此朱子所以為正也但道雖正矣而亦未究其終刀圭
入口白日飛升如此何飛升者三五十年人或見之過
此則再不可見盖所錬之神乆亦散也若曰彼仙者固
長在曷於空中二三嵗一逰則慕其道者自多又何必
如吾儒著書立教以導人也著書以導人學其道則彼
固自知不能以其所錬之神長存天地間也既不能長
存則勤苦棄世若彼而終歸澌冺消散竟何益哉由是
又為蓬萊五城十二樓三清仙籍之説以救之正猶佛
本見其類之貪競滛汗一切絶之以為大快而死矣而
恐人不尚又為輪廻報應之説以救之也老有飛升長
生之事而人終不知其飛升之不可長故朱子亦信之
佛有輪廻報應之説而人終不知更生之事為間有是
故楊叔子探環之事咸書之殊不思仙佛殊術異技若
要之乆揆之道則自可不辨而明矣以朱子尚以所見
信其事而不要其終則王縉桞子厚蘇黄以下至宋景
濓以儒附佛而終不悟者又足言哉宜乎自王公以上
齊民以下歴千餘載冥然曰輝曰道日新月盛而與聖
人之教相終始也噫
　　詠鸚鵡
郡有一士以所題鸚鵡詩告先人先人嘗誦之曰此可
以名湯鸚鵡以對鄭鷓鴣矣惜逺地無與張之也因志
之翠閣香閨帶緑隂忽聞靈舌囀嬌音捴将懷䄂温存
意不稱雲林自在心籠絡反因毛羽誤矜誇休羡賦辭
深隴山烟雨春雛小莫遣虞羅着意尋湯名淙字廷用
號礐菴
　　韓信
太史公論韓信以為學道謙譲不伐功矜能可比周召
太公後世血食矣不務出此天下已定乃謀叛逆夷㓕
宗族不亦宜乎予嘗思之雖使信謙譲不矜伐終亦不
免盖信唯用兵取勝以圖富貴其身初不在於為民如
置軍死地以破趙自将三十萬先合餌項羽不利而却
其以無罪死於趙楚者盖不知幾萬矣欺其愚而愚不
悟凡信之用兵皆此類也信所殺無罪之人不减楚天
道固以夷㓕宗族報之豈不矜不伐所能免乎前乎信
如白起後乎信如楊素不族誅於其身必於其子孫天
道昭昭不可掩也太史公只據事立論未嘗深求若曰
學道則固非信之所能矣
　
　
　
　南園漫録卷六
欽定四庫全書
　南園漫録卷七　　　　　明　張志淳　撰
　　緬種貴
百蠻種唯思倫氏最貴洪武中嘗屠永昌擒守城指揮
王真後遣使徃諭方放還王真至正統初思仁遂叛盡
取孟養宣慰之地孟飬宣慰刀玉賔挈家來訴養子永
昌暨沭忠敬征之而敗王靖逺始大征而破之思仁走
緬甸死時刀玉賔已死絶靖逺以緬匿思仁與子思機
不獲遂以思仁所取孟養之地畀𬗟人𬗟以其長子銀
起莾居守方以思仁尸與思機解京師無何思仁㓜子
復為衆所立而攻孟養𬗟不能御而畏殺其子遂盡以
孟養地還思氏而保銀起莾歸緬却以状上求得孟養
幷聼盞沿江之地思氏亦状上言𬗟不能撫其人民願
立思氏永當朝廷差發時大征之後兵力已疲王因允
其請使居孟養嵗當差發立誓金沙江乾方許過江盖
知緬種獨貴而深防之也然彼雖無官其地自尊之如
王者既幸王允其請凡中國使至皆不遣坐多餽始得
侍坐雖千百戸皆然毋敢怠成化中太監錢能勢熾時
遣京官求緑玉琥珀諸寳京官皆小軰貪其重利始與
上下坐復與並坐矣至𢎞治初給外夷金牌信符兵部
只據官制有孟養宣慰使司遂頒給以金牌信符至滇
雲南鎮守及布政司亦莫辨時土酋思禄最能事遂以
此徧諭其所統勢益張乃取遮些外國拓地益廣值猛
宻叛木邦事乆不平廵撫官以兵部督逼適值毛叅政
急於求進因以平猛宻自任張大喜許毛功成保之代
已遂㑹鎮守俾用兵挟撫相機乘之毛徃訪計於騰有
千戸尹銘言唯調孟養兵猛宻即可破毛信之遂以銀
牌調兵孟養孟養見毛勢輕不與則憤猛宻叛木邦而
得官與之則弱乃以羸兵來隨毛攻猛宻猛宻既輕毛
勢又欺兵少則宣言曰天兵且退後毛官人要孟養殺
我與他殺了看孟養兵原無闘志又無甲胄遂大敗毛
燒營迯出猛宻設伏要之殱十七孟養怒因復起兵過
江敗孟宻遂占蠻莫十七處不回而舊畫江不過之誓始
不守矣時綿州金御史獻民廵按漢兵餓死於道傷於
兵者甚衆欲奏以閣老謝公遷庇毛不敢欲不言事迹
甚露乃具略莭呈都察院後毛降貴州按察副使兵備
趙烱降漢中府同知孟養遂過江不可制矣毛乃以䇿
干京師雲南廵撫承前意乃以使功不如使過保毛復
徃撫孟養益無所畏毛遂嗾廵撫請兵征孟飬事下兵
部兵部只請遣官再勘孟飬乃入貢訴無叛情誤致大
罪願以蠻莫等地歸之朝廷且請比普安州米魯叛逆伏
誅尋以其族為土官例欲復宣慰司如舊内閣洛陽劉
公徤以為無官彼亦自王其地有官則可制與吏書馬
公欲議許之而内閣謝公遷以毛故議不許值刑書閔
公珪浙人也亦右毛而與兵書劉公善竟不許而遣歸
孟養思禄死子立復弱地復歸於猛宻矣然靖逺畫江
不過之防終不可守基禍将來此其端與
　　烈女
郡中一指揮有四女而死其妻大肆淫蕩女皆滛奔非
類中一女已納聘乆夫家知其母與姊妹宣滛欲退親
取原聘禮其母固與争訟不與女善解之使還其聘聘
還女遂自縊死夫家聞而路祭之徐訪之方悉其貞可
謂難矣
　　分羔
漢髙分羔之語先儒以大義非之至永新劉公定之作
宋論亦引此以恕髙宗和金為母為可哀而不可非皆
不足以究漢髙為智之大用椎之精也盖其所以敢為
是言以欺羽者必其内能隂結項伯以有恃而史失載
也觀伯自受珠夜去之後而范増劍舞之計俱沮破於
伯而終易姓受封則自太公吕后被執之後漢髙有不
隂通伯而求其保䕶者乎伯既可恃則為此分羔之説
以老羽乃所以全太公吕后也合羽欲烹太公而伯止
之之言並觀之則分羔之言亦與伯預通之矣卒之太
公吕后自歸非漢髙用智行権之善能及兹乎而後世
竟不識也親猶身也身有痼疾乆則致死其人只知愛
身而不敢針砭毒藥恐不能愈而速致死其子知用毒
而可得生則仁人君子是其父乎是其子乎即此可見
漢髙之善於救親矣而顧非之豈不迂哉茍以於親不
忍為此言此正迂儒之常談而宋髙宗之見也曷足以
救其父哉如我朝己已之變所以不與也先求和而一
意戰守乘輿自反其有得於用智精而處権當矣使漢
髙日為哀求祈請而無項伯之用則太公死於羽矣安
望五日一朝之慶哉
　　紀傳
史記於項羽為本紀最見其據實立名觀鴻門之宴羽
東向范増南向漢髙北向坐張良西向立一時分封王
侯其以人君自處而衆亦尊以為君也可見故史記據
實而為紀而漢前亦無議之者又可見漢世人才風俗
之正猶近古也至班固始改為列傳然則羽當時行事
果與張耳彭越軰埒乎否也况羽有誅秦之功其視朱
温簒唐不啻鵬鷃之不侔歐陽五代史猶以温為本紀
謂紀實善惡自見曽不以羽紀為是何哉班固好䛕遂
啓後世之曲筆殊不足取也若謂推尊本朝則如司馬
禎氏列為世家亦可已然遷史紀之矣而不曰楚不曰
覇王而曰項籍至漢則曰髙祖是其輕重之間亦精矣
世知尚遷史而不知其識正見精逺出好䛕之班固動
稱曰史漢班馬故少别於此俾有真識定見者裁之
　　曹操姓
曹操父嵩本夏侯氏為中常侍曹騰養子故冐曹姓嘗
疑操當為王時必能知其本姓矣而終子孫不改所冐
以復本姓之故不可得偶見杜瓊傳言當塗髙為魏因
言古者名官職不言曹始自漢以來名官盡言曹吏言
屬曹卒言侍曹此天意也因知此等䜟緯操豈不飽聞
而飫聼之所以封魏公進魏王終冐曹姓而不復夏侯
者其欲簒漢而代之無徃而不極其姦謀耳
　　禪授
王莾簒漢則假之周公之居攝其攻翟義則全擬大誥
然當時皆能識之後之者亦不復可見矣曹操之簒漢
則假之堯舜之禪授且貽謀於丕專擬唐虞當時唯豪
傑斯能識之後之者自晉宋齊梁陳東西魏北齊後周
隋唐五代宋罔不遵其制然則操之姦雄才略優於莽
者此亦可見使操不值昭烈武侯與吴之君臣其一天
下也無難事矣予嘗為之論曰昭烈武侯不幸而值操
操不幸而值昭烈武侯不然邪正雖殊徳力雖異均可
以一天下矣
　　詩意
歸田詩話載所作還珠吟以短張籍還君明珠䨇淚垂
何不相逄未嫁時之句殊不知張因當時已居莭度使
幕下而知張者又辟之故張作此吟以答之而道其實
非立意以為教也瞿宗吉不原張意而擬以正之已昧
張意㫖又云楊復初題其後云義正詞工使張見之亦
當心服夫義雖正矣初不知原張之心與事張何由服
乎祗益張不慱考之歎耳
　　文繁簡
國語載晉侯使隨㑹聘於周一事左傳襄公十六年亦
載之共七十餘字其視國語共四百三十八字者繁簡
何如也然以文章觀之則左傳之文劣矣夫二書均左
氏筆也而繁簡之間優劣頓異知文章者固不可徒以
簡為上也意左氏必以著於傳者為不足顧又於國語
發之與
　　盗娼仁義
郡有偷兒知一家夫不在而其母與妻織布且畢夜伺
之寢将穿窬取之至乆姑詈其婦怒而先寢俄而婦自
經於機旁偷兒大呼其隣與姑起而救之婦得不死又
一賤娼滇士有事至者醉宿其家有銀数两在袖中夜
宻置枕下向曉有友急呼之告以家禍其士驚起遂歸
行十里許憶所袖銀置娼家枕下自以為必不可得矣
試返而求之娼曰固在此完封還之夫人至為盗為娼
本心已盡亡矣而因憐死止盗因假義不取然則仁義
之根於性有固無時而息耶而仕以行義乃貪利無厭
殺人喪已方揚揚然大小交慶而略不耻何也
　　五刑
今制五刑笞枤徒流絞斬古之五刑墨劓剕宫大辟然
臧文仲曰大刑用甲兵其次用斧鉞中刑用刀鋸其次
用鑚笮薄刑用鞭扑則又以甲兵斧鉞刀鋸鑚笮鞭扑
為五刑矣若秦漢之要斬斬左右趾城旦舂之類均不
出此而只異其名也
　　三字義
毎讀書作文只云義利顧無敢用利義者只云利害顧
無有用害利者因静思之天地之理必有義斯有利故
曰利者義之和曰義以生利曰以義為利曰義之所安
即利之所在盖利根於義有義斯有利也天下之事凡
有利必有害故曰求利未得而害已隨之曰利之所在
害之所在也曰小人以為有利於國而不知其終為害
盖害根於利有利斯有害也若曰先於義則利隨之先
於利則害隨之有自然不可迯者而今士只先於利而
不知害何愚如之害至不知而視以為利則為害至矣
是故覆宗絶嗣害何其深彼只妄歸之命壞名灾已子
孫不昌彼則妄委之數顧以害為利而終罔覺也夫利
首於財賄極於身名貪汙無知者利之粗也全身好名
者利之精也其為利一也粗而粗應精而精應其為害
一也或疑古之為義者身亡家破世絶者多矣何謂利
根於義而自不可離乎則請以好名為利之心反觀彼
之名所以亘天地繋於人心而不冺者為利不亦精乎
故曰皆自然之理必然之事而人自不識耳是故無義
之利則必害義之一字主宰乎利利之一字附麗乎害
失義則切於利而迫於害矣合義則近於利而逺於害
矣利在中義在利上害在利下此三字之序昭然貫古
今通四海而不可易者而士之作文脩辭者略不少究
其義千計萬術只求以利身利家欺上罔下豈非愚之
甚哉予嘗作二字義説其旁引推明頗備辭多不能載
　　征麓川
靖逺伯征麓川初用江西徐莭仙行符術説思任用黒
犬等物有識皆笑之後於所斬慢功官士皆以為竒功
各陞其子曰當時不如此功不就令不嚴也有識又稱
之
　　夷稱法
大伯夷謂天為法法作上聲故其酋皆加法字如思仁
法思機法是也其有告請則不敢加法字中國行彼亦
不用法字也
　　猛宻
猛宻舊属木邦其陶猛亦同姓初木邦宣慰罕楪以女
曩罕弄妻司歪因猛宻有寳井故使守之楪死子落立
落死孫穵為宣慰嗜酒好殺曩罕弄遂以猛宻叛然猶
未敢侵占木邦也南寕伯毛勝既以賄創始鎮守遂大
誘取猛宻寳石俾自入貢從是勢益張至成化十年雲
南鎮守太監錢能日遣人誆之以取寳石其勢始熾至
成化庚子太監王舉索寳石不獲遂䟽其叛木邦之罪
請征之曩罕弄懼有江西人周賔五教之曰今萬閣老
名為要錢又當権且新結昭徳宫與萬皇親家最宻若
遣人賫重寳投之不止不征更可開衙門討官矣於是
遣人多賣金寳徃見萬遂許之召職方劉郎中大夏啖
以羙遷俾徃官司柄劉不從遂舉丁憂都御史程宗任
之時雲南廵撫吴誠宗同年也言不可宗大怒曰今萬
公甚嗛汝敢復忤之吴憂懣不知所為遂卒程乃率鎮
守及三司徃時成化十八年壬寅冬也適曩罕弄所遣
投萬之使已備悉萬意矣及宗徃凡猛宻使至皆犒宴
之木邦使笞辱之兾曩罕弄出迎不思曩罕弄以是益
踞傲不出且索見欲坐講宗亦許之而鎮守藩臬多不
欲直曩罕弄不至宗遂自徃過南牙山就見之既坐則
曰我猛宻之於木邦初如小象在大象腹中今小象長
成大於大象矣可使復納於舊腹中乎宗遂盡以所奪
木邦地畀之為設安撫司而木邦所有不過十之二三
而已由是孟養諸蕃大失望程宗即為雲南廵撫驕奢
貪縱日益甚尋陞刑侍郎轉刑書而曩罕㺯遂盡取木
邦之地罕究奔猛止不如一村孟飬不平遣大陶猛倫
索提兵衛之僅得命矣適孝廟更化萬黜程歸而復值
林憲副俊方大叅守徃猛宻猶以𬗟書來如前􁁊鷔林
杖其二使猛宻懼始得故地畀木邦又必欲進貢由木
邦方逺雖不杲然以時政清明又林方秉正木邦始有
故地什三四而足以自立矣當林杖猛宻之使衆危之
廵撫王都御史詔自滇來永昌以防變聞遂懾服王甚
嘉林後罕究死子烈遂與猛宻為世讐而日交兵焉其
心只怨成化之屈遂忘𢎞治之再生其命而在上竟無
知之者夫猛宻之失萌於毛勝盛於錢能王舉而成於
萬程終使再無以善其後如此不識史書其事可能不
誤否故書予目擊耳聞者於此然亦撮其概而不能盡
其詳也
　　稱寡人義
㓜聼瞽者唱詞稱寡人不知其意稍長讀孟子始知其
解一日先君舉以問即以寡徳之稱對先君又問曰稱
孤何解遂不能對先君曰老子書曰貴以賤為本是以
侯王自謂孤寡不榖又曰人之所惡唯孤寡不榖而王
公以為稱恐據此解為是予謹識之長而取老子書再
玩之覺寡徳之稱真誤也
　　掘陵
輟耕録載元総統楊璉真伽發宋陵寢暨唐林二義士
之事甚詳後華亭彭瑋又訂補其未備則我聖祖之功
徳照耀古今矣但云桑哥矯可其奏則於元世祖亦欲
末减然揆之理則裒諸骨築一塔壓之名曰鎮南至張
士誠方毁觀命名之義與世祖誅桑哥後又三年方崩
而傳及數世不敢毁之意推之則實世祖可其奏而非
桑哥矯制也瑋不察此而信勝國之諱詞豈不誤哉又
理宗本不當立以濟王得怨於史彌逺遂立而終不為
濟王立後故身後之報若此至於徽宗陵唯有朽木一
段欽宗陵唯有木燈檠一枚此正天道發見以暴賊檜
之欺誣而亦不置論故因表此三事以附之
　　論山水
輟耕録林昉㑹友逰山檄云人有殘縑敗素一山一水
售之千金至真景則略不加喜無乃貴偽而賤真耶近
亦有此論此全不知畵之妙理者夫山水誠真然非䟦
渉登臨其可得觀縱得觀焉其廣大淵深其可得究今
夫名畵撮山水之大而布於咫尺之内坐而閲之造化
之顯著物理之幽潜一展玩而可使塵襟洒然心目怡
曠與真宰逰而與世氛絶爾自得其妙殆與樂於詩而
陶冶性靈者同揆彼以真偽為言者豈足以知此哉夫以
朱子之賢蘇子之達罔不留意焉則非深得其趣者固
未易言也
　　本心明
三原王公既囬錢塘吴公誠代之太監錢能遣都指揮
胡亮迎宴於平夷囬問亮曰比王某何如亮曰甚好敬
重公公不同能㣲笑曰王某只不合與我作對頭不然
這様廵撫只好與他提草鞋耳夫以能之怨王公而本
心難冺至如此為士者可不務乎
　
　
　
　
　
　
　
　
　
　
　
　南園漫録卷七
欽定四庫全書
　南園漫録卷八　　　　　明　張志淳　撰
　　髙起居
髙起居者名莘山東人也洪武中以起居注充軍於永
昌始至掌印指揮欲延之為西賔髙固辭由是發左千
戸所俾守昇陽門以苦之乆而千戸意其倦也乃使人
代其役而教其子髙又固辭乃復遣人誘之髙曰吾既
不為指揮教子顧為千戸教子乎執役守門分也千戸
怒俾日持鎗不使代髙安之千戸益怒適大雨彌旬髙
妻孥皆居城旁之官舍千戸遣人雨中逐出不使居衣
衾皆狼藉於雨中妻孥對泣予先伯禾齋從髙學因率
同學徃請曰某等俱有屋請移去何至自苦於雨中如
此請益勤因語先伯曰彼怒至此而吾即有所歸是甚
之也遂處雨中至昬乃徙嘗告先伯曰吾為起居同罹
法者三十餘人刑部尚書開濟引奏上閉目不答乆之
開目濟又敷奏如前上復閉目不答如是者三始曰某
人并山東大鼻子生員做的着去充軍其餘的都殺了
當初引奏時自分必死只跪於後俟得㫖即撞死陛下
以免此一刀不意獨䝉免死之命因自思之同罹法者
毎見上意喜皆争先進言一值上怒皆縮恧失措唯某
與吾喜亦不敢肆言怒亦不敢惴黙所以遂䝉天監而
獨貸此命也志淳聞此而恨生晚不及見之嘗以聞先
君云髙唯一子生一孫今皆湮㓕矣不識天道竟何如
也志淳竊謂此足見髙廟慎罰之一端而不止起居之
一節恐乆復無所考見也因備述之
　　内奢
吴歩隲手不釋書被服如儒生然門内妻妾極奢綺頗
以此見譏今京師士大夫之有名者最多有此而人更
慕之以為善處官此亦時好使然歟
　　使大理
南詔即今大理府也事著於唐頗備逮宋史雖有大理
傳亦甚略如容齋隨筆載淳化中遣蜀人辛怡顯使南
詔謂南詔夷甚服諸葛大理傳中亦不載
　　仙之詩
朱子感興詩深信仙歐公感事詩深非仙朱詩曰飄飄
學仙侣遺世在雲山盗啓元命秘竊當生死關金鼎蟠
龍虎三年養神丹刀圭一入口白日生羽翰我欲徃從
之脱屣諒非難但恐逆天理偷生詎能安歐詩曰空山
一道士辛苦學延齡一旦隨物化反言仙已成開墳見
空棺謂已超青冥尸解如虵蟬換骨脫其形既云須變
化何不任死生仙境不可到誰知仙有無或乗九班虬
或駕五雲車朝倚扶桑枝暮逰崑崙墟徃來幾萬里誰
復遇諸塗富貴不還鄉安用富貴歟神仙人不見魑魅
與為徒人生不免死魂魄入幽都仙者得長生又云超
太虗等為不在世與鬼亦何殊得仙猶若此何况不得
乎寄謝山中人辛勤一何愚歐公生朱子前百有餘年
二詩想亦朱子之所見而好尚不同如此竊意朱子因
一時見其事而發又志在不從其術故不覺稱之而不
暇究極其終無也歐公因平生考其實而發又歴見其
不能長生故不覺斥之而不復推求其暫有也不然吾
誰適從哉
　　蒟醬
蒟醬之名見於史記注釋亦明矣因宋周益公偶失記
而妄對蒟醬之名顧益顯此物余地所産蜀都賦所謂
縁木而生其子如桑椹長二三寸是已生時深緑色日
乾即黒雲南梹榔以此及濾净石灰合而嚼之呼為蘆
子郡人販於雲南動數十䭾也梹榔廣西所食即其心
乃藥中所用也以三頼及蔞葉共之乾硬無餘味雲南
所食採其嫩者分為四連皮與心合以蒟醬净灰食之
軟而有香味然此物只下氣破氣飽後頗宜今日食不
置唇齒皆紅而士夫反從之為宜殊不雅也唯三原公
至滇不食焉
　　慕容垂
晉書慕容垂以晉太元十一年僣即帝位以太元二十
一年死死時年七十一則初為燕王叛符堅時時方五
十八九嵗何符丕遣姜譲責之乃曰但念將軍以七十
之年懸首白旗堅亦曰念卿垂老而為賊恐必有一誤
　　嬖幸
漢哀帝嬖董賢遂病痿痺而早夭符堅嬖慕容冲遂至
䘮亂而身死近見名臣有功業問望而或死亡或身後
不競毎求其短皆坐此也可忽之而不戒哉
　　减年
昔居京師見進士减年嵗益甚毎思宋㓂萊公凖不肯
减年以應舉者矯之而無對者後讀司馬朗傳乃知伯
逹志不損年以求成正可為對只當時見書不多耳
　　嫡庻
庻不止為妾生亦有以嫡庻言長少者如鄭莊公與公
叔段俱武姜生莊公封叔叚於京祭仲曰京大於國非
所以封庻也則同母弟亦可以稱庻矣
　　骰子
今擲骰子而博者曰神擲亦有本慕容寳與韓黄李根
等因讌樗蒲寳危坐整容誓之曰世云樗蒲有神豈虗
也哉若富貴可期頻得三盧於是三擲盡盧寳拜而受
賜故後寳勸垂殺符堅曰五木之祥今其至矣又劉毅
於東府聚摴蒲大擲一判應至數百萬餘人並黒犢以
還唯劉裕及毅在後毅次擲得雉大喜褰衣繞床呌謂
同坐曰非不能盧不事此耳裕惡之因挼五木乆之曰
老兄試為卿答既而四子俱黒其一子轉躍未定裕厲
聲喝之即成盧毅意殊不快也又招魂箆􁙤象棊有六
簙朱子註云箆竹名􁙤簙箸也投六箸行六棊故為六
簙也言設六簙以箆簬作箸象牙為棊也曹偶也遒廹
也投箸行棊轉遒廹使不得擇行也倍勝為牟五白簙
齒也言已棊已梟當成牟勝故呼王白以助投也按曹
植制䨇陸用投子二至唐以重四為堂印則投子猶用
二然前已有雉梟盧之采則投子不止用二矣五白五
木五木為投子五五白豈投而無雉盧梟者之名故呼
以屬敵為助乎然今慱唯䨇陸用二而大投或用六用
十其取采定勝負又不同矣疑古摴蒲彈碁之用投子
别有制也觀裕挼五木則時用五投子寳三擲盡盧以
為五木之祥則其時唯以木為投子而數止用五又不
知用六用象用骨用玉始於何時觀朱子以用象牙為
碁釋楚詞則用象牙始戰國矣但以五白為簙齒又與
裕寳之用異焉
　　著述
著書古人道有諸已不得見諸用故不得已而為此若
幸遇明時道有可行又何著書然亦有感事與時而著
若朱子為趙汝愚見害於韓侂胄而註楚辭是矣然序
楚辭者通不及此
　　正統
歐陽永叔因五代史帝梁而不黜以為欲著其罪在不
沒其實意亦可矣至論正統謂秦親得周而一天下其
迹無異禹湯此何言耶楊廉夫因元修宋遼金史上言
以論正統意尤善矣至論宋之君中國非欺孤弱寡之
所致此何益耶盖秦雖能一天下其行事之迹可考也
宋雖可為正統其得國之由可徴也歐楊二公顧於其
實昧之者無他知黜五徳之運之説矣而未究事理之
紛雜以求合乎正統之名義所以厭衆人之私而不覺
已之蔽也愚嘗思之能合天下於一謂之大統合而有
道謂之正統雖能合天下而不以道若秦晉隋只謂之
大統一統可也若其前世合而有道已為正統後為姦
臣簒奪他族并吞而其後尚賢或不至無道若漢昭烈
晉元帝宋髙宗則仍以正統歸之此以理言若隋晉秦
元則但可謂之一統斯無議矣所以然者彼於道甚逆
而以勢一之故也若曰宋之取國亦不義則請比之秦
晉隋元自還優也歐陽公於梁則云不失其實而其罪
自著却又强求秦世比之啇周舛已要之有一統天下
者據實待以一統其先有一統而正其子孫猶可稱而
干其統者又惡而未能混一若魏之承漢梁之承唐之
類自不足論只於一統酌其賢愚善惡正不正而别之
斯於義例無偏而可據矣
　　地理
宋論言朱子建言欲為夀皇體魄安寕之慮宗社乆逺
之圖而引𦵏術精於郭璞而不免王敦之毒手子思𦵏
孔子不聞有此異術而舄奕萬世愚毎騐之𦵏得吉地
子孫多昌𦵏得凶地子孫多敗有灼然不可誣者如孔
子功徳冠萬世當時雖無𦵏術而地必自吉矣如郭璞
死於王敦盖彼生有定命初未嘗為已擇葬而遽死矣此
難决其術為泥也大抵天括乎地人果善為天所佑子
孫當昌雖不擇地或擇地罔不逄吉而後必昌矣人果
不善為天所殛任擇地求術罔不逄凶而後必替矣盖
天之理能包乎地外也先君深於地理術而恒言其理
如此今觀之朱子與蔡元定擇𦵏而欲綿長其後世至
今蕃衍於福雖云功徳所致然擇地亦昭然不可掩者
看來為善以為本擇𦵏以為用為善存諸心擇𦵏求諸
地得其本者用或可忽失其本者雖日孜孜尋地精術
亦無益矣近見名卿士家專精地理者而後嗣多衰替
故益信天理包括乎地理之説為正
　　宋論
㓜時讀永新劉公宋論引漢髙周平王以見髙宗之可
矜而不可全斥其非已覺不强人意縁此遂云當時雖
有澤綱鼎浚為相張韓劉岳為將恃以支吾則可矣欲
望其制烏竒邁尼瑪哈君臣之死命豈昜能哉夫鼎浚
張劉則誠不能矣使以澤綱為相韓岳為將則豈有不
能制金而復中原者哉觀岳之郾城駐兵烏珠將棄洛
遁遁則人各乗勝有不能制烏竒邁尼瑪哈之死命哉
以岳一將其效且然使以綱主之於中而又助以韓劉
於外烏竒邁君臣其能當之此事理之明白易見者而
永新乃如是立論使在宋世幾及趙鼎亦難矣哉
　　辱末
今世俗多以辱末祖宗辱末世界詈罵人家不肖子孫
及惡人之貧不知耻者若士夫則曰玷辱汙辱而已用
是俗言辱末字無考亦莫能觧偶見漢書有汙衊宗室
顔師古註云衊音秣謂塗染也然後知俗言亦有本也
　　後漢書
范曄後漢書盖出為宣城太守不得志乃删衆家後漢
書為之論者譏其賛辭佻巧又創為皇后紀復采王喬
等詭事入列傳朱子又非其不録胡笳十八拍而載悲
憤二詩盖曄極無行義之人也其傳琰之初意已自有
在而何能深探哀怨發中之㫖哉只如邉韶之傳竟何
所關繫試使七家舊列於漢書曄亦當刪去之而載之
至今人皆喜談以為故事殊不可曉
　　好佛
佛教彼地之夷皆酷嗜女色金寳争戰故佛氏出而通
絶之既絶諸好因静而明所謂善知識者是已夫以其
類之溺而創見佛之㧞出如此固已傾企而又見其知
識逈異如此是故奉其説而行也然佛亦自病死矣則
類之黠者乃廣之為再生三生輪廻報應之説以保其
常存而因以自利此盖夷之智者以眩其類之愚也自
東漢引而入之遂不可救正縁帝王皆利而惑之如唐
太宗之英明猶然則他可知矣獨豪傑如蘇子瞻軰好
之尤甚嘗疑其喜恠誕瓌異之談以自放非真不知其
妄而事之者偶見其寫金剛經施僧題曰為亡考資𠖇
福以祖母綉旛捨之金山又曰以資𠖇福看來其好原
在利佛之福而不識其誕也以蘇之聪明盖世而一為
佛之福利所惑遂昬昧至此才可恃乎所以然者盖自
老泉以上皆事之如綉旛之類漸習已乆而不自覺也
以蘇之才使早得三遷之教其昬於利豈至此乎人家
任婦女事佛以為可以化愚亦大誤已
　　金多
王鎔為莭度使以金二十萬謝李匡威納李克用縑二
十萬又進幣五十萬糧二十萬又以幣二十萬賂朱温
按五代史鎔所有地自其父景崇以上曰世為成徳軍
莭度使皆今真定府一府之地也而財貨之多如此則
唐季節鎮之取於民者多矣欲不亂不亡得乎
　　中書校事
魏蔣濟所言中書事極似今之司禮監程昱所言制校
事極似今之東厰錦衣衛行事校尉盖縁士之仕者通
不識義理而致此也豈非勢使然乎豈非吾人不飭以
召之乎
　　節義
予郡北有北津橋俗名板橋有李姓婦季氏家在城中
有色而寡居景㤗末都督毛勝來鎮守以逹旦降中國
又首謀鎮守其勢燠炎聞者震讋聞季色即遣人取之
其姑與父母聞之皆裭魄争勸從之婦不應只以刀隨
坐臥不置曰再來即自剄勝乃别遣官以勢動之守死不
二遂獲免先君毎聞旌表莭婦輙語予曰逹旦來鎮守
而季氏能以死拒之不辱則後之旌表者風斯下矣及
予歸訪之湮沒不可究矣因為識之
　　考官
左都御史浮梁戴公珊當考察時吏部只欲憑廵按御
史考語黜退公不從吏部曰如是我不擔怨公不然私
謂志淳曰果欲如此吾與子先将御史考覈從其賢者
斯可不可如貴堂上一概從之由是果有所得公可謂
公無私矣宜孝廟之重之也
　　早朝詩
唐賈至早朝詩王維杜甫岑參皆和之今天下善書者
皆書之胡仔評四詩佳絶恐未深究四詩至雖首倡視
三詩少劣岑不及王杜前四句渾雄竒特三家皆當遜
後四句似乎力竭視王若少貶焉胡皆以佳絶似欠别
白矣不識知詩者以為然否
　　所見
黄叅議金鳯陽定逺人也為予言成化中曽見二建庻
人内官呼為大哥見生員通不識内官為言之皆唯唯
其時亦老矣而身材甚矮
　
　
　
　
　
　
　
　
　
　
　
　
　
　
　
　南園漫録卷八
欽定四庫全書
　南園漫録卷九　　　　　明　張志淳　撰
　　花押
輟耕録載元時䝉古色目人為官者多不能執筆花押
例以象牙或木刻而印之以為押字用印始於周廣順
二年因平章李榖以病臂辭位詔令刻名印用正徳己
巳予在南京戸部見各監所出長單太監少監監丞一
監不下二十餘員皆是印押凡觧納錢粮必於原額三
五倍至十餘倍方獲長單不然不得完本部咨行都察
院各行廵按御史拘追曽見楊州解塩三萬觔於三監
上納解官忽然令𨽻背銀入部哭訴云两監已借補塩
值十分完矣今某監借此銀三百两尚打出不收告欲
自縊予諭以死亦徒死則請行於本府諭以不可見於
行則請代言因知某監掌印者頗純良乃遣人告之彼
隨令人回言曰先年止五員官今簽書二十餘員彼不
押其印字我雖掌印将如之何借使以我所有分以與
之亦何能得其押字怪我則誤矣聞其説遂慰諭其官
而遣之夫元用(闕/)　故使刻花押今内臣皆中國人能
識字矣何以亦刻押
　　事定
吏部楊主事子噐慈谿人也在部好言事而不及大者
堂上與諸僚皆少之𢎞治丙寅冬楊又上言初建立㤗
陵中有水時督造太監李興自𢎞治初有殊寵勢燄薫
灼遂下楊錦衣獄尋遣司禮監押楊徃衆謂楊必遭興
毒手及至興率奴客罵詈欲捶楊司禮太監蕭敬則曰
水之有無視之即見李哥何必粗躁取茶出曰楊先生
來換茶又顧李曰他士大夫可殺不可辱遂得免回奏
實無水楊榜甚重衆又謂楊必至降謫矣不二日即還
原職歸部詢所自内臣共欲重其罪太皇太后聞之曰
他秀才官説有水也是他的意如今沒水便罷如何只
要擺布他因此不俟運炭引工即釋當夫興怒之時皆
以為禍不可測蕭則為解之及無水之後皆以為謫降
必至重而又有望外之宥然則官之在人固有一定之
命雖謫降與捶擊之細亦非人所能為也
　　鄉俗
永昌五十年前時有為詩者多可觀㓜誦一絶云杜宇
枝頭百舌吟何人不動惜芳心桃花織雨梨花雪鋪得
春愁一寸深又題菜燈云草堂照破虀鹽夣華屋燒殘
肉食心如此之類甚多先君五十以前好作詩故與之
交徃為宻因竊記前詩其人姓陶名寧字致逺亦明經
與今日為社學師者異矣
　　對父語
今閣老西涯李公子兆先頴敏有異才而不事舉業且
日唯狎逰於巷曲公知之書於書屋之壁曰今日東街
明日西街科場近了秀才秀才兆先見而别題於下曰
今日黒風明日黄風調和鼎鼐相公相公盖時適有多
風之異故也一時喧傳都下至内寺俗夫亦能道之兆
先不乆遂卒公竟無子以姪嗣
　　無以解
㓜讀孟子集註無以則王乎朱註曰以已通無己必欲
言之而不止也見下文共一千二百餘言所以謂之言
之而不止也及後滕文公問章則曰無以則有一焉朱
註無解下文僅五句共二十三字作必言之而不止則
於理不通後見管子言牧民不在多桓公曰善勿已如
是又何以行之又桓公曰勿已其免覇乎又桓公答管
仲曰無已則鮑叔牙可乎管仲云云桓公曰無已則賔
胥無可乎無已字凡數出義皆非是言之不止之義且
二字見於戰國之時文字甚多義皆更端之意或者彼
時方言如此須以意㑹之自得若以言之不止解已誤
作不得已解尤誤須於當時語言文字中求之方免誤
矣
　　子糾非弟
程子以桓公為兄子糾為弟已質諸春秋荀子而辨之
矣今以管子所載觀之尤為可見管子載齊僖公生公
子諸兒公子糾公子小白使鮑叔傅小白鮑叔辭稱疾
不出管仲與召忽見之曰何故不出鮑叔曰知子莫若
父知臣莫若君今君知臣之不肖也是以使賤臣侍小
白也賤臣知棄矣召忽曰子固辭無出吾權任子以死
亡必免子管仲曰不可召忽曰可吾觀小白必不為後
矣管仲曰不然夫國人憎怨糾之母以及糾之身而憐
小白之無母也諸兒長而賤事未可知也云云則子糾
為桓公之兄明矣諸兒立為襄公弑於公孫無知而無
知又弑於雍廪則子糾當立明甚桓公以弟弑兄不可
異論矣程子通置不考只取漢薄昭與淮南厲王書有
齊桓殺其弟以反國一語為證夫厲王張敖所進羙人
之子嘗呼文帝為大兄而驕甚故昭一時為書因以子
糾為弟而見殺於兄桓公殆以糾比厲王以桓公比文
帝以警之也豈可以為信而盡廢漢前諸記乎程子之
誤明甚而朱子再不考究則是昭一時書札有為之言
顧可加諸春秋傳記管子之上哉斷不然矣
　　解禮誤
予為稽勲員外郎時江夏劉主事績以陳澔禮記集説
塗去什四因與之議其説真有考據而陳之説良非也
後孫九峰知之謂予曰陳氏説朝廷已頒降天下不可
以劉言改易語人也予遂棄之今追思之誠有補陳之
不足正陳之舛誤者只縁劉狂誕自髙又制行不檢任
情放言不乆遂出守鎮江府仍不率矩度遂去官而并
其説禮之善考索之慱不惟人不及知而予亦忘矣惜
哉
　　死義
成化乙巳江西郭御史紳為予言初選黄巖知縣文選
黄郎中孔昭謝翰林鐸俾之訪正學方公之後遂極意
尋訪終無所得盖方公當死難之時有誅十一族不恤
之對故親知罔不罹禍迨洪熈将改元始䝉仁廟以太
子令㫖釋宥然已無存者矣自後毎聞大夫士論公之
死以為只如張公紞周公是脩軰道自足矣而過以口
語犯文廟以自取誅夷慘毒如此謂為賢者之過中然
以公之造履精粹豈以過中自處者盖當時身受主知
任天下事非張周二公軰比故必欲如是斯足以盡此
心而無少歉冄不暇他計也殆若曰我任君之天下而
使至此我一死奚足以償之此其死義所以必至如斯
之烈非無見而偶過也果從張周而心可安責可盡公
豈好名與義而有所加尚者哉
　　刪述
史記孟嘗君傳刪去馮煖三窟之計最為有見矣至并
煖問債畢收以何市而反孟嘗君曰視吾家所寡有者
皆刪去却别以守而責之息俞多為説要之煖為人收
債非得其視吾所寡有之言其敢輙焚劵而返孟嘗君
抑何以謝之也此一段似戰國䇿所記近人情為實事
而史記更刪之雖文與理皆周備恐終不如䇿之情實
得真也細玩之自見
　　天路
楚辭山鬼曰余處幽篁兮終不見天路險難兮獨後來
朱子在天字作句而謂韓昌黎詩用天路幽險難追攀
亦誤近見古賦用天路者甚多如班固通幽賦曰仰天
路而同軌馮衍顯志賦曰唯天路之同軌且易亦有天
衢之亨安知屈子不用天路而必以路字屬下句乎殆
不可曉也己
　　都御史
今之左右都御史即秦漢之御史大夫也當時稱為亞
相今之左右副都御史即漢之御史中丞也又謂之宫
正今之左右僉都御史漢唐宋初無此官故亦通稱為
中丞若少别焉後魏嘗以中丞為中尉舉以為稱亦可
矣
　　言官選
𢎞治中一給事中上䟽為急救社稷事其言曰見今强
敵欵塞社稷甚危宜急招人納粟以救社稷後值考察
又一給事中上䟽言外官多賄賂大臣紿主顧以庇之
請朝覲官到令緝事衙門遣官校於門外秤盤其行李
孫九峰以䟽示予予以為是吏部之所考選者今復何
言孫後選科道稍不專於鬍胖長且訪其友行得人頗
精孫出則仍舊矣曰此有英廟㫖疇敢易之由是以鬍
胖長為主以考論為名矣故有謡曰選科全不在文章
但要生的鬍胖長更有一般堪笑處衣裳穿得硬幫幫
然豈止衣裳哉穿厚底靴以示長干内外勢權以交薦
殆不可勝記矣予承乏文選適將考選科道因欲法孫
意又以舉業論不足見人識見文學乃以前代諌䟽命
題先考教官之備選者凡三十餘人無知諫䟽體者衆
為一閧以為異遂通仍舊而公論猶謂法孫之稍訪其
行為是今掌銓者不知文學而剛愎自用遂假不拘形
體而惟私惟利惟請託是主既不訪行又不主鬍胖長
又不看論優劣見閣下閣老焦公芳王公鏊皆大驚駭
夫以人物選固是矣一於人物而通不計其學與行已
非况通不計人物乎又以舉業論定之已失其所謂學
矣而幷此又不論一唯私意人情是從如是而望言官
通逹國體公於是非枉直足以發之筆端傳之後世以
感動朝廷其可得乎宜乎急救社稷則請招人納粟求
清黜陟則請秤官行李也志淳以為皆吏部之所考選
亦或近本之説而自愧斯言則多矣
　　定字
史記時用定字如陳王定死主父定死之類不一後此
不見用唯宋書内見之也然作實作信作真亦通但不
若定字樸而文也
　　雞㚇
雞㚇菌類也唯永昌所産為羙且多雲南亦有頗粗永
昌以東至永平縣界尤多但鎮守索之動百觔夷人製
之鹵莽故通不可食此物惟六月大雷後斯出於山中
或在松下或在林間不定也出一日采者朶小而嫩五
六日即爛矣采得洗取土量以鹽煑烘乾少有烟即不
堪食采後過夜則香味俱盡所以為難雞以其形言㚇
飛而歛足貌雞作蟻全誤㚇作㙡以為菌亦通
　　斗母法
天順初武功伯徐公有貞謫予郡居法明寺之歸休庵
士欲見之者候至已刻因詢諸僧僧云公毎夜禮斗至
三鼓後方寢好事者訪其繇曰公為廵撫時聞一老僧
善相且前知因訪之至則老僧不為禮公甚怒老僧曰
兹來吾能救公一死何怒欲返公驚其言强坐老僧曰
公此去官極品由文轉武但亦遭極刑公懼乃請於老
僧授以法令必急方行後天順改元公以功為武功伯
入閣尋為石亨所䧟置獄明日將行刑其夜大風吹折
大明門壞下馬牌亦吹去公遂得謫此語皆有據矣然
以一老僧而能以術救一大臣之死命於理亦碍予意
僧或有異術前知其事故假此以屈之而侈其術之神
也果曰命當極刑夫豈術之所能遁耶
　
　南園漫録卷九
欽定四庫全書
　南園漫録卷十　　　　　明　張志淳　撰
　　大寺碑
郡城西北五里許俗名大寺山寺廢無孑遺矣成化𢎞
治間掘得其碑甚宏麗然皆(闕/)其所載碑隂常住田畆
財貨之繁恐鎮守者因而生事輙碎之近復得一小碑
予因使全之遂得觀焉寺盖蘇氏所建也文雖不足觀
而可證永昌之為郡在元已盛且與金齒夷之地逈絶
無相渉而景㤗間所脩新誌皆匿舊誌以荒其地而故
侈胡淵之功也然藉此又可見當時貨財之殷非今日
可及而蘇氏施財以求福利者今澌㓕已乆則事佛果
何益哉是皆可以垂戒而舊誌謂郡城盡夷於思倫者
正燬寺之時也因備録於左其文曰天地以生育萬物
為心釋氏以慈悲衆生為念盖生生不息天地造化生
物之仁也化現無方我佛慈悲勸善之法也天地生萬
物未嘗責報於萬物佛憫衆生亦曷嘗求報於衆生哉
人茍有善為造物者必豊其報而厚其生也於戲盛哉
西方大聖人之教不治而不亂無想亦無欲所以見性
真而成道速化俗易而感人深雲南自開闢以來上而
唐虞三代之寛下而秦漢歴朝之盛非所有也諸葛孔
明五月渡瀘深入不毛南方始定歴晉隋唐而下非中
國所及也皇元混一區宇治隆古昔際天極地莫不來
庭癸丑年世祖皇帝御駕統兵由西畨道深入大理時
段氏以山河之固據其域見天威莫測遂率其部以降
而雲南六詔悉平厥後委命大臣烏蘭哈達首整其緒
繼遣平章賽音迪延齊紛理其科民遂生而樂業者迨
今七十餘年矣永昌乃大理名郡實孔明過化之地東
距闍黎八百媳婦之界南靠金齒伯夷緬國之疆西鄰
吐畨西天之域北接洱水滇海之涯重鎮地也距城西
北五里有古栖賢梵刹曩因兵火廢為荆棘土㞐之望
有蘇氏而慶名者其先智隆賛段氏降始授永昌千户
管民之職以供給征捕建都歿於王事子慶繼襲其業
累遷民職多歴邉功敬奉梁王令㫖授同知鎮康路軍
民捴管府事撫治邉夷既滿且代遂恬退閑處灰心利
禄樂善好施念國家生厚之㤙祖宗栽培之徳将何以
報之繇是於延祐甲寅之元大捐已資復建栖賢夷棘
除礫命工輪材首建(闕/)殿奉大日遍照如來左右廊廡
僧寮齋㕔庖廪門術百堵作焉鐘鼓有樓經典有匱舍
已田貳拾肆䨇捐真􁱑叁千餘索以充常住放良驅肆
人以為洒掃繼脩後殿以奉藥師佛作無量夀觀世音
各一千像餙目全金繪壹百捌觀音白蓮海㑹東方世
界主八大佛母壹陸天帝釋主者八大明王十二宫神
摩訶迦羅七轉天神塑粧壹拾陸羅漢鎮殿四天王左
右明王像畵五十三叅海㑹八大菩薩五百羅漢十二
神王三界一切靈享印造華嚴經八十卷般若經六百
卷諸品名經一千餘部泰定甲子嵗作浮圖一十叁級
於紺殿之前髙一十五丈有竒前後殿堂金碧彩絢凢
寺之供具一應用度莫不備焉落成又念永昌為太皇
太后湯浴邑蘓氏具建作之由献以充官上為皇家祝
延聖夀下為人民祈禱福田有司以聞奉帝即法㫖省
府榜文特為加䕶扁顔曰報㤙盖佛之化人也易而此
邦且近佛國故信之深而思之至也㑹余以蜀鄉貢泮
永昌釋道惠求言以傳不朽余嘉其(闕/)之勝也左挾釋
迦補陀之聖跡右腋龍泉雞足之名山後倚西山千仭
之翠屏前對東山富樂之秀巘俯視一川之勝森羅萬
状之雄真永昌佳境蘇氏捨數萬緍修寺以報本捐已
而歸官則三心五願六念十善盡在是耳茍非其心洞
識幻化疇克爾耶吁齊景公發一善言熒惑為退三舍
王晉公庭植三槐子孫位至三公是造物者不責報於
人而豐報於人也東坡銘三槐堂曰王氏之福盖未艾
也余於蘇氏曰積善之家必有餘慶乃識其始未而作
偈云釋氏教𢎞逺幻也大鑪鞴利鈍歸陶鎔無在無不
在充塞天地間其大竟無外歸而感諸宻須彌等一芥
善哉蘇氏慶灼然了三昧亟猛捐嚢金建諸天法界上
以報君親下而覺盲瞶懋績鑱堅珉永刼長不壞㤗定
三年嵗丙寅七月既望永昌府儒學教授華隂楊森記
濮陽度金秀書承事郎同知永昌府事汴京張埜先篆
功徳主蘇慶弟蘇祜蘇祥男逹海天祥松夀相夀椿夀
天定姪世昌明安答耳山夀蘇恭住山釋道惠等立石
其篆額云棲賢山報㤙梵刹記其帝師皆髙一字與梁
王同於此不獨見前元之重佛而藩王能授人以官如
此而官誌之不足據亦已甚矣閣老邱公濬學士程公
敏政動曰正史可據然則永昌立學曰金齒司儒學自
正統丙寅至今如吏書王公直學士王公英為記為詩
又如兵書王公驥刑侍楊公寧軰皆居此日乆何通不
及金齒非永昌學校元設已乆乎夫以一指揮之勢能
使蔽惑至今士十餘年上下無敢言者顧謂宋太宗之
事與夫天下之廣唯正史官書是信可乎故不厭其繁
而録之以見正史官誌之不可盡信亦非曰誑誕小説
家為可取特在公是公非用意考尋而識見筆力無與
已私則得之矣豈可獨以官史為真以某逹官名臣不
論而盡枉其人與事乎
　　儉徳
沭忠敬王晟初征麓川時駐永昌乆嘗以布汗衫二命
一指揮浣補指揮浣補畢則再以細布如其製成之以
上沭顧笑曰汝以我為無此耶但不可以侈自奉耳所
謂不欲折福者以此遂却之故當時皆服其儉徳
　　天理
聖賢之言只論理理原於天故曰天理理具於人之性
故曰性理理各有所宜故曰義理理皆見於事故曰事
理理在於治民故曰治理天地惟有此理故能成一個
天地天地中惟人全備此理故能叅天地然這個皆資
氣而行氣有駁雜故天道福善禍滛之理不能盡其本
然人性有善無惡之理不能全其一二只憑氣使以自
私自便如世上大惡與出世之所謂仙與佛千端萬種
清濁髙下皆是自私自便而已聖如二帝三王孔子其
理不駁雜於氣已賢如伊傅顔曽思孟其理㣲有駁雜
於氣已矣人於此理强半自主乎氣而失之却獨於天
之福禍責以全盡而不雜於氣豈不誤哉予毎見古今
善惡之報紕繆差舛有不可言者故思其原如此知乎
此則勢利人謀得䘮之際又不足言而惟自盡於理而
已矣故覺唐人論天者通是溺氣之私以自便利之説
也不獨唐人論天今有司求雨暘時若於天者抑不思
天所以賦與已與百姓之理可曽盡一二而責天必不
少違豈非愚乎
　　服善
吏書河南耿公裕嘗曰吾為禮書時暮自部歸必經過
王三原之門過必見其老蒼頭持秤買油於門首因自
念入官至今初不知買油㸃也故毎過輙靣城墻而行
盖愧之也時耿公方代王公為吏書而心服王公如此
可謂賢已志淳為吏部主事時親見公子自三原來省
公只如商旅騎一騾而已有司驛逓何從奉之又見公
女適宋監生者出只乗市井所顧两人小轎嘗以銀二
两託雲南張鳯儀知印買寳石叮嚀切勿使公知暨正
徳元二為吏書家首餙皆雲南所造寳石皆比勲戚而
更過之矣揆厥從來何以闖王公之藩籬乎
　　戍魁
國朝大魁前甲戍張信無聞丙戍林環戊戍李騏庚戍
林震皆終脩撰壬戍劉儼終禮侍後甲戍孫賢終太常
卿兼學士丙戌羅倫終脩撰戊戍曽彦終太常卿兼侍
讀庚戍錢福壬戌康海皆終脩撰今甲戍唐臯聞亦老
矣凡戍魁無一人至台輔豈有数耶然如羅公之道髙
一世名聞四海則氣數固不能以勝理矣
　　有子
論語首篇載孔子之言次即有子次乃曽子則當時門
人之見固已先有子而後曽子矣再以記與孟子所載
證之則有子於道亦深矣借以曽子得斯道之傳先之
校之諸子不猶賢乎校之宰我不尤賢乎今乃以宰我
為哲配享殿上以有子列於廡下原其初只以四科無
有子故也然四科只以從陳蔡之難者言之故曽子不
與而特列四配顧於有子不究其賢與其不與難而使
之後宰我可乎今以二子言行論之百姓足君孰與不
足視使民戰栗之對孝弟為仁之本視短䘮之問其他
如問䘮之足以服曾子之類視晝寢與從人於井争寵
於齊者相去甚逺謂宜升有子於哲以配享易宰我於
廡以從祀斯義為允而卒無知求其實者可慨也夫
　　老兒當
正徳初内臣最寵狎者入老兒當當字作去聲讀猶等
軰也然實不計老少唯寵狎是尊京師稱勢燄可畏者
輙曰是當裏的
　　元順帝
元順帝為宋瀛國子詳見庚申外紀而旁證於元史明
宗素謂非其子之説與余應之詩歌皆有據依矣予嘗
見袁桞庒子忠徹所著符臺外集言䝉詔見遍出宋元
諸君之遺像俾觀之親奉聖諭曰宋自藝祖以下諸帝
何皆清癯似太醫然及觀元諸君曰何皆状碩乃爾此
都是喫大羊尾子的至順帝忽曰此何以獨清癯似太
醫也忠徹不能對後見他書與元人詩歌方悔恨不能
多知而舉以應詔以増表聖鍳之精因記之袁之說甚詳
予不能悉記然即此可見順帝為瀛國公子無疑矣史
綱乃一切不信甚至史以秦政為吕不韋子則曰漢人
之謗也呆齋論宋太宗之事則又曰元人何不言也自
相抵牾盖不可曉嘗舉以問同年蕪湖李布政賛答曰
子未嘗親炙邱公公志髙天下而學博才贍勵名莭然
家庭之間不免私嬖婢僕之累故其為書盡黜前代隐
事以自掩如文宗代明宗之事史綱亦曲為之辨云
　　觀史
漢髙統重兵首入秦宫見珍寳美女之盛欲留居之聞
留侯諌即還軍㶚上過陳留時時問邑中賢士夫好酒
及色嫚罵惡儒之人如此盖㡬乎敷求哲人改過不吝
者矣而觀史者不及之
　　詩文傳
嘗見出像千家詩古文珍寳二書其所選詩文混雜髙
下於深處通無所見然自予七八嵗時見之至今板刻
益新所傳益廣而好之日益多豈以淺近故耶而古詩
文之不傳者何限也
　　友義
予郡有符丁二姓相友善丁後病而有子支蔓不事生
産丁乃以白金若干託符曰子支蔓不事生産身後恐
即耗煩為宻收而訓使治生改則畀之不可改則君之
物矣符許諾日過其子告以其父命之篤子稍改悟曰
恨無資以營生計符許借之借而叩之果不費則勗之
焉踰時再詢而叩之曰恨少耳若多假焉生彌遂矣則
再借之如是者三子曰若得若干業可成矣符知其可
也則曰汝當具牲醴來吾為汝轉假其子如命徃符則
以其牲醴置丁之靈几前為文告曰君不鄙予託予以
子而委我以財今君子克家矣財凢若干两盡以付君
子君可以無慮矣遂歸時丁頗裕而符更窶財不相負
不足論而又能忠誨其子俾有成可謂難矣郡人盡能
道其事然八十年求近似此者何嘗聞耶又可為世道
嘆也
　　𬗟甸
嘗聞郡人使𬗟者言其宣慰自尊使者授毡如古之䨇
膝着地而坐靣之其下亦然盖即其俗之跪也其自稱
曰𬗟王其夷語所常稱則以朝廷為兄也與木邦宣慰
孟養土官殊不同竊思𬗟雖狡詐然力弱惟水是恃而
不能攻勢比木邦孟飬為劣問之使人云不如是彼即
不供給夜或隂害所以如是屈於彼也近因觀元史乃
知命為𬗟王待之過厚皆始於元使如我朝首使之為
宣慰司豈敢如是乎因地逺而元人又急於服逺而過
視之也
　　否㤗録
初讀否㤗録見所著述甚羙後讀天順改元詔與録所
述又絶均出詞臣之手代言之職而於朝廷昭示天下
萬世者乃如此則紀事得實豈易也哉
　　倭國
元史載元世祖欲通倭國詞恭意勤自至元二年至二
十三年或婉其詞或加之兵使臣被害軍士被䧟倭竟
不至夫倭自漢魏晉宋隋唐開元貞元中宋雍熈後皆
來朝貢論强大則魏晉及唐宋豈能逮元而倭顧朝貢
於彼而絶於此雖夷類狡狂或者彼亦不願服從乎元
也不然聖朝自洪武至今何朝貢有常而無間乎當時
許衡勸元示之以寛不識能推原及此否倘推及於此
則宜其仕元之不能自安也
　　用妓女
張世南宦逰紀聞載黄銖與朱子友善銖毋為詞之序
云力脩寳學賢表宴胡明仲侍郎遣歌妓來乞詞則明
仲在當時宴皆用妓然張思叔在程門屬意於妓曰不
害道胡邦衡志莭猶溺於妓則宋制不如今逺矣顧人
才益劣何耶
　
　
　
　
　
　
　
　
　
　
　
　
　
　南園漫録卷十
題南園漫録後跋
徃草此以付㓜子合合時方九齡今合試京師五年偶
於其書笥中見之殆不復記憶悵然興懷乃自録出然
以是是非非枉枉直直斤斤明明視筆談不及士夫毁
譽者異矣復欲藏之適見廣昌何公喬新集所載撫夷
録謬甚然後知姦邪矯誣足以欺一時矣而其術又足
以假名臣聞人文其惡而惑後世用是刻以乆之或以
招尤速累為虞者則曰孫盛紀枋頭之敗桓温謂關門
戸事諸子請改盛大怒更為定本寄慕容雋孔子曰斯
民也三代所以直道而行也吾不佞敢自棄不如春秋
之民不如東晉之士而又敢以不如桓温待今世之賢
哉
