#+TITLE: 洛陽牡丹記-宋-歐陽修
#+DATE: 2016-06-11 12:23:30
#+SOURCE: github.com/kanripo/KR3i0029 master 46bbffda                
欽定四庫全書　　　　　子部九
　提要
　　洛陽牡丹記　　　　　譜録類三(草木禽魚之/屬)
　　　　(臣/)等謹案洛陽牡丹記一卷宋歐陽修撰修
　　　　有詩本義等書已别著録是記凡三篇一曰
　　　　花品叙所列凡二十四種二曰花釋名述花
　　　　名之所自來三曰風俗記首畧叙遊宴及貢
　　　　花餘皆接植栽灌之事文格絶古雅有法蔡
　　　　襄嘗書而刻之於家以拓本遺修修自為跋
　　　　其後已編入文忠全集中此其單行之本也
　　　　周必大作歐集考異稱當時士大夫家有修
　　　　牡丹譜印本始列花品叙及名品與此卷前
　　　　兩篇頗同其後則曰叙事宫禁貴家寺觀府
　　　　署元白詩譏鄙吳蜀詩集記異雜記本朝雙
　　　　頭花進花丁晉公續花譜凡十六門萬餘言
　　　　後有梅堯臣跋其妄尤甚葢出假托云云據
　　　　此是宋時尚别有一本故宋史藝文志亦以
　　　　牡丹譜著録而不稱牡丹記自必大考正後
　　　　其書始廢不行可見坊刻贋本由來固已久
　　　　矣
　　揚州芍藥譜　　　　　譜録類三(草木禽魚之/屬)
　　　　(臣/)等謹案揚州芍藥譜一卷宋王觀撰觀字
　　　　達叟如皋人熈寧中嘗以將仕郎守大理寺
　　　　丞知揚州江都縣在任為揚州賦上之大蒙
　　　　褒賞賜緋衣銀章事蹟見嘉靖維揚志中汪
　　　　士賢刻入山居雜志題為江都人者誤也揚
　　　　州芍藥自宋初名於天下與洛陽牡丹俱貴
　　　　於時宋史藝文志載為之譜者三家其一孔
　　　　武仲其一劉攽其一即觀此譜而觀譜最後
　　　　出至今獨存孔劉二家則世已無傳僅陳景
　　　　沂全芳備祖載有其畧今與此譜相校其所
　　　　謂三十一品前人所定者實即本之於劉譜
　　　　惟劉譜有妬裙紅一品此譜改作妒鵞黄又
　　　　畧為移易其次序其劉譜所無者新増八種
　　　　而已又觀後論所稱或者謂唐張祜杜牧盧
　　　　仝之徒居揚日久無一言及芍藥意古未有
　　　　如今之盛云云亦即孔譜序中語觀葢取其
　　　　意而翻駁之至孔譜謂可紀者三十有三種
　　　　具列其名比劉譜較多二種今嘉靖維揚志尚
　　　　存原目亦頗有所異同焉乾隆四十六年三
　　　　月恭校上
　　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　洛陽牡丹記
　　　　　　　　　　　　宋　歐陽修　撰
　　花品叙第一
牡丹出丹州延州東出青州南亦出越州而出洛陽者
今為天下第一洛陽所謂丹州花延州紅青州紅者皆
彼土之尤傑者然来洛陽纔得備衆花之一種列第不
出三已下不能獨立與洛花敵而越之花以逺罕識不
見齒然雖越人亦不敢自譽以與洛陽爭髙下是洛陽
者寔天下之第一也洛陽亦有黄芍藥緋桃瑞蓮千葉
李紅郁李之類皆不減他出者而洛陽人不甚惜謂之
果子花曰某花(云云/)至牡丹則不名直曰花其意謂天
下真花獨牡丹其名之著不假曰牡丹而可知也其愛
重之如此説者多言洛陽於三河間古善地昔周公以
尺寸考日出没測知寒暑風雨乖與順於此此盖天地
之中草木之華得中氣之和者多故獨與他方異予甚
以為不然夫洛陽於周所有之土四方入貢道里均乃
九州之中在天地崑崙旁礴之間未必中也又况天地
之和氣宜遍四方上下不宜限其中以自私夫中與和
者有常之氣其推於物也亦宜為有常之形物之常者
不甚美亦不甚惡及元氣之病也羙惡隔并而不相和
入故物有極美與極惡者皆得於氣之偏也花之鍾其
美與夫癭木擁腫之鍾其惡醜好雖異而得一氣之偏
病則均洛陽城圍數十里而諸縣之花莫及城中者出
其境則不可植焉豈又偏氣之美者獨聚此數十里之
地乎此又天地之大不可考也已凡物不常有而為害
乎人者曰災不常有而徒可怪駭不為害者曰妖語曰
天反時為災地反物為妖此亦草木之妖而萬物之一
怪也然比夫癭木擁腫者竊獨鍾其美而見幸於人焉
余在洛陽四見春天聖九年三月始至洛其至也晩見
其晩者明年㑹與友人梅聖俞逰嵩山少室緱氏嶺石
唐山紫雲洞既還不及見又明年有悼亡之戚不暇見
又明年以留守推官歲滿解去只見其早者是未嘗見
其極盛時然目之所矚已不勝其麗焉余居府中時嘗
謁錢思公於雙桂樓下見一小屏立坐後細書字滿其
上思公指之曰欲作花品此是牡丹名凡九十餘種余
時不暇讀之然余所經見而今人多稱者纔三十許種
不知思公何從而得之多也計其餘雖有名而不著未
必佳也故今所録但取其特著者而次第之
　　姚黄　　　　　魏花　　　　細葉壽安
　　鞓紅(亦曰青/州紅)　　牛家黄　　　潛溪緋
　　左花　　　　　獻来紅　　　葉底紫
　　鶴翎紅　　　　添色紅　　　倒暈檀心
　　朱砂紅　　　　九蘂真珠　　延州紅
　　多葉紫　　　　麤葉壽安　　丹州紅
　　蓮花蕚　　　　一百五　　　鹿胎花
　　甘草黄　　　　一㩎紅　　　玊板白
　　花釋名第二
牡丹之名或以氏或以州或以地或以色或旌其所異
者而志之姚黄左花魏花以姓著青州丹州延州紅以
州著細葉麤葉壽安潛溪緋以地著一㩎紅鶴翎紅朱
砂紅玉板白多葉紫甘草黄以色著獻来紅添色紅九
蘂真珠鹿胎花倒暈檀心蓮花蕚一百五葉底紫皆志
其異者
姚黄者千葉黄花出於民姚氏家此花之出於今未十
年姚氏居白司馬坡其地屬河陽然花不傳河陽傳洛
陽洛陽亦不甚多一歳不過數朶
牛黄亦千葉出於民牛氏家比姚黄差小真宗祀汾隂
還過洛陽留宴淑景亭牛氏獻此花名遂著
甘草黄單葉色如甘草洛人善别花見其樹知為某花
云獨姚黄易識其葉嚼之不腥
魏家花者千葉肉紅花出於魏相(仁浦/)家始樵者於壽
安山中見之斵以賣魏氏魏氏池舘甚大傳者云此花
初出時人有欲閱者人稅十數錢乃得登舟渡池至花
所魏氏日收十數緡其後破亡鬻其園今普明寺後林
池乃其地寺僧耕之以植桑麥花傳民家甚多人有數
其葉者云至七百葉錢思公嘗曰人謂牡丹花王今姚
黄真可為王而魏花乃后也
鞓紅者單葉深紅花出青州亦曰青州紅故張僕射(齊/)
(賢/)有第西京賢相坊自青州以馲駞䭾其種遂傳洛中
其色類腰𢃄鞓謂之鞓紅
獻来紅者大多葉淺紅花張僕射罷相居洛陽人有獻
此花者因曰獻来紅
添色紅者多葉花始開而白經日漸紅至其落乃類深
紅此造化之尤巧者
鶴翎紅者多葉花其末白而本肉紅如鴻鵠羽色
細葉麤葉壽安者皆千葉肉紅花出壽安縣錦屏山中
細葉者尤佳
倒暈檀心者多葉紅花凡花近蕚色深至其末漸淺此
花自外深色近蕚反淺白而深檀㸃其心此尤可愛
一㩎紅者多葉淺紅花葉杪深紅一㸃如人以三指㩎
之
九蘂真珠紅者千葉紅花葉上有一白㸃如珠而葉密
蹙其蘂為九叢
一百五者多葉白花洛花以榖雨為開候而此花常至
一百五日開最先
丹州延州花者皆千葉紅花不知其至洛之因
蓮花蕚者多葉紅花青趺三重如蓮花蕚
左花者千葉紫花葉密而齊如截亦謂之平頭紫
朱砂紅者多葉紅花不知其所出有民門氏子者善接
花以為生買地於崇德寺前治花圃有此花洛陽豪家
尚未有故其名未甚著花葉甚鮮向日視之如猩血
葉底紫者千葉紫花其色如墨亦謂之墨紫花在藂中
旁必生一大枝引葉覆其上其開也比他花可延十日
之乆噫造物者亦惜之耶此花之出比他花最逺傳云
唐末有中官為觀軍容使者花出其家亦謂之軍容紫
歳乆失其姓氏矣
玉板白者單葉白花葉細長如拍板其色如玊而深檀
心洛陽人家亦少有余嘗從思公至福嚴院見之問寺
僧而得其名其後未嘗見也
潛溪緋者千葉緋花出於潛溪寺寺在龍門山後本唐
相李藩别墅今寺中已無此花而人家或有之本是紫
花忽於藂中特出緋者不過一二朶明年移在他枝洛
人謂之轉(音/篆)枝花故其接頭尤難得
鹿胎花者多葉紫花有白㸃如鹿胎之紋故蘓相(禹珪/)
宅今有之
多葉紫不知其所出初姚黄未出時牛黄為第一牛黄
未出時魏花為第一魏花未出時左花為第一左花之
前唯有蘓家紅賀家紅林家紅之類皆單葉花當時為
第一自多葉千葉花出後此花黜矣今人不復種也牡
丹初不載文字唯以藥載本草然於花中不為高第大
抵丹延已西及褒斜道中尤多與荆棘無異土人皆取
以為薪自唐則天已後洛陽牡丹始盛然未聞有以名
著者如沈宋元白之流皆善詠花草計有若今之異者
彼必形於篇詠而寂無傳焉唯劉夢得有詠魚朝恩宅
牡丹詩但云一藂千萬朶而已亦不云其美且麗也謝
靈運言永嘉竹間水際多牡丹今越花不及洛陽甚逺
是洛花自古未有若今之盛也
　　風土記第三
洛陽之俗大抵好花春時城中無貴賤皆挿花雖負擔
者亦然花開時士庶競為逰遨徃徃於古寺廢宅有池
臺處為市井張幄帟笙歌之聲相聞最盛於月陂堤張
家園棠棣坊長壽寺東街與郭令宅至花落乃罷洛陽
至東京六驛舊不進花自今徐州李相(廸/)為留守時始
進御歳遣牙校一員乘驛馬一日一夕至京師所進不
過姚黄魏花三數朶以菜葉實竹籠子藉覆之使馬上
不動揺以蠟封花蔕乃數日不落大抵洛人家家有花
而少大樹者盖其不接則不佳春初時洛人於壽安山
中斵小栽子賣城中謂之山箆子人家治地為畦塍種
之至秋乃接接花尤工者一人謂之門園子豪家無
不邀之姚黄一接頭直錢五千秋時立劵買之至春見
花乃歸其直洛人甚惜此花不欲傳有權貴求其接頭
者或以湯中蘸殺與之魏花初出時接頭亦直錢五千
今尚直一千接時須用社後重陽前過此不佳也花之本
木去地五七寸許截之乃接以泥封裹用軟土擁之以
蒻葉作庵子罩之不令見風日唯南向留一小户以達
氣至春乃去其覆此接花之法也(用瓦/亦竒)種花必擇善地
盡去舊土以細土用白歛末一斤和之盖牡丹根甜多
引蟲食白歛能殺蟲此種花之法也澆花亦自有時或
用日未出或日西時九月旬日一澆十月十一月三日
二日一澆正月隔日一澆二月一日一澆此澆花之法
也一本發數朶者擇其小者去之只留一二朶謂之打
剥懼分其脉也花纔落便剪其枝勿令結子懼其易老
也春初既去蒻庵便以棘數枝置花叢上棘氣暖可以
辟霜不損花芽他大樹亦然此養花之法也花開漸小
於舊者盖有蠧蟲損之必尋其穴以硫黄簮之其旁又
有小穴如鍼孔乃蟲所藏處花工謂之氣牕以大鍼㸃
硫黄末鍼之蟲乃死花復盛此醫花之法也烏賊魚骨
用以鍼花樹入其膚花輒死此花之忌也
　
　
　
　
　
　
　
　
　
　
　洛陽牡丹記
