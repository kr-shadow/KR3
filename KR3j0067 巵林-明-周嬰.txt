#+TITLE: 巵林-明-周嬰
#+DATE: 2016-06-11 12:23:34
#+SOURCE: github.com/kanripo/KR3j0067 master 6a08dcbc                
欽定四庫全書　　　　　　子部十
　巵林　　　　　　　　　　雜家類二(雜考之屬/)
　　提要
　　　　(臣/)等謹案巵林十一卷明周嬰撰嬰字方叔
　　　　莆田人官上猶縣知縣是書體近類書而考
　　　　訂經史辨證頗為該洽毎條以兩字標目而
　　　　各引原撰書之人姓以系之如質魚諮杜之
　　　　類葢用王充詰墨刺孟等篇目之例也其中
　　　　如駁王僧䖍之紀次仲及論杜詩之西川杜
　　　　鵑等處亦未免過於執滯然所刋正處實多
　　　　非率爾讀書者可比王士禎池北偶談極稱
　　　　其辨石尤風一條解古樂府賜字義一條君
　　　　苗無姓一條髙似孫誤引金樓子一條而謂
　　　　其詮鍾一條不知名媛詩歸為吳下人托名
　　　　鍾譚其中文明太后青臺雀歌杜蘭香降張
　　　　碩詩數條皆不足辨然鍾惺譚元春之書盛
　　　　行於天啓崇禎間至真贋並出無由辨别今
　　　　鄉曲陋儒奉其緒論謬種流傳知為依託者
　　　　葢少既悉其謬即當顯為糾正以免疑悞後
　　　　人如士禎之言出於鍾惺則當辨不出于鍾
　　　　惺即不必辨則惟攻其人非攻其書矣以是
　　　　咎嬰仍不免於門户之見也乾隆四十四年
　　　　四月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　巵林卷一　　　　　　　　明　周嬰　撰
　　質魚
　　　雒水
　魚豢魏畧曰漢火行忌水故雒字去其水而加佳魏
　為土徳土水之牡也水得土而流土得水而柔故雒
　除佳而加水
質之曰左傳遷九鼎于雒邑又伊雒之戎㑹雒戎至扵
雒館於雒汭請有事於雒周禮豫州川滎雒周代已為
雒字郊祀志殷得金徳周得火徳故周忌水而然乎律
厯志以殷為金徳周為木徳迄後漢禮儀志亦云是周
果木行也亦豈忌水而加佳乎史記夏本紀踰于雒又
伊雒瀍澗東過雒汭導雒自熊耳禹世已為雒矣山海
經讙舉之山雒水出焉又門水至河入雒伯益在虞年
又已為雒矣虞土徳夏金徳也郊祀志又謂夏得木徳
亦豈忌水而加佳乎新城郡沮水山海經左傳作睢水
雎水在楚楚不忌水何不除佳漢之受命非始于洛洛
之從水何忌之有江淮河漢四瀆之大者皆不去水而
獨更扵洛何也髙帝建國曰漢傳之百世避忌宜孰有
先者如豢之説漢字便當加佳矣按沈約厯志曰五徳
更王惟有二家之説鄒衍以相勝立體劉向以相生為
義張蒼則以漢水勝周火廢秦不班五徳賈誼則以漢
土勝秦水以秦為一代若同蒼黜秦則漢水魏土晉木
宋金若同誼取秦則漢土魏木晉金宋火也難者云漢
髙斷蛇而神母夜哭云赤帝子殺白帝子則漢非火而
何斯又不然漢若為火則當云赤帝不宜云赤帝子也
白帝子又何義況乎盖由漢是土徳土生乎火秦是水
徳水生乎金斯則漢以土徳為赤帝子秦以水徳為白
帝子也又按論衡引泉陵紫芝湘水黄龍之瑞從公孫
臣及賈長沙等説漢審土徳則安得以火行而忌水乎
　　諮杜
　　　嵗星
　杜預春秋傳襄十八年注曰嵗在豕韋二十八年梓
　慎曰嵗在星紀而淫扵𤣥枵注曰嵗嵗星也十八年
　嵗星在亥至此年十一嵗故在星紀明年乃當在𤣥
　枵淫行失次也昭九年杜注是嵗嵗在星紀五嵗及
　大梁自大梁四嵗而及鶉火十年禆竈曰今兹嵗在
　顓頊之虚杜曰謂𤣥枵十一年注曰㐮三十年嵗在
　豕韋至今十三年復在豕韋楚靈王弑立之嵗嵗在
　大梁到昭十三年復在大梁三十二年杜注此年嵗
　在星紀
諮曰嵗星乃東方木宿之神所在國不可伐可以伐人
當居不居國亡所之國昌故左氏好以嵗星贏縮占驗
禨祥後世疇人世家異教殊術年載次舍往往差池按
竹書及年表襄十八年太嵗丙午二十八年為丙辰昭
之九年太嵗戊辰五嵗則為壬申自此四嵗而為乙亥
昭十年則己巳也襄三十年戊午更十三嵗盖為庚午
靈王弑立即昭元年庚申到十三年太嵗壬申杜氏之
厯盖與韋昭同也韋昭國語注曰嵗在大火魯僖五年
也嵗在夀星僖十六年也在大梁僖二十三年也受實
沈之星僖二十四年在鶉尾二十七年復在夀星則僖
二十八年也㩀史記僖五年丙寅十六年丁丑二十三
年甲申明年乙酉二十七年戊子二十八年己丑杜之
解推之則太嵗在子嵗在鶉尾太嵗在丑嵗在夀星寅
在大火夘當在析木之津辰在星紀巳在𤣥枵午在娵
訾未在降婁申在大梁酉在實沈戌當在鶉首亥當在
鶉火也故五行志成公五年梁山崩是嵗嵗在鶉火至
十七年復在鶉火年表五年乙亥十七年丁亥又范寗
榖梁傳序升平之末嵗在大梁盖升平四年庚申杜氏
之說非誕矣然昭九年戊辰既嵗在星紀而三十二年
辛夘而亦曰在星紀是自相乖違也且杜全不用太初
厯者漢書律厯志曰太初元年嵗在星紀婺女六度漢
志曰嵗名困敦是年太嵗丙子王莽傳莽下書始建國
五年嵗在夀星蒼龍癸酉服䖍曰蒼龍太嵗也五年莽
又曰始建國八年嵗躔星紀在洛陽之都明年改元天
鳳天鳳元年莽曰更以七年大梁蒼龍庚辰行廵狩之
禮厥明年嵗在實沈蒼龍辛巳即土之中案始建國無
八年即天鳳三年天鳳無七年即地皇元年莽下書無
非好大行詐之詞然始建國五年通鑑紀實在癸酉天
鳳三年嵗隂丙子地皇元年二年則庚辰辛巳如莽言
又律厯志漢髙祖代秦繼周天下號漢嵗在東井二十
二度鶉首六度漢志曰嵗名敦牂太嵗在午而天文志
漢元年十月五星聚於東井從嵗星也此高皇帝受命之
符客謂張耳曰東井秦地漢王入秦五星從嵗星聚盖漢
元年丙午也(或誤讀律厯志以/丙午元年為謬耳)以漢書觀之則太嵗在
子嵗星在星紀太嵗在丑嵗星在𤣥枵寅在娵訾夘在
降婁辰在大梁已在實沈午在鶉首未在鶉火申在鶉
尾酉在夀星戌在大火亥在析木也故律厯志曰伐桀
之嵗嵗在大火房五度竹書曰其年壬戌志又曰文王
受命嵗在鶉火張十三度至武王克殷十三年嵗亦在
鶉火按大雅文王䟽曰文王受命改元元年太嵗己未
其十三年辛未則孟堅之指伸矣然志又述襄公三十
年嵗在娵訾三十一年嵗在降婁其年戊午己未且以
成公之乙亥丁亥為嵗在鶉火而光武中興改元建武
嵗在鶉尾之張度是年乙酉則又午在娵訾未在降婁
酉在鶉尾亥在鶉火是班氏自為淆亂也杜豈以班術
踈闊故不從之乎
淮南書太隂元始建于甲寅嵗徙一辰(廣雅曰太/隂太嵗也)太隂
在寅嵗名曰攝提格其雄為嵗星舍斗牽牛太隂在夘
嵗嵗星舍須女虚危太隂在辰嵗嵗星舍營室東壁太
隂在巳嵗嵗星舍奎婁太隂在午嵗嵗星舍冑昴畢太
隂在未嵗嵗星舍觜嶲參太隂在申嵗嵗星舍東井輿
鬼太隂在酉嵗嵗星舍栁七星張太隂在戌嵗嵗星舍
翼軫太隂在亥嵗嵗星舍角亢太隂在子嵗嵗星舍氐
房心太隂在丑嵗嵗星舍尾箕史記亦曰攝提格其太
隂左行在寅嵗星右轉居丑嵗隂在夘星居子嵗隂在
辰星居亥嵗隂在巳星居戌嵗隂在午星居酉嵗隂在
未星居申嵗隂在申星居未嵗隂在酉星居午嵗隂在
戌星居巳嵗隂在亥星居辰嵗隂在子星居夘嵗隂在
丑星居寅索隠曰皆石氏星經文也(周禮馮相䟽曰太/嵗在地與天上嵗)
(星相應而行嵗星為陽右行于天一嵗移一辰十二嵗/一小周太嵗左行于地一與嵗星跳辰年數同嵗星為)
(陽人之所見太嵗為隂人所不覩太嵗/嵗星雖右行左行不同要行度不異)其說與淮南合
然則太嵗在寅嵗在星紀夘在𤣥枵辰在豕韋巳在降
婁午在大梁未在實沈申在鶉首酉在鶉火戌在鶉尾
亥在夀星子在大火丑在析木也夫嵗星嵗行三十度
十六分度之七率日行十二分度之一十二嵗而周天
行度既有定局即間遇遲疾伏留順逆其大體要自不
失遲過者疾必續逆滋者順必倍伏久者見必倐一嵗
所次要還常法故杜扵襄三十年注曰二十八年嵗星
滛在𤣥枵今三十年在娵訾是嵗星停在𤣥枵二年然
則二十八年不害其疾二十九年無損于遲歸之年居
一次耳而二家躔舍各各乖異何也淮南子太隂在四
仲則嵗星行三宿太隂在四鈎則嵗星行二宿二八十
六三四十二故十二嵗而行二十八宿髙誘注曰仲中
也謂在子午夘酉四面之中丑鈎辰申鈎己寅鈎亥未
鈎戌謂太隂在四角晉灼嘗取此語以注漢書(漢書天/文志嵗)
(星注曰太嵗在四仲則嵗行三宿太嵗在四孟/四季則嵗行二宿盖以四孟四季易四鈎也)今觀夘
嵗舍須女虚危午嵗舍胃昴畢酉嵗舍栁七星張子嵗
舍氐房心是四仲果行三宿也餘嵗舍星紀析木諸次
是四鈎果行三宿也班氏以四季行三宿韋杜以四孟
行三宿于晉氏之説且不合矣平而論之淮南及太史公
之法為宻而班杜都不依用杜自以長厯推驗春秋時
事豈能全無合離其後孔頴達作正義曰隠公即位嵗
在豕韋桓公即位嵗在𤣥枵荘公即位嵗在鶉火閔公
即位嵗在大梁僖公即位嵗在鶉首按隠元年己未桓
元庚午荘元戊子閔元庚申僖元壬辰也既稱午在𤣥
枵未在豕韋則安得鶉火直子大梁直申鶉首直戌乎
且未在豕韋而文公之元乙未也顧云嵗在降婁荘元
年戊子而云鶉火乃昭十五年壬戌又言嵗在鶉火二
十七年甲戌曰嵗復在鶉火借子之矛攻子之盾其何
如矣漢獻帝傳載蘇林董巴上表曰天有十二次以為
分野魏在大梁昔光和七年嵗在大梁武王始受命為
将討黄巾建安元年嵗復在大梁始拜大将軍十三年
復在大梁陛下受命今年青龍在庚子又載魏明帝冊
山陽公曰帝自西京臻兹洛邑聿改乘轅又遷許昌武
皇帝是依嵗在𤣥枵皇帝肇征迄于鶉尾十有八載九
域咸又惟帝念功祚兹魏國考魏志獻帝還洛陽曹公
都許車駕出轘轅而東則建安元年也及策命曹公為
魏公則建安十八年也按建安二十五年為庚子則元
年丙子十三年戊子十八年癸巳也據蘇林之表則太
嵗在子嵗星在大梁讀魏明之册又太嵗在子嵗星在
𤣥枵太嵗在巳嵗星在鶉尾與淮南史記漢書韋杜之
厯復皆不合夫天道𤣥逺推歩難明載祀綿邈校筭易
爽蘇董等皆紀當時事而自為乖異乃爾且從𤣥枵數
之十有八載不得在鶉尾之次又諸家言魏分野在實
沈而董巴言在大梁布榖其舌以誑媚時主遂使嵗星
之說竟不足信公羊傳襄二十有一年孔子生何休曰
時嵗在乙夘解云何氏自有長厯不得以左氏難之然
則為天數者家自謂羲和人自謂臯昧誰得復訾之乎
　　䥴紀
　　　温泉寒火
　晉書陸機策問有温泉而無寒火何也紀曕對曰隂
　陽升降山澤通氣初九純陽潜龍勿用泉源所托其
　温宜也若夫水潤下火炎上剛柔燥濕自然之性故
　陽動而外隂静而内内性柔弱以含容為質外動剛
　直以外接為用是以金水之明内鑒火日之光外輝
　剛施柔受陽升隂伏水之受温含容之性也
䥴之曰淮南子天道曰圎地道曰方方者主幽圓者主
明明者吐氣者也故火曰外景幽者含氣者也故水曰
内景吐氣者施含氣者化故陽施隂化元命包亦曰隂
精為月常朏任而受明精在内故火日外景金水内景
思逺所對盖采其説然不對火性之必熱而引火徳之
外融可謂遁詞矣且火以烈而始見其剛非以剛而乃
有炎也水以潤而始見其柔非為柔而乃徴其潤也況
火藏木石之中藏烟匿燄何嘗不静而水發重壤之内
潜源奔沸何嘗不動又以初九純陽為泉源所托則濫
瀐瀱汋謂宜盡為烟液以水之受温為含容之性則河
漢淮江亦當變為湯谷而海内湯泉曽不能十數其理
屈矣若夫蕭丘燎原而入者有衣裘之想東武焚林而
披者無焦灼之色隂陽相搏固有不可類推者安在其
無寒火也
抱朴子曰謂火必熱而蕭丘有凉𦦨齊地記曰東武山
有勝火之木燒之不死亦無損也
　　刺顧
　　　問訊王導
　世説新語言語篇曰王敦兄含為光禄勲敦既謀逆
　屯據南州含委職奔姑熟王丞相詣闕謝司徒丞相
　揚州官僚問訊倉卒不知何辭顧司空和時為揚州
　别駕援翰曰王光禄逺避流言明公蒙塵路次羣下
　不寧不審尊體起居何如
刺之曰按王含南奔與敦同逆而和云逺避流言謟媚
擁戴亂賊之黨也左傳僖二十四年襄王出居于鄭臧
文仲曰天子蒙塵于外敢不奔問官守諸葛亮上言獻
帝曰久令陛下蒙塵幽處田疇傳天子方蒙塵未安潘
岳西征賦當光武之蒙塵致王誅于赤眉晉四王起事
恵帝蒙塵洛陽黄門以瓦盂盛茶上至尊庾岷别傳劉
曜作亂京都傾覆天子蒙塵岷與許遐等從釋慧逺論
曰元興三年天子蒙塵人百其憂通典晉博士徐䖍議
今天子蒙塵攝王不宜作樂南史梁王雖在蒙塵齋戒
不廢隋書李宻曰昬主蒙塵播揚吴越歴尋往牒誰敢
以兩字施扵臣下者和乃舉屬丞相丞相若非隂共勸
進則為體昧尊卑謂之能言不亦謬乎世説又曰和詣
王丞相丞相對之疲睡頋謂同坐曰昔公協賛中宗保
全江表體小不安令人喘息丞相大喜以此而觀和直
巧言令色取恱容身者也
　　難裴
　　　魏明帝
　裴松之三國志注校練精宻可謂勤矣然亦有濶處
　攷魏志景初三年正月明帝崩時年三十六注曰魏
　武以建安九年八月定鄴文帝始納甄后明帝應以
　十年生至此年整三十四耳時改正朔以故年十二
　月為今年正月可彊名三十五年不得云三十六也
難曰按志稱叡封武徳侯年十五時為延康元年則叡盖
以建安十一年生計黄初太和青龍合年十七而景初
彊為三年凡二十年則裴云强名三十五者良是若以
為建安十年生則可三十六矣然以十年生又不得言
十五封武徳陳裴皆為舛也
　　　神亭
　吴志太史慈到曲阿為劉繇偵視孫策時獨與二騎
　卒遇策從騎十三慈便前鬪正與策對策刺慈馬擥
　得慈頂上㦸慈得策兠鍪扵是解散慈入山中稱丹
　陽太守住涇縣策躬攻討遂見執策解縛捉其手曰寧
　識神亭時也若卿爾時得我云何慈曰未可量也注
　引吴厯云慈于神亭戰敗為策所得裴曰此與本傳
　大異則疑有繆誤
難曰慈若于神亭見囚則策方解縛而遽云寧識神亭
時何其倉卒不次又當言今日得我云何不宜言爾時
也按吕範傳範從孫策攻太史慈于勇里乃知神亭時
慈獲策兠鍪而勇里時策致慈縲絏也裴盖未之深核
　　箴王
　　　陳驚坐
　王僧䖍上古来能書人名啟云杜陵陳遵後漢人不
　知其官善篆𨽻毎書一坐皆驚時人謂為陳驚坐
箴曰陳遵字孟公杜陵人哀帝末為校尉有功封嘉威
侯性善書與人尺牘主皆藏去以為榮時列侯有與遵
同姓字者毎至人門曰陳孟公坐中莫不震動既至而
非因號其人曰陳驚坐云更始時為大司馬䕶軍使匈
奴事具漢書而簡穆不審野客叢談云王僧䖍名書録
説陳驚坐異是是不知僧䖍之謬也
　　　王次仲
　能書人名啟又云上谷王次仲後漢人作八分楷法
箴曰水經注上谷人王次仲少有異志弱冠變倉頡舊
文為今𨽻書秦始皇時官務煩多以次仲所易文簡便
于事要竒而召之三徴不至始皇怒其不恭令檻車送
之次仲履真懐道窮數術之美首發于邁化為大鳥出
車外翻飛而去落二翮于山故其峯有兩大翮小翮之
名張懐瓘書斷亦引陽固北都賦曰王次仲匿術于秦
皇落䨇翮而沖天然則次仲與祖龍並世而僧䖍謂之
後漢人敷對若此斯亦謬矣
　　辨劉
　　　叔向
　世説新語曰卞令目叔向朗朗如百間屋劉孝標注
　曰春秋左氏傳曰叔向羊舌肸也晉大夫
辨曰世説賞譽品藻止扵魏晉兩朝間因蜍李志而及
亷藺因讀髙士傳而出井丹長卿若尚論古人羗無義
例所謂叔向者予以為望之有叔名向為之題目以相
標榜如王大将軍稱其兒類耳且叔向平丘之㑹以威
武刼齊以無道脅魯以譎詐懼季孫而又構殺萇𢎞隂
謀周室則又何朗朗之有
　　　深公
　世説新語輕詆篇深公云人謂庾元規名士胸中柴
　棘三斗許注曰深公即殷源也
辨曰世説之稱公者山張羊和温禇王蔡庾謝郄陶及
桓宣武十三人耳皆位登台司巍然公輔者也其也叔
夜以名勝共尊安道以髙隠見賞衆譽所歸亦得兹號
然皆繫之姓氏無析字而稱之者惟慧逺道安法深道
林以方外緇侣取名之半綴之以公猶云耆宿耳殷在
世說中稱殷侯浩殷淵源殷中軍殷揚州至桓公稱阿
源盡矣不登台輔望非稽戴顧得稱公于例未允且浩
字淵源唐以諱淵改為深源蕭梁之日安得以深代淵
乎子謂深公者竺法深也前注云法深道徽髙扇直永
嘉亂考室剡縣􁢜山中支道林宗其風範世説法深凡
五見而扵此獨以為殷侯必非孝標撰也孝標注多為
敬𦙍者所淆敬𦙍盖唐人此注抑愈下矣雖然世説曰
有人道深公謂曰黄吻年少勿為評論宿士昔嘗與元
明二帝王庾二公周旋觀此則元規于法深不薄而兹
乃發輕詆語夫倚庾之貴以拒誹訾庾之短以鬻重法
深豈髙逸沙門哉
　　析酈
　　　酈道元字善長范陽人後魏御史中丞尚書左
　　　僕射撰水經注四十卷
　　　君子濟
　酈道元水經注曰漢桓帝十三年西幸榆中東行代
　地洛陽大賈齎金貨随帝後行夜迷失道往投津長
　曰子封送之渡河賈人卒死津長埋之其子尋求父
　喪發冡舉尸資費一無所損其子以金予之津長不
　受事間帝曰君子也遂名其津為君子濟濟在雲中
　城西南二百里
析曰後漢書桓帝再幸函谷一臨雲夣乘輿鹵簿不屇
榆中且京雒宅中代畎不為東地元號屢易紀年不得
十三濟嘉君子之名必非蠡吾之主按魏収書以猗㐌
為桓帝幽并之間水草是逐度沙漠而飲馬據參合以
張氊故以榆林為西桑乾為左矣尋厥昆嗣屢㳺斯津
則桓即猗㐌差無乖爽但㐌統部止十一年此言十三
又非佳證且桑氏已著濟名則事在漢桓之先矣
　　　絳陽
　水經注曰晉悼公謀去故絳遂居新田又謂之絳即
　絳陽也盖在絳澮之陽漢髙帝封越騎将軍華無害
　為侯國
析曰故絳猶言故都故宅杜元凱成六年故絳注曰晉
復命新田為絳故謂此故絳盖以新田為新絳也酈氏
遂用其説然莊二十六年士蒍城絳杜注曰絳晉所都
今平陽絳邑縣而新田注又曰今平陽絳邑縣是夫故
絳既今絳邑而新田又復同墟杜之釋地殆自相伐且
殷人五遷不稱新亳周京屢徙不帶舊豳齊都臨淄便
去薄姑之號楚移湫鄀豈仍故郢之思矧絳本非嘉名
不過以水氏縣晉人何取而三以命都哉又史記越将
絳陽侯無害司馬貞考地理志無絳陽而漢表作終陵
則史之絳陽未足以證新田也
　　　鑿臺
　水經注曰榆次縣南側水有鑿臺韓魏殺智伯瑶于
　其下刳腹絶腸折頸摺頥處也
析曰戰國策曰三晉氏分智氏趙襄子最怨智伯将其
頭以為飲器韓子難三曰智伯國亡身死頭為飲杯吕
氏春秋曰趙襄子與韓魏期而擊智伯㫁其頭以為觴
史記智伯醉以酒灌擊毋䘏又豫譲傳襄子怨智伯漆
其頭以為飲器淮南人間訓曰智伯身死髙梁之東頭
為飲器又道應訓及説苑曰智伯與襄子飲而灌襄子
之首處十月圍襄子于晉陽襄子擊之大敗智伯漆其
首以為飲器據此乃知漆頭之謔實報灌首之辱諸家解
同虎子已屬厖言而水經注曰韓魏殺智伯刳腹絶腸
折摺頸頥盖所未聞尋史記及新序載黄歇上秦王書
曰智氏信韓魏從而伐趙韓魏叛之殺智伯瑶于鑿臺
之下又曰韓魏父子兄弟接踵而死于秦者十世社稷
壊宗廟隳刳腹絶腸折頸摺頥身首分離暴骨于草澤
之中此春申極言韓魏之怨秦而酈氏誤以為智伯見
屠之酷可謂䟽鹵矣鑿臺之下新序作叢臺之上郡國
志作鑿壺字書以為壺古臺字故獻帝紀注臺崇山陽
公載記作壺崇禮記敗于臺鮐鄭𤣥曰臺當為壺字之
誤也陸徳明曰臺音胡謝靈運撰征賦曰覽石橋登鑿臺
策馬釣渚息轡城隅則亦讀為壺折頸新序作折顙字
　　　丹水
　水經注曰上黨郡丹水出長平北山東南流注丹谷
　即劉越石扶風歌所謂丹水者也
析曰劉琨扶風歌曰朝發廣莫門暮宿丹水山文選李
善注引晉宫闕名曰洛陽城廣莫門北向漢書上黨髙
都縣莞谷丹水所出也盖即酈氏之説子按上黨去雒
千五百里朝發洛城暮宿髙都雖有乘風之翼躡景之
足不能如是之疾且其詩曰顧瞻望宫闕寧有天井闗
頭可睇徳陽殿角乎倘曰寓言則安得以髙都寔之考
地理志𢎞農有丹水縣丹水出上雒冢嶺山東至析入
鈞者斯為近之耳
　　　壺關三老
　水經注曰黎亭縣有壺口闗故曰壺闗漢有壺關三
　老公乘興上書訟衞太子即邑人也
析曰漢書戻太子傳作壺闗三老茂顔師古曰荀恱漢
紀作令狐茂檢今漢紀無而白帖引上黨郡記曰壺闗
闗城都尉治令狐徴君隠城東山中令狐終即為冡焉
諸生尊師法陪𦵏者三百餘人松千樹皆大數十圍髙
四五十丈俗名其山為令狐墓漢史所稱壺闗三老令
狐茂上書訟戻太子者也然漢武故事曰治随太子反
者外連郡國數十萬人壺闗三老鄭茂上書上感悟赦
反者拜鄭茂為宣都校尉持節徇三輔赦太子太子欲
出疑弗寔吏捕急自殺此作鄭茂未知誰信又漢書王
尊傳有湖三老公乘興上書訟王尊治京兆功效善
長以茂為興大誤
　　　五公
　水經注曰易水逕五大夫城南昔北平侯王譚不同
　王莽之政子興生五子並隠西山故其舊居世以為
　五大夫城子荘溪水南流逕五公城西五公即王興
　之五子也光武即位封為五侯元才北平侯益才安
　喜侯顯才蒲隂侯仲才新市侯季才為唐侯所謂中
　山之五王也俗又以五公名居矣
析曰漢書無北平侯惟元后弟譚字子元河平二年封
平阿侯薨子仁嗣初莽幼孤平阿侯譚多稱莽久之封
莽新都侯仁素剛直莽惮之為安漢公廹仁自殺諡刺
侯子述嗣按此則譚亦憐愛莽矣所不同于莽者平阿
侯仁也興豈仁之同生乎考兩漢書譚諸子董賢傳有
去疾哀帝時侍中有閎亦見張歩傳莽東郡太守隗囂
傳有向安定大尹馬嚴傳注有仁子術即譚傳之述也
莽九江連率馬援傳有仁子磐憑爵土擁富貲東觀記
以為術子者凡此皆介恃同根盤跨維城彼九旅之降
心若四體之無骨獨譚父子自竄北鄙絶意閏朝澗泉
共清林風愈引若非酈注㡬于無聞矣檢太平御覽兩
引河北記曰易縣有五公城王譚不從王莽譚子興生
五子避隠于此世祖並封為侯所謂中山五侯也其西
三十里有五大夫城水經注盖引其説若此言非爽王
氏再世有二五侯出矣
　　　金臺
　水經注曰金臺陂東西六七里南北五十歩陂北十
　餘歩有金臺
析曰文選注引上谷郡圖經曰黄金臺在易水東南十
八里燕昭王置千金于臺上以延天下之士又王隠晉
書曰段匹磾討石勒進屯故安縣故燕太子丹金臺據
此金臺盖有兩也酈氏以為長廡被浦間館連都昭創
扵前丹踵扵後然則曲榭鋪金虎臣畢擥髙臺蓄寳駿
骨先来豈亦昭貽孫謀丹䋲祖武者乎
　　　寡婦城
　水經注曰夏屋城東側因河仍墉築一城世謂之寡
　婦城賈復從光武追銅馬五幡于北平所作也世俗
　音轉故有是名矣
析曰注説非也考地理志太原廣武縣有賈屋山注曰
即史記云趙簡子登夏屋者按此則夏盖讀作賈故夏
屋轉而賈屋賈屋又變為賈復而賈復更譌為寡婦也
考古證之此城盖只夏屋城耳酈謂賈復築之亦穿鑿
之甚
　　　捍虎圖
　水經注曰如渾水南逕虎圏東季秋之月聖上親御
　圏上勅虎士効力于其下事同奔戎生制猛獸即詩
　所謂袒裼暴虎獻扵公所者故魏有捍虎圖也
析曰後魏書曰王叡字洛誠晉陽人姿貌偉麗領太史
文明太后臨朝叡見幸為侍中吏部尚書愛寵日隆太
和二年髙祖及太后率百僚臨虎圈有逸虎登門閤道
㡬至御座侍御驚靡叡執㦸禦之虎乃退親任轉重進
爵中山王叡薨太后親臨哀慟𦵏城東髙祖登城樓望
之立祠都南又詔褒叡圖其捍虎状于諸殿髙允為讃
京師士女造新聲而絃歌之名曰中山王樂善長托喻
奔戎盖晦其事㣲露捍虎亦紆其詞也
　　　牽招
　水經注曰雁門水逕髙栁縣城北昔牽招斬韓忠于
　此䖏
析曰魏志牽招字子經觀津人太祖辟為從事太祖討
袁譚而栁城烏丸出騎助譚乃遣招詣栁城值遼東太
守公孫康使韓忠齎單于印綬往假峭王峭王大㑹忠
與招争辯招捉忠頭頓築㧞刀将斬之峭王驚怖徒跣
抱招救請招乃還坐峭王便辭遼東之使按此則韓忠
之頭非斷子經之手善長誤也又地理志髙栁縣屬代
郡栁城縣屬遼西相去懸矣酈氏又誤
　　　茅茨
　水經注曰天淵池南直魏文帝茅茨堂前有茅茨碑
　是黄初中所立也
析曰洛陽伽藍記曰蓬莱山有柰林南有石碑魏明帝
立題云苗茨之碑髙祖于碑北作苗茨堂永安中荘帝
馬射于華林園百官讀碑疑苗字誤楊衒之曰以蒿覆
之故曰苗茨何誤之有衆稱善又魏書任城王傳孝文
還洛作茅茨堂東曰歩元廡西曰㳺凱廡命羣臣賦詩
據此則碑立于當塗而堂乃元魏孝文帝作注以為皆
曹子桓事非也然苗茨字後經諸人研核而水經注魏
書並作茅茨正如越絶書茅山吴録作苗山鄭注士相
見禮古文茅作苗盖字通也
　　　榆欓
　水經注曰漢明帝發使天竺寫致經象始以榆欓盛
　經白馬負圖表之中夏
析曰齊民要術榆十五年中為􁁉欓者亦􁁉類也唐𢎞
明集曰梁陳齊魏之前道家唯以瓠盧盛經本無天尊
形像此云榆欓可對瓠盧也
　　　鼮䑕
　水經注曰靈臺漢光武所築嘗宴于此臺得走䑕于
　臺上
析曰竇氏家傳曰竇攸治爾雅舉孝亷為郎世祖逰于
靈臺得䑕身如豹文熒熒有光輝羣臣莫有知者惟攸
曰此名鼮䑕事見爾雅乃賜絹百疋考爾雅豹文鼮䑕
郭氏注曰䑕文彩如豹者漢武帝時得此䑕孝亷郎終
軍知之賜絹百疋然則辨鼮賜絹盖有兩也
　　　陽侯
　水經注曰渭水東逕陽侯祠北漲輙祠之此神能為
　大波故配食河伯也
析曰淮南子曰武王渡于孟津陽侯之波逆流而擊髙
誘注曰陽侯陵陽國侯也其國近水溺死于水其神能
為大波有所傷害因謂之陽侯之波揚雄賦陵陽侯之
素波應劭曰陽侯古諸侯也有罪自投江其神為大波
予以為非也論語摘輔象曰伏羲六佐陽侯為江海宋
均注曰主江海事也陽侯之波義盖本此
　　　龍亢
　水經注曰濄水又東南逕龍亢縣語曰沛國龍亢至山
　桑者也
析曰闞駰十三州志曰山桑縣人俗貪偽好持馬鞭行
邑故語曰沛國龍亢至山桑詐托旅使若奔喪道遇冦
抄遂失資糧酈氏取其一語殊為不偹
　　　武丘
　水經注曰潁水東逕丘頭魏書國志曰宣王軍次丘
　頭王凌面縛水次故號武丘矣
析曰魏志王凌傳曰嘉平三年王凌隂謀廢立太傅司
馬宣王乘水道討之大軍掩至百尺凌窮蹙乘船出迎
宣王軍到丘頭凌面縛水次而諸葛誕傳甘露二年誕
反于夀春大将軍司馬文王督軍二十六萬討之屯丘
頭使王基等四面合圍三年誕窘急突城門出司馬胡
奮逆擊斬誕髙貴鄉公紀曰甘露三年司馬文王陷夀
春斬諸葛誕詔曰大將軍親縂六戎營據丘頭内夷羣
凶外殄冦虜克敵之地宜有令名其改丘頭為武丘明
以武平亂後世不忘也按此則司馬懿雖嘗討凌至丘
頭而武丘之名則至司馬昭克諸葛誕乃改本注誤矣
　　　負夏
　水經注曰瑕丘魯邑春秋之負瑕矣昔衛公叔文子
　升于瑕丘曰樂哉斯丘死則我欲𦵏焉瑕丘之名盖
　因斯以表稱矣曾子弔諸負夏鄭𤣥皇甫謐並言衛
　地魯衛雖殊土則一也
析曰縣邑同號地志已多于時魯有瑕丘何知衛無兹
壟周之典制國有分土行李所過聚柝是防若瑕丘獨
為魯田寸壤皆非衛有未聞銜命介使慿覽敵國之墟
而終沒大夫卜穸强鄰之陌者也且此處所叙咸在邾
魯封域忽入衛事于理殊乖又負夏可謂負瑕則虞所
遷豈亦在是乎
　　　白門
　水經注曰下邳城有三重南門謂之白門魏武擒陳
　宫于此中城吕布所守也
析曰魏志建安三年魏太祖征吕布其将侯成縛陳宫
降吕布與麾下登白門樓圍急乃下降遂生縛布又獻
帝春秋司空攻吕布于下邳布登西北白樓上城陷士
禽以詣司空後漢書曰曹操擊吕布至下邳城圍之布
與麾下登白門樓圍急下降謝靈運撰征賦曰傷炎季
之崩弛長逆布以滔天相魏武以譎誑宄謨奮于東藩
桴未譟于東郭身已馘于樓門又伏滔北征記曰下邳
城韓信所都也中城吕布所守南臨白門樓據諸書言
則白門所禽者乃奉先非公臺也唐太子賢注范曄書
乃引此注曰南門謂之白門魏武禽陳宫于此盖未知
善長之誤也
　　　沔水
　水經注曰襄陽城北枕沔水昔張公遇害亡劍于是
　水
析曰茂先遇害在雒安得亡劍沔流考雷次宗豫章記
雷孔章為豐城令于獄掘得兩劍一曰龍淵一曰太阿
孔章留其一匣龍淵以進張公及張遇害此劍飛入襄
城水中孔章亡其子爽恒以劍自随後為建安從事經
淺瀨劍忽于腰間躍出初出猶是劍入水變為龍郡國
志曰南郡在襄陽南千五百里有襄陽縣潁川在雒陽
東南五百里有襄城縣酈氏盖誤以襄城水為襄陽水
也
　　　黄鵠山
　水經注曰沙羡縣江之右岸有船官浦歴黄鵠磯西
　南直鸚鵡洲之下尾東即黄鵠山林澗甚美譙郡戴
　仲若野服居之
析曰宋書戴顒字仲若譙郡銍人衡陽王義季鎮京口
長史張邵與顒姻通迎来止黄鵠山山北有竹林精舍
林澗甚美顒憇此澗義季亟從之逰顒服其野服不改
常度為義季鼓琴並新聲變曲太祖每欲見之嘗謂張
敷曰吾東廵日當讌戴公山也按此則仲若所住黄鵠
乃京口之山酈氏誤可知
　　　程鄉酒
　水經注曰桂陽郴縣有緑水縣東俠公山南屈注于
　耒謂之程鄉溪郡置酒官醖于山下名曰程酒獻同
　􁦘也
析曰荆州記曰桂陽郴縣東界侠公山下有緑溪源官
常取此水為酒又晉書武帝太康元年簡文帝咸安元
年並薦􁦘渌酒于太廟豈合酃湖渌溪之醖為祼鬯嘗
酎之祀與則注緑水宜作渌然梁書曰劉杳在任昉坐
有餉楉酒者昉曰酒有千日醉當是虚言杳曰桂陽程
鄉有千里酒飲之至家而醉亦其例也昉大驚曰吾實
不憶此杳曰出楊元鳳所撰置郡事元鳳魏代人此書
載其賦云三重五品商溪摖里時即檢記言皆不差據
此則程鄉酒豈即千里酒乎楊元鳳書酈氏當亦未見
　　　赤松
　水經注曰東陽郡長山縣北對髙山山下水際是赤
　松羽化之處也炎帝少女追之亦俱仙矣後人立廟
　于山下
析曰神仙傳曰黄初平丹溪人年十五牧羊有道士見
其良謹将至金華山石室中四十餘年不復念家其兄
初起行索初平歴年不得見市中有道士乃随求弟至
山相見詞畢問平羊何在曰羊近山東兄初不見便俱
去平言叱叱羊起于是白石皆起成數萬頭羊金華盖
即此山也初平仙去改字赤松子注箋以為古雨師誤
耳
　　　恒水
　水經注曰崑崙山中有五大源枝扈黎大江出山西
　北流東南注大海枝扈黎即恒水也恒水東南流逕
　拘夷那竭國云云又逕波麗國又東到多摩梨帝國
　即是海口也
析曰崑崙墟河出東北陬恒出西北隅恒繞西域達于
大秦河入中國注于東海沔流小渚絶不通波善長叙恒
于河之下盖因崑崙而及之乎若其括地脉川抽竒甄
異六合之外宛在目中三竺之流如瀠足下神州地志
斯為最瓌矣然皆躡法顯之行踪想恒流之洄洑其間
水陸未辨道里難明計所差池厥類亦衆予為兩兩較
之法顯傳云渡新頭河至毗荼國東南行八十由延到
摩頭羅從此東南行十八由延到僧伽施國又東南行
七由延到罽饒夷城城接恒水度恒水南行三由延到
呵梨林又東南行十由延到沙祗又南行八由延到舍
衛城又東南行十二由延到那毗伽又東北行減二由
延到迦維羅衞又東行五由延到藍莫又東行十九由
延到拘夷那竭又東行五由延到毗舍離又東行四由
延到五河合口度河南下一由延到巴連弗邑從此東
南行九由延到小孤石山又西行二由延到王舍新城
從此西行四由延到伽耶城復南行二十里到六年樹
從此還向巴連弗此皆顯踰原越隰瞻曦晷以遐徂尋
途投扉觸風塵而備歴者也水經注因之乃云新頭河
逕中天竺毗荼國又逕摩頭羅渾流恒水恒水東南流
逕拘夷那竭國又東逕毗舍利城又東南流逕僧伽施
又東逕罽賔饒夷又東南逕沙祗恒水又東南逕迦維
羅衛北又東逕藍莫恒水又東至五河合口度河南下
一由延到巴連弗邑恒水又東南逕小孤石山又西逕
王舍新城又西逕伽耶城南二十里到六年樹法顯從
此東南行還巴連弗邑皆以原野之遄征為波流之所
届焉且拘夷毗舍在藍莫之左水經注乃居伽施之西
舍衛毗伽去伽維北劣一由延恒水若南必逕兹土而
善長遺之度雪山過沙河經鳥萇佛足跡曬衣石即得
陀衛尸羅國水經注乃置葱嶺之東黄河之所逕凡此
俱與法顯傳大致相違若夫顯東西䟦渉所約各㡬由
延者其中定多瑰異直為不能具述善長亦失網羅都
無補綴但改云恒水東南流耳恒水又東逕耳佳麗僧
城叙多支複空荒夷野事極寂寥千里而遥一言便畢
不令好古之士恨作者之踈乎又法顯從六年樹還
巴連弗順恒水西下至曠野波羅奈盖循西岸行也又
還巴連弗順恒水西下東行得瞻婆梨帝盖沿東滸去
也此邑恒水下流左右諸國盡此矣水經注乃先于巴
連弗處云恒水又東南逕孤石山又西逕王舍伽耶廣
袤計之安得有兩恒河乎是知縱翰畧記者忘准之地
道快意成書者罔研乎舊史予今乃證其諸長拾其一
短俾知積璧崑圃一片是衛武之圭濯錦蜀流數尺乃
楚丘之服若曰鴻致自有所指歸細趣不足以擊難立
言之㫖吾亦烏乎測之哉
　
　
　
　
　
　
　
　
　
　
　
　巵林卷一
欽定四庫全書
　巵林卷二　　　　　　　　明　周嬰　撰
　　續顔
　　　顔師古字籀雍州萬年人唐中書侍郎兼秘書
　　　監𢎞文館學士太子承乾命刋正漢書集解音
　　　義以為漢書注儒者服其精博
　　　史儋
　漢書郊祀志曰周太史儋見秦獻公曰周始與秦國
　合而别别五百嵗當復合合七十年而伯王出焉音
　義應劭曰始周孝王封非子為附庸邑諸秦平王遷
　洛襄公以兵衛之嘉其勲烈列為侯伯與周别五百
　載矣昭王時西周君自歸盡獻其邑三十六城此復
　合也孟康韋昭咸自立解顔師古以為諸家説皆非
　應氏言非子至周獻邑凡六百五十三嵗韋氏説自
　秦仲至周顯王二十六年獻公稱伯止四百二十六
　嵗皆不合五百之數也按史記秦本紀及年表並云
　平王時襄公始立為諸侯于是始與諸侯通又周本
　紀及諸系家言幽王為犬戎所殺秦始列為諸侯與
　此志符㑹是乃為别至昭襄王五十二年西周獻邑
　凡五百一十六年是為合也五百者舉其成數耳七
　十年當為十七今史記皆作十七年伯王者指為始
　皇始皇初立政在太后嫪毐未得稱伯自昭王滅周
　後至始皇誅嫪毐正十七年也
續曰按史記司馬貞索隐亦用此説予讀而心疑之考
本志云七十年而伯王出出者非其初生則其即位也
必誅嫪毐始可稱伯則前此者始皇為未出乎且五百
一十六年僅言五百于嵗太差而十七年之數獨得不
爽豈繁者可踈而簡者當宻耶六國表昭王取西州嵗
在丙午至嫪毐為亂其嵗癸亥則計十八年若以昭襄
五十一年西周君獻邑為合至始皇九年又計十九年
俱不得言十七也又周紀及封禪書雖稱合十七年而
秦本紀則作合七十七嵗年代既逺編簡易訛必欲强
同失之愈甚也顔傅㑹求勝未必此是勝塲嬰以為秦
本紀孟増得幸扵周成王造父又幸扵周繆王而非子
亦幸于周孝王此所謂始與周合也周宣王即位乃以
秦仲為大夫裴駰案毛詩序秦仲始大有車馬禮樂侍
從之好則此為與周别之日也當宣王元年為秦仲之
十八年自此至秦恵文君十四年據本紀為五百七嵗
而依年表凡五百二年于時秦始稱王更為恵文王元
年是别五百嵗復合之時也自恵文王元年至始皇立
之載復得七十七年又秦紀所云合七十七年而伯王
出之謂也以此證數稍無差池史儋之言于是乎可深
信矣
　　　更造
　卜式傳詔曰齊相隨牧畜蕃輒分昆弟更造不為利惑
　師古曰言畜牧滋多則與昆弟而更自營為也
續之曰按傳卜式有少弟弟壯式獨取畜羊百餘田宅
財物盡與弟式入山牧羊至千餘頭買田宅而弟盡破
其産式輙復分與弟者數矣顔云更自營為亦稍近之
然百官表爵一級曰公士二上造三簮裊四不更九五
大夫十二左更十三中更十四右更十五少上造十六
大上造十八大庶長二十徹侯而食貨志自文帝從鼂
錯言已令民入粟邉六百石爵上造稍増至四千石為
五大夫萬五千石為大庶長元鼎五年令民得買爵置
武功爵級十七萬式盖以畜牧所贏為昆弟輸財于邉
贍國家經費以得更造之爵故天子顯之若自更營為
何益于縣官而武帝亟稱之乎且牛羊蕃息何得以造
言之又武功爵即大庶長徹侯之爵臣瓉不引百官表
而引茂陵書顔氏誤信其語遂至誤解更造耳
　　　施屠渾都
　周勃傳盧綰反勃以相國将擊下薊得綰大将抵丞
　相偃守陘太尉弱御史大夫施屠渾都擊綰軍沮陽
　師古曰姓施屠名渾都沮陽縣名屬上谷
續之曰按抵偃陘弱皆不著姓而此獨書其施屠之氏
渾都之名繁簡不倫豈史體乎使腐儒以春秋書法䋲
之彼去氏者罪浮于御史大夫耶子以為御史大夫名
施耳屠者屠其城也渾都地理志作軍都亦上谷縣軍
都之為渾都猶本傳蓨侯之為條侯也
　　　天漢
　武帝紀天漢元年注應劭曰時頻年苦旱故改元天
　漢以祈甘雨師古曰大雅有雲漢之詩周大夫仍叔
　所作也以美宣王遇旱災脩徳勤政而能致雨故依
　以為年號也
續之曰五行志武帝元光六年夏大旱四將軍征匈奴
元朔五年春大旱六將軍征匈奴元狩三年夏大旱穿
昆明池自此至太初四年二十年不聞恒暘至天漢元
年夏又大旱則在改年之後而以為頻年苦旱思欲勤
政致雨亦不考其時事矣按本紀太初元年築受降城
貳師将軍李廣利征大宛二年将軍趙破奴擊匈奴不
還三年築五原寨外列城路博徳築居延匈奴入定襄
雲中四年李廣利斬大宛王首天漢元年三月匈奴歸
漢使者使使来獻時戎軒屢駕醜獲納降改元之意直
為漢誅夷狄非復人力威靈赫濯如雷如霆故稱天以
屈之尊大漢也
　　　姓名
　漢書髙祖紀師古注曰媪女老稱也史家不詳著髙
　祖母之姓氏無得記之故取當時相呼稱號而言也
　皇甫謐等妄引䜟記好竒騁博强為髙祖父母名字
　皆非正史所説盖無取焉漢書又曰漢興有東園公綺
　里季夏黄公甪里先生師古曰四皓稱號本起于此
　更無姓名可稱盖隠居之人匿跡逺害不自標顯秘
　其氏族故史傳無得而詳後代皇甫謐圈稱之徒及
　諸地理書競為四人施安姓名自相錯互語又不經
　班氏不載于書諸家皆臆説今並棄畧之盖一無取
　焉
續之曰覽一家者必博徴扵文獻注一藝者必旁采乎
闕遺故王貢龔鮑傳曰谷口有鄭子真蜀有嚴君平師
古曰地理志謂君平為嚴遵三輔決録云子真名樸君
平名遵則君平子真皆其字也此亦廣引博證之效不
然嚴鄭之傳僅得其半矣班氏髙祖賛曰渉魏而東遂
為豐公豐公盖太上皇父亦不著其名寧有當髙祖世
而所生姓名曽不叙述乃令史臣無得而稱乎予以為
漢史尚質著作時只列母媪夣與神交太公往視以竒
其事耳若謂湮沒無存則陸賈叔孫通軰珥筆赤墀豈
世系便從闕文也又四皓雖自晦氏族然侍太子宴時
前各對言其姓名必有真敷奏若如史記言自稱東園
公綺里季夏黄公甪里先生不但非名非姓且草野而
倨侮甚矣著書者不能拾遺補闕成一代之典而顧謂
旁通者為不知而作異哉且非遷固所書即為異説便
在刋除似矣髙后紀亦只稱髙皇后吕氏而注曰荀恱
曰諱雉之字曰野雞師古曰吕后名雉字娥姁故臣下
諱雉也郊祀志野雞鳴師古曰野雞亦雉也避吕后諱
故曰野雞子觀本志言神常以夜光輝若流星從東方
来若雄雉其聲殷殷云野雞夜鳴又五行志言殷髙宗
祭成湯有蜚雉登鼎耳而雊劉向以為雉雊鳴者雄也
以赤色為主于易離為雉雉南方鳥近赤祥也則屢斥
雉字矣倘果為吕氏名者孟堅何諱之于郊祀而不諱
之于五行且郊祀志中下從諱而上從名何與至娥姁
為字尤詭誕不經不知顔氏何家之依而快傳之以忘
其矛盾也且荀恱趙岐與皇甫謐相去不二三十年安
在荀趙為惇史而皇甫必竒妄乎
　　非馬
　　　惠后
　史記趙世家武靈王十六年吴廣内其女娃嬴有寵
　于王是為惠后二十五年惠后卒司馬貞以為惠后
　乃太子章之母惠文王之嫡母也惠后卒後吴娃始
　當正室至孝成二年稱惠文后卒是也而下文云吴
　娃死後娃子何寵衰太史公誤也貞又以下對左師
　自稱老婦之惠文后即吴娃年六十左側故稱老婦
　而束廣㣲言太后纔三十有竒者亦失
非之曰按子長既云是為惠后又云二十七年立王子
何為王是為惠文王惠后吴娃子也又云吴娃死後子
何寵衰反覆著明則此二十五年卒者其為孟姚無疑
不得以為子章母也若恵文后卒者是惠文之后故稱
恵文后耳自春秋夫人及歴代帝王妃后諡皆從夫或
别自易諱未有從其子諡者而獨子何之母仍子徽稱
歴撰古今未聞斯典且以惠文后為吴娃則長安君主
父之子也至是時已三四十嵗矣尚需其母愛憐之乎
吴娃以主父十六年入宫子何之生應在十七年則二
十七年恵文為王已得齡十一二矣惠文王三十三年
上去東宫時十二年下至孝成元年合得四十六年使
王后長于惠文理亦有之即與惠文並嵗亦已望五十
矣素問女子六七面皆焦髪始白七七形壊無子何得
不稱老婦以此而觀廣㣲謂三十有竒果未為得也
　　　五牛
　索隠田單傳述賛曰羣鳥惑衆五牛揚旌
非之曰宋書臧質傳栁元景􁘭書八鑾揺響五牛舒斾
又謝晦傳尚書符荆州曰警蹕前驅五牛整斾梁書王
僧辯表云解五牛扵冀州秣六馬扵譙郡魏収魏書外
國序云五牛一指六師騁路又太昌三年詔曰五牛警
斾七萃按部皆六朝麗語司馬效之也考晉輿服志五
牛旗平吴後所造以五牛建旗車設五牛青赤在左黄
在中白黒在右元帝後但以五色木牛象五時車竪旗
于牛背使人輿之旗常纒而不舒斾所謂徳車結旌者
也惟天子親戎五旗舒斾所謂武車綏旌者也故十六
國春秋劉曜攻陳倉南陽王保将楊曼王連謀曰諜云
有五牛旗建多言胡主自来遂盡衆背城而陣為曜所
敗今按田單傳單守即墨収城中得千餘牛為絳繒衣
畫以五采龍文束兵刄于其角而灌脂束葦其尾燒其
端夜縱牛壮士五千人随其後牛尾熱怒而奔燕軍燕
軍大駭敗走賛乃云五牛何也且單出詭襲之計未嘗
建旗鼓接兵刃也而賛云揚旌不亦誣乎以後代之制
侈安平之功不惟虚美使事殊謬
　　　季厯
　史記龜䇲傳紂殺周太子歴囚文王昌投之石室索
　隠曰案殺周太子歴在囚文王昌之上則近是季
　歴不被紂誅其言則近妄無容周更有太子名歴
　也
非之曰吕氏春秋王季歴囚而死文王苦之有不忘羑
里之醜時未可也武王事之夙夜不懈亦不忘玉門之
辱立十二年而成甲子之事竹書紀年文丁十一年周
公季歴伐翳徒之戎獲其三大夫来獻捷王殺季歴沈
約注曰王嘉季歴之功錫之圭瓉秬鬯九命為伯既而
執諸塞庫羈文王于玉門鬱尼之情辭以作歌其傳久
矣晉書束晳傳曰太甲殺伊尹文丁殺季歴㨿諸書言
則季歴在商盖不得正其終矣但文丁紂之祖父而以
為紂殺之者豈所謂天下之惡皆歸乎
　　　望諸澤天柱山
　史記趙封樂毅于觀津號曰望諸君索𨼆曰望諸澤
　名在齊盖趙有之故號焉戰國策望作藍也又平陽
　侯世家柱天侯反于衍氏索隠曰柱天侯不知其誰
　封衍氏魏邑地理志柱天在廬江灊縣
非之曰周禮青州其藪澤曰望諸鄭𤣥曰望諸明都也
在睢陽則是時應屬魏氏非趙有也且望諸美號耳既
食觀津何必更以齊藪為名乎又燕策亦言樂毅奔趙
趙封以為望諸君不云藍諸藍諸者中山策有之乃中
山之相非樂毅也柱天侯亦猶建成侯奉春君之類假
以徽稱不必指其食邑且漢書地理志廬江灊縣天
柱山在南復非柱天也是時王武反外黄程處反燕柱
天侯反衍氏服䖍云皆漢將則漢王所封也漢元年廬
江屬楚又安得以楚地封其將軍哉
　　説孔
　　　人十月生
　毛詩誕彌厥月傳曰誕大彌終也孔頴達正義曰大
　戴禮及春秋元命包皆云人十月而生周本紀云姜
　嫄踐巨人迹身動如孕及期而生子則終一年矣此
　言終月必終人之常月馬遷之言未可信也
説曰淮南子云麋鹿六月而生虎七月而生魏畧曰黄
牛羗種孕身六月生廣志曰獠民皆七月生蜀郡記曰
諸山夷獠娠七月生生時必臨水兒生便投水中浮則
取養沉則棄之豈羗獠之性走獸不殊故處腹中月惟
六七乎淮南子大戴禮元命包並稱人十月生往徃有
不然者前趙録曰劉淵母呼延夣服日精十三月而生
淵遁甲開山圖曰慶都觀于三河隂風四合赤龍感之
十四月而生堯于丹陵又曰女狄汲石鈕山下泉得月
精吞之十四月生禹拾遺記曰簡狄懐卵一年而有孕
十四月生契漢武内傳王夫人夣吞日十四月而生武
帝漢書鈎弋夫人十四月而生昭帝蜀録李雄母羅氏
夣大蛇繞身有孕十四月生雄太平廣記女仙崔少𤣥
十四月生前趙録又曰劉聪母張夫人十五月生聪又
曰范隆字𤣥嵩孕十五月而生太平廣記葉法善母劉
孕十五月而生法善又有異者論衡曰傳言黄帝姙二
十月而生生而神靈帝王世紀曰電光繞北斗樞星光
照郊野感附寳而孕二十五月生黄帝于夀丘一曰二
十四月生脞説曰供奉官郭坦二十二月生初以為妖
百計鍼藥不動生亦無他數自有久近耳嵩髙山記曰
昔陽翟有婦人姙身三十月乃生子從母脅上出五嵗
便入山學道神明為母立祠因號曰開母祠世本及大
戴禮曰陸終娶鬼方國君之女曰女嬇孕而不育三年
啟其左脅三人出右脅三人出山海經炎帝孫伯陵同呉
權之妻阿女縁婦縁婦孕三年是生鼓延殳注曰三子
名也異苑曰太原温盤石母懐身三年然後生墮地便
坐而笑髪覆面牙齒皆具復有異者寳櫝記曰帝女逰
華胥之洲感蛇而孕十二年生庖羲拾遺記亦曰華胥
之洲神母逰其上青蛇繞之有娠歴十二年生庖羲緯
書則曰華胥履雷澤之跡孕十有二載生伏羲括地記
曰大人國其民孕三十六年而生兒兒生長大能乘雲
盖龍類凡若此者不為神聖則為妖孽生之靡定固其
宜也其尤異者百縁經曰王舍城有長者婦欲産子然
不肯出尋重有身滿十月生一子先懐姙者住在右脅
如是次第滿姙九子各滿十月而産惟先一子故在胎
中母湯藥自療病無降損母終眷属請大醫蓍婆破腹
㸔之得一兒形狀故小頭鬢皓白四向顧視言由我先
身惡口故處此生熱蔵中經六十年受是苦惱時諸親
属将老兒養育長大放令出家又止觀輔行傳曰脇比
丘在胎六十年生而髪白誓不尸卧名脇比丘乃至暗
室中放光明神仙傳曰老子母懐之七十嵗乃生生而
白首故謂之老子賴鄉記曰李母祠門左有碑文曰老
子始起乘白鹿下托于李母胎中七十二年産于楚淮
陽苦縣賴鄉曲仁里前涼録索綏曰老聃父乾字元杲
胎刵無耳一目不明孤單年七十二無妻與隣人益夀
氏老女野合懐胎八十年乃生老子𤣥妙内篇云李母
懐胎八十一載逍遥李樹下乃剖左腋而生此丈夫之
最異者也鄭語曰夏之衰也褒人之神化為二龍曰予
褒之二君也夏后卜而策告之龍亡而漦在櫝而藏之
及殷周莫之發也厲王末發而觀之漦流扵庭化為元
黿以入王府府童妾未既齔而遭之既筓而孕當宣王
時生女不夫而育懼而棄之為弧服者哀其夜號取之
以逃于褒褒人褒姁有獄以入于王王嬖是女使至扵
為后孔頴達詩白華䟽曰帝王世紀以為幽王三年嬖
褒姒褒姒年十四若然則宣王立四十六年崩是先幽
王之立十二年生其生在宣王三十六年也厲王流彘
遂為共和十四年而後宣王立自宣王三十六年上距
流彘之嵗為五十年流彘時童妾七嵗則生女時母年
五十六凡在母腹五十年其母共和九年而笄年十五
而孕自孕後尚四十二年而生作為妖異故不與人道
同此則婦人之最異者然孔氏信五十年䖏胎之褒姒
而不信期月離裏之聃公何與抑羅苹曰老聃以宣王
四十二年乙夘二月十五日生宣王于周號稱賢主而
今古人妖並生其世将天時為之乎
　　賛劉
　　　宋孝王王劭
　劉子𤣥史通言語篇曰王劭齊志宋孝王闗東風俗
　傳抗詞正筆務存直道方言世語由此畢彰而今之
　學者皆尤二子以言多浮穢語傷淺俗夫本質如此
　而推過史官猶鑑者見嫫母多媸而歸罪于明鏡也
　直言篇曰王宋叙述當時務在審實于時河朔王公
　箕裘未隕鄴城将相薪構仍存而二子書其所諱曽
　無憚色剛亦不吐其斯人與補注篇曰志存該博而
　才闕倫叙除煩則意有所恡畢載則言有所妨遂乃
　定彼榛楛列為子注若宋王王劭是也
賛曰夫史以直書為正以詳贍為美如子𤣥則宋王盖
兼之矣而李舍人北齊書云廣平宋孝王好臧否人物
時論甚疾之為北平王文學求入文林館不遂因非毁
朝士撰别錄二十卷㑹平齊改為關東風俗傳更廣見
聞勒成三十卷言多謬妄篇第冗雜無著述體魏鄭公
隋書曰王劭撰齊書為編年體二十卷復為齊書紀傳
一百卷或文詞鄙野或不軌不物駭人觀聽大為有識
所嗤鄙又曰王劭既撰齊書兼脩隋典好詭怪之説尚
委巷之談文辭鄙穢體統繁雜直媿南董才無遷固徒
煩翰墨不足觀光按魏李之評則宋王遺編直穢史耳
劉之美言既綢繆史之貶詞復契闊惜二書已亡不得
審其梗概也盖末世史臣謟媚者謂之隠惡依違者謂
之微詞徒貴華文無闗實録昔在尼父已致慨于勝質
矣且五行掇拾細瑣皆委巷之談也禮志援引鬼神皆
詭怪之説也見人之細故迷已之大疵類如斯矣公羊
語半青齊事多鄙累漢世尊為六經列學宫置博士若
以魏李之旨推之公羊之可廢久矣夫蘭臺載筆之臣
未有不掎摭前史之謬者也班氏不滿于司馬蔚宗亦
有憾于孟堅豈獨魏李之譏宋王哉史通之論曰李氏
撰齊書廟號犯時諱者稱諡變世祖為文襄改世宗為
武成或以武定佐命降在成朝或以河清事迹擢居襄代
使讀者瞀亂而不測驚駭而多疑隋書王劭袁充兩傳
唯録其詭辭妄説遂盈一篇又申以詆訶尤其謟惑既
以無益而書孰若遺而不載至譏王君懋齊隋二書叙
録煩碎如劉臻還宅訪子方知王劭思書為奴所侮此
而畢載其失更多二公之見訾又如此可謂黄雀之利
觜不知童子之挾彈也
　　　司馬子長
　史通論漢史曰司馬遷叙傳巨細備陳而不書其字
　豈墨生所謂大忘也乎如班固之為遷傳也宜云遷
　字子長馮翊陽夏人其序云云至于事終則言其自
　叙如此著述之體不當如是乎
贊曰今人相承以子長為司馬遷字諸史傳無之文選
報任少卿書作司馬子長李善注以為史遷然未嘗明
列出處吕向遂為漢書云司馬遷字子長河内人可謂
欺妄矣張衡應間有云子長諜之爛然有第章懐注司
馬遷字子長作史記亦不言出何書按論衡曰范張寃
屈太史公列記其狀鄒衍見拘雎儀之比也子長何諱
不言又曰司馬子長紀黄帝以至孝武漢紀太史公司
馬遷上言李陵功下腐刑下文云司馬子長既遭李陵
之禍發憤著史記此二書稍覺有緒亦最先出然竟無
直書司馬遷字子長者終為不暢豈非孟堅作始之弊歟
　　録崔
　　　犀角刀子
　紀聞曰牛騰字思逺唐朝散大夫郟城令常慕五栁先
　生之號自稱布衣公子即中書令河東侯裴炎甥也少
　挺異操徳業過人王勃等四人皆出門下侯遇害公子
　謫牂牁建安丞時中丞崔察用事貶官皆亂行誅殛甚
　衆素與炎不協欲陷之公子將見察懼不知所為忽衢
　中遇一人形狀瓌偉問公欲過中丞得無懼死乎公子
　驚曰然異人曰公有犀角刀乎曰有異人曰甚善今授
　公神呪見中丞時但俯伏掐訣(註曰言帶犀角刀子掐/手訣乃可以誦呪其訣)
　(左手中指第三節横/文以大指爪掐之)而宻誦呪七遍當有所見可無患
　矣呪曰吉中吉迦戍律提中有律陁阿婆迦呵公子俯
　而誦之既得仰視異人不見大異之即詣察同過三十
　餘人公子名當二十前十九人呼名過絞斬且半次至
　公子如其教誦呪久不見察仰視之但見有一神人長
　有丈餘自西階至察前右拉其肩左捩其首面正當背
　諸人但見察低頭手注定字而已公子遂得脱比至屏
　迴顧神人亡矣公子後宰數邑精内教
録曰唐書及宋史藝文志紀聞十卷牛肅撰崔造注也此
條太平廣記一百十二卷摭之守正者以為語怪謏聞者
謂之欺誕未可一一為曲士言也崇禎癸酉公孫疆之國
有来令吾邑者以筆札屬予往往墨而無禮予慨然曰昔
人不能為王門伶人對使者打破琴予安能作公門胥史
哉亦對𨽻人擲筆謝之令震電憑怒仇家竊知因而搆予
與令謀所以陷予積嵗矣乙亥六月學使者行部至令遂
與仇以他事羅織予十一日膚愬既行誣章遽上使者下
其事郡黌移牒往来勢如霹靂所為罪狀予者盖千古未
有之惡予方偃息荔牀自謂無患既不與外事而忽得此
城中大小驚沸予未之知也十四日始詣趙學師自覺夷
然不屑師謂予溺人必笑怒予太癡十九日傳至臺憲對
簿使者頗悉予寃頻為昭雪復下邑令重讞令磨牙厲吻
欲嚼我而甘心見予則意如餓豺有為予請者則聲如吼
虎予謂命乃在天耳不能屈下也上司催促案牘檄五六
至令故為遷延留訟十一月二十七日始具兩造于庭予
引友人方翊祚為證既上予憶郏令事偶有象牙刀子以
代犀角者掐訣誦呪如異人指是日雖無神人捩首事然
争辨時予奴視仇家訽辱之復批其首令嘻笑而已初無
所言觀者數百人皆疑其故訊罷明日爰書上事方得解
不數月二憾俱斃三郡無不為予快者以為天道之昭昭
然此呪之力不可誣也故詳録之世之君子值无妄之
禍者得斯説而存之以保其身庶乎
　　繹李
　　　薫蕕
　文選沈休文奏彈王源嫁女與富陽滿氏云非我族
　類往哲格言薫蕕不雜聞之前典李善注引家語顔
　囬曰聞薫蕕不同噐而藏
繹之曰世説新語王丞相初在江左欲結吳人請婚陸
太尉陸曰培塿無松柏薫蕕不同噐吾雖不才義必不
為亂倫之始休文所稱葢用此事耳
　　　南浦
　江文通别賦春草碧色春水綠波送君南浦傷如之
　何李善注引楚辭曰予交手兮東行送美人兮南浦
繹曰宋釋慧琳作竺道生誄云風肅流清雲髙林素送
别南浦交手分路語出楚辭則琳公已先之矣今浦城
有地名南浦傳謂文通作吳興令送客處此甚可笑三
閭之别美人慧琳之送髙僧亦何所指乎
　　　于嚴
　劉孝標辨命論于公髙門以待封嚴母掃地以望喪
　此君子所以自強不息也李善注引漢書嚴延年傳
繹曰荀悦漢紀丞相于定國父于公為東海決曹掾決
獄甚明凡罹于法者皆無恨于公里門閭壊父老方共
治之于公曰少髙大令容駟馬髙盖我治獄多隂徳子
孫必興嚴延年為河南太守為治嚴酷母從東海来適
見報囚怒延年曰天道神明人不可獨殺行矣去汝東
歸除掃墓地待汝後嵗餘而誅故人為之語曰于公髙
門以待封嚴母掃地以望䘮此東海人風謡漢書不載
孝標盖全用之
　　　泥首
　陸倕石闕銘曰嚴鼓未通凶渠泥首李注引張温表
　曰臨去武昌庶得泥首闕下
繹曰李善不釋泥首之義不若劉良注云泥其頭面以
降差為明暢予友詹修之謂其非是泥者叩頭蟲也泥
首即叩首耳予謂范曄公孫述論曰述謝臣屬審廢興
之命與夫泥首銜玉者異日談也注引干寳晉紀吳王
孫皓將其子瑾等泥首面縛泥首不當言泥首面縛泥
首銜玉也又任彦昇讓表泥首在顔輿棺未毁如曰叩
首不得復言在顔矣按甄鸞笑道論曰塗炭齋者黄土
泥面驢蹍泥中晉陸脩静猶以黄土泥額欲反縛懸頭
衆望同笑然則泥首是以泥塗首自示汚辱耳比于謝
豹豈求新而反失之乎予復憶五六嵗先大父抱著膝
上坐客有酩酊者先大父問予曰俗説醉如泥何義也
予妄對曰泥者淖埿之物如泥盖爛醉之云耳客皆謂
予夙慧先大父曰不然泥者蚑行蟲名掁之則卷縮顛
仆一日不齋醉如泥以為如此蟲也予後閲蔡夢弼杜
詩注曰禆官小説南海有蟲無骨名泥在水則活失水
則醉如一堆泥然説與張邦基墨莊漫録同漫録又云
偽閩王延慶為長夜之飲以銀葉作杯柔弱為冬𤓰片
酒既盈不可置杯惟盡乃已名曰醉如泥若修之所示
則泥之為蟲又有兩矣然吳道元與天公牋曰小婢從
成南方之奚復被狗咋困熟如泥斯又不知何所指也
　　　佛生
　王巾頭陀寺碑云周魯二莊親昭夜景之鑒李善注
　引顧㣲吳地記曰佛法詳其始而典籍亦無聞焉魯
　莊七年夜明佛生之日也
繹曰如来出世之辰經記參差然以恒星不見時生其
説殊誕按因果經摩耶夫子往藍毗尼園于四月八日
日初出時園中有樹名無憂葉即舉左手牽摘之菩薩
漸漸從右脅而出瑞應經太子四月八日夜明星出時
生長阿含經香姓婆羅門問阿闍世王曰何等時佛生
何等時道成何等時滅度荅曰沸星出時生沸星出時
出家沸星出時成道沸星出時滅度薩婆多論曰佛以
二月八日沸星出時生又佛所行讃曰三月八日菩薩
從右脇出凡兹經論皆出秋方仲春孟夏月令既乖暾
出星暉昬昕又異矣至釋𤣥惲云世代既遥難可論辨
考求外典如似可知春秋魯莊公七年即莊王十年四
月辛亥恒星不見星隕如雨釋内外典以四月為正也
又泥洹經云佛初出得道並四月八日今以為正予案
春秋莊公七年夏四月辛夘夜恒星不見左氏曰夜明
也星隕如雨與雨偕也何休公羊學曰列星者天之常
宿周四月夏二月昬參伐狼注之宿當見參伐主斬艾
立義狼注主持衡平也皆滅者天子㣲弱諸侯背叛也
范甯榖梁集解曰衆星列宿諸侯之象不見者諸侯棄
天子禮義法度也葢皆以夜明隕星為王室陵夷諸侯
逆命故耳予謂五石之霣六鷁之飛咸在宋都則恒星
不見魯不見也星隕如雨隕於魯也齊衛晉楚不必盡
然而榖梁䟽引感精符曰恒星不見夜中星隕如雨而
王不懼使榮叔改𦵏桓王冢奢麗太甚也公羊䟽亦引
春秋緯云恒星不見夜明周人榮奢改𦵏桓王冢死尸
復擾終不覺宋氏注曰七年恒星不見夜明者正由三
年榮奢改𦵏桓王也此皆鑿空傅㑹之説矣若必援為
悉達篤生之繇則迦維羅越亦夜光乎亦星隕乎自非
然者果天竺聖人知中國是夕之夜明乎抑中國聖人
知天竺是夕之誕佛乎為三傳者皆謂周之四月夏之
二月西方之書以為二月八日者以夏正定之邪以為
四月八日者以周厯審之邪浄飯之宫兼用夏周二厯
其時已奉正朔邪杜預左傳注曰恒常也謂常見之星
辛夘四月五日月光尚微盖時無雲日光不以昬沒正
義曰夏之仲春是月昏弧中弧在輿鬼南則于時南方
之星盡當列見常見之星者謂南方星也杜以長厯校
之知辛夘是四月五日也辛夘為五日則辛亥在二十
五日惲又安得以八日為正乎夫沸星為弗沙即鬼宿
也鬼在南宫南方七星既皆隠沒沸星何以獨見春秋
星變比于日食河濟之間時有落石如雨何謂休徴耀
靈隆照宵出萊夷東暆之城至今垂號夜明何謂瑞應
昭公二十五年有鸜鵒来巢公榖咸曰夷狄之鳥不當
來入中國如隕星夜光為婆伽之生所致其為異也
奚啻鸜鵒矣彼宋均何休服䖍鄭𤣥杜預之流生其
後者宜有所聞茍謂星之宵墜同于鬼之夜哭則當
旌其異以明佛教通中國之始若謂天之不夜均于
日之再中則當列其禎以著法王肇象教之初而都
不一及劉歆則僅謂晝象中國夜象夷狄夜明故常
見之星皆不見象中國㣲耳路史曰川地震動天夜
有光而恒星不見星隕如雨變有大于斯者乎歴考
前代天夜有光者四恒星不見者三星隕如雨者十
四皆非佳事況諸妖叢夜今古獨此使佛果因此變
而生固非家庭之令噐矧年庚日甲無一之可合耶
子因廣尋諸家之説大有剌謬者南齊書袁粲駁夷
夏論曰白日停光恒星隠照誕降之應事在老先沈
約答陶隠居難均聖論曰釋迦初誕惟空中自明不
云星辰不見瑞相又有日月星辰停住不行又云明
星出時墜地與春秋恒星不見意趣永乖釋道安二
教論曰慧光遐照莊王因覩夜明注引左傳魯莊公
七年甲午四月辛夘夜恒星不見星隕如雨即周莊
王之十年也莊王别傳曰遂即易筮之云西域銅邑
人出所以夜明非中國之災案佛經如來四月八日
入胎二月八日生亦二月八日成道生及成道皆放
光明周以十一月為正春秋四月即夏之二月也依
天竺周正與夏同杜預用晉厯筭辛夘二月五日也
安共董用忠用魯厯筭即二月七日用前周厯筭即
二月八日也又依什法師年紀及石柱銘如來周桓
玉五年嵗次乙丑生桓王二十二年嵗次癸未出家
莊王十年嵗在甲午成佛襄王十五年嵗在甲申滅
度也後魏書僧曇謨最與道士姜斌對論最曰佛以
周昭王二十四年四月八日生穆王五十三年二月
十五日滅度隋書曰釋迦當周莊王之九年四月八
日自母右脇而生釋法琳辨正論曰調御誕昭王甲
寅之年終穆王壬申之嵗法琳又對傅奕廢佛僧事
引周書異記周昭王二十四年甲寅嵗四月八日江
河泛漲井泉溢出大地震動其夜五色光氣入貫太
㣲遍于西方王問太史蘇由曰是何祥也對曰有大
聖人生于西方故現此瑞一千年外聲教被及此土
昭王即遣鐫石記之埋南郊天祠前當此之時佛初
生王宫也穆王即位三十二年見西方數有光氣先
聞蘇由所記知西方有聖人處世恐非周道所宜即
與相國吕侯西入㑹諸侯于塗山以禳光變至五十
三年壬申嵗二月十五日暴風折樹大地震動西方
有白虹十二道連夜不滅穆王問太史扈多曰是何
徴也對曰西方大聖人滅度衰相見耳穆王大悦當此
之時佛入湼槃也又云考校普曜本行等經並云佛是
周時第十五主莊王九年癸巳之嵗四月八日乗檀樓
閣現白象形從兠率降中天竺浄飯王夫人摩耶之胎
至十年甲午二月八日夜鬼宿合時從摩耶右脇而生
放大光明照三千世界本行虛空無雲自然而雨左傳
云星隕如雨信知佛生時也十九出家三十成道四十
九年處世説法至周匡王四年壬子二月十五日後夜
于拘尸城入般湼槃又云齊時統上法師答髙麗使云
佛是西周第五主昭王二十四年甲寅嵗生又貞觀十
三年勅尚書劉徳威侍郎令狐徳棻問法琳法師曰依
辨正論云姚長謙厯言佛是昭王甲寅嵗生穆王壬申
之嵗滅度因何法顯傳云聖殷王時生推像正之記言
佛周平王時出依道安作論確執桓王費長房為録固
言莊王何故傳述乖紊無的可依對曰依魏國曇謨最
法師及博士姚長謙等據周穆天子三傳衆書准阿含
經等細推依實佛是周第五主昭王瑕二十四年甲寅
嵗四月八日剖右脇而誕即周書異記之云也法顯雖外
逰諸國傳未可依又像正之記罕見依憑安之為論據
羅什記羅什記者承安世髙又循翻經學士費長房言
佛莊王時生但據恒星為驗未悟恒星别由他事長房
又以佛四月八日下托胎者亦非也凡人正月胎即十
月生四月胎即正月生佛俯同世七月胎故乃四月生
長房之録定可不依也又装法師西域行傳曰臘伐尼
林有無意華樹佛本誕處云當此土二月八日上座部
云當此土三月十五日路史曰謝承漢書以佛為周莊
王癸丑嵗七月十五日託于摩耶之腹十年甲寅四月
八日始生然莊王十年乃甲午非甲寅也腐儒習於妄
説屬意牽合而不知考耳元金履祥通鑑前編昭王元
年己丑二十二年庚戌釋氏生引周書記異詞也然則
高僧覈論既聚訟之莫憑即一人紀載亦齟齬而自貳
昭平桓莊未定何主仲春孟夏未審其時而中華儒生
乃欲多方牽綴以求其合不亦迂哉按竹書紀年昭王
元年庚子十四年四月夜恒星不見是年則為癸丑謂
佛生昭王甲寅者葢亦竊恒星不見之事不能深核而
誤以癸丑為甲寅又誤以十四年為二十四年也帝王
世紀謂昭王在位五十一年而竹書昭王十九年南征
不復故沈約于穆王即位注云自武王至穆王享國百
年葢武為西伯者十一年為天子者六年成三十七年
康二十六年昭十九年合計百年若昭王五十一年在
位則百三十餘矣休文何以稱焉又穆王之元年嵗次
己未若壬申則在十四年僅十九載耳法琳所争可謂
不知而作矣羅泌曰恒星不見雖非必佛之生然稽其
變亦為後來之有佛謂孔子有為書之庸有之矣此又
以二莊之語為確自陷于牽合而不知也孔子逆知秦
之繼周者為秦誓存于尚書末簡耳今據恒星之書而
揣釋氏必以是夕生是道安法琳繁詞都贅而孔子一
言足以定之矣多見羅氏之謬悠也
　　復杜
　　　杜鵑
　杜甫杜鵑行曰君不見昔日蜀天子化為杜鵑
　似老烏寄巢生子不自啄羣鳥至今為哺雛又
　杜鵑詩曰我昔逰錦城結茅錦水邊有竹一頃
　餘喬木上參天杜鵑暮春至哀哀叫其間我見
　常再拜重是古帝魂生子百鳥巢百鳥不敢嗔
　仍為餧其子禮若奉至尊鴻雁及羔羊有禮太
　古前行飛與跪乳識序又知恩聖賢吾法則付
　與後世傳
復之曰蜀有王曰杜宇者出于天隳山盖天精也朱提
有梁氏女利出自江源宇納為妃遂王于蜀號曰望帝
荆有人曰鼈靈出自井中身死泝流而上至汶山復生宇
用為相靈有開巫峽之功刺史西州望帝滛于其妻慙
而讓國焉去隠西山後以失勢悔恨而死魂化為鳥名
曰杜鵑亦曰子規此揚雄應劭許慎説也它書或言氷
泮嘷而百草奮興亦説春分鳴而衆英摧落倒懸以寄
其苦北向以喻其思巢鳥為之飼雛田家候以舉趾周
公謂之嶲師曠謂之鸐屈平謂之鵜鴂宋玉謂之鳾歸
吕不韋謂之雋燕戴徳謂之瑞雉馬遷謂之秭鴂揚雄
謂之子􁴑王逸謂之置􁀙張揖謂之鷶􁀙沈榮謂之鷤
䳏張華謂之怨鳥許慎郭璞謂之子雋常璩謂之子鵑
徐廣謂之子鴂李士謙謂之鶗鴂韓愈謂之催歸顧況
陸龜蒙謂之謝豹大抵因其自呼之聲以為斯禽之目
字雖異義語諒同音矣惟杜宇自帝已在周餘爾雅既
周公所作時無杜主安得啼鵑常璩亦曰子鵑之鳥今
云是雋四海有之何必在蜀且刺史秦官蜀世未具以
此反訊揚許之説躓矣按爾雅雋周燕燕鳦舍人注曰
雋周名燕燕又名鳦孫炎曰别三名也謂雋周是燕其
説又異自禽經華陽志以雋周為鵑著書者遂爾相仍
而羅願讀為雋又為周燕盖本説文矣意者杜鵑為帝
當如蜀王本紀之言望帝亡去時適二月子規方鳴故
蜀人悲子規而思望帝也文士好竒往往證成其説如
劉淵林稱蜀記曰王姓杜名宇死化子規左思云鳥生
杜宇之魄鮑昭云鵑是蜀帝之魂温庭筠陸龜蒙羅隐
胡曽諸人咸見賦詠不獨少陵固以變化非常神怪㒺
測杜宇既化而生何必不化而死然則一生摧悴難忘
黄屋之尊四海翻飛竟思玉壘之樂啼夜之悲未歇亡
國之主非誣焉耳但寄巢餔鷇説出拾遺宻樹深篁事
當親見而旋作後杜鵑行又云古時杜宇稱望帝魂作
杜鵑何㣲細跳葉竄枝樹木中搶佯瞥捩雌随雄毛衣慘
黒而憔悴衆鳥安肯相尊崇隳形不敢栖華屋短翮惟
願巢深叢穿皮啄朽嘴欲秃苦饑始得食一蟲誰言養
雛不自哺此語亦足為愚蒙則棲無幕燕之安啄有飛
鴷之困與向所稱仍為餧子若奉至尊者貴賤忽殊矛
盾太甚按鮑昭行路難云舉頭四顧望但見松柏園荆棘
鬱蹲蹲中有一鳥名杜鵑言是古時蜀帝魂聲音哀苦
鳴不息羽毛憔悴似人髠飛走樹間逐蟲蟻豈意往日
天子尊然則博物所稱生子寄他巢百鳥為飼之盖虚
説也子美西川之作詩史謂何下筆有神言不可逝也
　　疑白
　　　蘇小
　芥隠筆記引白樂天詩揚州蘇小小人道是夭斜(音/伊)
　(邪/切)
疑之曰余在晉安遇陳士𫝊將為西湖之隠作詩送之
中云釃酒頻逰蘇小墓載書時泛議曹湖既去偶見白
公此語深悵使事之誤更憶樂府錢塘蘇小小歌妾乘
油壁車郎騎青騘馬何䖏結同心西陵松柏下解題曰
小小南齊時錢塘名娼也才調集温飛卿蘇小小歌云
家在錢塘小江曲香奩豔語蘇小小墓或云湖曲或云
江干今西陵在錢塘江之西云江干近是沈原理蘇小
小歌西陵墓下錢塘潮潮来潮去夕復朝則予非誤矣
又繙春渚紀聞司馬才仲槱初在洛下晝寝夣一美姝
牽帷而歌曰妾本錢塘江上住花開花落不管流年度
云云且曰後日相見錢塘江上及才仲中第為錢塘幕
官廨舍後唐蘇小墓在焉頃之才仲復夣美姝迎笑謂
曰夙願諧矣遂同寝自是毎夕必来同寀咸曰蘇小小
墓妖也不踰年才仲疾卒按此則蘇小寔錢塘人白樂
天楊栁詞蘇州楊栁任君誇更有錢塘蘇小娃若解多
情尋小小緑楊深䖏是蘇家則亦以為武林人知揚州
為杭字之誤也宋陳子兼牕間紀聞嘉興縣西南六十
步地記云晉歌妓蘇小小墓今有片石在通判㕔曰蘇
小小墓徐凝寒食詩嘉興郭裏逢寒食落日家家拜掃
歸只有縣前蘇小小無人送與紙錢灰則小小墓又在
嘉禾豈麗媛妖姬兩地争以為重乎劉禹錫送裴䖏士
詩云憶得當年識君䖏嘉禾馹後聨墻住垂鈎釣得王
餘魚踏芳共登蘇小墓夣得詠已及此紀聞又非誣耳
　
　
　
　
　
　
　
　
　巵林巻二
欽定四庫全書
　巵林卷三　　　　　　　　明　周嬰　撰
　　問歐
　　　歐陽修字永叔廬陵人新唐書宗室宰相世系
　　　表皆歐陽作
　　　崔表
　唐書崔氏表曰崔意如為秦大夫封東莱侯二子業
　仲牟業字伯基漢東莱侯居清河東武城生太常信
　侯昱昱生襄國太守穆侯紹云云仲牟生融融生石
　石生廓字少通生寂云云
問曰嬰向作崔氏緜史小序曰崔氏扵戰國時文獻中
湮風徽云邈迨乎秦漢之際爰有系表可尋系表記崔
意如始著承嗣爵列今故以意如為崔氏始祖雖表所
詮次不無踳錯而學乎舊史敢附傳疑按唐書宰相表
云云竊謂秦去公侯之爵無尺寸之封意如乃不如例
致邑獨得分壤稱孤此所未觧一也漢氏芟除秦舊論
次軍功業又得保東莱居然南面此所未觧二也馬班
兩表記載無遺功臣恩澤中無封東莱亦無侯崔業而
唐表有之漢郡名無襄國而云紹為太守此所未觧三
也陳留志夏黄公姓崔名廓字少通齊人隱居夏里故
號夏黄公今世表所次少通者非即四皓之夏黄乎夫
意如青土錫采既在嬴氏之年少通皓首茹芝亦當祖
龍之運而表云意如生仲牟仲牟生融融生石石生廓
豈有相承五葉並萃一時又豈有高祖方立本朝而元
孫翻避其世者乎若謂意如在荘襄之前則子業不得
在絳灌之列且始皇二十六年乃滅齊東莱果封當在
過黄腄登之罘以後此所未觧者四也凢兹盖與雲笈
七籖所稱崔仲牟秦時封汶陽侯者皆屬茫昧耳但歐
陽逺擅文宗唐史髙視金匱難以蠡管測其𤣥深榖梁
子不云乎聽逺聲者聞其疾而不聞其舒望逺人者察
其貌而不察其形允矣輙承歐公之表以紀崔氏之先
偶料廢簏得緜史簡端數紙蠧籍尚存郢質已逝執書
反復不勝悵然有今曩之懐敝帚未忘聊識扵此
　　　魏論
　歐陽永叔明正統論曰魏與吴蜀為三國陳夀不以
　魏統二方而並為三志今黜二國進魏而統之作魏
　論魏論曰新與魏皆取漢者新輙敗亡魏遂傳數世
　而為晉不幸東漢無賢子孫而魏為不討之仇今黜
　新而進魏疑者謂與姦而進惡此不可以不論也昔
　三代之興皆以功徳積數世而後王其亡也衰亂之
　迹亦積數世而大壊然後有起而代之者自秦以来
　興者以力故直較其迹之逆順功之成敗而已彼漢
　之徳自安和而始衰至桓靈而大壊衰亂之迹積之
　數世故豪傑並起而爭而強者得之故魏之取漢無
　異漢之取秦而秦之取周也夫得秦正統者漢也得
　漢者魏也得魏者晉也晉當統天下矣故推其本末
　而言之則魏進而正之可不疑
問曰三代積功徳而王秦人積勇力而帝漢之先功徳
無聞力亦何有而謂之得正統者非以其混一宇内乎
至曹氏又不然宦騰蟊賊宫禁嗣嵩乞丐攜養孟徳窮
兵不已豈有徳澤及人之恩子桓小道可觀安有累葉
相承之績徒以權奸世濟鼎祚坐移曹叡凶虐過其祖
父然忍死之際國命已歸之司馬氏矣昔秦之承運也
二周既燼六國俱移始建皇帝之號漢髙崛起所取者
獨有一秦軹道繫組版圖皆入劉氏故漢稱正統而不
愧也當丕叡時語地則祇半扵吴蜀語力則僅守其中
原二三十年間師幽齊芳昭戕髙髦其么䯢曾不及靈
獻而云強盛可勝乎安和便足上接髙光之統功乎徳
乎力乎未之或知也且魏若欲統二方者二方奉筦鑰
禀正朔可也今蜀遇曹以賊吴玩弄之如小児魏得而
統之乎若謂漢無良苖魏仇不討不得不以正統歸之
則漢中即祚白帝崩殂諸葛乃心吞魏伯約志决滅曹
義士何嘗無匪風之哀怯夫何嘗無小戎之思迨劉禪
出降而曹奐已蹙蜀之為漢真與仇相為終始魏何得
靦然而竊統之正也故以為功之成則其虧已多以為
迹之順則其逆實甚推尋本末當與新俱黜耳若夫安
樂歸命作賔王家晉統天下始無可疑者善乎習彦威
之言曰今若以魏有代王之徳則其道不足有靖亂之
功則孫劉鼎立道不足則不可謂制當年當年不制扵
魏則魏未曾為天下之主王道不足扵曹則曹未始為
一日之王故以晉承漢功實顯然正名當事情體亦厭
又何為虛尊不正之魏而虧我道扵大通哉由斯以談
陳夀之不敢進魏而並志為三其見猶未為陋也
　　釐孫
　　　合璧事類孫輿宗名奭博平人舉九經及第為
　　　侍講太宗幸國子監奭講尚書説命真宗除奭
　　　龍圖待制卒諡宣
　　　隰朋顔淵
　孫奭作孟子正義扵不恥章䟽曰凢趙注有所要者
　雖文段不錄然扵事未嘗敢棄之而不明今有以隰
　朋不及黄帝佐齊桓公以有勲顔淵慕虞仲尼歎庶幾
　也案春秋傳隰朋齊大夫也史記注徐廣曰朋或作崩
　常愧恥不若黄帝之為人後齊桓得之輔佐桓公四十
　一年經云顔淵曰舜何人予何人也有為者亦若是孔
　子曰回也其庶乎是其歎也趙注所以引之為解文焉
釐曰䟽義之學尋聲附和不啻猥庸隨事發眀誰稱淵
碩孔頴逹賈公彦所以千載不作也孫奭腐儒也謬任
窮經稽古之事間引徃籍蕪舛已多及出胸臆鄙倍尤
甚此篇隰朋數語趙注乃無之奭自云文叚不録則奭
翦截之矣而䟽猶存之何與隰朋醜不若黄帝而哀莫
已若者語出列子高誘曰醜恥也嵇叔夜與阮徳如詩
顔氏希有虞隰子慕黄軒盖采邠卿語雖然趙氏佳言
為奭所變亂多矣奭豈趙氏功臣乎使後人不見古書
之全又後世之罪人也
　　　旺相孤虚
　趙氏孟子注曰天時為時日支干五行旺相孤虚之
　屬也孫奭正義曰支干所以配時日而用之也五行
　金木水火土是也金旺在已午未申酉木旺在亥子
　丑寅夘水旺在申酉戌亥子火旺在寅夘辰巳午土
　旺在申酉戌亥孤虛之法以一畫為孤無畫為虛二
　畫為實以六十甲子日定南北東西四方然後占其
　孤虛實而向背之即知吉凶矣又如武王犯嵗星以
　伐商魏太祖以甲子破慕容凢用師之道有太史以
　抱天時太師執同律之類是也
釐曰天生五行氣流萬古旺氣有代得者有年居者有
時繫者有日加者旺相所值不可以勝故兵家候之白
虎通曰五行言行者為天行氣之義土尊配天木為少
陽見寅壯扵夘衰于辰火太陽見于巳壮盛于午衰于
未金者少隂見于申壯于酉衰于戌水太隂見于亥壮
于子衰于丑木生火火生土土生金金生水水生木是
以木旺火相土死金囚水休所勝者死囚故王者休木
旺七十二日土旺四季各十八日也太𤣥曰木為東方
為春金為西方為秋火南方為夏水北方為冬土為中
央為四維五行用事王王所生相故王廢勝王囚王所
勝死范望注曰謂春則木王木王而火相木王水則廢
盖水冬已王至木用事則水廢為江河也金勝于木木
王故囚金木勝土木王故土死也他皆倣此白虎通盖
采子雲之論也又淮南子木生于亥壮于夘死于未三
辰皆木也火生于寅壮于午死于戌三辰皆火也土生
于午壮于戌死于寅三辰皆土也金生于巳壮于酉死
于丑三辰皆金也水生于申壮于子死于辰三辰皆水
也然則五行雖各王于一季要其壮時乃可為王耳若
夫節淪衰殺候始萌芽亦不得為王矣如孫氏説五旺
各有五辰則十二辰中咸得半也且午未為金廢之鄉
子丑為木囚之日酉戌則水休之位寅夘乃火謝之方
指休廢為盛旺豈不謬哉又金水土同旺于申酉戌亥
木火均旺扵寅夘金火並旺于巳午水木偕旺扵子亥
親仇可以同居輔相又寄何所乎龜筴𫝊日辰不全故
有孤虛裴駰集觧曰甲乙謂之日子丑謂之辰六甲孤
虛法甲子旬中無戌亥戌亥為孤辰巳即為虛甲戌旬
中無申酉申酉為孤寅卯即為虛甲申旬中無午未午
未為孤子丑即為虛甲午旬中無辰巳辰巳為孤戌亥即
為虛甲辰旬中無寅夘寅夘為孤申酉即為虛甲寅旬
中無子丑子丑為孤午未即為虛劉歆七畧有風后孤
虛二十卷此觧已明不知奭所云一畫二畫者求之何
處也淮南子武王伐紂東靣而迎嵗然其年嵗在鶉火
鶉火為周分野武王乘以勝殷何謂犯嵗星乎周禮鄭
司農曰大出師則太史抱式以知天時䖏吉凶按史記
索隐式即栻也栻形上圓象天下方法地用之則轉天
網加地之辰故云旋式若天時安得而抱之又鄭𤣥周
禮引兵書曰王者行師出軍之日授将弓矢士卒振旅
将張弓大呼太師吹律合音商則戰勝軍士強角則軍
擾多變失士心宫則軍和士卒同心徴則将急數怒軍
士勞羽則兵弱少威眀此乃聽聲候氣之術非以求天
時也
　　　邵公
　趙氏盡心章注曰殀若顔淵夀若邵公孫奭不䟽
釐曰鄭𤣥詩譜曰文王受命作豐乃分岐邦周召之地
為周公旦邵公奭之采地施先公之教案竹書紀年西
伯遷豐在紂三十五年自此至五十二年商亡為十八
年而武王在天子位又六年成王在位三十七年至康
王二十四年而召公薨計分陜至此合八十五年分陜
之時召公年未二十何者説苑謂召公年十九見王而
冠冠則可以為方伯諸侯矣周南召南之稱召伯即方
伯也箋云當文王與紂之時然則召公夀一百四嵗也
路史云邵康公封燕康王時復為太保年百有八十盖
别有案據
　　　三命
　趙氏曰命有三名行善得善則曰受命行善得惡則
　曰遭命行惡得惡則曰随命正義曰行善得善則曰
　受命者如舜聞一善言見一善行沛然莫禦而終得
　升于帝是也行善得惡則曰遭命如淮南子伯牛有
　癩論語伯牛有疾包曰牛有惡疾是也行惡得惡
　則曰隨命如舜之四凶之類是也
釐曰三命之説肇自緯書而仲任邵公之徒逓相祖述
風流所扇趙氏是同按孝經援神契曰命有三科有受
命以保慶有遭命以摘㬥有隨命以督行注曰受命謂
年夀也遭命謂行善而遇凶也隨命謂隨其善惡而報
之何休左氏膏肓曰人生有三命有受命以保慶有随
命以督行有遭命以摘暴未聞死可祈也論衡曰傳説
命有三一曰正命二曰隨命三曰遭命正命謂本禀之
自得吉也性然骨善不假操持以求福而吉自至故曰
正命隨命戮力操行而吉福至縱情嗜慾而凶惡到故
曰隨命遭命者行善得惡非所兾望逢遭扵外而得凶
禍故曰遭命邠卿盖與小異孫氏比類而疏之雖不詭
扵大道未知漢儒之同詞也然鄭康成祭法注曰司命
主督察三命夫既有督察之矣何得復有行善而得惡
者乎此運命定命辨命諸論所以紛紛扵世也
孫子荆詩曰三命皆有極觧者以為上壽中夀下夀
盖與此異
　　　仁鳥
　趙氏殺士章注曰惡傷其類視其下等懼次及也語
　曰鳶鵲䝉害仁鳥增逝此之謂也正義曰史記趙殺
　鳴犢孔子臨河而不濟乃歎曰剖胎殺天則麒麟不
　至郊竭澤涸魚則蛟龍不㑹覆巢毁卵則鳯皇不翔
　君子諱傷其類也今注云語曰鳶鵲䝉害仁鳥増逝
　是亦史記之文趙注引之
釐之曰語有相類而非者梅福上書曰夫鳶鵲遭害則
仁鳥増逝愚者䝉僇則知士深退此雖刳胎殺夭之㫖
然非臨河之歎也孫以史記之文當之是猶澄子之亡
其紡緇而取償扵禪緇亡其所以為質者矣
　　　公眀儀
　趙氏曰公明儀賢者也又曰魯賢人正義曰公明儀
　人亦未詳禮扵檀弓有公明儀而注亦無所説孟子
　時事罕有所載學者亦不必規規務求極焉
釐之曰為學之道但患智闕博聞才非強記焉耳苟能
目無遺見胸有成書豈可攓塞聪眀守其固陋讀書鄙
章句學古遺糟粕世有幾人事所為𫝊良難㝠捜而以
為不必規規求極則正義可無作也鄙夫之談賊夫人
之子案𢎞明集牟子理惑論曰公眀儀為牛彈清角之
操伏食如故非牛不聞不合其耳矣轉為蚉䖟之聲孤
犢之鳴即掉尾奮耳蹀躞而聽儀盖雍門伯牙之流乎
　　格鮑
　　　説秦王
　戰國策秦有張儀説秦王一章鮑彪定之止作説秦
　王注曰此上原有張儀字而所説皆儀死後事故刪
　去又曰彪謂此士論事深切著明孫卿不如也秦所
　以取天下盖行其説而史失其人猥以張儀名之惜
　哉
格曰士由百世之後觧説千載之前文獻不徴夏殷猶
闕况其他乎鄭康成觧經富矣人以為多臆説杜元凱
注左精矣人以為不見古文尚書然則注書者非胸羅
百家目營千載一物之不審一事之不知不無遺憾焉
秦策此篇乃韓非上秦王書也彪能辨其非張儀可謂
以意逆志然此書在韓子篇端題云初見秦第一韓子
既非僻書彪固不能知何也以此注書難免寡聞之誚
彪又曰説秦王者猶西周謂秦王之比嬰觀書中有臣
昧死願望見大王言所以伯王之語則非面説也此與
范雎之願少賜㳺觀之間望見足下語同通鑑韓非為
韓使于秦因上書説王曰今秦地方數千里師名百萬
號令賞罰天下不如臣昧死願望見大王言所以破天
下從之計大王誠聽臣説一舉而天下之從不破趙不
舉韓不亡魏不臣齊燕不親霸王之名不成四鄰諸侯
不朝大王斬臣以殉國以戒為王謀不忠者也梅氏書
記洞詮以題無書字遂不敢収載竊以為當補入
　　􁦓張
　　　唐書贊
　通判常州賜緋魚袋張表臣珊瑚鉤詩話曰度世古
　𤣥歌云始青之下月與日兩半銅斗合成一大如彈
　丸黄如橘就中佳味甜如蜜出彼玉堂入仙室子若
　得之慎勿失退之樊宗師銘效之宋子京唐姦臣贊
　云三宰嘯凶牝奪晨林甫将藩黄屋奔鬼質敗謀興
　元蹙崔栁倒持李宗覆韓宋之文皆宗扵古然退之
　為之則有餘子京勉之則不足又施扵史辭似非所
　宜矣
􁦓曰案抱朴子或問真人守身鍊形之術答曰夫始青
之下月與日兩半同昇合成一出彼玉池入金室大如
彈丸黄如橘中有佳味甘如蜜子能得之慎勿失既徃
不追身将滅純白之氣正㣲宻深于幽關三曲折中丹
煌煌獨無疋立之命門形不卒淵乎妙矣難致詰此師
之口訣也然則詞出稚川而後世膚鄙道士竊勦以為
古歌羊質虎皮何足倣擬退之之銘曰惟古于詞必已
出降而不能乃剽賊後皆指前公相襲從漢迄今用一
律寥寥久哉莫覺屬神徂聖伏道絶塞既極乃通發紹
述文從字隨各識職有欲求之使其躅立言如此豈肯
傍人藩籬者且鍊形之術舒節緩聲子京之贊比事連
類語其體製亦大不侔劉夢得因論儆舟篇云越子膝
行吴君忽晉宣尸居魏臣怠白公厲劒子西哂李園養
士春申易歎牛篇云員能伯吴屬鏤賜斯既帝秦五刑
具長平威振杜郵死陵下敵禽鐘室誅斯為似之洪景
盧謂本荀子成相按成相亦倣汲書周祝觧法尚未純
自栢梁肇詠而此體出矣劉向雖復有作詞亦紆衍惟
古辨異博逰歌仰觀天形如車盖衆星纍纍如連貝江
河四海如衣帶差與頡頏又魏文帝燕歌行結撰縝密
亦在始青詞之上若謂不宜施于史册則孟堅蒯伍江
息夫𫝊贊作七言十句千秋良史班氏為冠劉宋皆摹
此製者張氏豈不聞漢書在前耶
　　釋王
　　　禽經
　長洲王勉夫楙野客叢書曰章茂深嘗得其婦翁石
　林所書賀新郎詞有曰睡起啼鶯語章疑其誤詰之
　石林曰老夫嘗考之矣流鶯不觧語啼鶯觧語見禽
　經予因求之禽經止一卷不載所著人名自漢七畧
　隋經籍志唐藝文志本朝崇文書目皆不載觀其洞
　究物理殆非常人所為觀埤雅及諸書述禽經所載
　而今禽經無之尚數十條如鶴以怨望鴟以貪顧雞
　以嗔睨鴨以怒瞋雀以猜瞿燕以狂䀪視也鸎以喜
　囀烏以悲啼鳶以饑鳴鶴以潔唳梟以凶呌鴟以愁
　嘯鳴也鵞飛則蜮沉􁀙鳴則蚓結鸛俯鳴則隂仰鳴
　則晴陸生之鳥咮多鋭而善啄水生之鳥咮多圓而
　善唼短脚者多伏長脚者多立凢此在今書皆所不
　聞疑禽經非全本此語得之鮑夷白余又觀之如鷺
　目成而受胎鶴影接而懐卵鴛鴦交頸野鵲傳枝此
　見變化論鶴以聲交鵲以意交鵁鶄以睛交而孕此
　見爾雅䟽魚瞰鷄睨鳥無肺胃蛤蜃無臓見崇有論
　此類甚多皆禽經所當収者鮑夷白謂禽經非後人
　作余考古今羣書類目並無禽經又觀三國志陳長
　文引牛經馬經鷹經及諸相印相笏等經謂皆出扵
　漢世獨不聞禽經之説今崇文書目載馬經鶴經駝
　經鷹經龜經亦無禽經疑後人所作埤雅謂師曠作
釋曰余觀世所𫝊禽經一卷無甚佳談而首有胡孝轅
序云隋藝文志是書不著撰人名氏唐志始作師曠案
隋唐志未有此書至鄭氏通志乃有師曠禽經一卷宋
史藝文志師曠禽經一卷張華注孝轅論篤者也何宜
踈謬如是余謂禽經盖唐宋間好事者作元豐時陸佃
作埤雅淳熈初羅願作爾雅翼多所稱引然所引皆今
書所無則勉夫疑為殘缺者是也埤雅引禽經曰師曠
禽經青鳯謂之鶡赤鳯謂之鶉黄鳯謂之烏白鳯謂之
鷫紫鳯謂之鷟又曰乾臯㫁舌則坐歌孔雀拍尾則立
舞人勝之也又曰一鳥曰隹二鳥曰雔三鳥曰朋四鳥
曰乗五鳥曰雇六鳥曰鶂七鳥曰􁀙八鳥曰鸞九鳥曰
鳩十鳥曰􁈦又曰陸鳥曰棲水鳥曰宿獨鳥曰止衆鳥
曰集又曰冠鳥性勇帶鳥性仁纓鳥性樂又曰山禽之
咮多短水禽之咮多長山禽之尾多長水禽之尾多促
又曰鷹好跱隼好翔鳧好沒鷗好浮又曰鵰以周之鷲
以就之鷹以膺之鶻以搰之隼以尹之又鵻上無尋鷚
上無常雉上有丈鷃上有赤又旋目其名䴉交目其名
鳽方目其名鴋又曰鴈曰翁鷄曰􁁉鶉曰䳸又曰霜傅
彊枝鳥以武生者少雪封枯原鳥以文死者多又鸇鸇
之信不如鴈周周之智不如鴻又鴻鴈愛力遇風迅舉
孔雀愛毛遇風髙止又曰鵞見異類差翅鳴鷄見同類
拊翼鳴又暮鳩鳴即小雨朝鳶鳴即大風又拙者莫如
鳩巧者莫如鵲又鷹不擊伏鶻不擊姙又鵲見蛇則噪
而賁孔見蛇則宛而躍又曰火為鷮亢為鶴又鶴愛隂
而惡陽鴈愛陽而惡隂又曰烏向啼背栖燕背飛向宿
又曰雀交不一雉交不再又(闕/)者不上桑櫻活者不下
荏又鴺鳥不登山鶮鳥不踏土又夏鵲生鶉楚鳩生鶚
又曰鷺啄則絲掩鷹捕則角弭又曰淘河在岸則魚沒
沸波在岸則魚涌爾雅翼引師曠禽經曰鳥之小而鷙
者皆曰隼大而鷙者皆曰鷹又烏鳴啞啞鸞鳴噰噰鳯
鳴喈喈凰鳴啾啾雉鳴鷕鷕雞鳴咿咿鸎鳴嚶嚶鵲鳴
唶唶鴨鳴呷呷鵠鳴哠哠鵙鳴嗅嗅又曰其足鴽謂之
跗雞謂之跖鷹謂之骹􁁉謂之􁀙鵰謂之(闕/)又卻近翠
者能歩卻近蒲者能躑又曰鶴生三子一為鶴鳩生三
子一為鶚又曰鶴老則聲下而不能髙近而不能尞又
曰鷹鷄多秋生雉鷄多冬死又蜀不獨宿鸝必匹飛鵙
必單栖又曰凰以鳴鳴鳯鳯以儀儀凰又曰朱鳶不攖
肉朱鷺不吞腥又曰鷙好風鸍好雨鷞好霜鷺好露埤
雅引之則作􁀙好風鷫惡雨鸘好霜鷺惡露凢此皆今
書所闕者至如鶴以聲交而孕鵲以音交而孕鵁鶄以
睛交而孕鴝鵒以趾交而孕此已出禽經今書有之勉
夫以為見爾雅疏疏何嘗有此語也又魚瞰雞睨出王
褒賦中而𫝊之崇有論案埤雅蚌類引裴頠崇有論曰
鳥無肺胃蛤蜃無臓蛭以空中而生蠶以無胃而育又
螢類引崇有論曰鳥無胃而生螢無胃而育今晉書逸
民論無之惟藝文類聚有引埤雅兩稱詞復參錯其誤
則已審矣且亦蠕動之類以為可補扵禽經斯不然矣
　　　北堂
　野客叢談曰今人稱母為北堂萱盖祖毛詩焉得萱
　草言樹之背按注萱草令人忘憂背北堂也北堂幽
　隂之地可以種萱初未嘗言母也不知何以遂相承
　為母事借謂北堂居幽隂之地則凢在婦人固皆可
　以言為北堂矣又何獨母哉
釋曰儀禮有司徹曰主婦北堂士昬禮曰姑洗于北洗
鄭𤣥注曰北洗在北堂夫主婦也姑也非母之稱乎李
陵書老母終堂潘岳賦太夫人在堂顔延之秋胡詩上
堂拜嘉慶固知髙堂之上慈母所居自昔然矣隋侯夫
人自傷詩曰偏親老北堂杜甫送許拾遺歸覲詩慈顔
赴北堂岑參送韓巽覲省詩北堂倚門望君憶此後代
之稱所祖耳若稱母為萱親則是因北堂而牽連及之
案孟郊逰子詩曰萱草生堂階逰子行天涯慈親倚堂
前不見萱草花後人以萱比母盖本東野之詩
　　　漢唐酒價
　叢談曰歴陽郭次象多聞嘗與僕論唐酒價郭謂前
　輩引老杜詩速宜相就飲一斗恰有三百青銅錢以
　此知當時酒價然白樂天與劉夢得沽酒間飲詩曰
　共把十千沽一斗相看七十欠三年當劉白之時酒
　價何太不亷哉僕謂不然十千一斗乃詩人寓言此
　曹子建樂府中語耳唐人引此甚多如李白詩曰金
　尊沽酒斗十千王維詩曰新豐羙酒斗十千崔國輔
　詩與沽一斗酒恰用十千錢權徳輿詩十千斗酒不
　知貴陸龜蒙詩若得奉君歡十千沽一斗唐人言十
　千一斗類然一斗三百錢獨見子羙詩所云故引以定
　當時之價然詩人之言出扵一時又未知果否一斗
　三百别無可據唐食貨志云徳宗建中三年禁民酤
　以佐軍費置肆釀酒斛収直三千此可驗乎又觀楊
　松玠談藪北齊盧思道嘗云長安酒賤斗價三百杜
　詩引此亦未可知僕因謂郭曰曾知漢酒價否郭無
　以應僕曰漢酒價每斗一千郭問出何書僕曰此見
　典論曰孝陵末年百司湎酒一斗直千文此可證也
釋曰曹子建名都篇歸来宴平樂羙酒斗十千此詩人
筆興所至耳甲觀張筵大官供醴豈無酒酤我者而筭
及酒錢也梁元帝長歌行當壚擅㫖酒一巵堪十千簡
文帝詩欲袪九秋恨聊舉十千杯皆祖子建者若泥其
語則一巵一杯又價齊扵一斗矣王融淥水曲斗酒千
金輕庾信云今朝一壺酒寔是勝千金亦可以為真耶
梅聖俞春雪詩三公免責百姓喜斗酒十千誰復慳宋
酒價亦復然與唐食貨志又言徳宗貞元二年天下置
肆以酤者斗錢百五十建中三年至此僅四年酒價不
同如此此詩豈作扵建中時耶然貞元二年嵗饑御膳
减半而酒價反廉皆可資一笑也但勉夫知漢靈末酒
價斗一千未知桓帝時斗二百昭帝時斗四十也案神
仙傳漢桓帝時王逺過吴胥門以千錢與餘杭姥乞酤
酒信還得酒五斗許是斗二百也昭帝紀始元六年罷
𣙜酤官令民賣酒升四錢杜氏通典始元末丞相田千
秋奏罷酒酤賣酒斗四錢此恐升字之誤予嘗為之語
曰西京若就壚頭飲一斗惟消四十錢
　　　鸒斯
　野客叢談曰毛詩弁彼鸒斯鸒鳥名也斯者衍辭如
　曰螽斯露斯之類而劉孝標乃謂鳥名鸒斯失矣
釋曰陸徳明毛詩釋文曰鸒斯一名鸒一名鵯居秦謂
之雅一云斯語辭孔頴逹曰此鳥名鸒而云斯者語辭
猶蓼彼蕭斯菀彼栁斯毛𫝊或有斯者衍字定本無斯
字以劉孝標之博學而類苑鳥部立鸒斯之目是不精
也予案張揖廣雅表曰爾雅之為書也精研而無誤真
七經之檢度學問之階路儒林之楷素故孔子曰爾雅
以觀于古足以辨言矣今考爾雅曰鸒斯鵯居使斯祇
語辭則當與蕭栁之例並削之矣法言曰頻頻之黨甚
于鸒斯子雲豈亦有誤與至謂螽斯之斯與鸒斯之斯
同為語辭其説益僻按周南螽斯羽七月作斯螽毛𫝊
曰螽斯蚣蝑也又曰斯螽蚣蝑也爾雅曰蜤螽蚣蝑舍
人曰今所謂舂黍方言曰舂黍謂之􁊏蝑陸璣草木䟽
曰幽州人謂之舂箕則安得以為蕭斯栁斯之比乎
　　　以蒲為脯
　叢談曰文選潘安仁西征賦曰野蒲變而成脯苑鹿
　化以為馬張銑注趙高欲為亂恐羣臣不聽先設驗
　以蒲為脯以鹿為馬獻于二世羣臣言蒲與鹿者隂
　誅之按今史記但聞指鹿為馬不聞以蒲為脯之説
　此見漢人雜説臧榮緒晉書嘗引以為言歐陽訽之
　藝文類聚蒲栁門載趙髙此事謂出扵史記誤矣
釋曰李善文選注引風俗通曰秦相趙高指鹿為馬束
蒲為脯二世不覺應氏書此條今亡然風俗通固非雜
説也又案禮器曰三代之禮一也民共由之或素或青
夏造殷因鄭𤣥注曰素尚白黑尚青也變白黑言素青
者秦二世時趙髙欲作亂或以青為黑黑為黄民言從
之至今語猶存也然則趙髙扵時不但以蒲為脯鹿為
馬矣
　　　㣲管
　野客叢談曰語有承襲紕繆者如宋氏詔曰謝𤣥勲
　參㣲管陳蕭沇表曰功深㣲禹是也取㣲管仲吾其
　被髮㣲禹吾其魚之謂而曰勲參㣲管功深㣲禹似
　不當文理前此潘安仁詩嘗曰豈敢陋㣲管謝𤣥暉
　詩㣲管寄明牧後此如劉義康𫝊臣以頑昧獨獻㣲
　管傅亮碑道亞黄中功叅㣲管似此用㣲管甚多
釋曰東方朔曰以管窺天魏書曹公令曰論者之言一
似管窺虎與扶令育上表救義康云獨獻㣲管盖遜言
所見㣲小耳若以㣲管仲觧之将何所指義康也是抱
薪而救火也若潘岳河陽縣詩云位同單父邑愧無子
賤歌豈敢陋㣲官但恐忝所荷呂延濟注曰豈敢以此
官為㣲小但恐辱負荷之重也可見從来不作管字王
氏殊誤若宋書烈武王傳化被江漢勲髙㣲管顔介觀
我生賦曰詠苦胡而永嘆吟㣲管而增傷此則皆用管
仲之事者也
　　　板輿
　叢談曰世率以用板輿為奉母親事用之如樂天詩
　朱旛四從板輿行取潘安仁閒居賦太夫人乃御板
　輿之意不知當時三公告老亦許以板輿上殿如傅
　祇者是則板輿事不可專為奉母也梁韋叡以板輿
　自載督厲衆軍則知板輿不止一事
釋曰板輿之為安車猶蒲輪之為軟輪皆欲使老人從
容肆體也韋叡素羸每戰未嘗乗馬且其時年已六十
故以板輿自載後魏崔挺授本州大中正掖縣有人年
踰九十板輿造州自稱少使林邑得羙玉北史畢元賔
拜楚州刺史父衆敬以老還鄉每元賔聽政時乗板輿
出至元賔所觀其聽斷隋上柱國梁睿謝病髙祖賜以
板輿每朝必令三衛輿上殿則知老疾咸乘板輿耳潘
時在知命之年其母應七十左右則御板輿宜也若用
潘賦語為奉母故實亦文家之常法且後代亦有效之
者元徳秀河南人少孤貧事母以孝聞開元中從鄉賦
嵗逰京師不忍離親每行自負板輿與母詣長安因話
録栁芳掌汾陽書記軍中大燕母趙夫人板輿至棚白
詩似用紫芝事耳然漢書王莾子臨朝見挈茵輿行晉
灼曰漢儀注皇后媫好乗輦餘人以茵四人舉以行豈
今人板輿而鋪茵乎南史宋順帝禪位于齊太后懼帥
閹索扶幸板輿杜氏通典梁沈約議元正及大公事御
宜乗小輿至太極階仍乗板輿升殿則周遷輿服雜事
所云貴賤通乗是矣五代史劉鄩襲破兖州徙葛從周
家屬外第親拜其母從周攻鄩鄩以板輿置從周母城
上從周為之緩攻此與潘元之御情事又殊也
　　　東道主
　野客叢談曰左傳有倚鄭為東道主之言後漢光武
　謂耿弇鄧晨彭寵等皆曰北道主人後魏孝武謂
　咸陽王曰昨得汝主簿為南道主人于是乎有南道
　主人之説史𫝊之間獨不聞西道主人之説耳又觀
　趙肅𫝊獨孤信東討肅監督糧儲軍用不竭周文帝謂
　人曰趙肅可謂洛陽主人也又有洛陽主人之説容
　齋隨筆但引左傳後漢東道主人北道主人語出處
　而不考其他
釋曰後魏書裴仲規有志節咸陽王禧為司州牧辟
為主簿行建興郡事車駕自代還洛次于郡境仲規
備供帳朝路側車駕逹河梁見咸陽王謂曰昨得汝主
簿為南道主人六軍豐贍元弟之寄實副所望周書趙
肅字慶雍洛陽人早有操行大統三年獨孤信東討肅
宗人為鄉導授司州治中轉别駕監督糧儲軍用不匱
周文帝聞之謂人曰趙肅可謂洛陽主人也叢談簡略
多誤北史曰薛辨歸魏位平西将軍東雍州刺史詣闕
明元帝謂之曰朕委卿西畨志在關右卿宜克終良算
與朕為長安主人此更有長安主人之説北史又曰髙
歡入洛之始本有奸謀令蔡雋作牧河濟厚相恩贍為
東道主人又陳書魯廣逹假節晉州刺史王僧辨討侯
景廣逹資奉軍儲僧辨謂沈烱曰魯晉州亦是王師東
道主人則東道之説不特鄭國也北史又曰魏孝武與
齊神武有隙令毛鴻賔鎮潼關為西道之寄車駕西幸
漿糗乏絶侍官二三日間惟飲澗水鴻賔奉獻酒食迎
于稠桑文武從者始觧饑渴武帝把其手曰寒松勁草
所望于卿也事平之日寧忘主人此非所謂秋方之典
客者乎
　　　餘糧棲畝
　叢談曰晉左思賦餘糧棲畝而不収後晉干寳宋劉
　裕皆有是語近時塲屋用南史劉裕所言出處出餘
　糧棲畝題詩而不及左思自失所先後矣按此語非
　始扵思思前盖有是言矣觀蔡邕集中胡公碑云餘
　糧棲于畎畆知左此語祖邕也
釋之曰淮南本經訓曰昔容成氏之時道路雁行列處
托嬰兒于巢上置餘糧于畮首此在蔡氏前矣而繆稱
訓又曰東户季子之世道路不拾遺耒耜餘糧宿諸畝
首使君子小人各得其宜也許慎曰東户季子古之人
君然初學記帝王部引子思子曰東户季子之時道上
雁行而不拾遺耕耨餘糧宿諸畆首則又在鴻烈之先
按荘子胠篋列古十二帝王容成氏為首漢書今古人
表容成氏在開闢初而東扈在炎帝神農之際則栖畝
羙談宜以容成為先矣路史因提記六十六世東户在
五容成氏為最末代而又以容成之季子為即東户季
子相去千萬載而合為一人豈因餘糧宿畆事而妄搆
之耶予又案邕胡廣碑廣遷濟隂太守布愷悌宣柔嘉
餘貨委于路衢餘糧棲于畎畆魏都賦餘糧棲畆而不
收頌聲載路而洋溢干寳晉紀論太康之中牛馬被野
餘糧棲畆沈約羊𤣥保傳論曰自元熈十一年至元嘉
末役寛務簡氓庻繁息餘糧栖畆户不夜扃皆侈言政
教既成風俗醇樸升平逸樂世若天懐故陶淵明詩抑
想東户時餘糧宿中田意可知矣若劉裕所言餘糧栖
畆軍無匱乏之憂盖謂慕容超不知清野師得因糧扵
敵非謂承平景象也省試摘此為題必有深意曰漫無
先後斯不然矣
　　附王
　　　浚儀王應麟撰玉海二百三十卷載籍極博余
　　　偶有所見略附一二焉
　　　魏天淵池
　玉海曰魏紀黄初五年穿天淵池楊暨從行天淵池
　論伐蜀事也水經注曰天淵池在洛陽池中有魏文
　帝九花叢殿基宋志曰魏明帝天淵池設流杯石溝
　宴群臣晉客閣記天淵池有飛龍等舟魏興安二年
　二月穿天泉池
　江總芳林園天淵池銘曉川漾璧夜浪浮金梁武帝
　有首夏泛天淵池詩
附曰王扵天淵池列梁詩江銘盖謂即洛園曲沼也夫
自晉以来伊洛淪陷鞠為狄場宋齊梁陳畫疆而守長
淮難渉安得弭盖洛邑授簡兹池覧宋齊書建業自有
上林苑華林園自有天淵池昆明池盖宴逰之所輙摹
洛都者也宋文帝元嘉数年間天淵池芙蓉咸二花一
蒂太始二年明帝泛天淵池白魚入舟齊永明七年得
靈石世祖于天淵池親投試之沈約亦有應詔作天淵
池水鳥賦若以為魏之天淵則是鑾鑣嵗騖扵洛城而
侍從諸臣日珥筆扵敵苑也
　　　街彈
　玉海曰周禮里宰嵗時合耦于耡鄭元注曰鋤者里
　宰所治之處也若今之街彈之室䟽曰昔漢時在街
　置一室檢彈一里之民也金石録有漢都鄉正街彈
　碑在故昆陽城中平二年正月也
附曰水經注魯陽縣有南陽都鄉正衛彈碑平氏縣有
南陽都鄉正衛彈勸碑衛之與街豈可強𫝊又按鄭𤣥
駁許氏慎曰周禮六十五皆征之使為胥徒給公家之
事如今之正衛耳又張晏漢書注曰監門里正衛也正
衛自是漢魏㣲官秩若封人仕同里宰不得以觧街彈
之室也
　　　羊腸
　玉海紺珠曰羊腸坂有兩漢書地理志上黨壺關皇
　甫士安地理書太原北九十里隋崔賾問而知之
附曰隋書曰崔賾從煬帝登太行山詔問何處有羊腸
坂對曰地理志上黨壺關縣有帝曰不是賾曰皇甫謐
地理書云太原晉陽西北九十里有羊腸坂帝曰是也
予按髙誘淮南注曰羊腸山名今太原晉陽西北九十
里通河西上郡關曰羊腸坂是呂氏春秋注其山盤紆
譬如羊腸帝王世紀曰羊腸坂在晉陽西北九十里為
西通上郡之關即吴起云夏桀之居羊腸在其北也盖
用髙氏説而壺關者他無聞焉若據煬帝語則有二羊
腸予謂太原上黨俱在并州道里不遥封疆如錯晉陽
之西北即壺關之東南羊腸盖自一耳
　　　漢典農城
　玉海曰水經河水逕典農城東注世謂之胡城又北
　逕上河城東馮參為上河典農都尉所治也河水又
　北逕典農城東注俗名之為呂城皆參所屯以事農
附曰漢書馮參字叔平為上河農都尉百官表曰農都
尉武帝置後漢百官志武帝時邉郡置農都尉主屯田
殖榖建武六年邉郡徃徃置都尉注引漢官儀曰農都
尉不治民御覧引魏略曰曹公置典農中郎将秩二千
石典農都尉六百石典農校尉秩比二千石然則漢官
無典字至當塗始更耳水經及注作典農皆非梁統𫝊
光武拜梁騰酒泉典農都尉蔚宗亦誤王氏引典農城
為羙談殊少稽揀
　　　侍其
　玉海姓氏急就篇曰侍其氏漢廣野君裔孫賜氏食
　其後有為武帝侍中者合官與氏而稱焉漢有侍其
　元矩魏有侍其衡
附曰廣野君在髙祖初至武帝時七十年安得遽至裔
孫而又曰後有為侍中者何年寡而世多也水經注侍
其衡奏魏武王曰近日路次齊郊瞻望桓公墳壟此曰
魏有侍其衡是也伏滔風土人物論稱後漢有侍其元
矩與孫賔碩劉公山並叙正當魏武時又為齊人則元
矩非即衡字耶
　　　登聞鼓
　玉海曰後魏書世祖闕左懸登聞鼓以逹寃水經注
　闕右置登聞鼓以納諫自注云通鑑神䴥四年十月
　也
附曰魏書刑罰志神䴥中詔崔浩定律令闕左懸登聞
鼓人有窮寃則撾鼓公車上其奏玉海所以知其年月
者以太武紀神䴥四年十月詔崔浩定律令故也不知
闕左平枉乃在桑乾闕右求言則洛城朱雀闕也案道
武天興元年都代郡桑乾之平城下至太武尚屏恒朔
及太和十七年始遷洛陽上距神䴥六十餘載雖器同
事合而地迥年乖援平城之故實𫝊雒邑之新模非矣
　　　師宜
　姓氏急就篇曰師宜氏後漢師宜官善古篆
附曰衛衡四體書勢序曰上谷王次仲作楷法漢靈帝
好書時多能者而師宜官為最梁鵠以工書至選部尚
書宜官後為袁術将鵠手跡魏武懸著帳中玩之以為
勝宜官書斷曰師宜官南陽人靈帝徴天下工書数百
人八分稱宜官為最案前志徃徃稱宜官則非姓師宜
也且善楷法及八分又非古篆
　　　貝獨坐
　姓氏急就篇貝姓出清河貝丘姓苑古有賢者貝獨
　坐
附曰後漢書貝瑗魏郡元城人桓帝初中常侍定議誅
梁冀封東武陽侯與左悺徐璜唐衡四侯轉横天下為
語曰左回天貝獨坐徐卧虎唐兩墮頓使漢祚傾覆海
内悲凉乃以為古賢乎
　　彈髙
　　　劉子𤣥水仙賦
　髙似孫字續古作緯略云余二十年前作水仙賦自
　恨筆力乏竒偉五年前楊仲囦自蕭山致水仙花一
　二百本極盛乃以二古銅洗藝之學洛神賦再作後
　水仙花賦頗愜人意近讀金樓子云劉子𤣥好學有
　文才為水仙花賦時人以為不减洛神賦擬古詩時
　人謂陸士衡之流也
彈曰予謂水仙不及洛神擬古勝乎士衡矣據此則是宋南
平王劉鑠也擬古詩今在文選水仙乃水上神女陶𢎞
景亦有賦髙氏以休𤣥為子𤣥謂水仙為花名豈不謬
與似孫二賦載其騷略中
　　　鄭康成
　緯畧又云鄭康成禮記蒼梧注曰帝嚳立四妃象后
　妃四星其一明者為正妃餘三小者為次妃帝堯因
　焉至舜不告而娶不立正妃但三妃耳謂之三夫人
　離騷所歌湘夫人舜妃也夏后氏增以三三而九合
　十二人春秋説曰天子娶十二即夏制也康成之論
　本諸帝王世紀耳世紀曰舜長妃娥皇無子次妃女
　英生商均次妃癸比生二女宵明燭光是也乃知康
　成所注為有據依
彈曰按世紀皇甫士安作也士安在康成後五十年謂
世紀本扵康成則可安得以康成反依士安乎然紀謂
舜只三妃又為未悉何者大戴禮帝繫篇曰帝舜娶于
帝光之子謂之女匽氏列女傳堯以二女娥皇女英妻
舜離騷所謂湘君湘夫人者此二妃也山海經舜妻登
比生二女宵明燭光一曰登北氏又曰羲和之國有女
子名曰羲和方浴日于甘淵羲和者帝俊之妻生十日
郭璞曰俊亦舜字假借音也又曰天虞有女子方浴月
帝俊妻常羲生月十有二此始浴之案此則舜妃見𫝊
記者已有六人康成士安續古皆未之考也山海經又曰
大荒之中有不庭之山有人三身帝俊妻娥皇生此三
身之國姚姓黍食三身生義均義均是始為巧倕是始
作下民百巧則謂娥皇無子者又士安之踈也
　　　鰒魚
　髙似孫緯畧曰魏志倭國人入海捕鰒魚水淺深皆
　沉沒取之吴良為齊郡議曹掾諫太守無受正旦賀
　觴賜鰒魚百枚魏文帝與孫權書曰今因趙咨致鰒
　魚千枚陳思王求祭先王表曰先王喜食鰒魚前已
　表徐州刺史臧覇送鰒魚二百足自供事皮日休詩
　君卿脣舌非吾事且問江南噉鰒魚詩中用鰒魚之
　典者盖僅見扵此耳
彈曰乙丑予在鷺門戍主有自彭湖来者餉鰒魚百枚
夫此介蟲也而命之為魚盖不可曉緯畧所引尚多遺
者且亦未知鰒魚何物也因與坐客共徴舊事䟽之漢
書王莽軍師外破大臣内叛憂懣不能食亶飲酒㗖鰒
魚顔師古注曰鰒海魚也後漢書伏隆使青徐招降羣
盜張歩遣掾孫昱隨隆詣闕上書獻鰒魚南史褚彦回
宋世為中書監時淮北屬江南無復鰒魚或有間關得
至者一枚直數千錢人有餉彦回鰒魚三十枚彦回時
甚貧薄門生獻計賣之云可得十萬錢彦回曰我謂此
是食物非曰財貨且不知堪賣錢聊爾受之雖復儉乏
寧可賣餉取錢也悉與親友噉之少日便盡郭璞注三
蒼曰鰒似蛤偏着石廣注曰鰒有殻一靣附石細孔雜
雜或七或九陶隱居名醫别録曰石决明俗云是紫貝
又云是鰒魚甲附石生大者如手明耀五色内亦含珠
唐本草注曰石决眀是鰒魚甲也附石生狀如蛤惟一
片無對七孔者良李英公本草注曰石决明生廣州南
海畔殻大者如手小者如三兩指其肉南人皆噉之亦
取其殻水漬洗眼七孔九孔者良十孔以上者不佳謂
為紫貝及鰒魚甲並誤矣夷堅志曰元善與嘗監恵州
淡水鹽塲塲在海濵居民數百户皆漁捕海物云鰒魚
只有一邉殻以自蔽漁者拏舟至所産處以繩繫腰縳
扵柁尾然後沒水或深入五六十丈如出其不覺皆可
拾取或知人且至則粘着石上牢不可拔雖椎擊至碎
猶不可得迨欲出水則循繩攀緣足躡以升或久而不
出有泡沫堆突起水靣妻子則拊膺慟哭盖已為魚龍
攫去矣予按如顔監之説則鰒㳺泳物耳如英國所稱
則被甲者不名鰒也若諸家之説則此待石以具體耀
采而晃人者其為鰒魚允矣且數魚以尾而此獨以枚
亦可知其介類耳玉篇曰鰒魚孫愐從之皆未辨其為
介為鱗也但此物殊非珍味而漢魏貴之一枚至數千
錢則海人之以利而死也亦何怪乎
　　　削藁
　緯畧載削藁事漢孔光周就樊宏皇甫嵩魏陳羣𫝊
　嘏宋謝𢎞㣲北齊封隆之八人
彈曰東觀漢記張純字伯仁為虎賁中郎将素重慎周
宻時上封事削去草荀彧别𫝊曰彧為尚書令常以書
諫事臨薨皆焚毁之故竒策宻謀不得盡聞晉書曰羊
祜歴職二朝任典樞要嘉謀讜議皆焚其草故世莫聞
十六國春秋劉淵黄門郎陳元逹屢進忠言退而削
雖子弟莫知後魏書李孝伯為侍郎每朝廷大事有不
足必手自書表切言直諫削滅藁草家人不見梁書曰
徐勉字修仁為侍中參掌衡石禁省中事未嘗漏洩每
有表奏輙焚藁草隋書髙熲字昭元執政二十年所有
竒謀熲皆削藁世無知者又唐之髙儉戴胄馬周髙郢
陸元方咸有此譽而馬賔王疾甚悉焚草奏陸希仲臨
終取焚奏藁與荀令皆于屬纊始命焚毁則其不宻者
多矣任彦升為宣徳皇后令梁王曰公文擅雕龍而成
輙削藁此盖用事為褒非其實也緯畧都未之及
　　本朱
　　　宋朱翌字新仲桐鄉人撰猗覺寮雜記十巻
　　　人生如寄
　雜記云人生如寄見髙僧𫝊又南齊劉善明曰人生
　如寄來㑹幾何樂天感時云人生詎幾何在世猶如
　寄秋山云人生無幾何如寄天地間東坡云人生如
　寄爾嶺海亦閑逰每每多用此四字
本之曰四言慨慷酸切逹生之士常以為娱憂生之徒
亦以為痛陸佐公思田賦曰感風燭與石火嗟民生其
如寄郭景純不死樹贊曰萬物暫見人生如寄不死之
樹夀敝天地張茂先逰獵篇曰人生忽如寄居世遽能
幾曹子建仙人篇曰人生如寄居潛光養羽翼魏武善
哉行曰人生如寄多憂何為古詩曰人生忽如寄夀無
金石固古人盖逓承襲也然尸子引老莱子曰人生天
地之間寄也寄者固也淮南子禹南濟于江黄龍負舟
禹熈然而稱曰吾受命于天生寄也死歸也何足以滑
和諸家皆用老莱夏后語耳北齊書後主于黎陽臨河
築城戍曰急時且守此作龜兹國子更可憐人生如寄
惟當行樂何用憂為此語悲壮可入宋人曲
　　　長繩
　猗覺寮雜記曰太白云恨不挂長繩于青天繫此西飛
　之白日李長吉云長繩繫日樂當年樂天云既無長
　繩繫白日二公用太白意也
本之曰太白風流曠逺長繩一語不啻出自其口然余
嘗㝷之江總嵗暮還宅詩云長繩豈繫日濁酒傾一杯
又非為李公語矣又北史蕭大圜常言人生若浮雲朝
露寜俟長繩繫景實所願言執燭夜逰驚其迅速沈烱
幽定賦謡曰那得長繩繫白日年年日月但如春李鏡
逺詠日曰廻戈安得中長繩不可羈盖相襲久矣按元
傳九曲歌曰嵗暮景邁羣光絶安得長繩繫日月竒曠
之致實肇自休奕也
　　　九子母
　猗覺寮雜記曰應劭漢書成帝生甲觀畫堂云畫九
　子母不知佛自後漢方入中國安得元帝時已有九
　子母也其陋可笑顔師古雖破其説不及此
本之曰漢書曰成帝母王皇后元帝在太子宫生甲觀
畫堂應劭曰甲觀在太子宫甲地主甲乳生也畫堂畫
九子母師古曰甲者甲乙丙丁之次元后𫝊言見于丙
殿此其例也畫堂但畫飾耳豈必九子母乎霍光止畫
室中是則宫殿中通有畫彩之堂室據此新仲所云是
也但自佛教東來後漢時翻譯尚寡亦無九子母之説
此宋凉以後妖僧偽為其名耳且九子母鬼也帝寝皇
宫豈宜圖冩鬼魅乎按列女傳魯有九子之母教兒造
次于禮魯人以為母師甲觀既燕閒内寝后妃所居則
畫九子者取蕃育之義畫其母者取禮法之宗亦何足
怪乎仲逺之時去西京未遥其博學多聞扵漢家故實
必有𫝊記未可遽為之躗説也若霍光所止畫室乃将
相朝時至此籌畫國事入告扵君以為彩畫之室何言
之野乎
　巵林卷三
欽定四庫全書
　巵林卷四　　　　　　　　明　周嬰　撰
　　述洪
　　　耆英
　容齋四筆曰文潞公留守西京年七十七為耆英㑹
　凡十有二人侍中富韓公年七十九最長至大中大
　夫張問年七十唯司馬公方六十四嵗用狄監盧尹
　故事亦預於㑹狄盧見白樂天集今所謂九老圖者
　懐州司馬胡杲年八十九衛尉卿吉旼年八十六龍
　武軍長史鄭據八十四磁州刺史劉真侍御史盧貞
　皆八十二永州刺史張渾刑部尚書白居易皆七十
　四時秘書監狄兼謩河南尹盧貞以年未七十與㑹
　而不及列故温公紀韓公至張昌言而自不書唐兩
　盧貞而又同㑹疑字誤
述曰白居易詩序曰㑹昌五年三月胡吉劉鄭盧張六
賢皆多年夀予亦次焉於東都履道坊合尚齒之㑹賦
詩記之其夏又有二老年貌絶倫亦來斯㑹續書姓名
年齒寫其形貌附於圖右題為九老圖仍以一絶贈之
葢洛中遺老李元爽年一百三十六禪僧如滿歸洛年
九十五也時秘書監狄兼謩河南尹盧貞以年未七十
雖與㑹而不及列云前懐州司馬胡杲年八十九衛尉
卿吉旼年八十八前磁州刺史劉真八十七龍武軍長
史鄭據八十五侍御史盧真八十三前永州刺史張渾
七十七刑部尚書致仕白居易七十四九老之㑹盧真
盧貞未嘗同名也又夢溪筆談紀洛社耆英云元豐五
年文潞公守洛為耆年㑹命畫工鄭英圖於妙覺佛寺
凡十三人守司徒韓國公富弼年七十九守太尉潞國
公文彦博司徒郎中席汝言皆七十七朝議大夫王尚
恭七十六太常少寺趙丙秘書監劉幾衛州防禦使馮
行已皆七十五天章閣待制楚建中七十三朝議大夫
王慎言七十二檢校太尉王拱辰七十一大中大夫張
問通議大夫張燾皆七十端眀殿學士司馬光年六十
四筆談又云潞公歸洛日年七十八時有中散大夫程
昫朝議大夫司馬旦司封郎中席汝言皆年七十八嘗
為同甲㑹各賦詩一首潞公詩曰四人三百十二嵗况
是同生丙午年按此是後一嵗事不知元豐五年之㑹
程馬何以不預四筆又曰至道九老者李文正公昉罷
相後居京師至道元年七十一矣思白樂天洛中九老
之㑹適交㳺中有此數曰太子中允張好問年八十五
太常李運年八十吏部尚書宋琪廬州節度使武允成
皆七十九吳僧賛寜七十八郢州刺史魏丕七十六諫
議大夫楊徽之七十五水部郎中朱昂與昉皆七十一
欲繼其事為宴集㑹蜀㓂起而罷次年李公即世此事
竟不成造物豈亦吝此耶嬰按此在㑹昌九老後一百
五十二年在洛社耆英前八十八年然戌亥之際於斯
為盛云我明宣徳間湖州烏青鎮亦有九老趙嶬官司
班年九十一吳煥年九十趙岐八十九孫孟吉建文中
太常博士八十五水宗逹運司八十二漏瑜建文中(闕/)
　唐其諒建文中縣丞胡敏錢郁年皆八十漏瑜㑹稽
人唐其諒鳯陽人革除後流寓烏鎮俱能詩結社倡和
亦一時之羙正統間杭州亦有之大理正郎子貞八十
一封吏部員外郎孔希徳八十禮部郎中蔣廷暉七十
八處士項伯臧九十三孫適郭文敏皆七十三又有稽
勲郎中鄧林布政使姚肇以寓公與㑹而年不及見宛
委餘編(隆慶己巳莆田有耆老㑹太守鄭弼年七十八/少叅雍瀾七十七太守陳敘七十六運使林汝)
(永七十五主事柯維騏七十四太守林允宗七十二尚/書康大和年七十一大和賦詩云故里重開耆老㑹七)
(人五百二十三後尚書林/雲同年六十九亦與㑹)
　　　展重陽
　容齋一筆曰唐開成元年歸融為京兆尹時兩公主
　出降府司供帳事繁又俯近上已曲江賜宴奏請改
　日上曰去年重陽取九月十九日未失重陽之意今
　上已改取十三日可也上已重陽皆有定日而至展
　一旬乃知鄭谷所賦十日菊詩云自縁今日人心别
　未必秋香一夜衰亦未盡也唯東坡有菊花開日即
　重陽之語故記其在海南蓺菊九畹以十一月望與
　客泛酒作重九云
述曰戊辰九月十八日予在晉安陳京兆泰始招集緑
笥齋看菊兼餞吳興黄君南昌葉君呼盧聽歌即席探
賦予謂唐文宗重陽取十九日則今十八日正可為展
重九作詩云登臨佳䖏即重陽九月仍逢二九霜菊綻
經旬開倍艷人逢浹日興尤長驚秋談客思吳楚窺笥
𤣥言注老莊此夕茱萸應解佩好燃銀燭照霓裳(宋史/黄把)
(字景韋漳州人歴官清介知潮州奉祠歸杞九月十九/日生守朱熹與詩云須信九秋饒好景更遲十日作重)
(陽亦用/開成事)
　　　希姓
　五筆引風俗通敘希姓日合浦太守虎旗上郡太守
　邸杜河内太守遇冲北平太守賤瓊東平太守到質
　沐寵北平太守卑躬雁門太守宿詳五原太守督􁀙
　汝南太守謁渙九江太守荆修東海太守鄐熈𢎞農
　太守移良南郡太守為昆酒泉太守頻暢北海太守
　處興巴郡太守鹿旗涿郡太守作顯廬江太守貴遷
　交阯太守頼先外黄令集一洛陽令諸於單父令即
　賣烏傷令昔登山陽令職洪髙唐令用蚪此二十君
　子皆是郡守縣令惟移良之名曽見於史耳
述曰今所傳風俗通十卷氏姓篇亡矣然諸書所引應
氏遺編尚多希聞者則有漢太尉超喜丞相冥都渾梁
侯僕朋尚書令鞠譚太子太傅瓶守侍中耦嘉鈞喜聊
倉大鴻臚招猛光禄勲弓祉少府中京治書御史諫忠
諫議大夫塗惲救仁詹事滑典長史真祐司空史御長
卿司徒掾府悝騎都尉神曜度遼將軍采皓蜀郡都尉
千獻上黨都尉露平趙相行祐兖州刺史過杇一作過
栩幽州刺史芳乗冀州刺史巫㨗交阯刺史僮尹越巂
太守牧稂漢中太守抗喜南陽太守瞿茂九江太守旗
光西河太守垣恭豫章太守函熈南郡太守䜌秘太原
太守委進常山太守屯莫如陳郡太守沐寵劇令家羨
中牟令池瑗梁令鄴風武陽令㑹栩嬴長糗宗博士食
于公沛上計三烏郡不知景盧何以不敘然漢書西南
夷傳有越巂太守牧根豈即牧稂之譌乎
　　　嵗月日風雷雄雌
　三筆曰虞喜天文論漢太初厯十一月甲子夜半冬至
　云歲雄在閼逢雌在攝提格月雄在畢雌在觜日雄在
　甲雌在子又云甲歲雄也畢月雄也陬月雌也大抵以
　十干為嵗陽故謂之雄十二支為嵗隂故謂之雌但
　畢觜為月雄雌不可曉今之言隂陽者未嘗用雄雌
　二字也郎顗𫝊引易雌雄秘厯今亡此書宋玉風賦
　有雄風雌風之說沈約有雌霓連蜷之句春秋元命
　包曰隂陽合而為雷師曠占曰春雷始起其音栢栢
　格格甚霹靂者所謂雄雷旱氣也其鳴依依音音不
　大霹靂者所謂雌雷水氣也見法苑珠林予家有故
　書一種曰孝經雌雄圗云出京房易傳亦曰星占相
　書也
述曰案史記漢武帝詔御史曰十一月甲子朔旦冬至
已詹其更以太初元年年名為閼逢攝提格月名畢聚
日得甲子夜半朔旦冬至索隠曰聚音陬案僖公云天
元之始於十一月甲子夜半朔旦冬至日月若連珠俱
起牽牛之初嵗雄在閼逢雌在攝提格月雄在畢雌在
訾訾則陬訾之宿日雄在甲雌在子在子是陽氣支干
之首也索隱又曰甲嵗雄也月名畢聚謂月値畢及娵
訾也畢月雄也聚月雌也予稽爾雅月在甲曰畢為月
陽又曰正月為陬邢昺䟽曰正月得甲則曰畢陬若史
記厯書云月名畢聚也然則聚當為陬離騷云攝提貞
於孟陬是也索隱曰漢始以建亥為年首今改以建子
葢用周正故稱畢陬如用夏正當曰畢辜也若以畢陬
為濁星之畢及娵觜之口失之逺矣月令惟紀日舎中
星不及于月葢以月輪行疾一月而周天故不得以恒
星定月所在娵訾是亥次之號非十一月日月交㑹之
宿也日月一嵗十二㑹其交娵訾之辰葢在孟春之月
其㑹實沈之次則在孟夏之中律厯志曰冬至日月在
建星孟康曰建星在牽牛間司馬貞既云起牽牛之初
又以為月值畢及娵訾殊自違伐不如邢昺為得景盧
亦見未及此也然索隱乃作僖公豈虞喜字譌耶喜有
安天論此豈論中語乎惜志林之不傳也詩緯曰陽本
為雄隂本為雌物本為魂雄雌俱行三節而雄合物魂
號曰太素太𤣥告曰聖人律乎日月雄雌之序經之於
無已范望注日為雄月為雌參同契曰雄陽播𤣥施雌
隂化黄包又曰陽稟隂受雌雄相須則易隂陽之名為
雌雄固有自矣吕氏春秋伶倫取竹於嶰谿之谷制十
二筒以聽鳳凰之鳴以别十二律其雄鳴為六雌鳴亦
六漢書取之淮南記則曰律之數六分為雌雄故曰十
二宋玉笛賦曰衡山竒篠師曠取其雄焉宋意得其雌
焉亦以竹管之隂陽為雌雄耳大戴禮孔子曰丘聞伯
夷曰明孟也幽幼也明幽雌雄也雌雄迭興而順至正
之統也日歸於西起明於東月歸於東起明於西史記
亦著之是以日為雄夜為雌也廣雅曰太初氣之始也
生於酉仲清濁未分太始形之始也生於戌仲清者為
精濁者為形注曰八月酉仲為太初屬雄九月戌仲號
太始屬雌是以氣為雄形為雌也爾雅郭璞注曰蜺雌
虹也音義曰虹雙出色鮮盛者為雄雄曰虹闇者為雌
雌曰蜺春秋元命包曰虹蜺者隂陽之精雄曰虹雌曰
蜺髙誘淮南注亦曰雄為虹雌為蜺蔡邕月令章句曰
虹螮蝀也隂陽交接之氣著於形色雄曰虹雌曰蜺蜺
常依隂雲而晝見於日衝無雲不見大隂亦不見率以
日西見於東方故詩云蝃蝀在東蜺常在旁四時有之唯
雄虹見藏有月離騷逺逰章曰建雄虹之采旄又曰雌
蜺㛹嬛以曽橈悲回風曰䖏雌蜺之標顛東方朔怨思
曰載雌霓而為旌沈約但祖此耳漢書旬始出於北斗
旁如雄鷄其帑青黒色晉灼曰帑雌也淮南子曰北斗
之神有雌雄十一月始建於子月從一辰雄左行雌右
行五月合午謀刑十一月合子謀徳雄以音知雌故為
竒辰數從甲子始參同契曰天地亦不能違不獨子與
午然則虹蜺星斗皆有雌雄天地亦不能違不獨嵗月
日風雷也至如天文志太白在南嵗在北名曰牝牡晉
灼曰嵗陽也太白隂也故曰牝牡淮南子丘陵為牡谿
谷為牝髙誘曰丘陵髙敞陽也故曰牡谿谷汙下隂也
故曰牝又以牝牡代雌雄皆欲隱其詞晦其義古人亦
好竒耳隋志有孝經雌雄圗三卷孝經異本雌雄圖二
卷丹鉛録載五代廣順中髙麗進書有孝經雄圗說日
之環暈星之彗孛宋史藝文志有七曜雌雄圗一卷
　　　李陵詩
　隨筆曰文選編李陵蘓武詩凡七篇人多疑俯觀江
　漢流之語以為蘓武在長安所作何為乃及江漢東
　坡云皆後人擬也予觀李詩云獨有盈觴酒與子結
　綢繆盈字正恵帝諱漢法觸諱者有罪不應陵敢用
　之益知坡公言可信也
　野客叢談曰僕觀古文苑所載枚乗栁賦曰盈玉縹
　之清酒玉臺新詠載枚乗雜詩曰盈盈一水間梁普
　通間孫文韜所書茅君碑謂太元真君諱盈漢景帝
　中元間人觀此二字知惠帝之名當時已有不諱者
　矣然又怪之其時文字間或用此字葢出適然猶為
　有說至以廟諱為名甚不可曉
　丹鉛録曰子瞻云蘇武李陵詩乃六朝人擬作宋人
　遂謂在長安而言江漢及盈觴句又犯惠帝諱疑作
　本詞予案班固藝文志有蘇武集李陵集之目摯虞
　晉初人也文章流别云李陵衆作總雜不類殆是假
　托非盡陵製至其善篇有足悲者以此考之其來古
　矣即使假托亦是張衡曹植之流始能耳杜子美云
　李陵蘓武是吾師豈無見哉子瞻跋黄子思詩云蘓
　李之天成尊之至矣其曰六朝擬作者鄙薄蕭統之
　偏辭耳
述曰史通云李陵集有與蘓武書詞采壯麗音句流靡
觀其文體不類西漢人殆後來所為假稱陵作也自子
𤣥之論行後世談者復攟摭合離摘發疑殆證其實然
案江淹宋世上建平王書有此少卿所以仰天槌心泣
盡而繼之以血語則非六朝偽撰矣若録别之詩展轉
倣傚真偽相眩不啻淄渑世無易牙誰能深辨景盧乃
以盈觴字定其非出李手狹之甚也尋西京著述漢帝
之名徃徃布流而盈字最多韋葢在鄒詩曰祁祁我徒
戴負盈路枚乗詩又曰盈盈樓上女古陌上桑曰盈盈
公府歩古詩云馨香盈懐袖薄昭與淮南王書臣怙恩
徳驕盈淮南子曰今有㫖酒以合歡争盈酌之間反生
鬭又曰冲而徐盈他不能悉舉也大戴禮曰秦王怨毒
盈世又曰畢弋田獵之得不以盈宫室也王褒九懐曰
羙玉兮盈堂鹽鐵論曰天地不能兩盈說苑曰無以富
貴驕盈又引孔子曰日中則昃月盈則食天地盈虗與
時消息聖人調其盈虗故能長乆揚雄解嘲曰觀雷觀
火為盈為實河東賦曰發軔於平盈法言曰隱隱欲欲
乆而愈盈漢書律厯志屢稱盈不盈而溝洫志頻言河
盈溢敘𫝊曰監世盈虗又曰武安驕盈漢世不諱盈字
可歴言矣髙祖創業諱尤宜嚴而韋孟諷諫詩曰總齊
郡邦曰王赧聽譛實絶我邦我邦既絶厥政斯逸在鄒
詩曰寤其外邦曰于異邦劉向九歎曰余思舊邦曰歸
骸舊邦曰念予邦之横䧟曰哀故邦之逢殃刑法志稱新
邦平邦亂邦而敘𫝊曰邦家和同不獨此也文帝諱恒
史記天官書曰壬癸恒山以北漢書外戚傳立恒山王
宏為皇帝景帝諱啟大戴禮引詩亦作東有開明而帝
繫乃曰啓其左脅夏小正曰啓灌藍蓼啓者别也鄒陽
酒賦曰方金未啓曰緑瓷既啓淮南子匹夫百畮不遑
啓處曰商鞅之啓塞曰啓攻有扈曰榮啟期一彈而孔
子三日樂感于和王褒九懐曰啟匱兮探筴文紀曰夏
啟以光武帝詔見夏后啟母石天文志有啟明星藝文
志孔子弟子漆雕啟若說苑稱黄帝西靣啓首案稽讀
如啓此䖏正宜為稽而翻作啟豈故觸諱也武帝諱徹
漢書既稱避曰通侯而仍書二十徹侯徹侯金印紫綬
淮南子天下靡沸螘動雲徹又曰鼛鼓而食奏雍而徹
又曰徹於心術之論大戴禮曰太子有司過之吏有徹
膳之宰過書而宰徹去膳不徹膳則死匈奴傳揚雄曰
雲徹席卷昭帝諱弗陵漢書朱買臣傳買臣故陵折之
見張湯坐床上弗為禮宣帝詔令百姓上書多觸諱以
犯罪者朕甚憐之其更諱詢是以漢書易荀卿書為孫
卿子而司馬相如傳載其書曰詢封禪之事奭字元帝
諱而藝文志鄒奭子十二篇云齊人號曰雕龍奭竇𫝊
曰有如兩宫奭將軍驁者成帝諱而田蚡傳諸公稍自
引而怠驁大人賦低卬夭蟜以驕驁長卿之作雖在宣
成前然班史操觚亦宜稍變其字今皆不然固知臨文
不諱漢代所同何獨於盈觴而疑之至若江漢流不息
浮雲去無依以喻良友各一方播遷靡有歸作者比興
之詞耳小雅滔滔江漢南國之紀豈必在荆所奏曽子
稱江漢以濯秋陽以暴何嘗居楚而言安在長安之作
必當叙涇渭㶚滻之流也
　　　歌扇舞衣
　三筆曰唐李義府詩云鏤月為歌扇裁雲作舞衣同
　時人張懐慶竊為已作増兩字云生情鏤月為歌扇
　出性裁雲作舞衣致有生吞活剝之誚予又見劉希
　夷代閨人春日一聨云池月憐歌扇山雲愛舞衣絶
　相似杜老亦云江清歌扇底野曠舞衣前儲光羲云
　竹吹留歌扇蓮香入舞衣然則唐詩人好以歌扇舞
　衣為對也
述曰王勣詠妓詩早時歌扇薄今日舞衫長此唐風鼻
祖也李邕太平公主南莊詩流風入座飄歌扇瀑水當
堦濺舞衣陳子良妓詩紅樹揺歌扇緑珠飄舞衣又賦
妓詩明月臨歌扇行雲接舞衣李白宫中行樂詞遲日
明歌席新花艷舞衣戴叔倫感懐詩歌扇多情明月在
舞衣無頼綵雲収張祜詠風揺揺歌扇舉悄悄舞衣輕
元稹月詩的的當歌扇娟娟透舞衣許渾夜按歌
舞詩舞衫未換紅鉛濕歌扇初移翠黛顰寧僅儲
李數家乎按梁陳習尚妖淫詞篇多以取儷隂鏗詠妓
詩曰鶯啼歌扇後花落舞衫前徐陵雜曲舞衫廻袖勝
春風歌扇當牕似秋月庾信看妓詩緑珠歌扇薄飛燕
舞衫長張正見情詩舞衫飄冶袖歌扇掩團紗紀少瑜
擬吳均體云却匣擎歌扇開箱擇舞衣隋煬帝宴東堂
曰清音出歌扇浮香颺舞衣李孝貞春園聽妓曰紅樹
揺歌扇緑珠飄舞衣盧思道後園宴曰媚眼臨歌扇嬌
香出舞衣葢六代緒風唐人皆效之然韓愈陳言務去
而春雪詩已訝陵歌扇還來伴舞腰𤣥宗發言如絲興
慶宫詩舞衣雲曵影歌扇月開輪亦不脫脂粉之習佳
麗之移人乆矣宋秦國公主薨神宗賜輓詞曰帳深閒
翡翠珮冷失珠璣明月留歌扇殘霞散舞衣胡元瑞詩
藪謂有唐味未知其拾六朝餘瀋也
　　　吕望非熊
　五筆曰自李瀚䝉求有吕望非熊之句後來據以為
　用然以史䇿考之六韜第一篇文韜曰文王將田史
　編布卜曰田於渭陽將大得焉非龍非彲(螭/)非虎非
　羆兆得公侯天遺汝師文王曰兆致是乎史編曰編
　之太祖史疇為禹占得臯陶兆史記云吕尚窮困年
　老以漁釣干西伯西伯將出獵卜之曰所獲非龍非
　彲非虎非羆所獲覇王之輔後漢崔駰逹㫖云漁父
　見兆於元龜注文乃引史記非龍非彲非虎非羆為
　證今之史記葢不然也非熊出處惟此而已
述曰竹書紀年注文王將畋史編卜之曰將大獲非熊
非羆天遺汝師以佐昌臣太祖史疇為禹卜畋得臯陶
其兆類此王至磻溪之水吕尚釣于涯王下趨拜曰望
公七年乃今見光景于斯此沈約撰也宋書符瑞志同
又約某太尉碑曰卜非熊羆惟人是與則非熊之兆休
文三稱之矣又班固答賓戲周望兆動於渭濵張衡東
京賦儀姬伯之渭陽失熊羆而獲人李善注並引史記
曰太公望以漁釣干周西伯西伯將出獵占曰所獲非
龍非虎非熊非羆所獲伯王之師輔果遇太公於渭濵
此與章懐注不殊豈宋來史記非復唐世之舊也然善
注東方曼倩論及劉越石詩引六韜俱作非熊非羆非
龍非彲而唐書酷吏𫝊肅宗時有太子洗馬趙非熊又
顧况子秀才顧非熊世系表有黄梅尉孫非熊魏知古
從獵渭川獻詩曰非熊從渭水瑞雉想陳倉杜甫贈哥
舒翰詩軒墀曽寵鶴畋獵舊非熊用非熊語者何必皆
祖蒙求也
　　　雨水驚蟄
　續筆曰厯家以雨水為正月中氣驚蟄為二月節清
　明為三月節榖雨為三月中氣而漢世之初仍周秦
　所用驚蟄在雨水之前榖雨在清明之前至於太初
　始正之云
述曰月令孟春之月蟄蟲始振鄭𤣥注漢始亦以驚蟄
為正月中仲春之月始雨水鄭注漢始以雨水為二月
節孔頴逹正義曰漢之時立春為正月節驚蟄為正月
中氣雨水為二月節春分為二月中氣至前漢之末劉
歆作三統厯改驚蟄為二月節予按漢書律厯志劉歆
三統厯曰夏正月娵訾初危十六度立春營室十四度
驚蟄班固注曰驚蟄今曰雨水又曰二月降婁初奎五
度雨水婁四度春分注曰雨水今曰驚蟄厯又曰三月
大梁初胃七度榖雨注今曰清明厯曰中昴八度清明
班注曰今曰榖雨而後漢律厯志章帝改用四分厯又
引易緯通卦驗乃以雨水先於驚蟄榖雨後於清明則
班固所謂今者葢指四分厯也洪氏以為太初始正殊
誤即孔氏謂三統厯改之亦非也又周書周月解春三
月中氣雨水春分榖雨時訓解尤詳之景盧以為仍周
所用不考之過也然章帝朝已用四分厯而蔡邕月令
章句曰周天十二次日月所躔也十四日至其初為節
至其中為中氣自危十度至壁八度謂之豕韋之次立
春驚蟄居之自壁八度至胃一度謂之降婁之次雨水
春分居之又曰孟春以立春為節驚蟄為中中必在其
月節不必在其月孟春之驚蟄在十六日以後立春在
正月驚蟄在十五日前立春在徃年十二月斯又依三
統者豈主為月令素臣而不必遵時王正朔乎予又尋
吕氏春秋與禮記月令及淮南時則訓以為孟春之蟄
蟲振者上言東風解凍下言魚上氷此蟄蟲葢水居之
物以水澤涸堅蟄于氷下故凍觧而振或躍而上負氷
也仲春之蟄蟲動者上言雷發聲下言開戶始出此蟄
蟲葢穴處之蟲以冬隂閉固蟄于地中及震雷激電驚
而出戶也是以驚蟄之氣正月二月不妨推移若雨水
榖雨清明之氣方春三月或稍晴和或時瀟淅隂陽靡
定不甚相逺雖有遷換天道冲然孔氏謂蟄蟲早者孟
春乃出晚者二月始出又謂氣有參差事稍變改亦似
未盡也
　　　歴代史
　容齋四筆曰三國雜史至多有王沉魏書元行冲魏
　典魚豢典畧張勃吳録韋昭吳書孫盛魏春秋司馬
　彪九州春秋丘悅三國典畧員半千三國春秋虞溥
　江表傳今惟以陳夀書為定是為三國志晉書則有
　王隠虞預謝靈運臧榮緒孫綽干寳諸家唐太宗詔
　房喬禇遂良等定為百三十卷以四論太宗所作故
　總名之曰御撰是為晉書至今用之南北兩朝各四
　代而僣偽之國十數其書尤多如徐爰孫嚴王智深
　顧野王魏澹張太素李徳林之正史皆不傳今之存
　者沈約宋書蕭子顯齊書姚思亷梁陳書魏収魏書
　李百藥北齊書令狐徳棻後周書魏鄭公隋書其他
　國則有和苞漢趙記田融趙石記范亨燕書王景暉
　南燕録髙閭燕志劉昞凉書裴景仁秦紀崔鴻十六
　國春秋蕭方等武敏之三十國春秋李大師延夀父
　子悉取為南史八十卷北史百卷今沈約以下八史
　雖存而李氏之書獨行是為南北史稚兒數以為問
　故詳記之
述曰文士立言莫鉅於史其傳者若星雲麗天春花揚
采不傳者時見于軼書若覩鳳片羽足驗五徳或見虎
一毛不知其斑非獨以文之工拙才之優劣故也葢亦
有幸不幸焉三國書傳者唯陳夀所撰是矣然九州春
秋十卷記漢末事耳王沉書四十四卷典畧八十九卷
張録三十卷韋書五十五卷孫春秋二十卷江表傳五
卷湮没不存他尚有王隠蜀記七卷郭冲條諸葛隠事
一卷華陽國志十二卷魏武本紀四卷魏武故事三卷
吳人曹瞞傳一卷左將軍隂澹魏紀十二卷孔衍漢魏
春秋九卷又魏尚書八卷孫盛魏世譜三卷又魏春秋
異同八卷魏末傳八卷晉太學博士環濟吳紀九卷胡
冲吳厯六卷又吳朝人士品秩狀八卷虞尚吳士人行
狀名品二卷及張儼黙記也晉書有干寳紀二十三卷
又王隠撰九十三卷虞預二十六卷謝靈運三十六卷
齊徐州主簿臧榮緒一百一十卷及唐太宗御撰外復
有郭頒魏晉世語十卷陸機晉紀四卷習鑿齒漢晉春
秋五十四卷孫盛晉陽秋三十二卷晉中書郎朱鳳晉
書十四卷晉著作郎謝沉晉書三十卷晉前軍諮議曹
嘉之晉紀十卷晉荆州别駕鄧粲晉紀十一卷晉秘書
監傅暢晉諸公讃二十二卷晉下邳太守荀綽晉後畧
記五卷宋湘東太守何法盛晉中興書八十卷宋中散
大夫徐廣晉紀四十六卷宋中散大夫劉謙之晉紀二
十三卷宋永嘉太守檀道鸞續晉陽秋二十卷宋新興
太守郭季産續晉紀五卷宋烏程令王偉之隆安記十
卷宋吳興太守王韶之晉安帝陽秋三卷又晉紀十卷
齊大司馬記室庾銑東晉新書七卷鄭忠晉書七卷沈
約晉書一百十一卷蕭子顯晉史草三十卷蕭子雲晉
書十一卷宋史自宋中散大夫徐爰宋書六十五卷齊
冠軍録事㕘軍孫嚴宋書六十三卷齊司徒㕘軍王智
深宋紀三十卷沈約宋書一百卷外尚有裴子野宋畧
二十卷梁吳興令王琰宋春秋二十卷歩兵校尉鮑衡
卿宋春秋二十卷少府卿謝綽宋拾遺十卷宋中興伐
逆事二卷齊書則蕭子顯外有吳均齊春秋三十卷沈
約齊紀二十卷江淹齊史十三卷王逸齊典五卷蕭方
等齊典十卷劉陟齊紀十卷陳著作郎許亨齊書五十
卷梁史則姚思亷梁書五十六卷外有梁中書郎謝吳
梁書四十九卷本一百卷姚察梁書帝紀七卷許亨子
善心梁書七十卷劉璠梁典三十卷陳始興王諮議何
之元梁典三十卷周興嗣梁皇帝實録三卷鮑衡卿乗
輿龍飛記二卷臧嚴棲鳳春秋五卷陳征南諮議隂僧
仁梁撮要三十卷姚朂梁後畧十卷梁長沙蕃王蕭韶
太清記十卷裴政太清實録八卷謝吳梁元帝實録五
卷劉仲威承聖中興畧十卷蔡允恭後梁春秋十卷守
節先生天啟紀十卷蕭大圜梁舊事三十卷蕭世怡淮
海亂離志四卷梁末代紀一卷陳則顧野王姚思亷外
有傅縡陳書三卷陸瓊陳書四十二卷陳中書郎趙齊
旦陳王業厯一卷北朝則魏収後魏書一百三十卷著
作郎魏澹後魏書一百卷北作九十二卷唐初敦煌人
張大素魏書一百七卷外有鄧淵魏國記十卷盧彦卿
後魏紀三十三卷梁祚魏國統二十卷温子昇永安故
事三卷北齊則李徳林北齊末修書二十四卷子百藥
北齊書五十卷外又有崔子發後齊紀三十卷周榮建
緒著齊紀三十卷杜臺卿齊記二十四卷王劭北齊志
二十卷又齊書紀傳一百卷張大素北齊書二十卷祖
孝徴黄初傳天録四卷陸元規文宣帝實録四卷又宋
孝王闗東風俗傳三十卷令狐周書五十卷鄭公隋書
八十五卷志三十卷其他葢有牛宏周史十八卷王劭
隋書八十卷張大素隋書三十二卷又隋後畧十卷吕
才隋紀二十卷開元管城尉丘啟期隋記十卷栁䛒晉
王北伐記十五卷裴矩開業平陳記二十卷趙毅大業
畧記二卷杜寳大業雜記十卷河洛記壺闗録各若干
卷僭國之史自劉曜時平輿子和苞撰趙記十四卷偽
燕太傅長史田融趙石記二十卷偽燕尚書范亨燕書
二十卷燕中書郎趙郡王景暉南燕録六卷記慕容徳
事魏侍中髙閭燕志十卷記馮䟦事偽凉從事中郎劉
昞凉書十卷記張軌事宋殿中將軍裴景仁秦紀十一
卷梁雍州主簿席惠明注及崔蕭武李春秋南北史外
又有晉北中郎㕘軍王度二石傳二卷又二石偽治時
事六卷徐光等上黨國記及趙書十卷李公緒撰趙記
八卷趙語十二卷車頻秦書十卷何仲熈秦書八卷記
苻健事魏左民尚書姚和都秦紀十卷記姚萇事偽漢
散騎常侍常璩之漢書十卷夏北地張淵等夏國書八
卷偽燕尚書郎張銓南燕録五卷董統燕後書三十卷
㳺覽先生南燕書七卷魏諮議㕘軍韓顯宗燕志十卷
記馮氏事偽凉著作佐郎叚龜龍凉記十卷記吕光事
偽燕右僕射張諮凉記八卷記張軌事秀才索綏凉國
春秋五十卷張重華䕶國㕘軍劉慶凉記十二卷髙道
讓凉書十卷沮渠國史凉書十卷晉侍御史喻歸西河
記二卷記張重華事劉昞敦煌實録二十卷又建康太
守索暉凉書及拓䟦凉録十卷宋新亭侯叚國吐谷渾
記二卷凡此之類或稱正史或名雜史或號覇史載籍
雖淪空名猶在景盧且皆遺之况可得該覽乎抑洪氏
尚多誤者孫綽雖領著作槩無撰述未嘗有晉記者元
行冲魏典拓䟦氏書耳宋藝文志作後魏國典甚明而
以屬曹氏丘悦三國典畧三十卷員氏三十卷葢梁北
齊周史也而傳之蜀魏吳按文獻通考引崇文總目魏
典三十卷唐太常少卿元行冲撰起道武帝終宇文革
命凡三十篇孝武入闗則書東魏為東帝並載兩國事
行冲以族出於魏尅意論著引魏明帝時西栁谷瑞石
有牛繼馬後之象舊史謂元帝本出牛氏行冲以為非
因言道武名犍繼晉史受命此其應也又三國典畧二
十卷唐汾州司戶㕘軍丘悅撰以關中鄴都江南為三
國起西魏終後周而包東魏北齊南總梁陳凡三十篇
田融髙閭等叙五胡戰爭事在晉世而以為南北朝時
僭偽南史載梁元帝忠烈世子方等貞惠世子方諸愍
懐太子方矩始安王方畧而方等字實相乃取西方書
命名者作三十國春秋三十一卷隋書譌為萬等二唐
宋史皆作蕭方是指等字為軰也以景盧之精辨而蹈
斯踳駁過庭之訓倘有未盡乎
　　　石尤
　五筆曰石尤風不知其義意其為打頭逆風也唐人
　詩好用之陳子昂入峽苦風云故鄉今日友歡㑹坐
　應同寜知巴峽路辛苦石尤風戴叔倫送裴眀州云
　瀟水連湘水千波萬浪中知君未得去慙愧石尤風
　司空文明留盧秦卿云知有前期在難分此夜中無
　將故人酒不及石尤風計南朝篇詠必多用之未暇
　憶也
　丹鉛録以留盧秦卿詩為郎士元作亦曰石尤風打
　頭逆風也
　正楊云古樂府宋武帝歌願作石尤風四靣斷行旅
　似非打頭逆風也
　胡元瑞藝林伐山曰麟按據唐人詩即以為打頭風
　似無不可律以晦伯所引當是巨飇之類今江湖間
　飄風驟起揚沙折檣則徃來之舟俱繫䌫不行舟人
　所謂大風三小風七予過淮徐間徃徃遇之唐人語
　咸出六朝當以宋武歌為據其云四面斷行旅正指
　此若以為打頭風則固有可行者矣
　藝林伐山又引困學紀聞云容齋五筆石尤風引陳
　戴詩作石尤而李義山詩作石郵云來風測石郵楊
　文公詩亦作郵云石郵風惡客心愁余謂作郵字殊
　勝近以用修拈出瑯琊伯仲亦多用之然俱以為逆
　風耳余作六朝小樂府曰惱懼青絲笮凌晨只欲開
　狂風趂心起四靣石尤來葢用宋武歌中意第尚從
　舊尤字近得此欣然附録以貽同好
述曰宋孝武帝丁督䕶歌曰督䕶初征時儂亦惡聞許
願作石尤風四面斷行旅按此則所謂巨颶盲飇者良
是非打頭也但奔颶之來自然四面胡元瑞云四面石
尤則意叠詞複耳予又讀元稹洞庭遭風詩曰罔象睢
盱頻逞怪石尤翻動忽成災以罔象取嫓而且云翻動
則石尤乃飛亷孟姥之精竒相馬銜之族也義山古意
詩去夢隨川后來風竚石郵以石郵對川后益信其為
怪族幽妖矣元李之解葢同
　　　羅靖
　隨筆曰襄陽有隋處士羅君墓誌曰君諱靖字禮襄
　陽廣昌人髙祖長卿齊饒州刺史曽祖宏智梁殿中
　將軍祖(闕/)父靖學優不仕有名當代碑字畫勁楷類
　禇河南然父子皆名靖為不可曉拓䟦魏安同父名
　屈同長子亦名屈祖孫同名魏人無足言者羅君不
　應爾也
述曰左傳襄三十一年陸徳明音義曰士文伯名匄本
作丐解者云文伯是范氏之族不應與范宣子同名按
士文伯字伯瑕春秋時人名皆相配楚令尹陽丐字子
瑕即與文伯名字正同又鄭有駟乞字子瑕匄與乞義
同則作匄者是又魯有仲嬰齊是莊公之孫又有公孫
嬰齊是文公之孫仲嬰齊為從祖同時同名鄭有公孫
叚字子石又云伯石印叚字伯石傳又謂之二子石印
叚即公孫叚從父兄弟之子尚同名字則伯瑕與宣子
何廢同乎予謂枝葉相殘則葛藟不芘况於名字得不
棼同南史孝義傳江泌字士清濟陽考城人族人兗州
中從事與泌同名世謂士清為孝泌以别人無怪者則
鄭之叚晉之匄魯之嬰齊近古尚質無足議矣左傳哀
四年蔡侯申陸徳眀曰案宣公十七年蔡侯申卒是文
侯也今昭侯是其𤣥孫不容與髙祖同名正義曰蔡世
家文侯申生景侯固固生靈侯般般生隠太子昭侯申
是隠太子之子杜世族譜亦然計昭侯是文侯𤣥孫乃
與髙祖同名二申必有一誤襄二十五年吳子諸樊伐
楚昭二十三年吳太子諸樊入郹正義曰吳子諸樊吳
王僚之伯父也僚子又名諸樊乃與伯祖同名理不應
然此乆逺之書字經篆𨽻或誤是吳樊蔡申陸孔皆所
不信也案鄭𤣥檀弓註曰易說帝乙曰易之帝乙為成
湯書之帝乙六世王天之錫命䟽可同名正義曰易說
者易緯乾鑿度也紂父稱帝乙而湯名乙其六世孫名
祖乙即是六世王也天之錫命䟽可同名者此注易緯
語也言帝王之名由天所錫則世䟽可同夫若緯書言
則六世以外帝王且可同名諸侯大夫抑其細矣魏書
安同傳云同父屈仕慕容暐為殿中郎將同子屈典太
倉盗官粳米欲以養親同大怒奏求戮屈卷盡有史臣
題亦笑其祖孫共名予謂簡編既逺魚豕必多以陸孔
之㫖推之安知同父屈之非字譌也史記鄭世家犬戎
殺桓公鄭人立其子掘突是為武公武公卒子莊公立
有三公子太子忽其弟突及子亹也索隠曰譙周云武
公名突滑皆非也葢古史失其名太史公循舊失而妄
記之耳按下文其孫昭公名忽厲公名突豈有孫與祖
同名乎當是舊史雜記昭厲忽突之名遂誤以掘突為
武公之字也此亦委過於史者惟蜀王本紀云鼈靈即
位號曰開明竒帝王盧保亦號開明有五丁力士五婦
侯臺之事漢書廣陵孝王子廣平節侯徳子又名徳林
邑記曰林邑王曰楊邁能得人情其太子名咄慕先君
之徳復改名楊邁酈善長亦笑之此事乃無可疑者然
則祖孫聯諱商周以來依稀有之父子同名亦不獨一
羅禮也
　　　月中桂兔
　續筆曰酉陽雜俎天咫篇記月中蟾桂引釋子書言
　須彌山髙靣有閻扶樹月過樹影入月中或言月中
　蟾桂者地影也空處水影也予記東坡鑒空閣詩云
　明月本自明無心孰為境挂空如水鑑寫此山河影
　我觀大瀛海巨浸與天永九州居其間無異蛇盤鏡
　空水兩無質相照但耿耿妄云桂兔蟇俗說皆可屏
　正用此說
述曰董逌䟦月宫圗云或疑月中有兔形考靈憲有此
說謂月隂之宗積而成獸象兔蜍而王充謂兔在月中
則死乃以兔為月氣予以為月無光而遡日為明世所
知也天有十二辰列於方者有神司其位日出在東其
對在酉酉為鷄日光含景則鷄在日中及運而西則對
在卯卯為兔月光含景則兎在月中月有兎形何足異
哉人知日中為烏而不知為鷄知月中有兎不知兎自
日以傳形也或曰段成式言月中有桂仙人吳剛斫其
根曰不然日行于西與扶桑對則陊景日中月望之明
景亦隨之董觧亦可喜然上蒼髙邈孰辨其真屈原有
顧兔在腹之問推度災有蟾蜍決鼻之說元命包有蟾
兎隂陽雙居之談虞喜有仙人桂樹之論矣釋氏既謂
地水所映復謂閻浮提樹之形瑜珈論謂大海魚鱉之
影西國傳謂有兔行菩薩行投身火中天帝取焦兔㝠
月内事尤鄙俚大抵家立一說競異争髙者耳子瞻仇
池筆記曰玉川子月蝕詩謂蝕月者月中蝦蟇梅聖俞
日蝕詩謂蝕日者三足烏此因俚說以寓意戰國䇿日
月凋暈於外其賊在内則俚說舊矣葢亦鑒空詩意然
中秋看潮詩云定知玉兎十分圎送桂花云蟾窟枝空
記昔年乃屢從俚說何也
　　　土木偶人
　四筆曰趙徳甫金石録䟦漢居攝墳壇二刻云其一
　上谷府卿墳壇其一祝其卿墳壇墳壇者古未有土
　木像故為壇祀之兩漢時皆如此按戰國䇿蘓秦謂
　孟嘗君曰有土偶人與桃梗語桃梗曰子西岸之土
　也挺子以為人雨下淄水至則汝殘矣土偶曰吾西
　岸之土也土則復西岸耳子東國之桃梗也刻削子
　以為人降雨下水至流子而去矣所謂土木偶人非
　像而何漢寓龍寓車馬皆以木為之像其真形謂兩
　漢未有不可也
述曰應璩書泥人鶴立於闕里續漢志求雨立土人李
斐漢書音義曰武帝時暴利長屯田燉煌作土人持勒
靽収馬渥洼論衡曰立春耕為土象人男女各二人秉
耒把鋤又曰世間繕治宅舎作畢解謝土神為土偶人
以像鬼形名曰解土若夫夜郎雕漢吏之顔匈奴刻郅
都之貌縣官效欝壘之容李子長之梧囚能動江充之
桐人為蠱丁蘭之木母顰睂薛綜東都賦注曰主木主
言刻木為人主神置廟中而祭之則漢世葢祀土木像
矣至若金寫范蠡而朝禮者越王勾踐也檀刻迦文而
詢仰者波斯匿王也魯般之僕善御化人之伎能歌指
南司方記里擊皷固在田蘓前焉又淮南謂魯用偶人
𦵏而孔子嘆而鄭𤣥禮記注曰俑偶人也有面目機發
似於生孔子善古而非周埤蒼曰木人送𦵏設關而能
跳踊故名之周禮冡人有鸞車象人鄭𤣥解為俑葢取
孟子之說則周初已有然非惟周也史記曰殷帝武乙
無道為偶人謂之天神與之博令人為行天神不勝乃
僇辱之正義曰偶對也以土木為人對象於人形也商
書曰髙宗夢帝賚予良弼乃審厥象俾以形旁求于天
下傳曰審所夢之人刻其形象以四方旁求之於民間
也又非惟商也博物志曰黄帝登仙其臣左轍者削木
象黄帝帥諸侯以朝之又論衡曰黄帝以度朔之神主
大桃人葢土木形骸已興于上世矣
　　　桑榖
　三筆曰昔人謂顔師古為班氏忠臣以其注釋紀傳
　雖有舛誤必委曲為之辨也如五行志與尚書及春
　秋乖戾為甚桑榖共生於朝劉向以為商道既衰髙
　宗乗敝而起既獲顯榮怠於政事國將危亡故桑榖
　之異見武丁恐駭謀於忠賢顔注曰桑榖自太戊時
　生而此云髙宗時其說與尚書大傳不同未詳其義
　或者伏生差謬案藝文志自云桑榖共生太戊以興
　鳴雉登鼎武丁為宗乃是本書所云豈不可為明證
　而翻以伏生為謬何也
述曰史通書志篇曰太戊崩後嗣有仲丁河亶甲祖乙
盤庚凡歴五世始至武丁即髙宗也桑自太戊時生非
髙宗事斯皆直取胸懐以後為前以虛為實移的就箭
揜耳盜鐘者耶葢亦以五行志誤也案志稱書序曰伊
陟相太戊亳有祥桑榖共生傳曰俱生乎朝七日而大
拱伊陟戒以修徳而木枯劉向以為殷道既衰髙宗承
敝而起盡諒隂之哀天下應之既獲顯榮怠於政事國
將危亡故桑榖之異見桑䘮也榖生也殺生之柄失而
在下近草妖也則本志以為太戊事特因劉向言而依
違耳史殷本紀曰太戊立伊陟為相亳有祥桑榖共生
於朝一暮大拱太戊懼伊陟曰臣聞妖不勝徳帝之政
有闕與帝其修徳太戊從之而祥桑枯死說苑曰殷太
戊時有桑榖生於庭昬而生比旦而拱史請卜之湯廟
太戊從之乃早朝而晏退三日而桑榖自亡說苑又曰
髙宗者武丁也成湯之後王道缺刑法違犯桑榖俱生
乎朝七日而大拱相曰聞諸祖已桑榖野草也而生於
朝意者國亡乎武丁恐駭飭身修行思先王之政三年蠻夷
重譯而朝是以髙而尊之論衡異虛篇亦以為殷髙宗
時事語與說苑同而曰桑榖實吉祖已以為凶據此則
謂武丁時有之未必盡非也予又觀吕氏春秋曰成湯
時有榖生於庭昬而生比旦大拱湯曰祥者福之先見
祥為不善則福不至妖者禍之先見妖而為善則禍不
至於是早朝晏退務鎮撫百姓三日而榖止髙誘注曰
書叙云伊陟相太戊亳有桑榖祥共生于朝太戊太甲
孫太庚之子也號為中宗湯生仲丁仲丁生太甲太甲
生太庚太庚生太戊凡五君矣此云湯時不亦謬乎由
此觀之曝咸陽市門無敢増損一字者明畏不韋勢耳
故揚子雲恨不及其時車載其金而歸也髙氏葢以文
信侯之言為妄然韓詩外傳亦曰殷時榖生湯之廷三
日大拱伊尹曰榖澤野物也今生天子之庭殆不吉也
臣聞妖者禍先祥者福先見妖為善禍不至見祥為不
善福不臻湯乃齋戒静䖏夙興夜寐赦過賑窮七日而
榖亡然則桑榖生于商朝者三日而皆為興商之禎髙
誘顔籕皆所謂不該不徧一曲之士也
　　　碌碌
　洪氏三筆曰今人用碌碌字本出老子不欲碌碌如
　玉孫愐引此句及王弼别本以為琭琭然又為録録
　娽娽鹿鹿陸陸禄禄凡七字史記毛遂云公等録録
　因人成事唐韻以為娽娽漢書蕭何賛云録録未有
　竒節顔師古注録録猶鹿鹿言立凡庶中也馬援傳
　今更共陸陸莊子漁父篇禄禄而受變於俗後生或
　不盡知
述曰廣韻引者老子注琭琭喻少而郭璞爾雅注曰天
下名丘五恐州黎宛營諸丘碌碌未足當之邢昺䟽曰
碌小石也碌碌多貌此州黎宛營等五丘碌碌然小耳
毛遂謂舎人公等碌碌因人成事者意相類也習鑿齒
與桓秘書璅璅常流碌碌凡士葢亦以為庸細者然馮
衍顯志賦大人之徳不碌碌如玉落落如石章懐注曰
玉貌碌碌為人所貴石形落落為人所賤又易林曰鳥
芘茂林君子碌碌又曰輔心湧泉碌碌如山馬第伯封
泰山記曰俯視谿谷碌碌不可丈尺說人人殊矣晏子
春秋録録彊食進死何傷鶡冠子曰物之始也傾傾至
其有也録録灌夫傳帝在即録録師古曰録録言循衆
也娽娽說文曰相隨從也莊子司馬彪注曰禄禄猶録
録領録也陸徳明曰禄禄謂形見為禮也孔頴逹王制
䟽引釋名曰獨鹿也鹿鹿無所依也周禮摝鐸䟽曰鹿
鹿然作聲也太子賢後漢書注曰陸陸猶碌碌也潛夫
論曰已乃陸陸相將諧辭禮謝此與馬援書類若慕容
紹宗檄梁文曰侯景群子陸陸妻姪成行則似為多意
然此一語字雖有七㫖趣咸乖不可比而同也又淮南
繆稱曰人之憂喜非為蹗蹗焉徃生也說文曰逯行謹
逯逯也博雅逯逯衆也楚詞九思曰哀世兮睩睩諓諓
兮嗌喔則字復有十變矣予意碌碌如玉自是如虹浮
筠之稱易林所云苕亭峻瑋也碌碌不可丈尺是深逺
窈邃之意餘皆闒茸猥庸意耳䟽與識者搉之
　
　
　
　
　
　
　巵林卷四
欽定四庫全書
　巵林卷五　　　　　　　　明　周嬰　撰
　　議郎(郎瑛仁寳/七修類藁)
　　　記里皷
　郎仁寳曰本朝嘗以記里皷題試士多有不知何物
　者知者又不知始於何時何人創也近墨談以楊鐵
　崖記里皷賦數言通用之辭即以為制度又無時與
　人殊不知唐元和間金忠義作宋天聖間内侍盧道
　隆又造之
議曰舊唐紀元和十五年金公亮修記里皷車成唐憲
宗於麟徳殿觀之宣和鹵簿記作巧工金忠義三朝志
曰天聖五年直昭文館燕肅造記里皷車以獻表曰唐
元和時典作金公立(金公立一/作云亮立)以記里皷車上之至國
朝不聞其制今剏意成之又内侍盧道隆上所創記里
皷車大觀元年内侍吳徳仁獻車制天子用之始廢天
聖中燕肅盧道隆所製按楊維楨賦曰降炎漢以罕記
臻李唐而著稱云騁長以登進燕匠智以聿成盖即所
謂云亮立燕肅也柳宗元亦有賦都無佳語亦不紀時
與人考晉輿服志記里皷車駕四馬制如皷三級四角
金龍銜羽葆其中有木人執槌向皷行一里則打一槌
過江亡失劉裕定闗中始獲之古今注曰大章車所以
識道里也起於西京亦曰記里車車上為二層皆有木
人行一里下層擊皷行十里上層擊鐲尚方故事有作
車法四朝志曰吳徳仁記里皷車制車獨轅雙輪箱上
為兩重刻木人手執木槌輪一周行地三步其中平輪
轉一周車行一里下一層木人擊皷上平輪轉一周車
行十里上一層木人擊鐲凡用大小輪八合三百八十
五齒逓相鉤鎻犬牙相制周而復始此又詳於崔豹然
黄帝内傳曰𤣥女為帝制司南車當其前記里皷居其
右則始於軒轅矣
　　　嵇叔夜
　七修類藁又云嵇康魏人鍾會憾之譖于司馬昭欲
　助毌丘儉而殺之實景元三年事也未嘗一日事晉
　晉史有傳康之羞也使以當時心晉而傳之無是理
　也傳中云山濤將去選官舉康自代濤為吏部辭官
　時武帝受禪後事也康死乆矣史可信耶
議曰叔夜自謂不堪流俗非薄湯武心存魏室身死國
讐其不當列名晉史宋人亦嘗談之然魏志注裴松之
案本傳曰嵇康以景元中坐事誅而干寳孫盛習鑿齒
諸書皆云正元二年司馬文王反自樂嘉殺嵇康吕安
盖據世語云康欲舉兵應毌丘儉故謂破儉便應殺康
也其實不然山濤為選官舉康自代康書告絶事之明
審者也按濤狀云濤以景元二年除吏部郎耳景元與
正元相較七八年以濤狀檢之如本傳為審又鍾會傳
云會作司𨽻校尉時誅康會作司𨽻景元中也干寳云
吕安兄巽善于鍾會巽為相國掾俱有寵于司馬文王
故遂抵安罪尋文王以景元四年始授相國位若巽為
相國掾時陷安焉得以破毌邱儉年殺嵇吕此又干寳
之自相違伐也予按晉書景帝命司𨽻舉山濤秀才除
郎中轉趙相國遷尚書吏部郎文帝與濤書曰足下在
事清明雅操邁時云云魏帝賜景帝春服帝以賜濤據
所叙次則司馬景王尚存又似在正元時但唐人晉書
必不如世期之密要之舉康在魏代耳若濤為吏部尚
書會元皇后崩則泰始末矣除尚書僕射領吏部再居
選職十有餘年則在咸寧時去為選郎二十餘年矣仁
寳不知濤魏世曽為選曹而謂舉康自代疑作僕射領
吏部日為之則絶交一書將是為後人偽託耶
　　論何
　　　何孟春字子元郴州人撰餘冬序錄六十五卷
　　　五平五仄
　餘冬序錄曰詩有五平五仄體或謂自宋始有之非
　也顏延之集獨静闕偶語隂蟲先秋聞李太白集處
　世若大夢胡為勞其生孟東野集夜鏡不照物朝光
　何時升
論曰五仄五平六朝詩多有之顧亦永言所至不覺有
合非作意為之也然顔延之夏夜詩獨静闕偶坐臨堂
對星分側聽風薄水遥睇月開雲夜蟬當夏急隂蟲先
秋聞子元摘去中四句以就此格豈非截趾適履之謂
乎予按陸士龍為顧彥贈婦詩美目逝不顧纎腰徒盈
盈蘭亭曲水謝繹詩云縱暢任所適回波縈游鱗陶淵
明影釋詩人為三才中豈不以我故謝靈運酬惠連詩
末路值令弟開顏披心胸宋孝武帝七夕詩炫炫葉露
滿蕭蕭庭風揚梁武帝大愛敬寺詩正趣果上果歸依
天中天西王母命法嬰歌𤣥靈曲披雲乗靈輿倐忽適
下土儲光羲入東坡詩暑雨若混沌晴明如空虛王昌
齡送綦母潛詩赤岸落日在空波㣲烟收張籍城南詩
曝鱉亂自墜隂藤斜相鉤李白登梅岡詩時聞天香來
了與世事絶登峨嵋山云雲間吟瓊簫石上弄寳瑟夢
遊天姥云半壁見海日空中聞天雞北上行馬足蹶側
石車輪摧髙岡寄王主簿詩云幽人停宵征賈客忘早
發單父南樓詩白露見日滅經顔隨霜凋泛宴喜亭池
云月色望不盡空天交相宜遊石娥溪云溪旁饒名花
石上有好月杜甫北征云前登寒山重屢得飲馬窟又
曰䲭鳥鳴黄桑野鼠拱亂穴送樊侍御詩徘徊悲生離
局促老一世張旭草書圖云悲風生㣲綃萬里起古色石
櫃閣詩清暉廻羣鷗暝色帶逺客西枝村詩明然林中
薪暗汲石底井空靈岸云青春猶無私白日亦徧照入
衡州云隱忍枳棘刺遷延胼胝瘡吳筠五老峯云永用
謝物累吾將乗鸞龍皆五平五仄若魏文帝歌慊慊下
白屋吐握不可失劉楨詩和風從東來𤣥雲升西山杜
甫題王宰畫山水歌十日畫一水五日畫一石白居易
山雉詩五步一啄草十步一飲水韋應物答崔都水詩
亭亭心中人迢迢居秦闗則十仄十平至唐皮陸屢以
全篇鬬勝宋梅聖俞皇朝劉寯皆有之予曽叔祖如砥
西臯集有訪鄧氏山莊詩云少已厭俗韻卜宅傍五瀨
壁取赤石疊瓦伐紫竹盖探討得月窟賦詠叶地籟尚
素著卉服用壯繫革帶近世遁迹士抱守爾獨大二云
全生逃喧卑修真欣幽深桃花縁清溪漁人穿長林牀
攤餐霞書爐烹還童金回廊常鸞棲環堦曽龍吟嵇康
如猶存當來談遐心三云青巾栖山陽白板掩澗涘開
簾謄毛詩斵硯注老子孤雲酬無言獨鶴伴乆視清髙
於陵侔朴野鄭圃擬庭除眠黄牛不飲洗耳水四云避
俗欲返朴真從蒼林居適意撫卧鹿忘形觀遊魚斗竭
靖節酒毫揮王猷書一劍氣閃爍三花枝扶疎紫霧滿
戸外人行求茅蘆亦可稱流利輕便也
　　　朱碧
　餘冬序録曰古詩看朱忽成碧言醉眼昏花也李白
　樂府看朱成碧顏始紅用此而趙徳麟賦簪花詩酒
　成碧後方堪飲花到白來元自香上句可笑
論曰王僧孺夜愁示諸賔詩簷露滴為珠池水合成璧
萬行朝淚㵼千里夜愁積孤帳閉不開寒膏盡復益誰
知心眼亂看朱忽成碧此詩何曽一及杯斚而云彼昏
不知且令三酌又多何遽五色不辨武后如意曲㸔朱
成碧思紛紛憔悴支離得憶君將謂懐人之際姑酌金
罍而至于狂惑乎郭遐叔贈嵇叔夜詩心之憂矣視丹
如緑梁武帝搗衣詩沈思慘行鑣結夢在空床既寤丹
緑謬始知丸素傷雖言亂眼之花皆喻愁心之結盖風
人滑稽語乃可以為真耶丹緑為言固王諮議朱碧之
祖抑詩蓼蓼者莪匪莪伊蒿箋云莪己長大視之以為
蒿喻憂思心不精辨也郭語又従此導源耳元稹詩云
書得眼昏朱似碧則歎老之詞矣徳麟詩意或謂酒色
青碧乃佳未必用看朱語
　　　人日
　序録曰人日登髙見唐人詩今人但知九日是費長
　房事耳
論曰唐喬偘韓愈皆有人日登髙詩宋之問有人日軍
中登髙詩咸率爾登陟非關勝遊景龍文館記曰中宗
景龍三年正月七日上御清暉閣登髙遇雪令學士賦
詩李乂李嶠劉憲趙彥昭宗楚客蘇頲六人皆有作而
鮑溶人日與范侍御宴詩云莫厭頻頻上此臺則亦登
髙也盖唐人以人日登髙為故事矣然荆楚嵗時記人
日造華勝相遺登髙賦詩故北齊陽休之有人日登髙
侍宴詩又壽陽記宋王正月七日登望仙樓會羣臣父
老集城下令皆飲一爵晉桓温叅軍張望有正月七日
登髙詩李充有人日登安仁峯銘述征以為魏東平王
登壽張安仁山刻銘于石曰正月七日厥日惟人策我
良駟陟彼安仁則由來舊矣鄴中記石虎正月十五日
有登髙之會盖老子曰衆人熈熈如登春臺楚詞曰目
極千里傷春心芳春皆足登臨何必人日也若嵇含詩
七月有七日蠢動思登髙是日登髙者豈以子晉緱山
控鶴之辰而思舉手為别乎
　　　能火
　序録曰𢎞治戊午夏熊入京師大司馬乞嚴武事備
　盗賊春曰熊之為兆既當備盗亦須慎火未幾京城
　灾禮部燬焉或問此占出何書春曰宋紹興己酉永
　嘉灾先數日有熊自楠溪渡至城下髙世則謂倅趙
　允蹈曰熊於字能火宜慎火燭果燒官民舍十有八
　余憶此事爾
論曰崇禎壬午嵗杪上猶南鄉民於大林中搏得一熊
舁致堂下邑民聚觀咸曰黑虎瑞物也明府善政所致
予答言此熊耳亟當慎火半月許為癸未元日朝賀畢
次詣學宫忽見城東火光燭天出視之已延燒百餘家
幾及縣門而止隨而處處火起廨中亦灾禜禳于百神
三月乃息余亦偶憶能火之言不知其又騐也
　　明楊
　　　隱囊
　丹鉛録曰晉以後士大夫尚清談喜宴佚始作麈尾
　隱囊之製今不可見而其名後學亦罕知顔氏家訓
　曰梁朝全盛之時貴遊子弟駕長簷車跟髙齒屐坐
　棊子方褥馮班絲隱囊王右丞詩不學城東遊俠兒
　隱囊紗帽坐彈棊
明曰麈尾有聞開自王樂然埤雅引兼名苑曰鹿之大
者為麈羣鹿隨之皆視麈所往麈尾所轉為凖於文主
鹿為麈古談者揮焉按李尤銘曰撝成徳柄言為訓辭
則始自東京矣隱囊之名宋齊尚未見也王元美以為
昔人未知隱囊之制宛委餘編曰古字穏皆隱疑即穏
囊也予意隱字如隱几之隱即慿義耳壬戌夏予於荻
渚與崔孟起泛舟而下至石硊宻雨連江輕舟凝滯繙
南史陳後主時百司啟奏並因宦者蔡臨兒李善度請
進後主倚隱囊置張貴妃于膝下共决之予問孟起隱
囊何義答云今京師官坐處常有裁錦為褥形圓如毬
或以抵膝或以搘脇盖是物也
　　　蟪蛄歌
　風雅逸篇引詩含神霧孔子歌曰違山十里蟪蛄之
　聲猶尚在耳言政之尚静惡譁與碩鼠同意
明之曰用修指此為歌詩紀古樂苑承之詩所又因之
按説苑政理篇孔子謂弟子曰違山十里蟪蛄之聲猶
尚在耳政事無如膺之矣家語孔子為魯司冦謂宰予
云云皆不言歌而丹鉛總錄曰説苑載孔子曰違山十
里蟪蛄之聲猶尚在耳言政之惡譁而喜肅也夫蟪蛄
之聲必在山林違山十里則朝市矣市有蟪蛄之聲則
朝有蜩螗之沸政之譁也甚矣史記云魯衰洙泗之間
齗齗如也齗齗交争之意即孔子所謂譁也嬰考含神
霧歌諸類書未有可見者且丹鉛不引詩緯而取説苑
何乃與逸篇自違伐乎至詩歸鍾惺云妙在歌中似不
露題譚元春云謡歌風刺情理心口之間有妙者矣難
得如此悠揚藴藉二君承唾襲舛任臆品評自謂識曲
曽不考其非歌使讀説苑家語當有猴羮之吐矣
　　　列女傳謡
　用修風雅逸篇古今諺載列女傳古謡云食石食金
　鹽可以支常乆食石食玉䜴可以得長壽馮氏詩紀
　梅氏古樂苑承之臧氏詩所入仙詩謡
明之曰按列女傳今存並無學長生者安得此謡考神
仙服食經曰地榆一名玉札北方難得故尹公度曰寧
得一斤地榆不用明月寶珠其實如䜴北方呼豉為札當
言玉豉與五加煮石服之可神仙是以西域真人曰何
以支長久食石畜金鹽何以得長壽食石用玉䜴此
草霧而不濡太陽氣盛也鑠玉爛石炙其根作飲如茗
氣其汁釀酒治風痺補腦此經齊民要術引之與煮石
經大同用修直顛倒其詞令乆與壽叶而造之為謡諸
家乃逓相祖述何也
　　　魯定公記
　風雅逸篇古今諺載魯定公記引古語曰寧得一把
　五加不用黄金滿車寧得一把地榆不用明月寳珠
　馮氏詩紀梅氏古樂苑臧氏詩所並因之
明之曰東華真人煮石經曰五加異名曰金鹽昔西域
真人王屋山人王常言何以得長乆何不食石蓄金鹽
母何以得長壽何不食石用玉䜴玉豉即地榆也五加
地榆皆是煮石而餌得長生之藥也昔尹公度聞孟綽
子董士固相與言曰寧得一把五加不用金玉滿車寧
得一斤地榆安用明月寳珠本草證類引此下連魯定
公母單服五加酒以致不死臨隱去佯托死時人莫悟
張子聲楊建始王叔才干世彥皆服此酒得夀二百年
其字多譌用修乃以為出其記中所謂魯定公者盖道
家借名非大庭之宋父也陳晦伯常譏用修引衝波傳
按衝波諸類書多引惟考諸經籍志都無所為魯定公
記者此為古語宜從梁元帝金樓子云名山之下生葱
薤者是古種食舌種也故語云寧得一把五加不用金
玉滿車寧得一斤地榆不用明月寳珠五加一名金鹽
地榆一名玉䜴此二物可煮石也亦見太平御覽若依
東華真人經則此五加四句直是孟董對談耳
　　　列女傳古語
　風雅逸篇古今諺載列女傳古語曰力田不如遇豐
　年力桑不如見國卿刺繡文不如倚市門詩歸従之
明之曰按力田二句乃秋胡謂妻言刺繡兩句則史貨
殖傳文並非諺語用修又合兩書而一之殊謬鍾伯敬
乃云叶法甚奇各句中以田年桑卿文門相押譚友夏
云後二語尤感甚真堪捧腹
　　　月令注諺
　古今諺載月令注引里諺曰蜻蛉鳴衣裘成蟋蟀鳴
　嬾婦驚詩所承之作崔實月令農語
明之曰予閲月令注無此語崔氏農語亦無之按爾雅蟋
蟀蛬注曰蜻蛚也楊馮梅臧鍾並作蜻蛉不聞蜻蛉而
能鳴也鹽鐵論曰月令凉風至殺氣動蜻蛚鳴衣裘成
本非里諺又陸璣毛詩疏曰蟋蟀一名蜻蛚幽州人謂
之趨織里語曰趨織鳴懶婦驚亦不直呼蟋蟀用修盖
合桓陸言為一托之僻書以欺湫學也唐庚文錄引詩
疏諺語作絡緯鳴嬾婦驚按古今注曰蟋蟀里南呼為
嬾婦里語云云盖借其名以調紅女也古今注又曰促
織一名絡緯促織謂其鳴聲如急織絡緯謂其鳴聲如
紡績也
　　　鬟河釃湖
　丹鉛錄曰賈誼新書鬟河而導之九牧吕氏春秋禹
　身執虆□剔河而導九岐鑿江而通九路劉向説苑
　禹釃五湖而定東海鬟本髮名義取環曲剔本梳剔
　義取疏通釃本漉酒義取澄清古人用字亦甚工矣
明之曰吕覽無身執二言盖淮南語也考字書無以環
曲詁鬟字者惟説文曰鬟緫髮也以緫解疏恐失之逾
逺且黄河千里一曲何取廻環髙誘淮南注曰剔洩去
也莊子燒之剔之向秀崔譔並作鬄鄭𤣥儀禮注曰今
文鬄為剔㨿此則新書當作鬄河而導之九枝正與淮
南同字也又釃之為義陸徳明曰􁇕也章懐曰濾也濾
􁇕可以解莤酒不可以解濬川且五湖豈容濾滓而漉
濁乎若義取澄清人壽幾何之憾矣溝洫志禹導河至
大伾釃二渠以引其河孟康釃分也分其流洩其怒也
若依以筐曰釃之箋則漢書謂漉二渠以引河可乎河
渠書作厮二渠以引其河裴駰引漢書音義曰厮分也
索隱曰厮漢書作灑史記舊本亦作灑字從水故云九
川既疏九澤既灑何可謂釃同漉義唐書髙士廉傳附
故渠厮又引旁出亦用史記之字
　　　左傳引語
　古今諺載左傳語曰飛矢在上走驛在下風雅逸篇
　載籍通引條注曰左傳兵交使在其間今語兩國兵
　交不罪來使詩紀諸家並承之以為即左傳引古語
明之曰按左氏無此詞唯襄十二年楚人執鄭行人良
霄杜氏釋例曰使以行言言以接事舉不以怒則兩國
之情通兵有不交而解者行人勲也是以雖飛矢在上
走驛在下及其末節遷怒肆忿快意於行人鄭人使伯
蠲行成晉人殺之非禮也兵交使在其間可也此杜氏
文非古語
　　　春秋緯古語
　風雅逸篇引春秋緯古語曰吐珠于澤誰能不含
明之曰春秋保乾圖曰臣功大者主威侵權并族害已
姦行吐珠於澤誰能不含注曰君之權柄外假則必競
取以為已利猶珠出于澤中誰能不含取以為已寳也
又翟酺疏引孔子曰吐珠於澤誰能不含盖此緯書中
文不云古語
　　　又
　風雅逸篇古今諺又載古今緯古語曰月麗於畢雨
　滂沱月麗於箕風揚沙
明之曰大宗伯疏曰風師箕也者春秋緯云月離於箕
風揚沙故知風師箕也云雨師畢也者詩云月離於畢
俾滂沱矣故知雨師畢也洪範正義曰詩云月離於畢
俾滂沱矣是離畢則多雨文見于經離箕則多風傳記
無其事鄭𤣥引春秋緯云月離於箕則風揚沙據此則
上句經詞下句緯説非出一簡且非古語也惟大司徒
疏引洪範之義曰土為木妻木為金妻從妻所好故月
離于箕風揚沙月離于畢俾滂沱此特孔氏撮合二書
為言耳困學紀聞云周子醇樂府拾遺曰孔子刪詩有
刪兩句者月離于畢俾滂沱矣月離于箕風揚沙矣是
也愚考周禮疏引春秋緯云月離于箕風揚沙非詩也
王氏既他無所見而吾家子醇乃以為逸詩又一異事
也
　　　雲根
　藝林伐山曰古詩黕黕布雲根森森散雨足雲生於
　石故名石雲根沈約賦户接雲根庭流松響裴粲傳
　栖素雲根餌芝清壑杜詩井邑住雲根賈島詩移石
　動雲根
明之曰天水趙子櫟杜詩注曰雲根石也盖取五嶽之
雲觸石而出則石者雲之根也用修采其説耳嬰按張
協詩曰雲根臨八極雨足灑四溟又𤣥武館賦仰視雲
根俯臨天末曺毗請雨文雲根山積而中披雨足垂零
而復散沈君攸桂檝泛河中詩曰𦕈𦕈雲根侵逺樹夫
曰布曰披曰臨曰侵皆是浮輕去來之意不容以為石
也且浪仙之詩移石動石豈成文理天降時雨山川出
雲何必皆觸石而出乎尋宋武帝登作樂山詩云屯烟
擾風穴積水溺雲根宋之問江亭晚望詩浩渺侵雲根
依稀可傅會耳
　　　教殽
　山海經補注曰北山經教山教水出焉西流注於河
　是水冬乾而夏流實惟乾河郭云今河東聞喜縣有
　乾河口但有故溝無復水是也溝今在陜州唐名石
　壕杜子美有石壕吏詩今名乾壕鋪按教即殽也秦
　晉戰於殽即此地兩山則殽之南北兩嶔夏后臯墓
　文王避雨陵在焉見公羊傳
明之曰郡國志𢎞農郡有陜縣又澠池縣有二崤河東
郡聞喜縣注引史記伐韓到乾河亦引郭璞云云按今
澠池属河南之河南府聞喜属山西之平陽府自聞喜
抵澠池陸道四百七十又水經注曰河水過砥柱有崤
水注之水出河南盤殽山北流與石崤水合水出石崤
山山有二陵孟明覆秦師于此河水又東千崤之水注
焉水導于千崤之山北流纒絡二道注于河東流貫砥
柱觸閼流自砥柱以下至五戸三百二十里水流迅急
勢同三峽又東過平隂縣北又東至鄧河水又東與教
水合教水出河東垣縣北教山歴鼓鐘川分為二澗一
澗西北出一百六十許里今聞喜縣東北谷口猶有乾
河里故溝存焉一水歴鼓鐘城西有大泉注澗與教水
合伏入石下南至下峽入于河今人猶謂之乾澗㨿此
則砥柱之間有崤水有石崤水又有千崤水盖三崤矣
三殽之下五六百里始合教水教固非殽也水經注又
曰紫谷水出絳縣東白馬山出紫谷與乾河合即教水
之枝川也史記白起傳涉河取韓安邑東至乾河是也
證知教水不但瀠流聞喜亦絳翼之通波也左傳晉人
禦師必於殽殽有二陵焉其南陵夏后臯之墓北陵文
王之所避風雨也公羊掇拾左氏語何休亦不釋土地
名惟杜預曰殽為𢎞農澠池縣西北道在二殽間谷深
委曲兩山相嶔正義曰是山俗呼為土殽石殽然則今
陜州即漢陜縣而子美所云石壕即石殽也杜詩注下
圜曰石壕陜東戍也地在新安西即西殽也差為得之
殽澠盖晉邉邑故吕氏春秋三帥曰使臣東邉􁀙晉之
道且秦師惟摩晉境過周襲鄭故欒枝議欲勿伐而先
軫阻之于隘若至聞喜則壓晉都冦實深矣晉得縱敵
乎
　　　石經
　丹鉛錄石經考曰漢靈帝光和六年刻石鏤碑載五
　經文于太學講堂前此初刻也蔡邕以熹平四年與
　五官中郎將堂谿典彈議郎張訓韓説太史令單颺
　奏求正定六經文字靈帝許之乃自書丹於碑使工
　鐫刻立于太學門外此再刻也
明之曰後漢書蔡邕以經籍去聖乆逺文字多謬熹平
四年與五官中郎將堂谿典光禄大夫楊賜諫議大夫
馬日磾議郎盧植張馴楊彪韓説太史令單颺求正定
六經文字自書丹於碑使工鐫刻立太學門外而水經
注云云尋用修所稱無他稽究直因善長遺書冩之故
其譌誤並同且靈帝熹平七年始為光和元年用修過
信酈言以意傅會而云初刻再刻殆未深思耳又靈帝
光和時無刻石經事恐善長亦誤馬日磾字翁叔今止
存彈字張馴字子儶今作訓皆承水經注之譌也
　　　主客
　風雅逸編載文選注古諺曰越阡度陌互為主客
明之曰文選短歌行注引應劭風俗通曰里語云越陌
度阡更為主客盖街談巷語聲不必諧韻不必叶而自
然髙妙用修改以赴韻亦不必爾
　　解馮
　　　辟雍
　北海馮惟訥字汝言撰詩紀載辟雍逸詩曰舟張辟
　雍鶬鶬相從八風回回鳯凰喈喈注引困學紀聞曰
　尚書大傳引樂曰舟張辟雍鶬鶬相從樂樂經也逸
　詩篇名引虞舜大唐歌而注引尚書大傳曰維五祀
　奏鐘石論人聲䜎然乃作大唐之歌
解之曰按尚書虞大傳曰惟五祀定鐘石論人聲鳥獸
咸變於是勃然興韶于大麓之野執事還歸二年䜎然
乃作大唐之歌以聲帝美聲成而朱鳯至故其樂曰舟
張辟雍鶬鶬相従八風回回鳯凰喈喈言其和也馮氏
既以為辟雍之詩又以為樂經之樂而於大唐歌僅具
篇名不知舟張辟雍正大唐之歌也
　　　又
　詩紀辟雍逸詩又載周官注詩曰勅爾瞽率爾衆工
　奏爾悲誦肅肅雍雍無怠無凶
解之曰按樂師職曰詔來瞽臯舞鄭司農曰來勅也勅
爾瞽率爾衆工奏爾悲誦肅肅雍雍無怠無凶唐賈公
彦疏曰瞽人無目而云勅爾瞽率爾衆工於義不可且
奏爾悲誦等似逸詩不知何從而出賈氏盖以勅爾瞽
二句為解詔來瞽臯舞之義而猶疑悲誦三語似逸詩
且未曉鄭所案據馮氏乃皆以為辟雍詩誤也
　　　大戴禮
　詩紀又載大戴禮逸詩曰東有開明於時雞三號以
　興庶虞庶虞動蜚征作民嗇執功百草咸淳注曰見
　四代篇困學紀聞曰開明避景帝諱也庶虞者盖山
　虞澤虞之属馬融廣成頌僅用飛征
解之曰此引詩維東有開明一語耳於時下記者自言
也末尚有地傾水流之一句語太參差韻難轉叶皆非
詩體又按千乗篇司徒典春禱民命及畜榖蜚征庶虞
草又曰方冬三月草木落庶虞藏又誥志篇虞夏之厯
正建於孟春於時冰泮發蟄百草權輿卒于冬萬於時
雞三號卒明載於青色云云騐此知是章皆著書者一
家言也然予謂庶虞猶庶物蟄属也是以動于春藏于
冬蜚征蠉飛蚑行者若山澤虞侯安得言動言藏而司
徒為禱之乎
　　　紫宫諺
　詩紀載漢諺曰一雌復一雄雙飛入紫宫注引漢書
　而題云紫宫諺晉歌謡詞又引晉書而題作苻堅長
　安歌
解之曰陳晦伯學林云馮惟訥詩紀引漢書曰李延年
善歌能為新聲與女弟俱幸武帝時人語云云漢外戚
佞倖傳俱無之此晉載記苻堅寵清河公主慕容冲事
也詩紀不知何據云然嬰覽梅氏古樂苑及詩乗亦引
漢書承詩紀之誤也詩所依馮氏引李延年事又引苻
堅事而云長安亦以此歌之不載出何書按十六國春
秋苻堅二十五年滅燕慕容冲姊清河公主有殊色堅
納之寵冠後庭冲年十三有龍陽之美堅又幸之長安
歌之云云此事又見魏書考漢書五行志亦無此語惟
太平御覽事類賦注並引漢書曰李延年善歌能為新
聲與女弟俱幸時人語云云詩紀之誤盖縁此耳
　　　張君祖庾僧淵
　馮汝言詩紀又載陳張君祖贈沙門竺法頵還西山
　庾僧淵代竺法頵答張君祖諸詩而注之曰張君祖
　庾僧淵詩皆恬淡雅逸有晉風歴選陳世無此作也
　考髙僧傳有康僧淵竺法雅者並在晉成帝時疑即
　此人與廣𢎞明集云陳張君祖既不能明姑列于此
解之曰按廣𢎞明集多誤如晉桓譚宋孫盛宋羅含之
類多矣此作陳張君祖不足怪也世説新語曰康僧淵
初過江未有知者忽往殷淵源許值盛有賔客殷使坐
遂成義理領畧粗舉一往參詣由是知之又曰康僧淵
在豫章立精舎旁嶺帶川閒居研講庾公諸人往看之
聲名乃興劉孝標注曰僧淵疑是胡人沈約晉書亦稱
其有義學據此馮氏所疑是也但髙僧傳竺法雅河間
人立寺髙邑為趙太子石宣所敬是為張康在南竺雅
居北風馬不及贈答何繇矣考竇臮述書賦曰君祖馳
馭藝忝令譽窮正騐草而罕逮其能作偽亂真而未可
為據竇䝉注曰張翼字君祖下邳人晉東海太守穆帝
令翼冩王右軍手表帝自批後右軍殆不能别乆乃悟
云小人幾欲亂真然則張君祖者晉張翼也與康僧淵
實並時諸家不考遂使目前佳士千載晦䝉予深惋焉
故為訂之云爾
　　　種羊
　詩紀載北齊髙昂征行詩曰壠種千口牛泉連百壺
　酒朝朝圍山獵夜夜迎新婦注云見太平廣記
解之曰太平廣記引談藪此詩作隴種千口羊詩紀及
詩所乃云千口牛誤也史記正義及太平廣記引宋膺
異物志曰大秦國北附庸小邑有羊羔自然生於土中
候其欲萌築墻繞之恐獸所食也其臍與地連割絶則
死擊皷驚乃驚鳴臍遂絶則逐水草以一二百口為羣
豈其類乎然此不言種之也四明孫能傳一之剡溪漫
筆曰大漠迤西俗能種羊凡屠羊用其皮肉惟留骨以
初冬未日埋著地中至春陽季月上未日為吹笳呪語
有子羊從土中出凡埋骨一具可得子羊數隻楚石琦
禪師漠北懐古詩云自言羊可種不信繭成絲盖紀實
也吳立夫萊亦有西域種羊皮書褥歌云波斯國中神
異語波斯牧羊俱雜虜當前剚刀羊可食土城留種羊
脛骨四圍築垣聞杵聲羊子還欲脛骨生桃洞壽樂郊
私語羊可種而生亦異聞也㨿此則隴種千口羊盖實
有是事書之為牛將牛亦可種耶
　　　新林詩
　詩紀載釋曇遷新林祖道詩曰生平本胡越關吳各
　異津聫翩一傾盖便作法城親淡談解煩累愁眉始
　得伸今朝忽分手恨失眼中人子向涇河道慧業日
　當新我住䢴溝側終為松下塵沈浮従此隔無復更
　來因此别終天别迸淚忽沾巾注云見禪藻臧氏詩
　所因之
解之曰續髙僧傳曰釋曇遷姓王博陵人周武平齊佛
法頺毁將欲保道跡逃金陵遷逹揚都栖道塲寺彼有
沙門慧曉陳朝領袖江表僧望學兼孔釋一見而結友
于隋厯告興遂與同侣俱辭建業緇素知友祖道新林
各題篇什曉命筆賦詩云爾按𫝊則是詩慧曉作也且
遷行曉止故其詩云子向涇河我住䢴溝安得以為遷
詩乎
　　　鄭蜀賔
　詩紀載隋鄭蜀賔别親友詩畏途方萬里生涯近百
　年不知何白首何處入黄泉注引詩話緫龜曰隋長
　壽年有鄭州鄭蜀賔風流名士頗善五言蹉跎鄉閭
　不求聞達垂掛冠選授江南一尉賔友祖餞至上東
　門蜀賔留别云云酒酣自詠聲調哀促合坐嗚咽卒
　於官時人比之劉庭芝
解之曰按南部新書劉庭芝字希夷汝州人作白頭吟
曰今年花落顔色改明年花開知誰在既而歎曰此語
似石崇白首同所歸乃重作二句曰年年嵗嵗花相似
嵗嵗年年人不同復嘆曰死生有命豈復由此乃并留
之其舅宋之問愛此兩句懇乞不與以土袋壓殺之鄭
蜀賔事亦出南部新書誤以長壽為隋年號阮一閲詩
話總龜承之馮氏又承其誤若蜀賔在隋代而時人比
之劉庭芝是今日適越而昔至也吳中珩云蜀賔唐武
后時人長壽亦武后時年號馮公誤加隋字收此盖未
考汝言誤收之繇也
　　　異苔
　詩紀載郭璞贈温嶠詩曰人亦有言松竹有林及爾
　臭味異苔同岑云云
解之曰異苔同岑依藝文類聚錄也太平御覽作異本
同岑詩歸譚元春曰異苔同岑新而有采鍾惺云異苔
字如何入想按異本義己難通苔字尤謬余以為應作
異谷轉冩訛耳陸士衡贈馮文羆詩出自幽谷及爾同
林景純盖用其語
　　　漢書
　詩紀載漢書詩曰四牡翼翼以征不服
解之曰漢書元鼎五年十月行幸雍祠五畤十一月立
泰畤于甘泉天子親郊見朝日夕月詔曰詩云四牡翼翼
以征不服親省邉垂用事所極李斐注曰極至也所至
輙祭也師古曰逸詩也詩紀止引四牡二句按武帝本
為咸秩發詔惟取用事所極之義若但摘以征不服亦
殊無謂故顔氏統謂之逸詩馮氏誤
　　　古歌
　詩紀載古咄唶歌曰棗下何攅攅榮華各有時棗欲
　初赤時人從四邉來棗適今日賜誰當仰視之(吳中/珩拾)
　(遺注之云/賜字疑)
解之曰按方言賜盡也潘岳西征賦超長懐以遐念若
循環之無賜維摩詰經香積如來鉢飯悉飽衆會猶故
不賜太平廣記引啟顔錄曰山東人謂盡為賜是也支
曜出成具光明經曰善明請佛明士等六百萬人諸天
神王即助施飯食已飽足飯不消瀃瀃字盖與賜同或
作棗適今日罄失其佳語矣
　　注王
　　　鵩鳥
　己未在鼂湖與友人夜坐聞松間鴞鳴予曰此鵩耶
　不能逺飛行不出域乃賈生以為妖鳥而吾邑聞其
　嘶聲謂豐年之兆俗固有不同矣友人曰賈生所謂
　妖者以野鳥入舎止于坐隅故耳若夫長林豐枝之
　中固其宅也當不為異矣因誦王元美哭于鱗詩云
　春秋麟獲日庚子鵩來年可謂屬句工敵傳情沈痛
　者也予以為不然
注曰此弇州組語之工而不覺引事之謬也左氏傳哀
公十四年春西狩獲麟十六年四月己丑孔丘卒則麟
獲非山頺之日明矣後漢書何敞言西狩獲麟孔丘有
兩楹之殯盖傅會其説史記賈生傅長沙王作服鳥賦
嵗餘徴見拜梁懐王太傅居數年懐王騎墮馬賈生自
傷嵗餘亦卒則鵩來至騎墮之後愈遥二事引喻俱失
也且宣尼賈生作對五雀六燕亦不如是杜甫寄李白
詩幾年遭鵩鳥獨泣向麒麟弇州豈誦此而誤乎
　　　韻語
　藝苑巵言曰宋髙宗每欲除異已必令壯士丁旿拉
　殺旿即樂府所謂丁都䕶者也時人為之語曰莫跋
　扈付丁旿蕭齊主道成亦然其所任者桓康也時人
　亦語曰莫輈張付桓康二事既同而字亦對又皆協
　韻甚奇晉史載謝安石語亦有韻曰天子有道守在
　四鄰明公何須屋後著人正可破此二主
注曰宋書諸葛長民將作亂宋公至京長民到門引却
前人閑語宻命壯士丁旿等於坐拉焉死于床側并誅
其弟時人為語曰勿跋扈付丁旿南齊書黄回為南兖
州部曲數千太祖欲收恐為變召入東府使桓康將數
十人數回罪殺之時人為之語曰欲侜張問桓康然晉
書謂長民驕縦貪侈多聚珍寳美色不知紀極所在殘
虐為百姓所苦及諸葛氏誅士庶咸恨正刑之晚則丁
旿此摶自不可少然亦偶于長民試之曰每欲除異己
必令拉殺斯為寃矣齊王所殺宋臣數十唯黄回適使
桓康耳桓宣武答謝安曰正自不得不爾齊王亦然新
亭之役事窮勢極智勇俱困安石聊談笑道之今執守
在四鄰一言為真持破二主是以三代之道責世上之
君斯腐儒之論也史記人告楚王韓信反髙帝以陳平
計告諸侯吾欲遊雲夢欲襲信信謁上令武士縛信械
繫至洛陽後舎人弟告信欲反狀于吕后后欲召恐不
就乃與蕭相國謀紿信入賀吕后使武士縛信斬之宋
齊芟蕩盖以漢為舊章但漢世少時人二語耳考宋明
帝文章志桓公至新亭大陳兵衛謝安入謂曰安聞諸
侯有道守在四鄰明公何有壁間著阿堵軰晉書改作
明公何須壁後置人耶殊不及向語渾朴若天子有道
守在四夷以四鄰系天子何作者之疎乎且宋武帝為
髙祖不稱髙宗樂府丁督䕶歌非都䕶也齊書及南史
皆云欲侜張問桓康莫付二字並誤凡詩人語無不協
韻聊舉其類是者宋書大明中奚顯度為員外散騎侍
郎世祖使主領人功苛虐無道動加捶撻人不堪命為
謡相戲曰勿反顧付奚度魏書崔楷官中郎將性嚴烈
摧挫豪強時人語曰莫􁦲獬付崔楷此酷吏也民語亦
如此詎獨丁桓哉
　　　七仄七平
　藝苑巵言曰楊用修所載七仄如宋玉吐舌萬里唾
　四海緯書七變入臼米出甲佛偈一切水月一月攝
　七平如文選離袿飛綃垂纎羅俱不如老杜梨花梅
　花參差開有客有客字子美和美易讀而楊不之及
　按傅武仲舞賦家有古文苑文選皆云華袿飛綃雜
　纎羅不言垂纎羅也
注曰宋玉大言賦吐舌萬里唾一世此于長短句中偶
出七言耳春秋運斗樞三變而粲謂之粟四變入臼米
出甲五變而蒸飯可食此句與詞詠益不相闗不當以
混風雅文選古文苑舞賦乃作華袿飛綃而雜纎羅不
獨非七平亦且八字矣按屈原大招四酎并熟不歰嗌
宋玉招魂二八侍宿射逓代此七仄也七平如宋玉魂
兮歸來哀江南古紵曲羅裙飄颻昭儀光魏鼓吹第五
曲孤魂翩翩當何依謝惠連燕歌行何為淹留無歸聲
髙允王子喬行超升飛龍翔天庭皆雅馴流利而王亦
不之及且梨花有客二句皆用修所引王乃没其語而
竊之又梨花句出于崔魯謂之老杜何也
　　　解鳥獸語
　宛委餘編曰解獸語者介葛盧見左傳解鳥語者公
　冶長見衝波傳又沈佺期詩不知黄雀語能免冶長
　災又侯瑾字子瑜見敦煌實錄又廣漢陽翁仲解馬
　語見論衡季南亦解馬語見抱朴子詹何聞牛鳴知
　牛黒而白在角見韓非子廷尉沈僧照聴南山虎嘯
　云國有邉事當選人丁見梁典
注曰此具餘冬序錄廣言具言之矣宛委後出反不及
脩寎之詳贍者序錄記曉鳥語者有謝承漢書魏尚字
文仲髙皇帝時為太史曉鳥語又神仙傳成武丁益部
耆舊傳楊宣並聞雀聲而知覆車之粟魏志管輅聽雀
鳴而知鄰婦之殺夫北齊書張子信聆鵲鳴而信官喚
之口舌宋史孫守榮于史嵩門聞鵲噪而知來日晡時
之寳物皆王事所遺獨少公冶侯氏二事耳嬰按周禮
夷𨽻掌與鳥言貉𨽻掌與獸言列子曰今東方介氏之
國人數數解六畜之語葢偏知之所得太古神聖之人
悉解異類音聲故先會鬼神魑魅次達八方人民末聚
禽獸虫蟻言血氣之類心智不殊逺也然則通達殊音
豈獨葛冶諸人乎蔡邕釋誨曰伯翳宗聲于鳥語晉鼓
吹曲曰伯益佐舜禹職掌山與川智周萬物下知衆鳥
言是中古亦有此矣後漢唐公昉碑曰王莽居攝二年
君為郡吏有神人與期谷口山與君神藥曰服藥以後
當移意萬里知鳥獸言東城老父傳賈昌開元元年生
七嵗趫捷過人解鳥語音此又王何俱遺者又董遐周
吹景集曰公冶長解鳥語用修引嘖嘖唶唶事謂未知
所出澹園云出論語疏張閲邢昺書了無此語此出史
記注中兩先生一時輕下筆耳嬰尋史記注亦無引及
惟海錄碎事載論語疏公冶長辨鳥雀語云唶唶嘖嘖
白蓮水邉有車覆粟車脚淪泥犢牛折角收之不盡相
呼共啄驗之果然王氏以為見衝波傳未得其㨿也敦
煌實錄侯瑾解鳥音嘗出門見白雀與睪雀同行慨然
嘆曰今天下大亂小人君子相與雜居矣此乃逢占之
術然序録引今東方介氏之國數語以為續博物志言
而不知出自列子豈溯流而忘源耶又引史記秦仲知
百鳥之音與之語皆應則秦記無之又云成武丁吾郴
人神仙傳載其在長沙遇異人授一書遂通天下鳥獸
語音按神仙傳武丁隨二人行不止二人出玉函看素
書有武丁姓名乃與藥二丸令服之還家明照萬物獸
聲鳥鳴悉能解之亦未嘗有授書事也又曰髙緯貽畧
和莬有鳥鳴書一卷王喬有解鳥語一卷是事蓋有著
之書者矣翰府名談白龜年遇李太白遺書一卷曰讀
之可辨九天禽語大地獸言龜年後遊潞州太守召問
之庭有二雀啾唧而過守曰彼何言曰城西民家有廪
餘粟在地相呼食之守使騐之果然又見廐馬仰首而
嘶問此何言曰槽中料熱不可食時近清明將吏驅羊
二十餘頭後一羊鞭之不動守問羊不行有説乎曰羊
言腹有羔將産然後就死乃留羊月餘果生子此固由
師傳哉按唐裴知古長安中為太樂令有乗馬者知古
聞其嘶乃曰馬鳴言主必墜死訪之果然杜詩徵聲及
禍樞注曰王元聞鹿鳴問樵者曰鹿鳴即死果為獵人
所獲元嘆曰為爾徵聲以彰禍機不可免所謂王元者
不知何人此注蓋杜撰也遼史宗室人神速姑能知蛇
語尤奇龜年者樂天姪
　　　五龍
　宛委餘編曰兄弟稱二龍者晉卞粹及温羡八龍者
　漢荀儉緄靖燾汪爽肅專唐崔琯珙瑨璪璵玠球珦
注曰後漢書許劭字子將汝南平輿人少峻名節與兄
虔並知名汝南人稱平輿淵有二龍注曰平輿縣有二
龍鄉南史柳悦字文殊少有清致弟惔字文通好學工
製文與悦齊名王儉曰柳氏二龍可謂一日千里元美
所記是也然吳志劉繇字正禮東萊牟平人兄岱字公
山平原陶丘洪薦舉繇茂才刺史曰前年舉公山奈何
復舉正禮洪曰使君用公山于前擢正禮于後所謂御
二龍于長途張詮南燕書曰慕容徳以封嵩為左僕射
韓􁧚為右二人並年三十又以嵩弟融為西中郎將􁧚
弟軌為北中郎將徳臨軒令四人同八拜嵩等升謝徳
頋曰躍二龍于長衢騁雙驥于千里朝野榮之南史建
安王為雍州刺史以江革為記室叅軍弟觀為征北行
叅軍兼記室沈約任昉與書云雍府妙選英才文房之
職總卿昆季可謂御二龍於長途又謝舉為太常博士
與兄覽俱預元會江淹忽見曰所謂御二龍於長塗者
也梁簡文餞臨海太守劉孝儀蜀郡太守劉孝勝詩兩
杜昔夾河二龍今出守新唐書烏承玼字徳潤張掖人
開元中與族兄承恩皆為平盧先鋒沈勇而决號轅門
二龍則劉氏江氏謝氏烏氏皆有二龍也有三龍者益
部耆舊雜記曰李邵字永南弟朝字偉南又有一弟各
有才望時號李氏三龍有四龍者漢記曰李膺祖父脩
安帝時太尉生子亮淑訓秀號四龍皆為牧守又竇臮
述書賦曰張氏四龍名揚海内張從中長史文塲擢第
弟從師監察御史弟從儀灼然有才從申志業精絶是
也五龍自竇氏前則南齊書張岱字景山與兄太子中
舎人寅新安太守鏡征北將軍永弟廣州刺史辨俱知
名謂之張氏五龍張之前則前凉錄曰辛􁀙晉尚書郎
兄鑒曠弟寳迅皆以才識著名秦雍為之語曰五龍一
門金友玉昆在漢則有公沙氏陶淵明聖賢羣輔錄公
沙紹字子超紹弟孚字允慈孚弟恪字允讓恪弟逵字
義則逵弟樊字義起右北海公沙穆之五子並有令名
京師號曰公沙五龍天下無雙亦名士也見魏明帝甄
表狀及後漢書其前又有周氏重合令子輿居宋里櫟
陽令子羽居東觀里東海太守子仲居宜唐里兖州刺
史子明居西南里潁陽令子良居遂興里右郡决曹掾
周燕少卿之五子號曰五龍各居一里子孫各以儒業
退讓為業天下著聞見周氏譜及汝南先賢𫝊然上古已
有五龍遁甲開山圖曰五龍見教天王被跡望在無外
柱州崑崙山上榮氏注曰五龍爰皇後君也昆弟五人
皆人面龍身長曰角龍木仙也次曰徵龍火仙也次曰
商龍金仙也次曰羽龍水仙也次曰宫龍土仙也父與
諸子同得仙治在五方春秋元命包曰五龍又謂之五
姓兄弟五人曰皇伯皇仲皇叔皇季皇少治在五方司
五行繼人皇御世此皆王氏所遺也若夫人非同生居
而同郡亦號五龍者淵明集曰膠東令盧汜昭字興先
樂城令剛載祈字子陵潁隂令剛徐晏字孟平涇令盧
夏隱字叔州别駕蛇丘劉彬字文曜右濟北五龍並少
有異才皆稱神童當桓靈之世時人號為五龍見濟北
英賢傳又晉書曰索靖敦煌人與鄉人范𠂻張甝索紒
索永俱詣太學馳名海内稱敦煌五龍有以同志同功
而並稱者新唐書狄仁傑引桓彦範敬暉張柬之袁恕
己崔𤣥暐共誅二張中宗復位封為五王吕温頌之曰
取日虞淵洗光咸池潛授五龍夾之以飛是也六龍不
獨温卞華陽國志曰李宓六子皆英挺秀逸號曰六龍
長子賜字宗碩汶陽太守少子興字儶碩太傅叅軍㓜
子盛碩寧浦太守又晉書温羡字長卿太原祈人父恭
濟南太守兄弟六人並知名於世號曰六龍以為温羡
誤也又最盛者北史王雲北海劇人仕魏南兖州刺史
娶清河崔氏學識有風訓生九子並風流藴藉世號王
氏九龍昕字元景暉字元旭昭字仲亮晞字叔朗晧字
季髙曄字季炎又玉海紺珠唐房諶四子豫坦邃熈號
四龍崔徵兄弟七人陸㣲兄弟七人俱號七龍後魏崔
長瑜子樞等九人號九龍又引伏氏譜伏義兄弟八人
號八龍引語林魏張魯有十子時人語曰張氏十龍儒
雅温恭
　　　飛燕
　宛委餘編曰趙后名飛燕張平有狗亦名飛燕又紅
　陽飛燕馬也又曰豫章王蕭嶷馬亦曰飛燕
注曰趙宜主以迅體輕軀得號翔鳦固非名也按晉書
輿服志曰漢世祖挺英雄之畧總文景之資揚電旌翳
皮軒記皷横汾河而祠后土祭甘泉而祭昊天奉常獻
儀謂之大駕車千乗而騎萬匹以幸姬趙飛鷰置屬車
間豹尾中則武帝時先有一趙飛燕矣典畧曰黒山黄
巾諸帥自相號字騎白馬者謂張白騎輕捷者為張飛
燕九州春秋曰黄巾賊起張燕聚少年為羣盗性剽悍
捷速過人故軍中號曰飛燕盖與趙皇后同惟宋書劉
道濟傳有蜀賊偽衛將軍司馬飛燕杜陽編寳厯二年
浙東貢舞女二人一曰飛燕一曰輕鳯舞態艶逸每歌
罷上令藏之金屋寳帳此則其名耳張平見十六國春
秋馬名者張協七命曰駕紅陽之飛燕驂唐公之驌驦
張銑曰紅陽人也有良馬名飛鷰謝靈運會吟行飛燕
躍廣途李善注引西京雜記文帝自代還有良馬九匹
一名飛鷰騮則馬名盡之矣南齊荀伯玉傳世祖在東
宫任左右張景真世祖拜陵荀伯玉宻白之上大怒檢
校東宫世祖還至方山日暮將泊豫章王遣飛燕東迎
具白上怒之意夫東方棹返豫章騎迎水陸差池何以
邂逅宋書袁顗傳劉胡叛走袁顗大怒呼取飛鷰謂衆
曰我當自出之至鵲頭步取青林若蕭嶷名馬飛燕則
袁顓已擅美於前矣予謂此雙燕皆船名也哀江南賦
曰排青龍之戰艦鬬飛燕之船樓可㨿梁元帝詩晨鳬
移去舸飛燕動歸橈與子山賦正同陳晦伯控引古今
自謂無謬而天中記馬部列蕭袁二事豈未讀梁元之
詩子山之賦乎
　　　王母越王
　宛委餘編曰仙人名王母函山鳥亦名王母勾踐名
　越王海味似􁔆者亦名越王仲由字子路熊亦名子
　路見續博物志
注曰酉陽雜俎曰齊郡函山有鳥足青觜赤素翼絳顙
名王母使者世傳山上有王母藥函令鳥守之案此則
鳥名王母使者四字為呼非但云王母也又鄴中記石
虎園有西王母棗枝葉葱茂四時不凋九月生花十二
月熟三子一尺又石虎皇后浴室有二長生樹葉大如
掌八九月白花子赤大如橡世謂之王母長生樹伽藍
記曰華林園有仙人桃色赤表裏照澈得霜即熟亦曰
王母桃酉陽雜俎曰王母桃洛陽華林園有之十月熟
俗語曰王母甘桃食之解勞又曰貝丘南有蒲萄谷谷
中蒲萄可就食之取歸即失道世言王母蒲萄也古今
注曰虎鬚草江東織為席號曰西王母席又曰苦葴有
裹形如皮弁有實正圓如珠長安兒童謂為洛神珠一
曰王母珠爾雅觚竹北戸西王母日下謂之四荒郭璞
曰西王母在西日下在東後魏書大秦國西有白玉山
西有西王母山玉為堂云凡此果卉荒極山阜皆有王
母之名不可悉索者也若夫越王名勾踐而以為勾踐
名越王然則闔閭夫差皆名吳王也竺法真登羅山疏
曰越王鳥狀似鳶口勾末可受二升南人以為酒器南
越志曰䴌􁀙一名越王鳥兼名苑曰兩頭蛇一名越王
約髮異物志曰擁劍俗謂之越王鈴下又曰椰子有如
兩眼俗人謂之越王頭異苑曰(闕/)　　　越王餘筭菜
白者似骨黑者如肉臨海水土志曰越王筭如笄大正
白長尺餘生海邉沙中見便取之即可得心中存來取
則縮入沙中南越志曰越王竹根生石上若細荻髙尺
餘南海有之又曰安綏縣北有連山昔越王伐木為船
俱大千石以童男女三千人牽挽之既而船自飛下水
男女共沈於潭風雨之後時聞附船有唱喚督進之聲
即有青牛馳回與船俱浮今名越王潭凡此禽蟲卉木
江潭多有越王之號不可勝數者也後漢任光傳城頭
子路者姓袁名曽字子路起兵盧城頭故號其兵為城
頭子路通鑑武徳七年日南人姜子路反交州都督王
志逺擊破之唐書開元時瀛州人尹子路直𢎞文館教
授亦不止一仲生矣然則何不言虎名李耳老聃亦名
李耳䕡藥茹名離婁黄帝臣亦名離婁木名扶蘇秦公
子亦名扶蘇藤名丁公項王將亦名丁公雀名嘉賔郗
超亦字嘉賔
　　　傅粉
　宛委餘編曰梁冀使馬融為飛章奏李固公胡粉飾
　面搔首弄姿此雖誣語要亦當時風俗亦有之耳何
　晏粉白不去手又五行志稱其好著婦人衣服為服
　妖顔氏家訓梁朝全盛之時貴遊子弟無不熏衣剃
　靣傅粉施朱盖自唐以後始不復傅朱粉耳
注曰漢書佞倖傳孝惠侍郎侍中皆冠鵔鸃貝帶傅脂
粉化閎籍之俗也觀此則知漢初之制凡飛蟬耀鬢豐
貂珥首者服飾皆然魏畧曰邯鄲淳詣曹植植呼常從
取水自澡訖傅粉遂科頭拍袒胡舞則不但諧臣媚子
為之名士亦未免俗矣唐書曰張易之兄弟出入禁中
傅朱粉衣紈錦盛飾自喜則自唐以後何獨不然也
　　　李膺張衡
　宛委餘編曰李膺蜀記云張道陵病瘧于丘社中得
　咒鬼術書遂解使鬼法入鵠鳴山自稱天師漢熹平
　末為蟒蛇所噏子衡奔走尋尸無所乃假設權方以
　表靈化生縻鶴跡置石崖頂到光和二年遣信告曰
　正月七日天師昇𤣥都衡為係師衡子魯為嗣師然
　則今所傳張道陵者蛇腹餘飡耳李膺非元禮漢盖
　有兩張衡兩李膺也
注曰張魯己在曺氏之日記其事者不得為漢人明矣
考梁書劉季連傳齊明帝永元二年雍道晞率賊逼巴
西涪令李膺破斬之梁髙祖以鄧元起為益州劉季連
反書報李膺膺使使歸元起南史曰蜀士以文達者廣
漢李膺字公𦙍有才辨西昌侯藻為益州以為主簿使
至都武帝悦之謂曰今李膺何如昔李膺對曰今勝昔
昔事桓靈之主今逢堯舜之君帝以如意擊席者乆之
以為益州别駕著益州記三卷㨿此則作記者梁代人
且記以益州為名隋經籍記同蜀記王隱撰也弇州俱
誤然梁乃有兩李膺按王僧辯傳承聖二年西魏將襲
江陵世祖遣主書李膺徵僧辯于建業尋膺為涪令時
即極英妙必過二十自永元二年至承聖三年得五十
八載公𦙍若在已八十餘矣展驥之後而處綴衣之役
耄耋之叟而奔命數千里之途世無此事故予謂梁元
時之主書又非東昏世之公𦙍魏書李苗梓潼涪人父
膺蕭衍尚書郎太僕卿可為一証然吳志朱桓傳亦有
魏廬江太守李膺又桓譚新論曰陽城子姓張名衡蜀
郡人與吾俱為講學祭酒寢疾預買棺槨多下錦繡立
被發塜此在平子之前者晉書趙王倫時有省事張衡
倫簒位使衡衛惠帝幽之後斬東市隋書張衡字建平
煬帝御史大夫出為榆林太守誅朝野僉載周張衡令
史出身合入三品因退朝市蒸餅馬上食則天降勅流
外文獻通考晁氏曰張衡撰編年通載十五卷熈寧七
年表獻之陳氏曰張衡嘉祐二年進士第一人仕至集
賢院學士古今盖有七張衡四李膺也天中記亦載張
平子張係師而増云隋張衡弑文帝武后令史張衡官
四品為四張衡李膺二人依宛委説皆為未備
　　　忽雷博勞
　宛委餘編琵琶有大小忽雷馬有忽雷駮􁀙魚亦名
　忽雷相馬人名博勞鳥亦名博勞見樂府及謡
注曰洽聞記鱷魚别號忽雷一名骨雷秋化為虎然唐
人亦有名忽雷者廣異記庚歐陽忽雷本名紹桂陽人
任雷州長史官臨大池常出雲氣居者多死紹令測水
淺深别穿巨壑决放天地晦冥雷電大至紹率徒持弓
矢排鏘與雷師戰衣並焦卷自辰至酉雷電飛散池涸
獲一虵長四五尺狀如蠶杵為粉食之南人因呼為忽
雷鳥名者趙岐孟子注曰鴃博勞也月令仲夏之月鵙
始鳴鄭𤣥注曰鵙博勞也䟽引通卦騐曰博勞鳴反舌
無聲陸徳明曰博又作伯相馬人見唐韻孫愐曰博姓
古有博勞善相馬則此人乃姓博名勞耳惟東方朔占
朔與弟子俱行朔渇令弟子叩道邊家門不知室令主
姓名呼不應朔往見博勞飛集其家李樹上謂弟子曰
主人當姓李名博勞汝呼當應室中人果有姓李名博
勞出與朔相見即入取飲與之
廬陵官下記秦叔寳所乗馬號為忽雷駮常飲以酒每
于月明中試之能竪越三領黒氊
　　　𢷬素賦
　藝苑巵言曰班姬𢷬素如閲絞練之初成擇𤣥黄之
　妙匹準華裁於昔時疑異形於今日又云書既封而
　重題笥已緘而更結皆六朝鮑謝之所自出也昭明
　知選彼而遺此未審其故
注曰𢷬素賦全篇駢麗悲凉自是六朝髙手其非婕妤
結撰耶暗中按摸亦可辨也賦若在潘陸鮑謝集中必
當與文雪鴙鶴諸篇並入采擷若以為西京妙製而錄
之孟堅平子之間則有目者笑之矣此賦漢書列女傳
不見而見於唐人所裒疑昭明時尚未出倘已經揀練
而置之益知文選之所以傳也
　　　吕應
　宛委餘編曰吕安字仲悌君苗姓應㻛從弟俱見文
　選注
注曰楊用修集曰唐人云君苗無姓吕安無字此言何
謂也按文選注吕安字仲悌又應璩有與從弟君苗書
則唐人所云者止謂史失其傳耳嬰尋元美之言盖承
用修之論而其實非也嵇叔夜與吕長悌絶交書曰中
間少知阿都志力開悟每喜足下家復有此弟云云嵇
文集錄注曰阿都吕仲悌東平人也吕延濟注曰阿都
吕仲悌小名然則吕安不但有字即小字亦傳于今矣
若休璉諸從雖亦得姓終于無聞使後代之人徬徨追
想甚無謂也案陸雲與兄平原書曰前登城門意有懐
作登臺賦極未能成而崔君苗作之又云君苗文天才
中亦少爾雲見其登臺賦及詩頌作愁霖賦極佳頗放
雲見兄文輒云欲燒筆硯曹志苗之婦公其婦及兒皆
能作文頃借其釋詢二十七卷當百餘紙寫之又云今送
君苗登臺賦為佳手筆其人推能兄文不可言作文百餘
卷不肯出之觀此則君苗清河族也為士龍推服若此
定是佳士而流風攸冺遺章闕如特以欲焚筆硯一言
附見晉史乃令後來有述唐人所稱盖謂此人耳休璉
與二陸相距且百年其從弟安得猶存而復修少年鉛
槧事也又案晉書曹志卒太常奏以惡諡崔褒歎之而
諡為定君苖豈即崔褒字乎嬰嘗為君苖作小傳載崔
氏緜史中
　　　細腰
　宛委餘編墨子云楚靈王好細腰故其臣皆三飯為
　節脇息然後𢃄緣墻然後起韓非子云楚莊王好細
　腰國中皆餓死以理言之當是靈王也然謂宫中多
　餓死則近楚王之好細腰謂女子也其臣何故三飯
注曰此説非墨子始也晏子春秋盆成括曰越王好勇
其民輕死楚靈好細腰其朝多餓死墨子兼愛中曰楚
靈王好士細腰故靈王之臣皆以一飯為節脇息然後
𢃄扶墻然後起比期年朝有黧老何也君恱之故臣能
之也兼愛下曰昔荆靈王好細腰荆國之士飯不踰乎
一固據而後興扶垣而後行而靈王悦之未踰于世而
民可移也韓子二柄曰越王好勇而民多輕死楚靈王
好細腰而國中多餓人楚策曰莫敖子華對威王曰昔
先君靈王好細腰楚士約食馮而能立式而能起淮南
子主術曰靈王好細腰民有殺食自饑也越王好勇民
皆處危爭死按韓子亦稱靈王不云楚莊惟尹文子曰
齊桓好衣紫闔境不鬻異采楚莊愛細腰一國皆有饑
色荀子道君亦曰楚莊王好細腰故朝有餓人風俗通
又作齊王矣然曰朝多餓死曰好士細腰曰朝有黧老
曰故臣能之曰荆國之士曰一國有饑色曰國中多餓
人曰楚士約食曰民殺食自饑即李彪封事亦曰越王
好勇而士多輕死楚王好瘠而國有饑人俱未嘗言及
女子者惟管子七篇曰楚王好小腰而美人省食吳王
好劍而國士輕死馬廖上疏曰吳王好劔客百姓多創
瘢楚王好細腰宫中多餓死御覽引風俗通曰趙王好
大眉民間濶半額楚王好廣領國人(闕/)沒頸齊王好細
腰後宫多餓死於是始以婦人耳大招曰姱修滂浩麗
以佳只小腰秀頸若鮮卑只此豈楚風所尚耶將懐王
耽樂於兹而下化之耶抑靈王之貽謀遠也夫靈雖虐
用其民亦不淫于色謂之好内誠無所據春秋繁露曰
乾谿有物女水盡則女見水滿則不見靈王舉發其國
而役三年不罷楚國大懣然非有髙唐之遊瑤姬之夢
也乃以小腰之癖特聞恐好事之謬解也予意靈王方
爭雄齊晉志在毒逐兩軍相當雖腰帶十圍無所用之
腰細之士燕飛兔猾易以成功此楚靈之所為好與
　　　寄生
　宛委餘編曰蟲名寄生軍裝亦名寄生
注曰南齊書宋明帝遣齊太祖討張淹軍容寡闕乃編
棕為馬具裝析竹為寄生又東昏紀義師至帝騎馬
被銀蓮葉具裝鎧雜羽孔雀寄生寄生當是障泥之類
然韶州圖經有馬援門人轅寄生善吹笛宋書檀道濟
𫝊盧循冦逆羣盗郭寄生聚作唐孔覬傳沈思仁遣軍
主應寄生討晉安太守劉瞻南齊書周山圖傳臺軍主
毛寄生與張鳯戰于豫章江後魏穆崇傳穆寄生襲爵
建安公外戚傳有李寄生賜爵髙邑子此人名也後漢
禮儀志曰强梁祖明共食􁋃死寄生是鬼名也毛詩陸
璣疏蔦一名寄生葉似當盧子如覆盆子東方朔傳曰
郭舎人覆樹上寄生令朔射之朔曰此窶數也生肉為
膾乾肉為脯著樹為寄生盆下為窶數師古曰以盆盛
物戴于頭者以窶數薦之今賣白團餅人所用是也寄
生者芝菌之類淋潦之日著樹而生形有周圜象窶數
者今關中俗亦呼為寄生非為蔦之寄生寓木宛童有
枝葉者也張衡思𤣥賦曰桑末寄夫根生兮卉既凋而
已育衡自注曰根生寄生也李善曰言桑末寄夫根生
桑末既凋而寄生已茂此皆草名也爾雅寓木宛童郭
璞曰寄生樹一名蔦易林曰寄生無根本立不固須臾
落去更為枯樹真誥曰良常山東南有寄生樹樹如曲
蓋形此木名也東方朔七諫曰便娟之修竹兮寄生於
江潭則竹亦可名寄生矣至于蟲名者今南方海中小
螺多有蟹生其中所謂璅蛣腹蟹者閩人皆以寄生呼
之異苑南州異物志陶隠居本草注俱謂之寄居陳藏
器本草曰寄居在殻間而非螺也候螺蛤開當自出食
螺蛤欲合已還殻中亦名寄生
　
　
　
　
　
　
　
　
　
　
　巵林卷五
欽定四庫全書
　巵林卷六　　　　　　　　　明　周嬰　撰
　　廣陳
　　　青雲
　宋人登科詩用青雲字楊用脩以為誤歴引古事駁
　之其云史記曰伯夷叔齊雖賢得夫子而名益彰顔
　淵雖好學附驥尾而行益顯閭巷之人欲砥行立名
　者非附青雲之士烏能施于後世哉青雲之士謂聖
　賢立言傳世者孔子是也附青雲則伯夷顔回是也
　後世謂登仕路為青雲謬矣試引數條證之京房易
　占青雲所覆其下有賢人隠續逸民傳嵇康早有青
　雲之志南史陶𢎞景年十四五嵗見葛洪方書便有
　飬生之志曰仰青雲覩白日不為逺矣梁孔穉圭隠
　居多搆山泉衡陽王鈞往遊之穉圭曰殿下處朱門遊
　紫闥詎得與山人交耶鈞曰身處朱門而心遊滄海
　形入紫闥而志在青雲又袁彖贈處士庾易詩曰白
　日清明青雲遼亮昔聞巢許今覩臺尚阮籍詩抗身
　青雲中網羅孰能施李太白詩獵客張兎罝不能掛
　龍虎所以青雲人高歌在巖户合而觀之青雲豈仕
　進之謂乎王勃文窮且益堅不墜青雲之志即論語
　視富貴如浮雲之㫖若窮而常有覬覦富貴之心則
　鄙夫而已矣自宋人用青雲字于登科之詩遂誤至
　今不改
　陳晦伯以青雲為貴仕正楊云史記須賈見范雎頓
　首言死罪曰賈不意君能自致于青雲之上揚雄觧
　嘲云當塗者升青雲失路者委溝渠宋書劉瑀荅何
　偃云一䠞直造青雲何至與駑馬爭路晋書載記史
　臣曰劉元海人傑必致青雲之上是以策馬鶱鴻乗
　機豹變五部髙嘯一旦推雄南史齊衡陽王鈞與會
　稽孔珪問荅云云見衡陽王道度傳非梁也唐僧廣
　宣寄賀王起放第二榜詩便致青雲領貢賔
廣之曰青雲葢有數觧二公之爭所謂人知其一耳按
琴操許由曰吾志在青雲何乃劣劣作九州伍長乎故
胡廣作法喬卿碑曰超越青雲之上徳踰巢許之右孫
綽徐君頌曰仰先生之道豈無青雲之懐孫盛何䕫論
曰高尚之士抗心青雲之表王康琚反招隠詩放神青
雲外絶迹窮山裏謝靈運石門詩共登青雲梯還舊園
詩托身青雲上栖巖挹飛泉呉均詩山中自有宅桂樹
籠青雲江淹學騷曰摘江崕之素草窺海岫之青雲杜
甫别董頲詩當念著白絹采薇青雲端北征云青雲動
髙興幽事亦可悦寄李白云白日來深殿青雲滿後塵
未負幽棲志兼全寵辱身韓愈送惠師云日携青雲客
探勝窮崕濵此髙逸也
八公操超騰青雲蹈梁甫兮神仙傳彭祖曰仙人或化
為鳥獸游浮青雲揚雄甘泉賦吸青雲之流霞楚辭曰
載青雲兮上升郭璞遊仙詩尋我青雲友永與時人絶
江淹擬之曰偃蹇尋青雲隠淪駐精魄劉孝標升天行
欲訪青雲侣正值丹丘人王筠詩日軒若回駕相待青
雲際真誥保命君吟曰朝霞煥晨井九葢傾青雲常建
仙谷遇毛女詩祈君青雲秘願謁黄仙翁此遊仙也
有以神襟言者陸景典語曰清氣標于青雲之上顧榮
謂中宗曰賀生沉潛青雲之士顔延之五君詠曰仲容
青雲器實禀生民秀注曰青雲猶高遠也劉璡訟建平
王書墨翟夷叔李牧陳蕃皆身棲青雲之上而困塵泥
之裏裴松之魏志論曰張子房青雲之士非陳平倫北
山移文度白雪以方潔干青雲而直上江淹作袁炳傳
曰炳與余青雲之交非直啣杯酒而已常景讃王子淵
曰王子挺秀質逸氣干青雲周徐謙短歌行意氣青雲
裏爽朗烟霞外北齊書沙門道研蘇瓊每見談問𤣥理
研謂弟子曰每見府君徑將我入青雲間何由得論地
上事此類是也
有以氣勢言者説苑侯生謂始皇曰陛下之意方乘青
雲飄揺于文章之觀自賢自健上侮五帝下凌三王傅
子曰劉陶曺爽時為選部郎鄧颺之徒稱為伊吕當此
之時其人意凌青雲淮南兵畧訓氣厲青雲疾如馳騖
晋鼓吹曲將如闞虎氣凌青雲此類是也
有極無意義者九歌青雲衣兮白霓裳鬼谷遺蘓秦張
儀書曰嵩岱之松栢上枝干乎青雲子虛賦其山上干
青雲羽獵賦青雲為紛虹蜺為繯淮南子魏闕之高上
際青雲靈光殿賦隆崛岉乎青雲宋玉笛賦激呌入青
雲曺植雜詩悲嘯入青雲阮瑀詠荆軻云歎氣若青雲
嵇康思親詩淚如雨兮嘆青雲傅𤣥詩青雲徘徊為我
愁腸又歌聲上徹青雲夏侯湛抵疑鴻鵠一舉出青雲
之外而尺鷃不陵桑榆呉均贈周承詩青雲葉上團白
露花中泫蘓頲應制詩飛埃結紅霧遊葢飄青雲劉希
夷公子行緑波蕩漾玉為砂青雲離披錦作霞陳陶巫
山高云玉峰青雲十二枝白居易長恨歌驪宫高處入
青雲此類是也
又有貴仕之類如東方朔客難曰抗之則在青雲之上
抑之則在深淵之下傅𤣥曲昔在唐虞朝時見青雲際
石崇荅曺嘉詩昔嘗接羽儀俱遊青雲中抱朴子吳失
篇曰有才有力者蹊青雲以官躋後魏書宿石等並有
將帥之才自致青雲北齊書清河王屬經綸之會自致
青雲出將入相隋書文學序曰奮迅泥滓自致青雲荀
濟贈隂梁州詩各附青雲逺詎假排虛力陳子昻詩宋
侯逢聖君驂馭遊青雲岑參詩曰白髪悲花落青雲羡
鳥飛李白詩北闕青雲不可期東山白首還歸去杜甫
贈張太常詩碧海真難渉青雲不可梯韓愈江陵途中
詩朝為青雲士暮作白頭囚劉禹錫寄毗陵楊給事詩
青雲直上無雙地却要斜飛取勢回唐書袁高曰盧杞
作相朋附者欬唾立至青雲陳文惠堯佐以使相致仕
年八十有詩云青雲岐路遊將徧白髮光隂得最多此
皆晦伯所遺也
至于用之登科者葢亦有説晋書天文志中云視四方
常有大雲五色具者其下賢人隠也青雲潤澤蔽日在
西北為舉賢良隋書京房易飛候占與晋志同用修所
引京房易占則失其半矣宋梁顥及第表青雲得路多
太公之二年當是尋此故實然左傳郯子曰黄帝氏以
雲紀故為雲師而雲名服䖍云黄帝以雲名官春官為
青雲氏唐宋登科詩皆用此以為赴春官而得雋耳
　吹景集曰琴操載許由曰吾志在青雲何乃劣劣為
　九州伍長乎嵇康荅向秀難飬生論云練骸易氣志凌
　青雲孫拯荅陸士龍詩青雲方乗芳餌可捐逹觀在
　一萬物自賔裴松之荀攸傳注云張子房青雲之士
　陶貞白云仰青雲覩白日俱祖箕山公語少陵詩乃
　云青雲猶契濶是羽可為儀直為進賢冠借用失之
　矣
　杜贈崔于二學士詩青雲猶契濶凌厲不飛翻恐董
　誤
　太白猛虎行賢哲栖栖古如此今時亦棄青雲士差
　中其觧用修錄群書中八則證宋人誤用登科事極
　當然不知古人語本許由宋人語本少陵也陳晦伯
　駁用修援證頗博然亦引許由語右董氏說所引據
　多為余之所遺者故並錄之
　　　疾風知勁草
　天中記曰東觀漢記光武為大司馬以王覇為功曺
　令史從渡河北賔客隨者數百人稍稍引去上謂覇
　曰潁川從我者皆逝而子獨留始驗疾風知勁草南
　史庾登字仲逺為宋明帝府尉廢帝景和中明帝疑
　防賔客故人無到門者惟仲逺朝謁不替明帝即位
　曰卿可謂疾風知勁草唐書太宗曰武德六年已後
　太上皇有廢立議我當此日不為兄弟所容實有功
　髙不賞之懼蕭瑀不可以厚利誘不可以刑僇懼真
　社稷臣也因賜詩曰疾風知勁草板蕩識誠臣(一作/昬日)
　(辨誠/臣)李絳論古今宦官統帥憲宗動容曰卿告朕以
　人所難言疾風知勁草卿寔有可以當之矣
廣之曰漢紀桓帝詔曰太尉黄瓊數有忠謇不阿權貴
疾風知勁草朕甚嘉焉晋書泰始之初安平王司馬孚
内𢎞道義外闡忠貞語曰疾風知勁草獻王其有焉南
史曰袁粲執履之跡近乎仁勇古人云疾風勁草此之
謂乎北史魏孝武帝與齊神武有隙令毛鴻賔鎮潼關
車駕西幸鴻賔奉獻酒肉迎于稠桑武帝把其手曰寒
風勁草所望于卿也北齊書傅伏田敬宣雷顯和賛曰
傅子之軰逢兹不造未遇烈風誰知勁草後周書曰裴
寛為齊文襄所禽遁還見周文帝帝曰披堅執鋭或有
其人疾風勁草嵗寒方騐裴長寛冒死歸我竹帛所載
何以加之隋書煬帝賜楊素手詔曰疾風知勁草世亂
有誠臣公得之矣唐書則天璽書勞姚璹曰嚴霜之下
識貞松之擅竒疾風之前知勁草之為貴卿嵗寒無改
良深嘉尚又𤣥宗勑姜皎曰士之生代命有泰山之重
義徇則為輕草有疾風之力節全則知勁楚國公皎戴
于朕躬憂存王室補朕之闕斯人孔臧又裴諝字士明
署侍御史為史思明所得諝隂疏賊短長以聞賊平諝
赴行在代宗見謂曰疾風知勁草果信史異聞錄曰貞
元中大儀縣鬼贈獨孤穆詩曰白刄汙黄屋邦家遂因
傾疾風知勁草世亂識忠臣哀哀獨孤公臨死乃結纓
此皆忠良䝉褒不獨王庾蕭李也若虞愿定命論曰疾
風知勁草嚴霜識貞木葢非有所指然天后之詔寔采
其言
　　　元二
　陳晦伯學林曰金石錄云鄧隲拜為大將軍時遭元
　二之灾人士饑荒死者相望盜賊羣起四夷侵畔章
　懐注按元二即元元也古書字當再讀者即于上字
　之下為小二字言此字當兩度言之後人不曉遂讀
　為元二或同之陽九或附之百六良由不悟致斯乖
　舛今岐州石皷銘凡重言者皆為二字明驗也今按
　漢司𨽻楊厥開石門頌碑有云中遭元二西戎虐殘
　橋梁斷絶孔躭碑云遭元二坎軻人民相食若讀為
　元元則不成文理疑當時自有此語漢書注未必然
　也陳忠傳云自安帝即位以後頻遭元二之厄百姓
　流亡盜賊並起陳忠以為憂上䟽云云容齋隨筆曰
　論衡恢國云孝明天崩今上嗣位元二之間嘉德布
　流三年零陵生芝草五本四年甘露降五縣五年芝
　復生六年黄龍見大小凡八此葢章帝時事考之本
　紀所書建初三年諸瑞皆同則知所謂元二者謂建
　初元年二年也既稱嘉德布流以致祥瑞其非為災
　眚之説益可决疑安帝永初元年二年先零潰羗冦
　畔郡國地震大水鄧隲以二年十一月拜大將軍則
　知所謂元二者謂永初元年二年也野客叢談云陳
　忠仕于永初中與鄧隲同時則益可信元二之為元
　年二年矣鄧后本紀延平之際海内無主元二厄運
　危于累卵此亦作元元字殊于義未安宛委餘編曰
　元二之厄不可曉或云即元元也其楊孔碑元二字
　趙明誠明作元元不成文理然徧考厯書無之竊謂
　恐即入元百六而為陽九次為隂九詞人深晦陽九
　隂九之語為元二耳此葢穿鑿之論按元元字多見
　于兩漢書武紀燭幽隠勸元元元紀元元安所歸命
　光武紀下為元元所歸章紀誠欲元元去末歸本葢
　即指元元為民也又文帝紀全天下元元之民師古
　曰善意也宣紀元元之民勞于耕耘嚴安傳元元黎
　民得免于戰國東方朔傳元元之民各得其所匃奴
　傳元元萬民夫此以元元加民安上則鄧隲傳元元
　之灾人士饑荒陳忠傳元元之厄百姓流亡皆重複
　矣
廣之曰洪氏𨽻釋亦引金石錄云云而按漢刻如北海
相景君及李翊夫人碑之類凢重文皆以小二字贅其
下此碑有蒸蒸明明蕩蕩世世勤勤亦不再出上一字
非若元二遂書為二大字也又孔躭碑云遭元二轗軻
人民相食若作元元則下文不應言人民洪注之非明
矣王充論衡曰今上嗣位元二之間云云所謂元二者
葢即位之元年二年也鄧君𫝊云永初元年夏凉部叛
羗揺蕩四州詔隲將羽林五校士擊之冬徵隲班師迎
拜為大將軍帝紀班師在二年十一月傳有脱字也又
云時遭元二之灾人民荒饑盜賊羣起四夷侵叛隲崇
節儉罷力役進賢士故天下復安則此𫝊所云元二者
亦謂元年二年也安帝紀書兩年之間萬民飢流羗貊
叛戾又與𫝊同此碑所云西戎虐殘橋梁斷絶正是鄧
隲出師時則史𫝊碑碣皆與論衡合建初者章帝之始
年永初者安帝之始年乃知東漢之文所謂元二者如
此二洪淵源所漸塤箎迭吹晦伯博采前言深信景盧
之説予竊謂不然何者永初禍故既在元年二年此則
改年之初石門頌何以云中遭一往之運陳忠𫝊何以
云頻值頻之與中豈漫為之辭乎且元年二年可合為
元二則在三年四年而曰中遭三四曰時遭三四之災
在五年六年而曰遭五六轗軻曰頻遭五六之厄可謂
成文理乎帝王即位改元誰不歴載年祀而獨永初之
元二為東漢之謎談青史鴻篇金石雕篆以讔為謔予
所未安水經注石門在漢中之西褒中之北漢明帝永
平中司𨽻校尉犍為楊厥之所開靈帝建和二年太守
王升琢石頌德自永平至永初四十餘年安得謂元二
為永初元年二年也永初二年羌始入益州雖殺漢中
太守董炳然地去漢中尚三千六百里四年羌乃攻褒
中太守鄭勤與主簿叚崇俱死則非元二之年也若謂
西戎殘虐在殺董炳時則止可言二載何為以元配二
乎孔躭碑人民相食事在永初三紀而以𫝊之元二移
復于前又非寔錄鄧后詔既言延平之際又曰元二厄
運此果為元年二年抑何所指恭陵元二雖加以師旅
因之饑饉而㓜君享御輦轂無虞何以謂危如累卵此
不過欲析言求異而不顧理之不可通也考安帝紀永
初元年叛羌冦掠冀并郡國十八地震四十一雨水二
十八大風雨雹二年四十大水大風雨雹十二地震萬
民饑流羌貊叛戾此二載中大災大厄良曰不誣然尚
未若三年叛羌破没臨洮京師并凉大饑民相噉食郡
國九地震四十一大雨水雹也四年三輔冦亂人庻流
冗海賊殺縣令叛羌殺太守杜陵園火郡國九地震六
州蝗三郡大水也五年郡國十二地震八雨水九州蝗
先零冦河東至河内詔曰灾異蜂起冦賊縱横夷狄猾
夏戎事不息百姓匱乏也七年郡國十八地震南陽七
郡民饑也未若元初元年郡國五旱蝗十五地震郡蜀
郡夷殺縣令羌絶隴道敗刺史也二年郡國十九旱蝗
詔稱灾異不息被蝗七年地裂日食十餘地震羌戰丁
奚三軍敗没也若斯灾厄亦孔之醜而獨舉元年二年
咎徵動為口實何與予以為觧詁如調絃不容膠柱元
年二年之説唯論衡之㫖為然陽九百六之義則鄧隲
傳楊厥碑近之其他字狀致誤悉當讀作元元元元之
訓諸家殊指戰國策蘓秦曰子元元髙誘注元元善也
顔師古文帝詔注亦曰善意史記索隠曰姚察云古者
謂人云善言善人也因善為元故云黎元言元元者非
一人也顧野王云元元猶喁喁可憐愛貎章懐太子光
武祝文注曰元元謂黎庶也元元猶喁喁可矜憐之辭
文選陳琳為袁紹檄曰割剥元元吕向注謂衆人也鍾
會檄蜀以濟元元之命吕延濟注謂百姓也予按髙顔
語約濶於事情二吕詞膚凋于藻色若漢書元元之民
元元黎民元元萬民宜取希馮之譬武元世祖章紀應
從姚監所箋若王莾𫝊無使百僚元元失望釋道恒道
標荅秦主書伏願鑒其元元之情又曰不勝元元之至
真誥楊君荅靈蕭曰濟某元元宿夜所願則當采章懐
之言金匱曰天道無親常與善人今海内陸沉于殷久
矣何乃急于元元哉則可用髙顔之觧又西都賦曰元
元本本殫見洽聞章懐注曰元其元本其本李善注謂
得其元本漢書叙𫝊曰元元本本數始于一張晏曰數
之元本也潘尼乗輿箴元元遂初芒芒太始又似悠悠
之意盧鴻洞元室歌曰談空空兮覈元元葢本北山移
文談空空于釋部覈元元于道流乃以𤣥𤣥代元元耳
隻字單詞固已一致百慮矣
　　　蠱冶通用
　楊用脩云易冶容誨淫太平廣記引之作蠱容誨淫
　左傳女惑男曰蠱國語蠱女縱欲張平子西京賦妖
　蠱豔夫夏姬美聲暢于虞氏南都賦侍者蠱媚巾㡚
　鮮明五臣注作冶媚馬融廣成頌古冶作蠱字可證
　陳晦伯正楊云廣記引易見第幾卷何不明言意謂
　廣記繁富人難徧閲故每借以欺人耳七脩類藁曰
　海觀張天錫作文敏㨗而用字率杜撰人有質者則
　髙聲應曰出太平廣記葢其書世所罕也公引廣記
　無亦天錫之故智而沿以誤人乎
　　　西湖志張錫字天錫號海觀錢塘人天順壬午
　　　鄉薦山西教諭
　西京賦良注曰蠱豔美也
　南都賦良注曰蠱媚美容也並無冶字
　廣成頌田開古蠱注音冶不云古字
　夫一冶字也欲野則野欲蠱則蠱為子字者不亦難
　乎使公冶長有知又將有用脩大横之誚矣
廣之曰維摩詰經有妖蠱語唐沙門𤣥應音義曰蠱周
易作冶冶容誨淫劉瓛曰冶妖冶謂姿態之貌也㨿此
蠱冶通用葢一證也西京賦妖蠱豔夫夏姬注曰蠱音
野傅武仲舞賦貌嫽妙以妖蠱五臣作妖冶張衡思𤣥
賦咸妖麗以蠱媚章懐注亦曰蠱音冶謝惠連詩酈生
無文章西施整妖冶胡為空耿介悲哉君志𤨏冶果鄔
切則謝又讀冶為蠱至晏子春秋古冶子廣成頌作古
蠱章懐注曰蠱與冶通二字通用灼然覩矣又易冶容
鄭𤣥陸績虞翻姚信並作野容云野言妖野也且野葛
鉤吻論衡作冶葛則冶通于野抑有前模用脩按㨿歴
歴晦伯空劾無驗固知文囿之中忌能者多虛襟者少
　　　靺鞨
　楊用脩曰靺鞨國名古肅慎地其地産寳大如巨栗
　中國謂之靺鞨文與可朱櫻歌云金衣珍禽弄深樾
　禁籞朱櫻班若纈上幸離宫促薦新藤籃寳籠貂璫
　發凝霞作丸珠尚軟油露成津蜜初割君王午坐鼓
　猗蘭翡翠一盤紅靺鞨葛魯卿西江月詞云靺鞨斜
　紅帶柳琉璃嫩緑平橋人間花月見新妖不數江南
　蘓小二公詩詞皆用靺鞨事人罕知者
　陳氏正楊曰唐代宗時楚州尼真如李氏者得天寳
　曰紅靺鞨大如巨栗赤爛若朱櫻見楚州刺史鄭輅
　記
　唐書外國𫝊靺鞨附勿吉國下亦不云出此寳也
　瀛涯勝覧云靺鞨國西𤓰一枚二人舉之今紅子西
　𤓰可云靺鞨乎
廣之曰韻會云唐黑水靺鞨古肅慎地唐寳記有紅靺
鞨大如巨栗以靺鞨地産寳石也用修説本取黄氏按
杜陽編曰尼真如得八寳二曰紅靺鞨大如巨栗赤爛
若朱櫻視之可應手而碎觸之則堅重不可破此有朱
櫻字故與可歌用之廣異記曰乾元中江淮度支率商
旅五分之一有波斯胡人率一萬五千貫腋下小瓶如
拳問其所貯詭不寔對揚州長史鄧景山問之胡云瓶
中是紫靺鞨得之者為鬼神所䕶入火不燒渉水不溺
有其物而無其價非明珠雜寳能及也又率一萬貫瓶
中有珠十二顆二書所稱似皆類珠而韻會謂之石舊
唐書肅宗紀曰上元二年楚州刺史崔侁獻定國寳玉
十三枚七曰紅靺鞨大如巨栗赤如櫻桃則又以為玉
然曰如栗則為珠類近之而太平廣記三百四十卷載
李景亮作李章武傳曰李章武字飛中山人生而敏博
時人比之張華貞元三年詣華州恱其舍人家婦而私
焉既别八九年自京師訪之婦没矣章武具飲饌呼祭
二更婦至迎擁攜手欵若平生至五更仰望天漢嗚咽
悲怨于裙帶上觧錦嚢取一物贈之其色紺碧堅宻似
玉而冷狀如小栗章武不識婦曰此所謂靺鞨寳出崑
崙𤣥圃中彼亦不可得妾近于西岳與玉京夫人戯見
此物於衆寳璫上愛而訪之夫人遂解以相授云洞天
羣仙每得此一寳皆為光榮以郎奉𤣥道有精識故以
投獻願常寳之此非人間所有遂贈詩而别後章武至
東平丞相府因召玉工視所得靺鞨寳工不知不敢雕
刻及使大梁又召玉工因其形雕作槲葉象奉使上京
每貯懐中至市偶見胡僧近馬叩頭曰君有寳玉在懐
乞一見僧捧玩移時云此天上至物非人間有也則又
非玉非珠矣隋書曰波斯國出琴瑟呼洛羯吕騰火齊
所謂呼洛羯疑靺鞨之類又女國王姓蘓毗字末羯末
羯當與靺鞨同葢亦以異寳為字也晦伯譏用脩言出
挹婁而不能証其産自𤣥圃亦目睫之論乎且肅宗以
崔侁之獻改元寳應謂在代宗時亦誤
　　　勑
　學圃藼蘓曰談苑曰千字文題云勅貟外散騎侍郎
　周興嗣次韻勑字乃梁字𫝊冩誤耳當時命令尚未
　稱勑至唐顯慶中不經鳯閣鸞臺不得稱勑勑之名
　始定于此
　金石録曰後周河瀆碑云琅邪王褒字子淵造華岳
　廟碑云萬紐于謹撰趙文淵字德本奉勑書後周距
　梁時未逺又隋薛道衡撰老子碑唐初虞世南撰孔
　子廟堂碑歐陽詢書九成宫碑皆作奉勑書此類甚
　衆要不始于顯慶大年之説非也晦伯以為梁髙僧
　傳宋元嘉時求那䟦摩至南海文帝勑州郡全資發
　下京及至建業勑住祗洹寺南史鬱林時恩倖吕珍
　之營宅材官相語曰寧拒至尊勑不可違舎人命徐
　龍駒常住含章殿南靣向案代帝畫勑北齊書樂陵
　王百年嘗作數勑字武城斬之梁書范雲卒禮官請
　諡宣而勑諡曰文文選有任昉奉答勑示七夕詩廣
　𢎞明集有梁武勑答臣下神㓕論公王朝貴客在宋
　齊已稱勑矣
廣之曰此論宛委餘編亦有之陳與王相為水火藼蘓
豈捃摭故實以高之乎然詔勑之名不自宋齊始也晋
八王故事張方逼上出謁宗廟上以青筒詔勑中書曰
朕體中不佳不堪出也晋故有勑矣蜀志亦屢稱勑後
漢書光武之讓吳漢徵鄧禹還皆以勑書劉歆七略云
孝武皇帝勑丞相廣開獻書之路則漢代咸施勑也故
釋名曰勑飭也使自警飭不敢廢慢也獨斷曰戒書戒
勑勑史太守及三邉營官被勑文曰有詔勑某官是為
戒勑也文心雕龍曰漢初定儀則命有四品一曰册書
二曰制書三曰詔書四曰戒勑書稱勑天之命本經典
以立名目者也武帝選言𢎞奥勸戒淵雅逮光武造次
喜怒時或偏濫勑責侯霸稱黄鉞一下實乖憲章明帝
每為詔勑假乎外請夫王言崇秘百辟其刑勑戒恒誥
則筆吐星漢之華明罰勑法則辭有秋霜之烈戒勑為
文實詔之切者周穆命郊父受勑憲此其事也魏武稱
作勑戒當指事而誥勿得依違曉治要矣及晋武勑戒
偹告百官勑都督以兵要戒州牧以董司有訓典焉若
漢髙祖之勑太子顧命之作也歴觀前載勑之為名已
起中古豈獨宋齊乎龍魚河圖翠媯之川大龜負圖堯
勑臣下寫取告瑞應史册中往往靣傳帝命便名為詔
口銜天憲即稱曰詔亦不必一札十行鸞章鳯采也
　　匡徐
　　　藁砧破鏡
　徐渭青藤山人路史曰破鏡獸而飛者然飛不能上
　但能下故登木以窺物飛而下食之破鏡飛上天是
　比夫出無還期猶馬生角與烏白頭之謂也砧是砆
　石以諱夫似矣而藁者禾稭也豈古時穏砧故以藁
　故連稱之耶
　　　梟食母破鏡食父俱詳見於楞嚴經及封禪書
匡曰齊梁樂府多取異名之物指喻其意如以春蠶為
思芙蓉為憐黄蘗黄連為苦空局為無期方相為欺人
牛跡為啼痕投壺為作嬌空織殘機為無匹石闕石版
為悲木棲床為坐相思往往而然是詩藁砧為砆謎夫
字也山上山謎出字也大刀頭本李陵傳謎環字也破
鏡象新月形謎弦月也舊説出許彦周詩話原自允當
文長偶讀封禪書輙標新解不知其為笑于閨婦也國
風思夫喻之杲日又比之殷雷半月之言頗合風人之
旨且方何為期六日不詹優柔思悲日月以冀即葛生
蘝蔓之詠錦衾角枕之詞亦自歎就木之時持為同穴
之誓未有以為無還期者若指為烏白羝乳之類是明
謂無定河邊之骨春閨夢裡之人思婦忍為此言哉且
銀閨托喻自有比翼鴛鴦諸禽而取譬食父之獍何太
不倫桓譚新論曰男子畢康殺其母詔焚燒其屍暴其
罪于天下予上章言宣帝時公卿朝會丞相問次曰聞
梟生子長且食母乃能飛然乎有賢者應曰但聞烏子
反哺耳丞相大慙君子之於禽獸尚諱之况人乎推此
而言以梟獍歌其夫豈情也哉按郊祀志孟康曰梟鳥
名食母破鏡獸名食父破鏡如貙而乕眼未聞其解飛
也周書無為乕傅翼將飛入宫擇人而食破鏡若飛食
人何必以所生充一飽乎楞嚴經云破鏡鳥以毒樹果
抱為其子子成父母皆遭其食則又為羽族能飛者何
不更指此乎何遜望新月詩曰初宿長淮上破鏡出雲
明今夕千餘里雙蛾映水生李白荅裴侍御書憶昨新
月生西簷若重鈎今來何所似破鏡懸清秋錢起送夏
侯校書詩破鏡催歸客殘陽見舊山元稹决絶詞曰感
破鏡之分明睹淚痕之餘血錢以殘陽作對元以分明
為詞與彼出雲懸秋者豈亦傅翼之貙抱果之禽耶王
融代藁砧詩花蒂今何在亦是林下生何當垂雙髻團
扇雲間明又云鏡䑓今何在寸身正相隨何當碎聯玉
雲上璧已虧花蒂柎也說文花下萼也亦夫之謎林下
生亦出也雙髻鬟也團扇本班姬詩明月隠語也鏡䑓
跗也聯玉連環也碎則環矣雲上璧虧月之下弦也元
長解已如此徐君殆未見與又藁砧是打藁之砧亦非
藉砧之藁如用藉物助語藁字為虛設矣
　　　少兒子夫
　青藤路史曰衛青字仲卿鄭季所生而冒衛姓母衛
　媪長子字長君長女名衛孺嫁太僕公孫賀次女名
　少兒又名子夫少兒既通陳掌又通霍仲孺生去病
　其後始從平陽主家得幸漢武帝立為皇后歩廣史
　記所稱子夫男弟者是也此又非鄭季所生不知媪
　更通何人而亦冒衛姓者也
　鄭季平陽人為吏給事平陽侯曺壽家霍仲孺亦平陽
　人以縣吏給事平陽侯家霍光乃去病之弟仲孺後
　娶所生也其後去病既貴知為仲孺子而父仲孺焉
　衛青則終不父鄭季青衛媪所生去病少兒所生則
　去病乃青之甥也平陽侯曺壽尚平陽公主而封侯
　公主漢武之妹也衛媪曺壽婢妾軰也鄭季先固有
　嫡妻史失其姓愚按衛媪既云平陽侯之婢妾與鄭
　季通而生青既不從鄭姓又不從曺姓而顧從其母
　姓豈當生時媪歸其家而青留長于曺耶如此則知
　之者衆矣安得終不聞于曺壽耶且長子長君長女
　衛孺次女子夫季子歩廣俱不從曺姓而從衛姓又
　何耶
匡之曰漢書衛青傳曰青父鄭季平陽人以縣吏給事
侯家平陽侯曺壽尚武帝姊陽信長公主季與主家僮
衛媪通生青青有同母兄衛長君及姊子夫子夫自
平陽公主家得幸武帝故青冒姓衛氏衛媪長女君
孺次女少兒次女則子夫子夫男弟歩廣皆冒衛氏
霍去病傳曰去病大將軍青姊少兒子也其父霍仲
孺以縣吏給事平陽侯家與侍者衛少兒私通生去
病仲孺吏畢歸家娶婦生光久之少兒女弟子夫得
幸武帝立為皇后去病以皇后姊子貴幸衛皇后𫝊
曰后字子夫為平陽主謳者武帝過平陽主子夫侍
尚衣軒中得幸主因奏子夫送入宫上車拊其背曰行
矣即貴無相忘入宫有身尊寵元朔元年生男據遂立
為皇后
夫少兒則子夫姊也先通霍仲孺生去病而後嫁陳掌
嫁陳掌在子夫册立之後諸傳歴歴言之文長乃云少
兒又名子夫既通陳掌復通仲孺生去病後從平陽主
家得幸漢武立為皇后是謂衛皇后已為陳霍所淫而
後入宫既生霍冠軍而末乃生太子據為皇后是驃騎
為後園同母兄也豈不悖哉且曺壽少列侯尚主非尚
主而封列侯也侯家富溢盛滿家童數千邪淫自恣配
合無忌生男為圉生女為妾如鷄鶩之成羣長雛育子
飛栖隨意主豈問其所生哉而以為何不聞于曺壽夫
壽以惡疾公主更為長平侯妻已不得庇其伉儷而亡
之而暇知婢妾之淫子乎抑顔師古云衛者舉其夫家
姓也果爾則衛長君君孺少兒子夫歩廣皆媪夫衛某
所生特間一淫于鄭季而生青遂不得不冒姓衛耳又
青歸而民母之子不以為兄弟數後因皇后貴幸故冒
衛姓則安得父鄭季乎然青傳謂皆冒衛氏則衛媪未
必為衛家婦顔籕之言亦未可信也雖然公主既嫁而
鄭季始與主婢通生青則主于青不啻倍年仳離之日
黽勉歸青此與館陶主之牡董偃無異老婦得其士夫
武帝都不以為魗甚矣漢法之陋也然公主得配大將
軍為夫正頼皇后為言是亦可以酬前日拊背之祝矣
　　　蔡琰
　青藤山人路史曰羊祜蔡邕外孫如此則邕之女又
　嘗嫁羊姓矣一嫁衞仲道一嫁董祀一嫁羊一適單
　于凡歴四男子或邕更有一女耶非女琰耶或伯仲
　之女耶
匡曰蔡琰傳曰陳留董祀妻者同郡蔡邕之女也名琰
字文姬明嫁董氏而終故繫之董祀如更適羊則史當
稱太山羊衜妻者陳留蔡邕女矣且琰没于南匈奴左
賢王非單于也若事單于則琰為閼氏可得而贖乎又
羊衜前取孔融女生發後妻生承及祜發承俱病祜母
以不能兩存乃悉心養發發得濟而承竟死若承為文
姬所生則母子永别悲歌傷懐而承在殤宫恩勤曾不
及他人之子漢恩何淺此何深也按羊祜傳祜蔡邕外
孫景獻皇后同産弟羊后傳曰后父衜上黨太守母陳
留蔡氏漢左中郎將邕女也司馬景王納之無子武帝
受禪號𢎞訓太后泰始九年追贈蔡氏濟陽縣君邑曰
穆㨿此則非文姬審矣然則徽瑜及祜葢文姬姊妹所
育以為歴四男子者非以其生命不辰異域是居也耶
至伯仲之女不得謂其子為外孫也抑又論之羊祜討
吳有功將進爵土乞以賜舅子蔡襲詔封襲關内侯襲
非邕之孫乎又世説新語注引蔡充别傳曰充祖睦蔡
邕孫也而晋書蔡謨傳曰蔡睦魏尚書睦生德樂平太
守德生充為東曺掾充生謨至司徒謨生邵系等世系
昭然邕未嘗為廷堅之不祀也而史言曺操痛邕無嗣
遣使者以金璧贖琰還豈為其早凋故乎琰之詩曰家
既迎兮當歸寧則邕妻尚存也疑是時羊氏婦亦亡故
操贖及胡妃然羊祜卒於咸祐五年年五十八計以黄
初元年生則于時濟陽君猶在胡為間關而贖文姬又
豈為才女能傳業故與然蔡豹傳曰豹髙祖質漢衞尉
左中郎將邕叔父也祖睦魏尚書父宏陰平太守㨿此
則睦為邕叔父之孫與世説注不同未知孰是又按是
時有二羊衜一祜父上黨太守一孫權太子登中庶子
有人倫之鑒識至桂楊太守兩人葢同時而各仕一國
也
　　通焦
　　　崔浩
　焦氏筆乗云魏太武殺崔浩云刋所撰國史於路暴
　揚國惡遂族誅浩夫浩修國史直筆乃其職耳惟是
　刋石衢路若為可罪何至赤其族哉及閲宋書柳元
　景傳虜主南冦汝頴浩宻有異謀泄被誅然後知浩
　受禍之酷自有其故特因史事發耳
通之曰天啟壬戌春予為崔孟起撰緜史於白馬
公事洗練特詳時有彈駁今猶記其畧　其一曰廣𢎞
明集曰太武滅佛法時太子晃監國頻上表陳刑殺沙
門之濫再三不許有沙門𤣥髙者晃師之崔浩得幸於
帝恐晃攝政或見危逐宻讒於帝云晃有異圗若不先
慮後悔何及又晃結納𤣥髙髙通靈鬼物善得人心可
不猜耶帝初不從且幽之帝夢其祖父執劔怒曰太子
仁孝如何信讒帝寤集朝臣論之咸云太子仁孝枉見
幽辱帝乃出晃以政歸之浩又譛云太子前事實有謀
心但結𤣥髙道術故令先帝降夢如此勿論事跡難明
若不早除必為巨害帝遂幽死晃於禁中縊髙於郊南
崔浩讒詞既深能令父猜其子乃至幽死况沙門乎嬰
按太平真君十一年六月浩被誅夷明年六月晃遭摧
殞則晃之禍不由浩興也讀魏收魏書收葢不平於浩
者浩之細瑕輒加曲筆况兹大事能無直書收於浩傳
云太武以浩輔導東宮之勤賜繒絮布帛各千叚於閹
官傳云東宫為宗愛所構以憂薨凡收書太武連嵗行
幸晃亦彌年監撫而於愛傳忽露其事若以浩之浸潤
而釀晃之旤故收寧能為浩貸乎𤣥髙事慧皎髙僧傳
大同但云偽太平五年九月髙就禍於平城之東隅是
宋元嘉二十一年不言殺晃道宣所記殆為厚誣顧浩
之署人不讓副主銅龍之貴視等弁髦金馬之慈藐諸
紈袴人之多言葢亦有自矣　其一曰宋書曰北魏以
柳光世為折衝將軍河北太守封西陵男光世姊夫偽
司徒崔浩魏之相也元嘉二十七年魏主拓䟦燾南冦
汝頴浩宻有異圗光世要河北義士為浩應浩謀泄被
誅河東大姓坐連謀夷滅者甚衆光世南奔得免嬰按
浩之在魏佐命運籌固無遺策躍馬䟦扈葢非其人髙
歡宇文泰之徒並嚄唶宿將屈身弱主故能淪移鼎祚
手奪神器不遭傾頺之運而事猜禍之君七十老公反
欲何為異時李孝伯卒太武悼之曰李宣城可惜又曰
朕失言崔司徒可惜李宣城可哀若浩名列叛人豈宜
追悼魏收作魏書齊文宣敕曰好直筆朕終不作魏太
武誅史官文宣魏之臣吏聞見不遥造次一言必非飾
説明矣異圗不宻或魏人諱其國惡而以浩反聞于南
朝故匹敵史官樂書其事乎又浩本傳言浩妻並郭逸
女而此云光世姊夫未知何謂恐沈約之説為非雖然
魏書曰浩非毁佛法妻敬好釋典浩怒取而焚之捐灰
厠中及浩幽執檻中衛士數十人溲其上自宰司之被
戮辱未有如浩者世以為報應之騐髙僧傳曰博陵崔
浩猜嫉釋教與天師冦氏説偽主燾以偽太平七年毁
滅佛法梟斬沙門太平末有釋曇始為説法燾大生慚
愧遂感癘疾崔冦次發惡病燾以過由于彼於是誅翦
二家門族都盡續髙僧釋曇曜傳曰太平真君七年司
徒崔浩邪佞䛕詞令帝珍敬老氏䖍劉釋種至庚寅年
太武感致癘疾方始開悟兼有白足禪師來相啟發帝
心悔誅夷崔氏按若此言則浩于謗佛得罪已深釀禍
莫禱即令日行萬善亦宜偹極五刑刋史謀叛皆其㣲
咎耳抑自作之孽者乃西方聖人奪其鑒而速其殃耶
附論以快夫佞佛者
　　　紫葢黄旗
　焦氏續筆乘云吳書曰太常陳化使魏魏文帝酒酣
　問曰呉魏峙立誰將平一海内者乎化曰易稱帝出
　乎震加聞先哲知命舊説紫葢黄旗運在東南帝心
　竒其辭江表傳曰丹陽刁𤣥使蜀得司馬徽與劉廙
　論運命厯數事𤣥詐増其文以誑國人曰黄旗紫葢
　見于東南終有天下者荆揚之君乎但知其為符瑞
　未明言其為氣也及見薛道衡隋髙祖功德頌云談
　紫葢黄旗之氣恃龍蟠虎踞之險又宋書符瑞志云
　漢世術士言黄旗紫葢見于斗牛之間江東有天子
　氣始知其所出
通曰按選注司馬徽與劉恭嗣書曰黄旗紫葢恒見東
南終成天下者揚州之君子乎此豈刁𤣥詐増者耶陳
化稱先哲之説沈約舉術士之談葢即司馬徽之前語
通鑑作刁𤣥詐稱䜟文豈别有㨿乎鮑照河清頌曰黄
旗西映紫葢東輝謝朓詩黄旗映朱邸李周翰注曰黄
旗瑞氣也魏書梁范胥與李諧接對曰亦金陵王氣兆
于先代黄旗紫葢本出東南江左文人以斯藉口久矣
又魏收五胡傳叙曰指言井絡假上帝之祉妄説黄旗
云人君之氣徐陵太極殿銘曰紫葢黄旗揚都之王氣
長久虎踞龍蟠金陵之地体貞固薛頌文亦本此之謂
也
　　　繇
　筆乘曰繇有六義黄履翁云漢髙帝繇咸陽則與徭
　同文紀無繇教訓其民則與由同百官表咎繇則與
　陶同李尋傳繇俗則與謡同韋孟詩犬馬繇繇則與
　悠同班固賦謨先聖之大繇則與猷同一字凡六用
通曰此字六用並存漢書諸美雖臻逸義未究案爾雅
繇喜也郭璞曰禮記曰人喜則斯陶陶斯詠詠斯猶猶
即繇也古今字爾則與猶同趙充國上書臣恐國家憂
累繇十年數不二三嵗而已此同猶字當訓尚與詠斯
猶之義又述異記元賛賔禮故老優繇亮直則與游同
地理志曰南郡髙成縣洈山洈水所出東入繇繇水南
至華容入江而水經曰油水出孱陵縣注曰縣有白石
山油水所出東與洈水合水出髙成縣洈山東至孱陵
入油水則繇與油同左傳昭二十六年齊子淵㨗射中
楯瓦繇朐汰輈杜預曰繇過也則與尤同鄭𤣥周禮追
師注曰副之遺象若今歩繇疏曰漢之歩繇謂在首時
行歩繇動也則與揺同説文曰繇草盛貎夏書曰厥草
惟蘨今禹貢作繇則與蘨同又左傳其繇杜預曰卜兆
辭陸德明音直救反顔師古文紀注曰本作籀則與籀
同山海經共工臣曰相繇郭璞曰相柳也語聲轉耳則
亦與柳同
　　　離有十六義
　筆乘曰離字有十六義黄離倉庚也見説文離麗也
　離也者明也見易雉離于羅見毛詩大琴謂之離見
　爾雅釋樂流離鳥名見詩注前長離而後矞皇長離
　鳯也見相如賦纎離馬名見李斯書離麗参差也見
　文選侏離夷語也見漢南蠻傳株離西夷樂名又設
　服離衛注陳也見左傳又雒離木名塋冢中之樹
　見孔子世家又水名零陵離水東南至廣信入鬰林
　見地理志又姓離婁見孟子又轉去聲不離飛鳥不
　可須臾離也見禮記又轉力爾切輪囷離竒又離靡
　廣衍見漢書
通曰王逸離騷序曰離别也又注曰近曰離逺曰别夫
離之為義貳之散之觧而析之乖而分之沮而駭之畔
而逷之無所不可然尚有異者易疇離祉九家注曰離
附也詩月離于畢正義曰厯也晋語郭偃曰非天不離
數韋昭注離厯也非有天命佑助不能厯數長久也詩
亂離瘼矣毛傳曰離憂也周語聴滛日離其名韋昭曰
離失也儀禮大射司射西靣命曰中離維網鄭𤣥注離
猶過也獵也又士冠禮離肺實于鼎鄭𤣥曰離割也又
鄉飲酒禮肺皆離鄭𤣥注猶㨒也又士虞禮離肺膚祭
鄭注離肺舉肺也少儀注曰離􁏇離之也曲禮曰離坐
離立鄭注離兩也䟽曰易明兩作離是離為兩也公羊
傳二國會曰離何休注二人議各是其所是非其所非道
不同不足采取故謂之離會莊子曰天下有大葘子獨
先離之陸德明音義離著也招魂曰離榭脩幕王逸注
離列也方言曰羅謂之離離謂之羅郭璞注曰皆行列
物也又王融注璯弁星離玉帛雲聚皆此義也淮南子
隂陽相桷離者必病髙誘注離遭也又曰皆離其童䝉
之心髙誘説離去也方言曰物邈離也楚謂之越或謂
之逺吳越曰伆又曰參蠡分也齊曰參楚曰蠡秦晋曰
離又曰斯掬離也齊陳曰斯燕之外郊朝鮮冽水之間
曰掬吕覧形性相離髙誘注離違也後漢書劉盆子曰
無所離死太子賢注離避也又章帝策東平王曰非我
憲王其孰離之注離被也劇秦美新曰非新室其疇離
之李善曰離應也思𤣥賦離朱脣而㣲笑張衡自注曰
離開也吳都賦曰百室離房吕延濟注曰離猶異也陸
機連珠百官恪居以赴八音之離劉良注離猶節也左
傳葉公子髙曰偏重必離杜預注譬如物偏重則離敗
是觧離為敗也山海經離耳國郭璞注鎪離其耳分令
下垂王褒洞簫賦鎪鏤離灑則訓離為鎪者任彦升表
閉門荒郊載離寒暑吕延濟曰離經也然詩載離寒暑
箋曰至今則更夏暑冬寒又觧為更矣釋名曰詈離也
以此掛離之也則亦可訓詈廣雅曰靡麗離也則又可
訓靡謝惠連鞠歌行南荆璧萬金貲卞和不斵與石離
則似當觧為同矣復有兩字成文者周禮形方氏正其
封疆無有華麗之地鄭注正之使不􁍳邪離絶也魏都
賦飾華離以矜然禮記明堂位垂之和鐘叔之離磬鄭
注和離謂次序其聲懸尚書虞大傳曰東岳陽伯之樂
舞株離鄭注株離舞曲名言象物生株離也明堂位䟽
引白虎通樂元語曰西夷之樂曰禁東夷之樂曰朝離
萬物㣲離地而生也又曰朝離即株離也詩雅南周禮
鞮鞻氏注並云西夷之樂曰株離葢出鉤命决與此異
者詩正義謂物生與成皆有離其根株之義也嬰案今
白虎通作株離而東都賦僸佅兠離罔不俱集則株侏
朝兠四字皆聲轉而字通耳蔡文姬詩曰言兠離兮伏
窈停太子賢注兠離匃奴言語之貎此與樂舞又别九
章曰妬被離而障之嚴忌哀時命曰劔淋離而從横王
逸注淋離長貎王褒洞簫賦和紛離其四溢李善曰紛
離聲四散貎風賦曰被麗披離善又曰四散之貎琴賦
豐融披離張銑注則曰披離通暢而清也太𤣥疑曰陰
陽相磑物咸雕離後漢書郭后以衰離見貶夏侯湛山
路吟曰丘陵兮連離爾雅曰覭髳茀離也郭璞曰謂草
蒙木之茸翳薈也茀離即彌離彌離猶䝉茸耳又古
樂府木蘭詞雄兎脚撲朔雌兎眼迷離迷離亦作彌離
莊子曰支離䟽者頥隠于齊肩髙于頂會撮指天五管
在上兩髀為脅司馬彪注形體支離不全貎䟽其名莊
子又曰闉跂支離無脤說衛靈公崔譔注曰闉跂偃
者也支離傴者也莊又曰支離叔與滑介叔觀于冥伯
之丘李頥注支離忘形滑介忘智謝靈運詩曰曰余支
離劉良注曰毁瘁也左傳哀二十五年衛侯為支離之
卒杜預曰支離陳名魯靈光殿賦曰支離分赴吕尚注
謂椽一一分布也魏都賦朱桷森布而支離法言何五
經之支離注曰分散也孔叢子曰詞氣支離喻取多端
是支離有數義也廣雅曰陸離參差也淮南子流漫陸
離髙誘注陸離美好貎楚詞玉佩兮陸離王逸注衆多
而美也九章曰帶長鋏之陸離吕尚注劍低昻貎招魂
曰長髮曼鬋艷陸離劉良注美色貎甘泉賦聲駍隠以
陸離吕向曰奔馳貎揚雄校獵賦牢落陸離郭璞注羣
奔走也賦又曰先後陸離張銑注分布貎賦更曰鮮扁
陸離劉良注陳列貎而史記相如賦前陸離而後潏湟
注曰皆神名也劉向九歎曰薜荔飾而陸離薦王逸注
陸離美玉也古樂府姑恩曲曰前導陸離獸後來朱鳥
粦鳳凰則又為獸名是陸離亦有諸義矣李陵書流離
辛苦上林賦曰流離輕禽張楫曰放散也顔師古注曰
困苦之也長門賦涕流離而從横劉良曰涕垂貎洞簫
賦曳虹采之流離又曰優游流離劉良曰流離分散聲
孫炎觧大琴謂之離曰聲多變音流離也淮南子紛琳
浪以流離路温書死人之血流離于市陸機文賦終流
離于濡翰李善注流離津液流貎李周翰曰水墨染于
紙貌崔光表䝉曝塵日渙汗流離羽獵賦椎夜光之流
離西域傳曰罽賔國出珊瑚虎魄流離孟康曰流離青
色如玉魏畧曰大秦國出黒白赤紅青緑縹紺黄紫十種
流離顔師古曰此自然之物采澤光潤踰于衆玉顔色
不恒此則流離之異義也詩其桐其椅其實離離毛傳
曰離離垂也䟽云垂而繁多也韓詩曰離離長貎南都
賦結朱實之離離吕向曰茂盛貎荀子勞苦事業之中
儢儢然離離然楊倞注離離不親事貎劉向九歎曾哀
悽欷心離離兮王逸注離離剥裂貎尚書大傳曰書之
論事離離若參辰之錯行李鏡逺詩簾影復離離釋名
曰籬離也以柴竹作之䟽離離也左傳昭十三年蔡藩
為軍杜預注藩離也陸德明曰離依字應作籬今作離
假借也思𤣥賦曵雲旗之離離張銑曰飛貎摯虞思遊
賦曰眺懸舟之離離梁武帝詩飛鳥起離離栁惲詩離
離出塞禽沈約八詠鴈門早鴻離離度又秋夜詩離離
鴈度雲又詩白雲復離離何晏景福殿賦離離列錢張
銑注分别貎謝朓詩雜石下離離梁簡文詩離離細磧
浄河東記元和時江陵鬼詩秋天雲静月離離此皆叠
字成文而義乃殊别者也易曰離為日故天問曰陽離
爰死思遊賦曰尋凱風而南暨兮謝太陽于炎離支道
林五月長齊詩朱離吐凝陽葢謂夏日也梁昭明太子
詩刻桷映晨離謂朝旭也而傅咸贈王何詩二離揚清
暉李善曰二離日月也則離亦謂月矣又為星名隋天
文志秦代東三星南北列曰離瑜離袿衣也瑜玉飾皆
婦人之服星也班媫妤賦申佩離以自思師古曰離袿
衣之帶也女子適人父親結其離而戒之又人名左傳
桓七年鄧侯吾離來朝文八年宋殺公孫鍾離襄十四
年范宣子執戎子曰昔秦人廹逐乃祖吾離于𤓰州史
記李離者晋文公之理也華陽國志李雄亦有太尉李
離吕氏春秋吳王臣有要離吳越春秋吳有大夫被離
大戴禮曾子弟子單居離韓非子有魏相馮離又史記
燕有髙漸離秦有尉斯離將王離驃騎傳有大當户銅
離亦作稠離漢書濟東王彭離西域傳烏孫小昆彌拊
離車師後王須置離後漢西羗傳燒當種那離南夷傳
卭都大牛種封離蜀志張嶷傳旄牛夷種狼離益部耆
舊記有廣漢王離字伯元後趙錄有大將軍張離京兆
太守劉季離前秦有䕶羗將軍髙離隋書周時突厥可
汗歩離是也有為字者華陽志江原人美陽令王皓字
子離是也又人姓離朱後載記有北燕髙雲幸臣離班
也又複姓莊子朱泙漫學屠龍于支離益司馬彪曰支
離益人姓名世本嬴姓之後為鍾離氏列女傳有無鹽
女鍾離春戰國策齊處子鍾離子史記楚鍾離昧後漢
鍾離意論衡有鍾離產公會稽典錄鍾離緒鍾離􁀙魏
志吳將鍾離茂吳志鍾離牧是也又經野名管子曰方
六里命之曰暴五暴曰部五部命之曰聚聚有市四聚
為一離五離為一制是也又縣名地理志太原之予離
九江之鍾離沛郡之符離是也又郡名晋書蘓峻平後
于漢故九江郡界置鍾離郡是也又山名山海經支離
之山淯水出焉水經作攻離山海經又曰合離山在酒
泉會水縣東北後漢南蠻傳巴郡五姓蠻出于武落鍾
離山山有赤黑二宂水經注河南有澗水出離山東南
流注于離山澗水也又丘名越絶書勾踐馳于離丘也水
名尚有之漢書鬱林臨城縣有侵離水行七百里水經
注瓦亭水南逕成紀縣歴長離川謂之長離水也亦湖
水名水經注子胥瀆水東入離湖湖在華容縣東亦城
名左傳舒鳩有離城形地志斛城縣有扶離城也亦地
名世本(闕/)居篇曰孰哉居畨離孰姑徒勾吳漢書路慱
德封邳離侯表云在朱虛路史曰離本舒鳩地今通利
軍之黎陽有故東離城漢鄧弱封離侯于此魏志夏侯
淵傳略陽有長離諸羌所屯又凉記吕纂討業沮渠蒙
遜屯臨洮為業聲戰于合離是也亦關名後漢班勇傳
馬耆國有爵離關是也亦以號寺釋道安西域記龜兹國
北山上有寺名雀離大清浄又北齊書宣城公叡至永
巷被執送華林園雀離佛院拉殺此在鄴者亦以字塔
伽藍記乾陀羅城東南有雀離大浮圖是也至于國名則
地理志自合浦船行數月有諶離國西域傳烏弋山離
國烏貪訾離國後漢西域傳東離國在天竺東南扶餘
北夷有索離國論衡作槖離魏略作槀離魏志韓在帶
方南有古離國一離國楚離國畢離國又有牟盧卑離
監奚卑離諸國晋書禆離國在肅慎西北馬行可百二
日維摩詰經有毗耶離國鳩摩羅什注曰毗言稻工之
所宜耶離言地平廣莊嚴也長阿含經作毗舎離方等
泥洹經作維耶離拾遺記有泥離之國而前趙錄劉聰
子約死于不周山見䝉珠離國等是也亦軍名杜氏通典北
庭節度使管墨離軍在晋昌郡西北千里唐書張守珪
為𤓰州刺史墨離軍使而王忠嗣伐吐谷渾于墨離是
也又驛名唐地理志自振武軍經尉遲川苦㧞海九十
里至莫離驛又營名魏志帶方郡有﨑離營又戍名魏
常景傳安州有石離戌是也亦官名魏志倭人大官副曰
卑奴母離是也若漢書武紀有李息衞青出雲中至髙
闕西至符離而衞青傳討蒲泥破符離崔浩以符離為
漠北塞名如淳以蒲泥符離為二王號未審誰真耳又
親黨亦名之爾雅姊妹之子為出出之子為離孫劉熈
曰言逺離己也野服亦名之酉陽雜爼武寧蠻好著芒
心接離名曰亭綏幞頭亦名之張彥逺論畫云幅巾傳
于漢魏幕離起自齊隋幞頭始于周朝是也貧衣亦有
之釋名曰繭幕也貧者著衣以幕絡以絮或謂之牽離
煮熟爛牽引使離散如綿也甲帳亦有之洞㝠記漢武
帝置麗娟于明離之帳是也樂器又名之陸鴻漸武夷山
記幔亭之宴命謝英妃撫長離長離者大箏也詩篇亦
名之毛詩序曰黍離閔宗周也歌曲亦名之襄陽耆舊
傳楚有善歌者曰陽春白雪朝日魚離漢鼔吹鐃歌有
翁離曲其詞曰􁌅離址中可築室何承天作雍離篇詞
曰雝士多離心吳邁逺作長别離曲江淹作古别離梁
簡文作生别離又有䨇燕離是也唐摭言元相公在淛東
時幕府有薛書記酒醉後擲注子擊傷公猶子遂出幕
既去作十離詩以贈十離者犬離主筆離手馬離廐鸚
鵡離籠燕離巢珠離掌魚離池鷹離鞲竹離亭鏡離䑓
也賦頌亦名之魏文帝有感離賦北齊書魏收病甚放
二姬及疾瘳追憶作懐離賦是也著書亦名之梁蕭圓肅
撰淮海亂離志是也又榖名拾遺記背明國有傾離豆見
日葉垂覆地食者不老不疾又淮南泰族訓曰離先稻
熟而農夫耨之髙誘注稻米隨而生者為離與稻相似
耨之謂少實也又草名本草曰防癸一名爵離離騷曰
扈江離與辟芷王逸曰江離香草名子虛賦江離蘪蕪
注引張勃曰江離出臨海縣海中色青似亂髮郭義恭
云江離赤葉藥對曰蘪蕪一名江離博物志曰芎藭苗
曰江離根曰蘪蕪也又古今注牛亨問將離别相贈以
芍藥者何董仲舒荅曰芍藥一名可離故將别以為贈
又東方朔傳文帝莞蒲為席師古曰莞夫離也今謂之
葱蒲又抱朴子仙方有合離草一名離母根如芋魁亦
木名子虚賦檗離朱楊張楫曰檗皮可染者離山梨
也又西京雜記上林苑有流離樹十株亦鳥名詩流離
之子毛傳曰鳥也少好長醜陸璣疏曰梟也關西謂之
流離大則食其母廣雅曰􁀙離怪鳥屬也又獸名史記
牧誓曰如豺如離徐廣曰此訓與螭同班固典引曰虎
離其師又周書及北史突厥之先狼種故旗纛上施金
狼頭侍衞之士謂之附離夏言亦狼也又魚名上林賦
䱎䲛漸離司馬彪注漸離魚名史記作螹離亦蟲名古
今注蜻蜓小而黄者曰胡離然則十六義外尚得百六
十弱侯之説葢出黄公紹直翁韻會隘矣更案郭璞爾
雅注曰鶹鷅猶流離詩所謂流離之子則字異也郭又
曰黄鳥俗呼黄離留説文曰離黄倉庚也皆不云黄離
惟吕覧仲春蒼庚鳴髙誘注曰蒼庚黎黄楚人謂之黄
離云見說文誤也又荀子曰驊騮騹驥纎離綠耳古之
良馬也李斯葢傳其師説耳
　　　苴有十四音
　焦氏筆乘曰苴字有十四音七閭切麻也子閭切苴
　杖也又子旅切履中薦也又布交切天苴地名在益
　州見史記注又天苴與巴同又子邪切菜壤也一曰
　獵塲又似嗟切苴咩城在雲南又鉏加切詩傳曰水
　中浮草也水草曰苴字一作􁁉又作浾今作渣非又
　都賈切土苴不精細也又側下切糞草也又則魚切
　説文曰酢菜也酢古醋字又莊俱切姓也漢有苴氏
　又則吾切茅藉祭也又將預切糟魄也又子余切苞
　苴嚢貨也
通之曰此説多本黄氏而案㨿不審予為再考之有當
從子餘聲者毛詩孔子曰吾于木𤓰見苞苴之禮行箋
曰以果實相遺者必苞苴之曲禮凡以弓劍苞苴簞笥
問人鄭𤣥注苞者苞裹魚肉或以葦或以茅疏曰苴以草
藉器而貯之物也内則炮取豚編萑以苴之陸德明曰
苴苞裹也禹貢孔安國傳曰王者封五色土為社建諸
侯則割其方色土與之使立社苴以白茅陸德明曰苴
苞褁也史記司馬穰苴者田氏庶孽齊景公尊為大司
馬說文曰苴履中草也廣雅蘘荷蓴苴蓴普各切苴子
魚切有從子都聲者周禮鄉師共茅蒩鄭𤣥注曰苴即
士虞禮所謂苴刌茅長五寸束之者又司巫共蒩館杜
子春云蒩讀為鉏書或為租茅褁肉也鄭𤣥亦引儀禮
作苴藉也儀禮主人取黍稷祭于苴鄭𤣥曰苴所以藉
祭也孝子將納尸以事其親為神疑于其位設苴以定
之或曰苴主道也此葢蒩苴同也陸氏讀又則魚反又
子徐反又將吕反又曰劉昌宗音緅有從七餘聲者詩
叔苴傳曰苴蔴子曰疏曰拾取麻實以供羮菜也禮記
閒傳何以服苴苴惡貎也疏曰苴是黎黑色故為惡貎
又從七須聲禮記苴杖竹也疏曰苴者黯也心如斬斫
貎必蒼苴自然苴惡之色惟有竹也功臣表荻苴邑名
在渤海管子曰苴多螣蟇此與菹同趙岐孟子注曰菹
澤生草者也臻魚切有倉胡切者莊子顔闔苴布之衣
陸德明曰苴音麤有七加聲者詩如彼棲苴傳曰水中
浮草也箋曰樹上之棲苴䟽曰苴是草木之枯槁者在
樹未落及已落為水所漂皆稱苴也此則字與槎同匈
奴傳出九原二千餘里至浮苴井亦當作此讀耳有子
與切者漢書終軍傳苴以白茅于江淮服䖍曰苴作席
也師古曰苴音沮又子豫反非苞苴之苴也又有同咀
字者枚乗兎園賦選擇純熟絜取含苴注曰苴與咀通
廣韻曰子與切又慈吕切有從才古聲者爾雅蓾蔖郭
璞曰作履苴草疏蔖即蒯類中作履底字苑云􁀙苴履
底故云作履苴草是則字與蔖同也有從才野聲者荀
子大略篇曰藍苴路作似知而非注曰苴讀為姐謾也
趙㽔注長短經知人篇曰苴者類智而非智或讀為姐
伺也(唐藝文志趙㽔字大賔梓州人/開元召不赴有長短要術十卷)有從側雅聲者莊
子土苴以治天下司馬彪曰和糞草也李頥曰糟魄也
陸德明曰土苴無心之貎又有從知雅聲者髙誘吕氏
春秋注曰土瓦礫也苴草蒯也土鼔蒯桴伊耆氏之樂
也孝經曰安上治民莫善于禮移風易俗莫善于樂故
可以治天下苴音同鮓矣至于如人姓者廣韻子魚切
貨殖傳平陵苴氏為天下髙訾又列子有蒲苴子無切
莊俱者説文苴酢菜側魚切黄氏云臻魚切字與苴字
不關又廣韻蒩楚葵生水中側加切渣與溠同浾為棠
汁皆與苴字大異強傅成音殊為成蛇足若張儀傳苴
蜀相攻擊徐廣曰譙周曰益州天苴讀為包黎之包音
與巴相近以為今之巴郡索隠曰苴音巴謂巴蜀之夷
自相攻擊也今作苴者按巴苴草名今論巴遂誤作苴
也或巴人巴郡本音芭苴得名所以其字遂以苴為巴
也注引天苴即巴苴也譙周蜀人知天苴之音讀為巴
黎之芭按芭黎即織木苴所以為葦籬也今江南亦謂
葦籬曰芭籬嬰按華陽國志曰蜀王别封弟葭萌于漢
中號苴侯因名其邑曰葭萌苴侯與巴王為好巴與蜀
讐故蜀王怒伐苴侯苴侯奔巴求救于秦周慎王五年
秦張儀司馬錯伐蜀因取苴巴焉㨿此則史記所云苴
蜀相攻擊者乃蜀王伐葭萌而苴侯奔巴時事司馬貞
以苴字為誤是不知有苴侯也夫苴邑葭萌巴都江州
裂疆分土各守其疆號苴何得有芭音若隣壤同好而
國名不殊逺怒邦交近惑民聽千八百國未見此倫尋
允南所謂天苴讀如褒中之褒當是益州别邑地名乃
聲與巴近非謂苴即巴也徐野民疑為巴郡已非小司
馬之説愈背焦信為伯加聲過矣且子虛賦諸柘巴苴
文頴曰巴苴草名一名巴蕉南方草木狀芭焦或曰巴
苴則苴無乃有即消之切乎又唐書地理志安南通天
竺道自羊苴咩城西至永昌故郡三百里又曰雲南八
十里至白崖城又八十里至龍尾又四十餘里至羊苴
咩城宋董衝釋音云苴鋤駕切咩迷遮切則焦氏以苴
為似嗟切者葢因咩字而誤也羊苴咩城今在大理府
史炤曰苴音酢又徐嗟切咩音養又彌嗟切薛能聞官
軍破吉浪詩越巂通遊客苴咩閙聚蚊又西縣塗中詩
野色生肥芋鄉儀搗散茶梯航經杜宇烽火徹苴咩新
唐南詔傳曰王都羊苴咩城又曰夷語瞼若州有苴咩
瞼㨿此苴咩有兩也又曰王親兵曰朱弩佉苴佉苴韋帶
也擇鄉兵為四軍羅苴子戴朱鞮鍪走險如飛百人置
羅苴子統一人又曰望苴蠻者在蘭蒼江西男女勇健
馳突若神凡出兵以望苴子前驅
　　　詩用坐字
　筆乗曰北齊劉逖詩無由似𤣥豹縱意坐山中坐字
　甚竒張説樹坐参猿嘯杜甫楓樹坐猿猱黄鶯並坐
　交愁濕又巫山秋夜螢火飛踈簾巧入坐人衣薛能
　花欄鳥坐低葢皆出逖然黄鶯螢火二語風致逺勝
　可謂青出于藍矣
通之曰豹本能蹲猿更觧坐此原物性何足為竒且潛
坐山中逖以自况非指文豹而言張説之樹坐参猿嘯
沙行入鷺群坐参行入亦寫人遊非為猿鳥咏也至黄
鸝丹鳥用之雖曰清新亦渉纎巧劉逖既非作者子美
曷為相師予案古樂府鳥生八九子端坐秦氏桂樹間
漢人所唱杜薛葢祖之耳
　
　
　巵林卷六
欽定四庫全書
　巵林卷七　　　　　　　　明　周嬰　撰
　　洗梅
　　　宣城梅鼎祚禹金撰書記洞詮百十六卷又有
　　　詩乘古樂苑諸編暇日披覽使人忘疲間有疎
　　　違稍為洗練故題曰洗梅
　　　呉陸景
　書記洞詮載吳陸景答從兄安成王書曰奉告清言
　溢目眷逮周委炎光已盛願此勝宜仰承發止已次
　新林引邁務殷無妨怡賞三湘奥區九疑形勝浮州
　動浪聞眠鷗之舊說安流洞浦憶采若之遺風昔景
　伯出蕃髙風振古叔英之部清約見稱兄政譽平宣
　威和兼濟加以夏石竒雲秋江迥月翰飛紙落理豐
　詞富賞末興餘時希憶逮暌離方逺川塗修曠炎涼
　方改願加珍勗綠字可傳白雲終間心傷淚灑投筆
　無宣梅氏云安成王疑有誤
洗之曰藝文類聚友悌門有吳陸景與兄書下連又景
答從兄安成王書云云梅氏憑之予謂此書詞條綺蔚
乃齊梁人語其體裁駢麗亦三國未有尋思久之因考
梁書安成康王秀梁太祖順之之子吳平侯蕭景太祖
弟崇之之子也實為從兄弟秀天監元年封六年都督
荆湘九州諸軍事安西將軍荆州刺史立學校招隱逸
討蠻叛贍災民簡貧老百姓甚悦景亦以髙祖踐祚封
七年使持節督秦郢州之竟陵軍事寧蠻校尉雍州刺
史書中皆言荆湘事葢即是時也此當吴平侯蕭景答
從兄安成王書藝文類聚脱平侯蕭三字耳梅氏不疑
吳陸景之譌而疑安成王之誤殆未繹書中語乎叔英
者吳書孫峻字叔英堅族孫也性度恢𢎞才經文武為
定武中郎將屯戍薄落書葢以宗室故實喻且為孫氏
事益知此書非出士仁也然吕祖謙卧游錄及尺牘清
裁並云吳陸景士仁筆則數公先不能辨矣
　　　至尊
　洞詮周瑜與孫權牋曰當今天下方有事役是瑜乃
　心夙夜所憂願至尊先慮未然然後康樂今既與曹
　操為敵劉備近在公安邊境宻邇百姓未附宜得良
　將以鎮撫之魯肅智略足任乞以代瑜隕踣之日所懷
　盡矣梅氏云按權是時行車騎將軍領徐州牧牋安
　得即稱至尊此吳史氏追稱之文耳
洗之曰孫權稱帝後羣臣俱呼陛下自稱吳王以前遡
其承兄始據江東之日羣下皆呼至尊如劉備伐吳陸
遜疏云伏願至尊髙枕此黄武元年權稱王時也吕蒙
當襲南郡說權曰至尊以征虜能宜用之以蒙能宜用
蒙此建安二十四年也權征合肥為張遼所襲賀齊曰
至尊人主常當持重則建安二十年也自十四年劉備
表權行車騎將軍領徐州牧而瑜遂隕嗣後權未進號
也曹公破走權迎魯肅肅曰願至尊威徳加于四海已
在建安十三年權征黄祖時甘寧曰至尊當早規之又
在十二年權直為討虜將軍領㑹稽太守耳容齋續筆
嘗以吳書稱孫權至尊為疑予謂此或虞溥陳壽謬相
推與然漢書樓䕶傳主簿諫王商將軍至尊不宜入閭
巷是將軍曾稱至尊也黄羲仲十三州記曰郡之言君
也改公侯之封而言君者至尊也是郡守亦可稱至尊
矣權既假討虜守會稽雖稱至尊亦不足怪
　　　杜書
　洞詮杜預與子貺書曰知汝頗欲念學今因還車致
　副書可案錄受之當别置一室中勿復以借人梅氏
　曰預子錫無名貺者
洗之曰予謂貺義與錫同將撰書者諱錫而假之乎然
李濟翁資暇集曰惜借書籍俗曰惜一癡借二癡索三
癡還四癡案玉府新書杜元凱遺子書曰書勿借人古
人諺云借書一嗤還書二嗤後更生其詞至三四因訛
為癡也洞詮無古諺兩語而尺牘清裁載王樂道與穆
四書云出師頌絶妙古語借書一瓻還書二瓻在何遜
上洞詮仍之亦載梁七卷末在王次道後而注云唐韻
古之借書盛酒瓶名瓻楊用修六書索隱云瓻借用鴟
揚雄酒箴所謂鴟夷也唐詩金錢百萬酒千鴟嬰考聞
見錄曰俗語借書與人為一癡還書為一癡常疑借書
還書理也何癡之云後見王樂道與錢穆四書云云乃
知今人訛以瓻為癡也按說文瓻酒器唐韻亦曰瓻酒
器大者一石小者五斗古借書盛酒瓶葢唐時所解已
然則作瓻者近是但以瓶盛書殊乖于義尋孫愐意當
是謂借書時餉酒一瓻還書時復餉酒一瓻庶可通也
又段成式廬陵宫下記曰今人云借書還書等為二癡
㨿杜荆州書告貺云知汝頗欲念學今因還車致副書
可按錄受當别置一宅中勿復以借人古諺云有書借
人為嗤借人書送還為嗤也則本作嗤字以瓻代嗤後
人之鑿也洞詮有譌此書差可相證穆四不審其人當
是如中郎第五之類或錢穆叔之譌乎王樂道者王荆
公有和其烘蝨詩宋史王陶字樂道英宗太子詹事神
宗拜樞宻御史中丞力攻韓琦徙知陳州正與穆叔同
時此宋代人洞詮系之于梁豈梁有與同姓字者乎梅
氏考摭𢎞博彈駁精核此條似覺未確宜更詳之
　　　陸書
　洞詮陸雲答兄書曰髙門降衡修庭樹蓬梅氏引選
　注沈約彈王源文曰髙門降衡雖自已作顏延年詩
　幽門樹蓬黎本此
洗之曰予按陸雲答兄平原詩曰華堂傾構廣宅頽墉
髙門降衡修庭樹蓬感物悲懷愴矣其傷選注中作答
書葢字譌耳梅氏不覺宜删
　　　又
　洞詮陸雲與兄平原書曰一日案行并視曹公器物
　琉璃筆一枚所希聞景初三年七月劉婕妤折之見
　此期復使人悵然注引周處風土記案魏武帝于漢
　為相不得有婕妤又景初是魏明帝年如此則文帝
　物也與曹公器玩同處故致舛錯矣
洗之曰予覽荆楚嵗時記曰陸士衡云魏武帝劉婕妤
以七月七日折琉璃筆葢即風土記中語案雲書但謂
魏武物至景初時為宫人所折耳二記並誤又云是士
衡書亦舛然謂魏武不得有婕妤尤非也魏武遺令曰
吾婕妤伎人著銅雀臺于臺堂上施六尺牀張繐帳朝
晡上脯□之屬月朝十五輙向帳作伎據此則曹公當
時頗奪漢宫嬪御不覺于遺令露之耳
　　　又
　雲再拜爾乃使熊羆之士虓闞之將雄聲泉湧逸氣
　風亮超三軍以奔厲賈餘勇以成壯兆洪音于寂寞
　先無聲而髙唱元兵時紛若屯雲煥若積波授教斯
　謐靜言勿譁嚴鼔隱其雲戒(當作/雷駴)萬夫翕而咸和治
　安步以止立應金奏而靡戈進總干以乘言退揮旅
　而成羅及至景陵禮既畢歸旅將振尋縈員轉因瀨
　葢旋若疾流之繞駿沈驚飈之靡狂塵羊腸轉時命
　屏翳以夕降式飛亷而朝興涂蒙雨而後清景帶天
　而先澄陪俊臣於雕輅列名僚于後乘猛將起而虎
　嘯商風肅其來應士憑勢而響駭馬噓天而景凌
　梅禹金曰此有韻之文頗大類賦不知首何以云再
　拜為書也前書有云此中語于諸賦中何如且篇内
　有羊腸轉時之語則此為賦明甚然特言兵旅豈所
　謂羊腸轉者或是陣法如率然邪當以此附書後并
　呈平原後人混寫耳
洗曰嬰按陸雲南征賦序曰太安二年秋八月羊𤣥之
皇甫商敢行稱亂遷逼乘輿大將軍身統三軍以謀國
難四方之㑹衆以百萬軍旅之盛自古未之有也十月
軍次朝歌講武治戎觀兵于殷墟于是作南征賦觀此
首所載命屏翳十句與熊羆之士至成羅十八句並在
賦中但無元兵時三字與及至景陵至羊腸轉時七語
耳中間章次字法亦微異同葢此屬草未定先呈平原
也所謂靜言勿譁景陵禮畢陪俊臣于雕輅列名僚于
後乘皆非征伐之容乃是説講武事雲更有與兄書云
欲作講武賦逺言大體獻之大將軍才不便作大文得少
許佳語不知此可出否故鈔以白兄推尋始末正謂此
篇數行所謂少許佳語也禹金注云雲集無講武賦予
謂雲易講武為南征耳然此首非書在洞詮中宜刪
予又按晉書帝紀及八王二陸傳成都王頴為大將軍
都督中外諸軍事轉陸雲大將軍右司馬前鋒將軍頴
恃功驕奢百度廢弛憚長沙王乂在内與河間王顒表
誅后父羊𤣥之左將軍皇甫商以平原内史陸機為前
鋒都督與顒將張方伐京師惠帝遣皇甫商距方于宜
陽九月癸巳羊𤣥之奉帝旋于城東頴次朝歌機列軍
自朝歌至于河橋鼔聲聞數百里漢魏以來出師之盛
未之有也十月戊申長沙王乂奉天子與機戰于鹿苑
機軍大敗頴収斬之并収雲夷三族㨿此葢與雲南征
賦序同雲兄弟皆在頴軍也委身非所以臣伐君天人
不與長沙忠于帝室羊及皇甫帝所倚仗而謂之稱亂
諂頌成都以及孔懷謂逆為順祗為詞費且臨事而懼
此正其時而游情文墨以百萬之師為謔曾未浹日身
死族殱于盧志何尤于孟玖何恨乎此賦葢雲之絶筆
也
　　　苻丕書
　洞詮苻丕致謝𤣥求救書曰欲假途求糧還赴國難
　須援軍既接以鄴與之若西路不通長安陷沒請率
　所領保守鄴城乃覊縻一方文降而已注云晉書苻
　丕鎮鄴為慕容垂所攻請救于𤣥書稱云云
洗之曰此首詞理舛錯不全按書似苻丕在鄴進退路
窮司馬楊膺倡歸順之計丕不從及為王師所敗乃請
救于𤣥崔史謂之書稱葢約畧其詞且發露其詐耳須
援軍二語述丕二端之意乃覊縻兩語則笑丕偽降之
情按王莽傳𤓰田儀文降未出師古注曰上文書言降
而身未出也後漢書皇甫規傳貨賂羣羌令其文降後
秦録姜紀說姚碩徳曰吕隆孤城無援大軍臨之勢必
請降然彼徒文降而已未肯遂服也葢與此同梅氏皆
以為丕書誤矣
　　　謝書
　洞詮謝靈運與弟書曰聞惡溪道中九十九里有五
　十九灘王右軍遊此惡道嘆其竒絶遂書突星瀨于
　石注引李白詩逺尋惡溪去不憚惡溪惡途聞李北
　海灘聞謝康樂
洗之曰按御覽引處州圖經曰麗水縣有惡道有突星
瀨謝靈運與弟書曰聞惡道溪中九十九里有五十九
灘永嘉記曰王右軍遊惡道灘竒絶遂書突星瀬于石
又書部引永嘉郡記曰昔王右軍經于惡道右軍書南
邊大石今猶見墨跡而字不甚了了尋靈運書只聞惡
道二語耳王右軍二語乃引永嘉記也洞詮依尺牘清
裁刪永嘉記曰四字而并以為謝書非也又惡道溪作
惡溪道亦倒矣
　　　王徽
　洞詮王徽與何偃書曰吾與義興真恨相知之晚每
　惟君子知我者若夫嘉我小善矜余不能惟賢叔耳
　梅氏云徽琅邪臨沂人歴廷尉為交州刺史何偃叔
　父悠之為義興太守侍中太常與徽相善悠之卒徽
　與偃書尺牘作王微與偃書葢亦誤也
洗曰按宋書吏部尚書江湛舉王微為吏部郎論者云
微見舉何偃亦參其議偃慮為微所咎與書自陳微報
偃言書首云卿昔稱吾于義興吾嘗謂之見知則何尚
之傳所云弟悠之與琅邪王徽相善者葢即王微特字
譌為徽耳史以王微名士故引其與偃書示悠之雅人
深致也良吏傳云太祖元嘉四年以廷尉王徽為交州
刺史其人非有才聞何足重悠之而休文著其寥寥數
語耶微傳云年十六舉秀才元嘉三十年卒時年二十
九予謂亦譌也當作二十九年卒時年三十何者江湛
為吏部尚書元嘉二十七年也微卒遺令以常所彈琴
置牀上何長史來以琴與之何長史者偃也偃為始興
王濬北征長史元嘉二十九年也上距四年二十六載
矣王交州尚無恙乎考異苑曰王徽之宋文帝元嘉四
年為交州刺史在道有客命索酒炙炙至取自割之終
不入怒投地顧視向炙變為徽之頭又覩其首在空中
至州便殞又幽冥記曰元嘉中交州刺史太原王徽始
拜椉車出行聞其前錚錚有聲見一輀車當路而餘人
不見至州遂亡二事太平廣記並載太平御覽引異苑
太原玉徽之字伯猷亦言對客割炙事據此則是時徽
亡久矣微又有與從弟僧綽書勸以持盈畏滿而僧綽
傳亦曰元嘉末參與朝政從兄徽清介士也懼其太盛
勸令損抑此與微書事合則微字亦譌為徽矣又謝莊
傳元嘉二十七年索虜㓂彭城虜尚書李孝伯與鎮軍
張暢共語孝伯訪問莊及王徽此徽字亦微之誤若交
州刺史所謂車載斗量名聲何足達于異域洞詮謂徽
琅邪臨沂人葢誤以尚之傳譌字之徽為即王交州不
知交州乃太原人也史册轉冩帝虎日增論世考時梗
槩自得僧綽傳云元㓙収害之時年三十一若微卒于
三十年而年二十九則僧綽為從兄矣此題王氏為得
梅氏失之當改從尺牘
　　　詔報
　洞詮魏太武帝詔報太子曰朕有一孝伯足以治天
　下何用多為假復求訪此人輩亦何可得注曰李孝
　伯為髙祖所任遇太子奏請徴賢詔報之見孝伯子
　豹子䟽
洗之曰按豹子上書曰于時儲后監國奏請徴賢詔報
曰朕有一孝伯足以治天下何用多為此無假復求訪
兩語惟孝伯本傳恭宗曾啓世祖廣徴俊秀世祖曰朕
有一孝伯云云葢面相往復之語非詔板也又魏収之
書魏主問答通謂之詔豹子書意或同耳
　　　勑
　洞詮魏宣武勑奚康生果者果如朕心棗者早遂朕
　意注云梁直閤將軍徐𤣥明戍郁州以城内附詔遣
　康生迎接賜細御銀纒槊并棗柰果面勅云云
洗之曰按面勑者面諭耳非勑書也洞詮収之非是
　　　崔元
　洞詮盧璩與崔元書曰豈有亂首抗巾以入都城衣
　不在體而以適人昔戴叔鸞箕坐見邊文禮此皆衰
　世之慢行也注曰元散騎常侍鴻子秘書郎謀反逃
　竄赦免
洗之曰按太平御覽簡傲門應璩與崔元書元傳在晉
書上洞詮乃列之後魏為盧璩書盧璩于魏無所見若
崔鴻子則名子元與此不合惟崔寔字子真一名台字
元始寔不拘細行休璉差及同時或與書箴之乎
　　　李弼莊弼
　洞詮載魏孝靜帝答李弼詔注云弼字輔𤣥中山曲
　陽人仕魏中書令性好名理探味𤣥宗帶并州驃騎
　府長史表上注老子道徳經詔答之又載莊弼遺張
　普惠書注曰弼字輔𤣥中山曲陽人歴膠州刺史忤
　顯祖誅普惠魏諫議大夫時靈太后父司徒胡國珍
　薨贈相國太上秦公普惠疏陳不可太后召五品以
　上博議普惠不屈弼遺之書普惠美之
洗之曰按北齊書杜弼字輔𤣥中山曲陽人注老子表
上帝答詔洞詮作李弼誤矣又魏書張普惠傳莊弼與
普惠書莊弼杜弼不知是一是二清裁作杜弼洞詮仍
作莊弼而又注云字輔𤣥中山曲陽人且并以與邢邵
書者為一人按魏孝靜詔及與邢邵書並見北齊書中
杜弼傳洞詮一以為李弼一以為莊弼而杜臺卿之父
反沒其姓名誤亦甚矣
　　　髙隆之
　洞詮齊文襄帝密與髙隆之書曰仲密枝黨與之俱
　西者宜悉収其家屬以懲將來注云右出資治通鑑
　隆之字延興髙平金鄉人魏太保入齊録尚書事領
　大宗正髙仲密之將叛隂遣人扇動冀州豪傑使為
　内應東魏遣髙隆之馳驛慰撫由是得安澄密書與
　隆之
洗之曰按北齊書有髙隆之封隆之二人同名也封隆
之字祖裔渤海蓨人魏孝靜帝時尚書侍中興和元年拜
右僕射武定初北豫州刺史髙仲宻將叛遣使隂通消
息于冀州豪望詔隆之馳驛慰撫遂得安靜世宗密書
與封隆之云仲密枝黨同惡向西宜悉収其家累以懲
將來隆之啓髙祖事遂得停據此文襄書與封祖裔也
司馬誤以為與髙延興梅氏承之奚啻千里
　　　答贈詩
　梅鼎祚詩乘載邯鄲淳答贈曰我受上命來隨臨淄
　與君子處曾未盈期見召本朝駕言趣期羣子重離
　首命于時餞我路隅贈我嘉辭既受德音敢不答之
　余惟薄徳既局且鄙見養賢侯于今四祀既庇西伯
　永誓沒齒今也被命義在不俟瞻戀我侯又慕君子
　行道遲遲體逝情止豈無好爵懼不我與聖主受命
　千載一遇攀龍附鳳必在初舉行矣去矣别易㑹難
　自强不息人誰獲安願子大夫勉簣成山天休方至
　萬福爾臻注曰此淳應召别臨淄侯詩也
洗之曰按文選三山詩注引行矣去矣别易㑹難兩句
以為邯鄲湛贈伍處𤣥詩尋詩中稱西伯聖主者葢主
曹瞞而賢侯我侯謂子建也君子羣子子大夫之稱皆
呼同僚則選注所云答伍處𤣥為得梅氏葢臆説之謬
然以㑹畧考之是時曹瞞為漢丞相子桓五官中郎將
耳門生下吏便己擁戴推崇至云聖主受命曰附鳳攀
龍而眀目張膽曾不有所顧忌當塗之臣吏皆如此則
漢祚安得久長
　　　歌闋
　詩乘載青溪小姑歌二首一曰日暮風吹葉落依枝
　丹心寸意愁君未知二曰歌闋夜已久繁霜侵曉幕
　何意空相守坐待繁霜落
洗之曰續齊諧記曰㑹稽趙文韶為東宫扶侍住清溪
中橋與尚書王叔卿家隔巷秋夜佳月悵然思歸倚門
唱西烏夜飛其聲哀怨忽有青衣前曰王家娘子逐月
遊戲聞君歌聲故遣相聞文韶便邀相過女年十八九
行步容色可憐將兩婢自隨曰聞君歌聲豈能為一曲
耶文韶為歌草生磐石下音韻清暢深㑹女心女曰但
令有瓶何患不得水顧婢子取箜篌為扶侍鼓之約兩
三彈泠泠楚絶乃令婢子歌繁霜自解裙帶繫箜篌腰
抽簪扣之以倚歌歌曰日暮風吹葉落依枝丹心寸意
愁君未知歌繁霜侵曉幕何意空相守坐待繁霜落歌
闋夜巳久遂相佇燕寢四更别去脱金簪贈文韶文韶
報以銀椀白琉璃七既明文韶出偶至清溪廟歇神座
中見椀疑之屏風後則七在焉箜篌帶宛然如故廟有
女姑神像及青衣婢在前皆夜所見者宋元嘉五年也
按此歌本是一章紀作二首詩乘因之而歌繁霜侵曉幕
句乃作歌闋夜已久繁霜侵曉幕予按歌闋句乃記者
之言述其留連光景意耳覽齊諧志自明且既云歌闋
豈可入詞乎禹金識曲者也顧亦草草如是若詩歸止
選日暮四句乃棄其半也
詩乘又云此歌本在宋而小姑晉人晉清商有青溪小
姑曲因附晉予謂此叔庠假託為詩何暇辨其真晉宋
且黄能之魄晉世始聞白馬之神五季方著亦可附
之虞日魏年乎異苑曰青溪小姑蔣子文第三妹子文
孫氏時人母乃當復附吳耶按齊諧未嘗言是青溪小
姑之為説乃諸家俱失之矣
　　　陸凱
　詩乘載陸凱贈范曄詩曰折梅逢驛使寄與隴頭人
　江南無所有聊贈一枝春梅氏注引荆州記曰陸凱
　與范曄善自江南寄梅花一枝來詣長安兼贈之詩
　陸凱字智君代北人梅曰按范曄未嘗至長安此當
　有誤
洗之曰予按陸智君仕孝文之朝孝文立三年而齊已
受禪與蔚宗生不同時若詩果智君所作則陸出代北
范産江南范宜以梅寄陸而陸乃折花貽范何其倒也
吳志陸凱字敬風吳郡人為孫皓左丞相而御覽十九
卷引荆州記作凱與路曄為友寄梅贈詩其詩作折花
逢秦使所謂路曄者史未有見而所稱陸凱亦未曉是
敬風否也詩藪云吳有丞相陸凱集一卷非折梅之陸
凱也然有集傳于隋則詩文固非所短矣此亦持其兩
端焉耳
　　　李那
　梅氏詩乗載李那有適重陽閣詩曰銜悲向玉闕垂
　淚上瑶臺舞閣懸新網歌梁積故埃紫庭入緑草丹
　墀染碧苔金扉晝常掩珠簾夜暗開方池含水思芳
　樹結風哀行雨歸將絶朝雲去不迴獨有西陵上松
　聲薄暮來
　梅禹金注曰徐陵與李那書曰獲陪駕終南入重陽
　閣詩昔魏武虗帳韓王故臺自古文人皆為詞賦未
　有登兹舊閣歎彼幽宫標句清新發言哀斷豈止悲
　聞帝瑟泣望羊碑一咏歌梁之言便掩盈懷之淚正
　指是詩也舊題作重適陽閣乃倒置之誤庾信宇文
　昶並有陪駕終南詩李那當與同時又曰按周書武
　帝保定元年遣治御正殷不害使陳文苑英華徐陵
　與李那書云殷儀同至止那答書云殷御正啣命來
　歸正謂不害其稱那云雍容廊廟獻納便繁則仕周
　者也
洗之曰按周書明帝武成二年三月重陽閣成㑹郡公
列將卿大夫于芳林園賜錢帛四月帝崩然則閣葢周
明之雀臺那亦經賜物者故詩皆悲慟語文苑英華題
作重適陽關諸家皆承其誤今從梅氏
嬰又按周書北史李昶頓丘臨黄人小名那祖彪名重
魏朝父遊有才行爾朱之亂遊奔江右昶幼解屬文十
嵗為明堂賦周文以為丞相府記室叅軍轉黄門侍郎
封臨黄伯奏為御史中尉賜姓字文氏拜内史明帝初
行御史中大夫保定初進驃騎大將軍開府轉納言進
爵為公昶于周文世已當樞要兵馬處分專以委之詔
册文筆皆昶所作常曰文章不足流後世經邦政治庶
及古人故文筆了無藁草惟留心政事此頗與陵書合
文苑英華李那答徐陵書曰僕世傳經術才謝劉歆家
有賜書學非班嗣弱齡有意頗愛雕蟲嵗月三餘無忘
肄業此與昶傳又合則李那即是李昶耳然徐陵賛美
那終南陽閣二製而今傳陪駕終南者乃宇文昶作庾
信既和宇文内史終南篇又有和宇文内史入重陽閣
之作竊謂昶以賜姓宇文故稱宇文昶何者庾子山撰
周將相文如田𢎞段永辛威陸逞鄭常諸人功在伯朝
名書周史即松楸掩隧碑表在阡咸從賜姓之榮舍因
生之本且陸通之女遂襲步孤竇熾之娃亦承紇豆市
朝亟革李和始變其名覊旅無歸髙賔仍傳其嗣雖國
史存其舊徳而朝典守其憲章湮沒雖多梗概猶在外
此唯唐瑾遺傳萬鈕靡稱崔訦殘碑屬籍不綴此例差
寡葢有之焉以是而推則宇文内史又即李那也宇文
昶騰于朝列示不違君李那行于隣交示不誣祖况那
父在江南則徐陵所居父母國也與書稱名安可不從
父所命反覆論世灼然可憑庾信重陽閣之詩亦殊覺
甚為愴惻葢即和此篇云
　　原謝
　　　知星
　五雜組天部引習鑿齒謂星人曰君嘗聞知星宿有
　不覆之義乎大凡占星者皆于中天野外窺之故云
　不覆
原曰知星宿衣不覆古之遺諺也晉陶侃宅無吉凶攝
生論引之謂術彌精而窮益甚也是以桓宣武以絹一
疋為戱在杭不悟晉書有字為衣字之譌遂至燕説矣
　　　奔牛
　五雜組云丹陽有奔牛壩相傳梁武帝時有人于石
　城掘得一僧瞑目坐土中奏于帝帝問誌公公曰此
　入定耳令人于傍擊磬則出定矣帝命試之果開目
　問之不答誌公乃説其前事僧一視誌公即起南向奔
　去帝遣人逐之至此地化為牛因名近時樵陽子亦
　類此
原曰按南齊書全景文與沈休之出都到奔牛埭有人
相之曰君等皆方伯也景文孝建初以功封漢水侯宋
書曰孔覬反㑹稽太守遣建威將軍沈懷明東討至奔
牛築壘自固又元凶劭之立世祖入討遣顧彬之劉季
之合勢與劭將燕欽等相遇於曲阿奔牛塘欽等大敗
據此則奔牛之名宋齊前已有云梁僧化謬也
　　申董
　　　灄字
　董遐周吹景集曰古音畧灄字音書涉切引董仲舒
　頌舟輿浮灄章樵注灄浮栰之類此字諸書不収張
　按荆州記灄陽縣東有鳳岡江乘記木廬山上有鍾
　乳流出灄河上思村山𢎞君舉食檄云灄河獨穴之
　鯉水經注江水左得湖口水通大湖又東合灄口水
　考兩漢地理郡國志俱逸之惟沈宋書劉粹灄陽縣
　男又荆州有灄陽子相晉安陸人朱伺求分安陸東
　界為此縣則縣創宋時此前宜無聞也又溫公通鑑
　姚弋仲據灄頭胡三省註云此清河之灄頭也水經
　注郝昭營陳倉城成諸葛亮圍之今灄水對亮城是
　與昭相禦處也則南北之内有二灄水矣
申曰廣韻灄水名在西陽水經注溳水東通灄水又曰
江水東合灄口水上承沔水于安陸縣而東逕灄陽縣
北晉書愍帝記建興二年杜􁃳别帥王真襲荆州刺史
陶侃于林障侃奔灄中又曰朱伺字仲文安陸人為郡
將督張昌之逆太守弓欽走灄口伺率部黨攻昌滅之
伺部曲以諸縣附昌惟本部倡義討逆逆順有嫌求别
立縣因此遂割安陸東界為灄陽縣而貫焉又宋符瑞
志晉簡文帝時甘露降隨郡灄陽縣界桑木而劉粹傳
粹封灄陽是平劉毅後在義熙八年固晉時事耳載記
冉閔攻襄國石祇遣使詣姚弋仲乞師弋仲遣子襄率
騎三萬八千至自滆頭何超音義曰滆音鬲通鑑似誤
然十六國春秋及魏書咸作灄頭又未知誰是搜神記
曰諒輔字漢儒廣漢人時夏枯旱輔以五官掾出禱山
川曰輔為郡股肱不能和調隂陽令天下否灄萬物枯
焦此灄字似有閉塞之義然或字譌以藝文所引聊燕
説之耳陳倉之灄疑亦誤書也
　　　泰誓今文　湯武逸書
　吹景集曰河内女子所獻泰誓一篇亦與古文不同
　按史記武王渡河中流白魚躍入王舟中武王俯取
　以祭既渡有火自上復于下至于王屋流為烏其色
　赤其聲魄云索隱曰此己下至流為烏見今文泰誓
　馬融曰王屋王所居屋流行也魄然安定意也鄭𤣥
　曰書説云烏有孝名武卒父大業故烏瑞臻赤者周
　正色也索隱曰按今文泰誓流為鵰鵰鷙鳥也然則
　今文泰誓唐初猶有存者即河内女子本也惜無從
　見之又詩䟽引泰誓曰師乃鼔譟前歌後舞格于上
　天下地咸曰孜孜無怠又引泰誓曰司馬在前漢書
　引泰誓云立功立事劉歆三統厯論引今文泰誓云
　丙午還師(以上四則/見玉海)説苑引泰誓曰附下而罔上者
　死附上而罔下者刑與聞國政而無益于民者退在
　上位而不能進賢者逐墨子引泰誓曰小人見姦巧
　乃聞不言也發罪鈞又引泰誓去發篇曰惡乎君子
　天有顯徳其行甚章惟我有周受之上帝毛詩注疏
　鴻雁小序注引書曰天將有立父母民之有政有居
　疏云今泰誓文言天將有立聖徳者為天下父母民
　之得有善政有安居安居為重也漢郊祀志引泰誓
　曰稽古立功立事可以永年丕天之大律注今文泰
　誓也(以上二則見學齋/佔畢史慶長䋲祖)此皆古文不載者史記載湯
　征亦逸書其詞云湯征諸侯葛伯不祀湯始伐之湯
　曰予有言人視水見形視民知治不伊尹曰明哉言
　能聽道乃進君國子民為善者皆在王官勉哉湯曰
　汝不能敬命予大罰殛之無有攸赦作湯征又周本
　紀云九年武王上祭于畢東觀兵至于盟津為文王
　木主載中軍武王自稱太子發言奉文王以伐不敢
　自專乃告司馬司徒司空諸節齊栗信哉予無知以
　先祖有徳臣小子受先功畢立賞罰以定其功遂興
　師師尚父號曰總爾衆庶與爾舟檝後至者斬按此
　文語極爾雅今書不載豈亦書之逸篇耶并錄于此
申曰孔頴達虞書疏曰按尚書伏生所傳三十四篇謂
之今文則夏侯勝夏侯建歐陽和伯所傳及蔡邕所勒
石經是也鄭𤣥承其後所注皆同賈馬之學賈題曰古
文尚書云又書序疏曰史記伏生得尚書二十九篇以
教于齊魯之間則今之泰誓非初伏生所得按馬融云
泰誓得後鄭𤣥書論亦云民間得泰誓别錄曰武帝末
民有得泰誓書于壁内者獻之與博士使讀説之數月
皆起傳以教人則泰誓非伏生所傳而言二十九篇者
以司馬遷在武帝世見泰誓出而得行入于伏生所傳
内故史總謂之也但伏生雖無此篇而書傳有八百諸
侯俱至盟津白魚入舟之事與泰誓同不知為是泰誓
出後後人加增此語也案王充論衡及後漢史獻帝黄
門侍郎房宏說宣帝時河内女子壞老屋得古文泰誓
三篇奏之今史漢書皆云伏生傳二十九篇則云宣帝
時女子所得亦不可信而古今文不同者或于先有張
霸之徒譌造泰誓以藏壁中故後得而惑世耳嬰按今
論衡惟言得逸尚書一篇而疏云河内女子出古文泰
誓伯厚必以今文泰誓出一女子是刻舷之論也又史
記武王渡河之上其聲魄云之下各十餘語皆今文泰
誓詞伯厚以小司馬之言遂不敢掇入矣詩疏在大明
篇引司馬在前王肅曰司馬太公也漢書引立功立
事者郊祀志王商等議泰誓曰正稽古立功立事可以
永年丕天之大律師古曰今文泰誓周書也丕奉也律
法也言正考古道而立事則可長年享有天下是則奉天
之大法也又平當上書引書曰正稽古建功立事可以
永年傳于無窮師古亦曰今文泰誓之辭墨子引泰誓
皆本古文于兼愛下引泰誓曰文王若日若月乍照光
于四方顯于西土非命上曰泰誓曰紂夷處不肯祀上帝
鬼神禍厥先神禔不祀乃曰吾民有命無廖其務天亦
棄之縱而弗葆非命下曰太誓之言也于去發曰惡乎
君子天有顯徳其行甚彰為鑑不逺在彼殷王謂人有
命謂敬不可行謂祭無益謂暴無傷上帝不常九有以
亡上帝不順祝降其䘮惟我有周受之大帝昔者紂執
有命武王為泰誓去發以非之既稱太誓又云去發未
得其解然此皆在孔氏所傳中但或細衍其義或剪截
其詞或錯綜其語以為古文不載非也至所採周本紀
則正今泰誓前段文裴駰集注于諸節下錄馬融曰諸
受符節有司也于號曰下錄鄭𤣥曰號令之軍法重者
葢馬鄭亦皆注今文也嬰按坊記疏曰漢時别有尚書
逸篇四月太子發上祭于畢以下三篇之事今更尋之
復得數則并疏之
詩思文正義引曰惟四月太子發上祭于畢下至于孟
津之上太子發升舟白魚入于王舟王跪取出涘以燎
之至于五日有火自上復于下至于王屋流之為鵰其
色赤其聲魄五注以穀俱來注曰白魚入舟天之瑞也
魚無手足象紂無助今尚仁人在位未可伐也得白魚
之瑞即變稱王應天命定號也涘涯也王出于岸上燔
魚以祭變禮也五日燎後日數王屋所在之舍上流猶
變也鵰當為鴉鴉烏也燎後五日而有火為烏天報武
王以此瑞書説曰烏有孝名武王卒父業故烏瑞臻赤
周之正穀記后稷之徳以上皆鄭𤣥注也又鄭注合符
后云五至猶五來
杜篤論都賦注引今文泰誓曰太子發升舟中流白魚
入于王舟王跪取出以燎羣公咸曰休哉休哉
漢書董仲舒對策曰書曰白魚入于王舟有火復于王
屋流為烏周公曰復哉復哉顔師古注曰今文尚書泰
誓之辭復歸也周公視火烏之瑞乃曰復哉復哉復報
也言周有盛徳故天報以此瑞也春秋繁露引尚書傳
言周將興之時有大赤烏銜穀之種而集王屋之上者
武王喜諸大夫皆喜周公曰茂哉茂哉
周禮大祝疏引泰誓云周公曰都茂哉予聞古先哲王
之格言太子發拜手稽首又引今文泰誓(得火烏/之瑞)使上
附以周公書報誥于王王動色變又李善注范尚書來
引周書曰武王將渡河中流白魚入于王舟王俯取出涘
以祭不謀同辭不期同時一朝㑹武王于郊祀者八百
諸侯
史記齊太公世家曰武王即位九年欲東伐以觀諸侯
集否師行師尚父左杖黄鉞右把白旄以誓(以誓論衡/作號其衆)
曰蒼兕蒼兕摠爾衆庶與爾舟楫後至者斬遂至盟津
諸侯不期而㑹者八百諸侯諸侯皆曰紂可伐也武王
曰未可還師與太公作此泰誓索隱曰按馬融曰蒼兕
主舟楫官名此文上下並今文泰誓
幽通賦注引周書武王觀兵于盟津諸侯皆曰帝紂可
伐矣武王曰汝未知天命未可也乃還師又魯頌正義
云泰誓説十一年觀兵盟津之時八百諸侯皆曰受可
伐王曰爾未知天意葢有所未可也
論衡武王將誅紂哀而憐之故尚書曰予惟率夷憐爾
詩譜序正義曰泰誓説武王伐紂衆咸曰孜孜無怠天
將有立父母民之有政有居讀此則知大明疏之引泰
誓與鴻雁注之引書葢連語也然嬰以為此篇人各斷
章家為摘句即鳩而合之未得成全璧也要是史臣記
事之體誓衆之詞惟説苑稍見一斑
　　　南雲東雲西雲北雲
　吹景集曰晏元獻公詞雁過南雲行人迴淚眼根溪
　引南雲北雁語誤以江總為文通陸士龍贈曼季詩
　聲播東汜響溢南雲又真誥東華靈妃歌云彈璈南
　雲扇香風鼔錦波江令詩亦其餘唾然不獨南雲可
　紀也阮嗣宗大人先生傳來東雲駕西風陶徴士答
　龎參軍詩依依南楚邈邈西雲文通詩北雲竦征人
　讀書不半袁豹妄甲乙古人諺所云少所見多所怪
　見槖駞言馬腫背也余昔有西雲詩曰誰其俟公弋
　延領留西雲但懷徑寸璜日與漁子羣客繆謂此語
　可陵江匹阮殊過情差或免杜撰耳又閔康公引吕
　覽有云雲氣西行水泉東流
申之曰心逐南雲逝形隨北雁來江總揚州九日詩也
然不獨一再見沈滿願昭君歎詩情寄南雲反思逐北
風還魯秀奉辭南平王曰近係南雲傾屬東日謝靈運
勸伐河北書注心南雲為日已久宋太祖北伐詩不覩
南雲隂但見胡風起陸雲九愁云眷南雲以興悲濛東
雨而涕零陸機思親賦曰指南雲以寄欵望歸風而效
誠又袁豹檄蜀文豈不遡誠南凱延首東雲此皆昔人
之緒言也唯西雲北雲作者罕及謝朓曲池歌曰浮雲
自西北江海思無窮梁簡文帝樂府浮雲西北起孔雀
東南飛虞世基初渡江詩無復東南氣空隨西北雲王
胄酬陸常侍詩何言西北雲復覿東南美則合西北為
詠也楊乂雲賦曰東西絡繹南北油裔鄭𤣥箋東門之
詩曰如雲者如其從風東西南北也墨子曰夏后開使
翁難雉乙卜于白若之龜乙言兆之繇曰亨矣逢逢
白雲一南一北一西一東九鼎既成遷于三國則四方
之雲形矣然此語起于夏啓之時厥亦古哉
　　　五觀
　吹景集曰左傳夏有觀扈國語楚士亹云啟有五觀韋
　昭注五觀啟子太康昆弟也酈道元水經注因之按書
　五子歌惓惓先訓此五子者啟賢𦙍也何得以商均
　管蔡況之王伯厚已有辨考竹書帝啟十一年放王
　季子武觀沈約注武觀即五觀也十五年武觀復叛
　彭伯夀征之乃來歸觀誠朱均之亞矣按漢東郡有
　畔觀縣當由據觀以畔而名之耶
申之曰韓子亦曰啟有五觀云云武王所誅者皆父子
兄弟之親以其害國傷民敗法圯類也古今人表太康
兄弟五人號五觀夫此五觀者由歌詩考之則賢由史
傳求之則不肖且五人中固應有一人徇義守正者而
胡淪胥以逝耶竹書啟十一年放王季子武觀于西河
謂之季子則武觀一人耳善長巨洋水注以五觀為啟
子名曰名則非五人矣且未有五人而并封一邑者也
啟十五年武觀來歸間一年太康畋于洛表五子之歌
應在此時豈三年之内五人乍悖而乍賢耶又墨子非
樂引武觀曰啟乃淫溢康樂野于飲食將將銘莧磬以
力湛濁于酒渝食于野萬舞翼翼章聞于天天用弗
式此逸書也不知何指矣
　　　毦字義
　吹景集既徧搜毦字又廣推其義曰筆亦可名毦魏
　辛毘云御史簪筆以奏不法如今者直偹位毦筆耳
　隋志令文官七品以上通毦之是也貂亦可名毦董
　巴輿服志云内常侍加黄金附蟬毦尾謂之惠文冠
　隋志云侍臣毦豐貂是也拂亦可名毦張敞晉東宫
　舊事云皇太子納妃有白毦拂二枚南史婆利國主
　坐金髙座侍女持白毦拂及孔雀扇是也珠亦可名
　毦北史吐谷渾得夸吕椎髻毦珠以皂為帽是也色
　絲亦可名毦梁書貞惠世子以五色毦辮鮑泉鬚是
　也(按梁書無此/事出南史耳)鳥羽俱可名毦沈佺期詩鸚鵡林中
　彩毦分栁絮荻花亦可名毦内典飜譯名義集云兠羅
　棉亦翻楊華或稱兠羅毦梁元帝春荻詩云非秋無
　有毦未燒不生烟是也藤亦可為毦齊民要術云毦
　藤大小如萍蒿蔓衍生人采取剥之以作毦是也據
　服䖍通俗文曰毛飾曰毦則凡絲羽華草之下垂者
　並可以毦名矣毦之義于是乎大備
申之曰説文曰毦羽毛飾也毦為物飾而作毦之物與
所飾之物豈可據以毦名試舉吹景所遺難焉後漢書
宧者傳金銀罽毦施于犬馬又西南夷傳冉駹夷有旄
牛無角一名童牛肉重千斤毛可為毦宋書江夏王義
恭傳有司奏槊毦不得孔雀白氅則孔雀旄牛犬馬統
可名毦耶蜀志姜維每出北征羌胡每出馬牛羊氈毦
及義糓禆軍糧東宫舊事皇太子初拜有石山安車四
馬有毦幢鹵簿有黄旄南齊魏虜傳黒氊行殿輦邊三
郎曷刺真槊多白真毦梁書狼牙修國王出乗象有幡
毦旗鼔罩台葢蠕蠕傳賜阿那環露絲銀纒槊二張並
白毦赤漆槊十張並白毦(吹景集/誤讀)隋禮儀志齊永明制
永露上施重屋樓棲寳鳳皇綴金鈴鑷珠璫玉蜯佩四
角金龍銜五綵毦帝皆省之唐禮儀志屬車左右廂第十
一行大鋋白毦青地雲花襖冒又夾轂隊三十人胡木
鍪毦蜀鎧懸鈴𤣥武幢次細矟十二孔雀為毦則玉輅
氊輦幢幡塑鋋鍪鎧鈴矟俱可以毦名耶南齊輿服志
玉輅斗葢結仙人綬雜色真孔雀毦隋音樂志大業時
端門外列為戯場伎人為婦人服鳴環佩飾以花毦者
殆三萬人南蠻傳赤土國居僧祇城有門三重圖畫飛
仙仙人菩薩之像懸金花鈴毦則仙人伎人菩薩咸可
名毦也隋食貨志煬帝修旄旗羽儀之飾課天下州縣
凡皮革毛羽堪為氅毦者皆責焉(氅昌兩反/作􁐻非)吳時外國
傳黒白毦出天竺國古今注昔有神巫名曰寳毦能符
劾百鬼則豈獨毛羽可以毦名即皮革不可名毦乎予
博考數者中惟華蘤得名為毦何者郭璞江賦揚皜毦擢
紫茸皆花也此為可證陳子良看羣公朝還詩迎風綵
毦轉照曰綬花開毦花作儷葢亦此解餘毦字皆當説為
纓緌流蘇之類至于毦筆毦貂毦蟬當與珥金珥銀同作
珥字文選六臣注珥挿也戴也執也又服也作毦字並誤
書耳後漢書注毦如志反從耳從毛廣雅㲨而恭反從茸
從毛梁簡文山池詩飛艫飾羽㲨長慢覆緹油此應為羽
毦㲨字亦譌若武夷志慢亭之宴肴有名㲨者注云音軟
水苔也葢作上聲予觀嵇叔夜集向子期阮徳如皆有相
難文故為遐周申之遐周聞此將無一大噱乎
　　商艾
　　　四凶
　艾千子評墨曰堯不誅四凶而舜誅之以是為堯舜
　之優劣陳大士章大力常言之此量天測海之論也
　考之于書舜生三十徴庸三十在位所謂在位言居
　攝也孟子亦曰舜相堯二十有八載記舜之居攝三
　十年中其間人才之用舍奚止如漢文帝唐貞觀開
　元宋仁宗享國久而事多興廢沿革史不絶書者比
　乎鯀之績用勿成僅九載耳九載之外堯能待舜之
　即位至于三十年民之為魚也久矣而後堯之殂落
　而乃不用之耶然則四凶之用也四凶之誅也皆在
　堯之朝舜居攝之年堯總其成舜相之而已矣邇年
　邪説盛行乃有此論真世道人心之憂也不容不辨
　子有駁堯不誅四凶論刻出與海内共見之
商曰案國語太子晉曰有崇伯鯀播其淫心遂稱共工
之過堯用殛之于羽山左傳太史克曰舜臣堯賔于四
門流四凶族又子産曰昔堯殛鯀于羽山大戴禮孔子
曰堯流共工于幽州以變北狄放驩兠于崇山以變南
蠻殺三苗于三危以變西戎殛鯀于羽山以變東夷莊
子曰堯于是放驩兠于崇山投三苗于三危流共工于
幽都此不勝天下也荀子議兵曰堯伐驩兠舜伐有苗
禹伐共工韓非子曰堯欲傳天下于舜鯀諫曰不祥哉
孰以天下傳之匹夫乎堯不聽舉兵而誅殺鯀于羽山
之郊共工又諫曰孰以天下而傳于匹夫乎堯不聽又
舉兵而誅共工于幽之都于是天下莫敢言無傳天下
與舜淮南修務訓曰堯立孝慈仁舜使民如子弟放驩
兠于崇山竄三苖於三危流共工于幽州殛鯀于羽山
説苑曰堯誅四凶以懲惡漢書鮑宣書曰堯放四罪而
天下服後漢書樊鯈曰唐堯大聖尚優游四凶之獄使
天下咸知然後殛罰又何休左氏膏肓曰孔子云蕩蕩
乎唯天為大唯堯則之今如左氏堯在位數十年久抑
元愷而不能舉養育凶人為民害而不能去則孔子稱
堯虗言也桀紂為惡一世則誅四凶歴世而無誅放易
云積不善之家必有餘殃虗言也曹植賛堯亦曰克平
共工萬國同塵(闕/)　　　　　　　　　　　　　又
何孟春餘冬序錄曰傳謂舜誅共鯀非也鯀之誅堯之
命也事非出堯則禹于舜為父讎禹事讎哉韓非有言
云云韓書不足據以理而斷之吾深然其言據此則古
以四凶為堯所去者多矣艾子豈從其説乎然孔氏書
四罪䟽云洪範曰鯀則殛死禹乃嗣興左傳僖三十三
年舜之興也殛鯀其舉也興禹襄二十一年又云鯀殛
禹興此皆言殛鯀而後用禹是四罪在治水之前明是
徴用時所行也鄭𤣥以為禹治水事畢乃流四凶王肅
難云若用禹功成而後以鯀為無功殛之是舜用人子
之功而流放其父則禹之勤勞適足使父致殛舜失五
典克從之義禹陷三千莫大之罪矣而于左傳文十八
年正義曰聖主莫過于堯審官王政所急大聖之朝不
才總萃雖曰帝其難之復何甚也此四凶者才寔中品
雖行有不善未為大惡故能仕于聖世致位大官自非
聖舜登庸大禹致力則滔天之害未或可平以舜禹之
成功見此徒之多罪勲業既謝愆釁自生為聖所誅
其咎葢大此似以元圭既告四憝乃除即孔氏亦不能
明也夫謂禹已奏功彼乃蔽罪誠為躗説顧謂徴用時
事則為不然何者虞書舜受終文祖類禋望徧巡狩方岳
始有四凶之誅孔安國曰終謂堯終帝位之事孔頴達
曰類禋望徧告受禪也夫禪則以位受矣孔子曰唐虞
禪自孟子而始言攝其後孔安國司馬遷之徒不得不
從不知孟以辨博折羣言與尼父虞史之論不合也魏
晉宋齊梁陳六代即祚咸作禪文欲以比徳唐虞遡隆
舜禹未聞禪後而漢獻魏奐晉恭宋順齊寳融梁方智
猶得干預新政也即以攝言之百官總已國命獨持周
公之制禮作樂何曾復關孺子孔子却萊夷誅少正曷
嘗必告季桓宋繆之攝也宋之政與夷不與聞魯隱之
攝也魯之事桓公不得問倘此既履藉聽斷而彼猶拱
手畫諾是為佐命之臣又非攝代之義矣相之與攝正
不可同日而語孟子既言舜攝又言相堯亦自矛盾耳
史記云堯薦舜于天堯辟位凡二十八年而崩據此則
舜雖執權堯已巽位矣又云舜巡狩歸而言于帝請流
四凶按堯求禪之年耄期逾六舜四巡而歸堯年九十
有一矣豈少壯寛慈至此而乃慘礉少恩乎且既已避
位又聞其政孟氏所謂二天子也鄭𤣥云舜不刑四人
者以為堯臣不忍刑之此猶為舜解嘲亦可見四夷之
投堯不與聞矣王粲難太平論亦曰聖莫盛于堯而四
族凶佞帝舜因之而三苗叛戾而陸徳明莊子音義乃
曰堯六十年放驩兠于崇山六十四年流共工于幽州
六十六年竄三苗于三危與虞書孟子史記又異不知
復何案據也夫古今之言六藝者折衷于仲尼之徒論
語曰舜有天下舉臯陶不仁者逺矣臯陶即八愷之庭
堅也不仁者逺非四凶之誅乎予反覆其事尚有可徴
者史記稱堯仁如天智如神其人葢寛蕩意多嚴烈氣
少故熈績若采必咨臣岳蒐慝雖集山藪自𢎞朝無刑
辟之官國無纓鞞之典及舜召試日隂未移娥英已降
三載始竟天下胥遷可謂悦賢如加膝去佞如㧞山各
有當也至舜而英毅之風漸開精嚴之道兼用御大寳
兮守金鏡操太阿兮握魁柄故孔頴達以為舜自受終後
萬事皆自主之但行巡狩不禀堯命予謂不但是也踐
位之後勅命二十二人惟禹益垂夷岳牧咸薦其他十
有八人獨斷獨命不復詢謀至總師歸禹受神宗僅遣
征苗餘權弗假年百十餘蒼梧零陵翠華躬狩其聪明
神武古今莫並也自孔孟之書推美虞夏其後百家之
言如竹書云舜囚堯偃塞丹朱不使與父相見故拔地
志鄄城縣有囚堯城又有偃朱城史通引𤨏語云舜放
堯于平陽其地有城曰囚堯韓非云瞽瞍為舜父而舜
放之象為舜弟而舜殺之放父殺弟不可為仁妻帝二
女而取天下不可為義越絶云堯有不慈之名舜有不
孝之行孔頴達又按世本堯是黄帝𤣥孫舜是黄帝八
代之孫堯女于舜之曾祖為四從姊妹以之為妻于義
不可世本之言難信或者古道質故也此等書在今皆
為誹謗聖人得罪名教學者口噤于誦耳畏于聞憤悱
之徒懷疑滿腹雖有喙三尺不敢更端若此非一矣竊
案吕氏春秋堯以天下讓舜鯀為諸侯怒于堯曰得天
之道為帝得地之道為三公我今得地道而不為三公
以堯為失論欲為亂比獸角為城舉其尾為旌召之不
來仿佯于野舜于是殛之于羽山副之以吳刀書疏云
舜以側微起升上宰初來之時天下未服既行四罪故
天下咸服用刑之當也予因思舜揚畎畝共驩之徒相
與目攝不行意表之事不足奪天下之情諸人素宦于
朝威名久著附麗擁佑實繁有徒是時二八既登羽翼
已備且羣牧羣后奉之于外五刑五宅裁之于内于是
而四人分崩播越裔土矣咸服者葢懾其用威未必欽
其不濫也夫共工靜言象恭罪安所據驩兠舉人不用
反與同辜崇伯績用弗成顧猶能障洪水為禹修功之
地乃皆使之流離囚錮畢命無人之鄉三苗之行孔頴
達云堯典無文先儒以左傳相考知是饕餮此亦以臆
疑人案博物志及郭璞山海經注堯以天下讓舜三苗
之君非之帝殺之有苗之民叛入南海為三苗國葢亦
以議沮揖讓得戾新朝由此言之四罪之施當乎否與
且兠惟以保任共工一言攖罪則鯀之用也四岳彊請
言愈切至海宇愁墊實岳之由是宜先為羽淵波臣而
終偃然南面豈非否徳之讓意存媯汭克諧之對恩不
可㤀特盖其罪而不以宣與暮世加恩舉主至同㒺極
四岳之貸實為濫觴也巳太公始封于齊誅狂矞華士
營蕩潘阯亦四罪而齊人􁋬之豈其效舜之英威乎抑
諸家言禹治洪水三載功成于時已有八議之法矣流
沙既被羽山可返而不聞舜施議功之恩禹陳議親之
請者豈羽泉之熊已化遼東之鶴無歸與後世暱其門
生故吏又不同者亦千載之疑端也請更一揚搉之
　　增姚
　　　莆中方言
　吾鄉姚旅字園客作露書數十卷内載莆中方言數
　條余覺其未偹聊因筆墨之間采諸所見而增之
增曰先王畫疆分野邦域既異語音必殊而岐海之聲
傖人每笑為閩語此不知音者也予閲經史言多有與
敝邑同者故掇拾以貽好事
莆人遇意外事而駭動者發聲輒云夥移史記陳勝故
人見殿屋帷帳曰夥頥涉之為王沉沉者索隱引服䖍
曰楚人謂多曰夥又言頥者助聲之辭也謂涉為王宫
殿帷帳其物甚多驚之偉之故稱夥頥也
莆閨人嬌其稚子者發聲輒云詡畜按漢書京兆眉憮
孟康注曰憮音詡北方人謂媚好為之詡畜此二語葢
閭巷恒言其出處乃爾雅如是且夥頥詡畜更可作一佳
對也
人物瘦瘠謂之眚本周禮大司馬職馮弱犯寡則眚之
鄭𤣥注曰眚猶人眚瘦也亦作省謝承漢書曰袁閎面
貎省瘦是也
掘土地中謂之竁本周禮小宗伯鄭氏注今南陽名穿
地為竁聲如腐脺之脺
縶維人獸謂之傒淮南本經訓傒人之子女髙誘注傒
音鷄繫囚也
羮縻多湆謂之滒淮南子甚淖而滒髙誘曰饘粥多瀋
者曰滒
淅米渟水謂之潘鄭𤣥王制注曰湯沐曰潘陸徳明曰
芳袁反米汁也
炙物于火謂之别北齊書侯瑱任約攻郢州城中食少
人有死者即取其肉火别分噉
垢汙所觸謂之黦廣雅曰墨也於物反
單家呼父謂之爸廣雅曰步可反父也
謂寒凉憀戾為凄其本詩絺兮綌兮凄其以風語也
謂縱任游戲曰達挑葢亦本詩挑兮達兮在城闕兮也
幼穉謂之侲本史記秦使徐福入海求神異物遣侲男
女三千人資之徐廣注引西京賦侲子萬童裴駰案薛
綜曰侲子童男女也
天從鐵因聲本周易毛詩讀也屈原九歌亦沖天與愁人
叶語來如釐本儀禮來女孝孫也漢書亦曰莫説詩匡
鼎來呼空如康盡也徐幹室思詩摧且傷與常飢空叶
年從禰因聲漢書武帝叙傳永年與百神叶馬從母果
聲潘岳西征賦為馬與寄坐叶
　　詮鍾
　　　鼔缶
　詩歸載逸詩云君子有酒小人鼔缶雖不見好亦不
　見醜鍾惺曰孔子删詩不入三百篇者非必盡以詞
　理之佳惡為去取亦自有單詞錯簡不能成篇者存
　此以志其凡
詮曰嘗讀淮南子説林文有此非詩也又文子上徳篇
曰君子有酒小人鞭缶雖不可好亦可以醜鴻烈特取
辛氏言耳何據以為尼父删也
　　　古諺古語
　詩歸載古諺曰將飛者翼伏將奮者足跼將噬者爪
　縮將文者且朴鍾伯敬云大好勝人所為譚元春云
　將文者且朴至理也句法之妙妙在不與上三句相
　同
詮曰蔡洪化清經文也且朴下尚有伏龍非我馬白日
非我燭藏之埋之保此𤣥樸四語意林載化清經爪縮
下有將言者口黙一句安在句法之不同也鍾以為古
語不知其出自松滋耳
　　　松果
　水經注河水南流潼溵關山因謂之潼關灌水注之
　水出松果之上鍾伯敬鈔云水出松果之上竒境竒
　語
詮曰山海經曰太華山東六十里曰松果之山濩水出
焉北流注于渭則灌水當作濩水而之上當作之山松
果山名伯敬評㩁云然豈以為懸泉樹杪激波木末乎
　
　
　
　
　
　
　
　巵林卷七
欽定四庫全書
　巵林卷八　　　　　　　　明　周嬰　撰
　　諗胡
　　　王褒
　胡元瑞玉壺遐覧云漢有二王褒一字子淵武帝時
　人即上聖主得賢臣頌者末謂奚必偃仰屈伸若彭
　祖呴嘘呼吸如喬松哉葢諷武帝之學仙其識趣非
　道家者流也一字子登元帝時人遇華山異人得道
　至王屋山號清虛真人然後漢郊祀志又有王褒姓
　名非武元二帝以文學道術顯者是漢自有三王褒
　也又後周王褒字子淵亦能文章工詩詩藪曰北周
　文士王褒為冠西漢王褒同姓名同以才學顯世所
　共知以予考之古今有五王褒一唐人字士元亦能
　文即補𫝊亢倉子者一見漢郊祀志一見神仙通鑑
諗曰漢書宣帝時修武帝故事益州刺史王襄奏王褒
有軼才上詔為聖主得賢臣頌云云是時上頗好神仙
故褒對及之本𫝊甚明胡氏以為諷武帝誤哉又漢書
為郊祀志東漢書稱祭祀志云後漢郊祀志何邪郊祀
志云神爵時遣諌大夫王褒持節求金馬碧雞之神此
即子淵傳中語惟五行志成帝綏和二年鄭通里男子
王褒衣絳衣帶劍入北司馬門上前殿入非常室中解
帷組結佩之則又一王褒耳三洞珠囊曰王褒字子登
前漢王陵七世孫服青精䭀飯趨步峻峰如飛鳥無津
梁直渡積水又服雲碧晨飛丹膄視見甚逺太上大道
君賜王君素明瓊紋玗丹錦旌號清虛真人神仙𫝊同
茅君傳曰清虛王真人漢元帝時辭家入華隂山九年
又登陽洛山平帝時修行道成太上賜錦旌為太素清
虛真人又集仙録茅盈字叔申王褒字子登張道陵字
輔漢皆朝王母於崑陵之闕按既云前漢陵七世孫又
云元帝時道成又云與道陵同時則非武帝時人也但
周書王褒字子淵為梁元帝尚書左僕射江陵䧟入長
安仕周封石泉縣子然梁書作字子漢也魏時亦有一
王褒博物志文帝黄初三年武都西都尉王褒獻石膽
二十斤晉時更有二王褒王隐晉書曰王褒字偉元少
立操尚以父儀為司馬文王所殺絶世不仕霍原傳云
原與王褒等同以賢良徴也晉書又曰元帝鄭夫人妺
適長沙王褒帝召為尚書郎隋亦有一王褒北史宇文
述討蕭瓛瓛遣王褒守吳州述遣兵襲褒褒衣道士服
棄城遁按胡氏得五予得其八而路史發揮曰王褒有
十一人九見前録一漢(闕/)工見孝成鼎一真人自有内
𫝊
　　　洪厓先生
　玉壺遐覽曰洪厓先生傳云洪厓先生者或云黄帝
　之臣伶倫也得道仙去姓張氏堯時已三千嵗矣陶
　宏景真誥云洪厓先生今為青城洞真故青城山有
　洪厓洞司馬天師五岳朝儀云青城山洞周圍二千
　里皆洪厓先生服琅玕花隐去代為青城真人㨿此
　則古洪厓治青城山甚明然𫝊又云洪厓山在豫章
　之西山有仙壇臨井上為洪厓煉丹處五舂臼色渥
　如丹各圓深二尺餘為洪厓煉丹臼則又似言豫章
　何耶葢青城為古洪厓所理無疑而豫章則唐張氲
　先生隐處也或疑洪州是開皇時改號在唐前然則
　豫章固舊有兹山張氲隐焉而井臼則氲之遺跡無
　惑也且帝堯前安有張姓其謂張姓者斷因唐之洪
　厓而訛矣
諗曰雷次宗豫章記曰厭源山西北余侯村五六里有
洪井俗説洪厓先生之井又謝莊有逰豫章觀洪厓井
詩水經注曰散原山西北五六里有洪井飛流懸注其
深無底舊説洪厓先生井也西有鸞岡洪厓先生乗鸞
所憇泊也梁元帝吳平侯誌曰遷豫章内史洪井鸞峰
甘露嵗下簫厓鶴嶺連理成隂古洪厓托迹豫章審矣
安得以井臼屬唐人按集仙録晉武帝時豫章吳猛許
遜居洪厓山築壇立静𫝊所云仙壇臨井者豈吳許所
築與而太平廣記引逸史萬年縣南山有洪厓澗則不
止青城厭源也又真誥曰吞琅玕之華而方營丘墓者
洪厓先生也洪厓先生墓在武威郡姑臧縣則姑臧又
為先生尸解地安往不化何必青城哉然郭有道碑云
將蹈鴻涯之遐跡陶丘一薦管寧曰追迹洪厓參踪巢
許則似為隐士西京賦曰洪厓立而指麾薛綜曰三皇
時伎人則祗為伶官與升仙者豈别一人乎陳子昻詩
序曰鸞鳥篇者晉人洪厓子作也洪厓子矯迹汾水乗
白驢衣羽褐云云按張氲在晉州神山縣洪州大疾疫
氲來施藥病者立愈𤣥宗驛召之果氲也常服紅蕉衣
跨白驢此與伯玉所叙合氲時一至豫章耳安用煉丹
井臼為然能和墨洒翰則張洪厓亦一文人
　　　王喬
　玉壺遐覽曰王喬尤易舛淆古今未有了此者楊用
　修王元美巵言俱以為有二人余别考得三人自謂
　足㨿近復憶之誤也仙家王子喬傳子喬即太子晉
　字子喬一云名喬字子晉遇浮丘公授以至道於緱
　山乗鶴上昇時人觀者咸曰王子登仙遂言曰王即
　吾姓因遂稱王子喬并葉縣為令飛舄之王喬柏人
　為令食芝之王喬其為三人無疑余舊嘗載之史書
　佔畢中然三代前以子系字者尚希而是時即太子
　亦稱王子其為王子喬者猶云太子晉耳未必字為
　子喬也既周太子自應姬姓何得以為氏王傳中王
　即吾姓之云葢不得王子二字之義而强為兹説以
　傅㑹之耳今詩家稱子晉者亦非二王喬偹載於後
　叅閲自明
　王喬河東人也漢明帝時為尚書郎出為葉縣後天
　下玉棺於堂前吏人推排終不揺動喬曰天帝獨召
　我耶乃沐浴服飾寢其中葢便立覆宿昔𦵏城東自
　成墳其夕縣中牛皆流汗喘乏而人無知者百姓為
　立廟號葉君祠吏人祈禱無不如應
　元瑞上言飛舄而此乃不紀録踈也按後漢書喬為
　葉令每朔望自縣詣䑓朝帝怪其來數而不見車騎
　令太史伺望之言其臨至輙有䨇鳬從東南飛來舉
　羅張之但得一䨇舄則四年所賜尚書官屬履也每
　當朝時葉門下皷不擊自鳴聞於京師
　王喬犍為武陽人也武陽有北平山在益州南一百
　四十七里髙一千二百丈上有白蝦蟇謂之肉芝食
　者長生非仙材靈骨莫能致也喬好道望山朝拜積
　十餘年登山感致因得食之身輕力倍行及走馬後
　為栢人令遂於東巏山得道今武陽有喬仙祠王喬
　有三同姓名有太子晉王喬有葉令王喬食肉芝王
　喬乃蜀中神仙也又見太平廣記其謂三人亦不詳
　考王子喬非王姓也名疑云即封禪書王伯僑麟按
　封禪書作正伯僑非王姓
　又御覽劍解門引道經云王子渤海之冡劍鳴空槨
　王喬景陵之墓劍飛冲霄王子者曽詣鍾山獲九化
　十變經以隐遁日月遊行星辰後一旦疾終營冢渤
　海山夏襄時有發王子墓者一劍在北寢上自作龍
　鳴人無敢近後亦失所之王子喬墓在景陵戰國時
　復有發其墓者見一劍人適欲取視其劍忽然上飛
　去王子喬事舊説浮丘公攜與乗鸞鶴共登嵩山此
　事又不同解化時年正十五六云按此子喬劍解事
　頗新僻並著之所稱王子不知何人其劍解亦與子
　喬相亂不可不知路史云王子喬名超古字開山尤
　為竒僻并附載
諗曰蔡邕集有王子喬碑云王孫子喬者上世之真人
也聞其仙舊矣不知興於何代博問道家或言潁川或
言産蒙斯丘傳曰王氏墓永和元年臘夜上有哭聲甚
哀附居者登而察焉洪雪下無人跡見一大鳥跡後有
人絳衣大冠呼樵孺子尹秃曰我王子喬也爾勿復取
吾先人墓前樹也忽不見碑詞但稱其乗螭駕鶴並不
及監撫世榮水經言冢在梁國蒙縣碑題云仙人王子
喬碑正載中郎文稽周室墳陵無在梁國者而此子喬
姓王固非王子晉也髙允王子喬行曰王少卿王少卿
超升飛龍翔天庭少卿必子喬字此亦姓王者王逸楚
辭注曰崔文子學仙於王子喬子喬化為白蜺而持藥
與文子文子驚怪引戈擊蜺中之因墮其藥俯而視之
王子喬之尸也置之室中覆以敝筐須臾而化為大鳥
開而視之翔飛而去葢王子喬已有三矣真誥衆真集
洞宫有桐栢真人領五嶽司侍帝晨王子喬注曰此稱
真人之字也則元瑞疑未必字子喬者殆未考耳文選
别賦注引南越志曰長沙郡劉陳東有王喬山山有合
丹處杜氏通典曰昆陽城有古墓在東俗云王喬墓也
斯復不知何真當與栢人葉令又别一人則王喬亦有
三也雖然葉令當顯宗時栢人令未審在何世顧為令
長則亦漢中葉矣屈平逺遊曰吾將從王喬而娛戱賈
誼惜誦曰乃至少原之野兮赤松王喬皆在旁淮南子
曰王喬赤松子吹嘔呼吸上通雲天又曰王喬赤松吸
隂陽之和食天地之精蹀虛輕舉乘雲遊霧屈生戰國
之世二子皆産漢初所稱果何指也蔡澤説應侯曰世
世稱孤而有喬松之夀注曰喬王子晉松赤松子案汲
冢周書師曠謂子晉曰汝聲清汗汝色赤白火色不夀
子晉果十七而卒秦去髭王未逺傳聞宜真乃云喬之
夀何也且亦未聞子晉之吐故納新躭慕方術者以王
喬即子晉豈彭殤可齊乎而諸叙王喬者皆與赤松並
稱且不云松喬而云喬松予意必先赤松而出者疑上
古已有一王喬而書傳不詳其事耳武陽王喬太平廣
記無之胡氏誤也御覽所引道經葢出真誥真誥曰玉
子者帝俈也曽詣鍾山獲九化十變經以隐遁日月遊
行星辰後一日疾崩營冢在渤海山夏中衰時有發玉
子墓者室中無所有唯見一劍在北寢上自作龍鳴虎
嘷之聲人遂無敢逐者後亦失所在也(帝俈則堯父/外書作嚳字)王
子喬墓在京陵戰國時復有發其墓者惟見一劍在人
正欲取視忽飛入天中也按此則營墓渤海者當作玉
子非王子也玉子即帝嚳名號亦竒御覽字多譌
　　　王僑王子喬
　楊用修云史記封禪書注引裴秀冀州記云緱氏仙
　人廟者昔有王僑犍為武陽人為栢人令於此登仙
　非王子喬也唐詩王子求仙月滿䑓又云可憐緱嶺登
　仙子猶自吹笙醉碧桃葢世以王僑為王子喬誤也
　久矣
　元瑞新録曰史記封禪書宋母忌王伯僑充尚羡門
　子髙索隐注司馬相如云王伯僑古仙人下復引裴
　秀記緱氏仙人廟者昔有王喬云云余案史記王伯
　僑自是一仙人名注再引王喬已誤然裴記王喬喬
　字偏傍無立人用修作僑字從人葢因史文王伯僑
　而誤也藝苑巵言云仙人有兩王喬其一即太子晉
　其一栢人令天降玉棺者也此與用修説同但楊誤
　加偏傍耳
　　嬰按天降玉棺者是葉縣令非栢人令也元瑞何
　　不彈駁且用修説與王不同
　余意王喬為太子者汲冢書師曠稱晉為王子故樂
　府稱王子喬非姓王氏也喬當是晉别名唯為葉縣
　令而飛鳬與為栢人令而食芝者則名姓俱同又同
　為令最易相亂王子喬斷當從余此説余向以為三
　王喬亦襲取舊時之説未妥
諗曰嚴忌哀時命曰比王僑而為耦王褒頌曰呴嘘呼
吸如僑松顔師古注僑王僑仙人也大人賦厮征伯僑
而役羡門張揖曰伯僑仙人王子僑也師古曰仙人姓
征名伯僑非王子僑也劉向九歎譬若王僑之乗雲兮
載赤霄而凌太清又曰驅子僑之奔走王逸曰子僑王
子僑也王莽傳仙人掌旁有白頭公青衣莽曰是乃予
之皇祖叔父子僑欲來迎我也偏傍作立人多有之矣
作僑亦何害也獨尋劉向列仙𫝊王子喬者周靈王太
子晉也好吹笙作鳳凰鳴遊伊雒間後見桓良曰告我
家七月七日待我於緱氏山顛至時果乗白鶴駐山頭
擧手謝時人而去遂立祠於緱氏山下柏人令復於此
登仙而立廟於麓何事之巧合若是髙誘淮南注曰王
喬蜀武陽人為栢人令得道而仙華陽國志曰犍為郡
北接蜀郡王喬升其北山又曰武陽縣有王喬祠郡國
志武都西有王喬谷即王喬隐處谷有王喬堂嵗常祀
之則栢人令乃於桑梓登遐而顔氏家訓曰栢人城東
北有一孤山俗呼瓘務山城西門碑是漢桓帝時栢人
民為縣令徐整立銘云土有壦務山王喬所仙又北夢
𤨏言韓定辭為鎮州王鎔書記聘燕燕幕客馬彧贈曰
别後壦堥山上望羡君時復見王喬則是於宦遊飛舉
裴秀謂在緱山亦誤也然則唐詩所云緱嶺吹笙正指
子晉以為栢人令殆見其流而未溯其源耳至其人之
同異野客叢談引類説亦謂有三皆未備也
　　　楊泉
　胡元瑞九流緒論云太𤣥經十四卷晉楊泉撰鄭氏
　通志畧作太𤣥葢泉以子雲同姓故此書亦擬子雲
　而作也今第馬氏意林所鈔百餘言存馬氏注云梁
　國楊泉字徳淵而不言何時鄭藝文畧及隋藝文志
　俱云晉人唯舊唐書作唐人然唐人諱淵泉字徳淵
　其為晉人無疑舊唐書字誤也馬氏意林又有物理
　論十六卷所采頗衆而不題名字按隋志亦泉所撰
　韓非鄧析流也
諗曰北堂書抄引晉録㑹稽相朱則上書言楊泉清操
自立徴聘終不移心詔拜泉郎中隋經籍志晉處士楊
泉集二卷在薛瑩下閔鴻上是吳人而入晉者物理論
屢稱𫝊子葢與休奕善也藝文類聚又載楊泉賦數首
皆稱吳時人
　　　衛元嵩
　胡元瑞四部正譌曰元命包四卷周衛元嵩述本緯
　書春秋孝經各有元命包故好事勦為此書而附諸
　大易其文率學太𤣥用字竒僻過之厥義則甚淺此
　書崇文縂目稱唐衛元嵩通志通考並因之按元嵩
　後周人所撰述有齊三教論七卷見通志又隋志釋
　氏類稱蜀郡沙門衛元嵩上書言僧徒猥濫周武帝
　下詔一切廢毁即其人也而王堯臣以為唐人考唐
　世諸傳記絶無名姓同者其誤瞭然此書楊楫本序
　以元嵩獻策後周賜爵蜀郡公武帝尊禮不敢臣之
　頗與隋志合必元嵩先為沙門後還俗上書請汰僧
　徒故周武亟暴顯之以風天下序稱元嵩有𫝊考北
　史無之恐楊楫誤也
諗曰續髙僧𫝊釋衛元嵩成都人少出家至京上廢佛
法事自此還俗周祖納其言嵩制千字詩並符䜟緯事
後知之㩀此則與元瑞所疑先為沙門後還俗者合然
元嵩乃上書而後還俗非還俗而始上書也廣宏明集
云衛元嵩本河東人逺祖從宦遂家於蜀梁末為益州
野安寺僧佯狂浪宕周氏入蜀因爾入關天和二年上
書請造平延大寺夫平延寺者無選道俗罔擇親䟽以
城隍為寺塔即周主是如來用郭邑作僧坊和夫妻為
聖衆推令徳作三綱尊耆老為上座選仁智充執事求
勇畧作法師行十善以伏未寧示無貪以斷偷刼是則
六合無怨紂之聲八荒有歌周之詠嵩此上言則興佛
法而安國家非滅三寳而危百姓也有十五條總是事
意勸行平等非滅佛法此與隋志又異文獻通考衛元
包十卷崇文總目元嵩唐人武功蘇源明傳趙郡李江
注包以坤為首因八純之宫以生愛極於六十四自繫
其辭言外卦體不設爻位以謂易首乾尚文包首坤尚
質夏連山商歸蔵周易唐包其實一也困學紀聞云舘閣
書目云周易元包十卷唐衛元嵩撰今按楊楫序云元
嵩益州成都人明隂陽厯筭獻策後周賜爵持節蜀國
公武帝尊禮不敢臣之北史藝術傳衛元嵩好言未來
事不信釋教嘗上疏極論之書目以為唐人誤矣嬰又
考元嵩書頗行於世但號元包不云元命包也通志作
元包胡氏並誤
　　　薛仁貴
　丹鉛新録曰用修云後周韋孝寛參麟趾殿學士考
　校圖籍唐薛仁貴著周易新注本義十四卷二子勇
　將而精意經術如此元瑞以為唐薛氏文士最衆周
　易注見鄭氏藝文畧唐書藝文志葢别有其人非為
　將者也唐書仁貴𫝊並不言其涉獵經史即史傳中
　不盡載著述然仁貴以武人有此斷所不遺今新舊
　唐書無及此者則此書非其撰述無疑也韋孝寛雖
　為名將未嘗以勇力聞仁貴雖以勇聞然將畧亦自
　翹楚用修説俱失之宋人墨池編有薛仁貴碑云名
　禮字仁貴其人在天寳間則非唐初將帥明矣又史
　書佔畢曰唐有兩薛仁貴一武將見唐書一文人注
　周易見唐書藝文志次第在王勃前陸徳明後葢亦
　髙宗時人當與征遼建功者相去不逺而傳絶不言
　其能文著書考之唐世河東之薛文學最盛葢一時
　名姓相同決非為將之仁貴也楊用修執此以仁貴
　為文武兼才與韋孝寛並稱按唐書張仁愿𫝊云唐
　初才兼文武僅郭元振唐休璟裴行儉及仁愿未嘗
　一齒仁貴則注周易者非其人必矣藉令史𫝊中於
　著述或不盡載亦當稍稍及其文義大端而仁貴本
　𫝊第稱力田起家傳末竟不畧槩好文博雅等語用
　修之誤瞭然無疑續考宋朱長文墨池編第八卷碑
　刻類有唐薛仁貴碑注云天寳二年名禮字仁貴河
　東汾隂人按新舊𫝊唐書薛傳並無此文惟通鑑有
　之以僻甚故特附記此
諗曰班氏書所列將相儒生之行事往往不載於本傳
而附著之他篇者葢作史之法且如其人所論譔一一
具列𫝊末則藝文不必志矣按新唐書本𫝊云仁貴少
貧賤以田為業而世系云仁貴父軌隋襄城郡賛治又
云仁貴名禮松漠道大總管子訥相𤣥宗楚玉左羽林
將軍汾陽縣伯本傳不言以字行亦不言松漠道葢皆
互見也何謂唐書無此文乎墨池編碑文云云則所謂
薛禮者正三箭定天山免胄示突厥之將軍耳其言天
寳二年必訥若楚玉始為其父追立之者觀仁貴討賀
魯疏簡潔而盡事情又知西方得嵗不宜用兵皆博學
有文豈力田起家者所能諳解乎張仁愿諸人雖稱才
具文武而論著都不見於篇衛公問對反為操觚者所
鄙又烏知其兼才也哉且薛氏望出河東無别支於他
郡者其世系表有二嵩二朗二植二侃二温二岸二戡
二巖二嶷二蒙二諤二華二承規三薛紹三薛岑三薛
瓌三薛廣而獨無二禮二仁貴則䥴虜注易立功立言
者其為一人無疑矣通鑑貞元十九年龍門人薛仁貴
安都六世孫名禮以字行元瑞既知通鑑有之而必守
墨池之説以為天寳時人葢徒見用修之論輙思所以
勝之不知其自陷於掛漏而乖僻也
　　　河圖要元論
　四部正譌又云楊氏譚苑醍醐曰茅山志引河圖要
　元篇云勾金之壇其間有陵兵病不起洪波不登又
　曰乃有地肺土良水清勾曲之山金壇之陵可以度
　世上昇曲城要元篇葢漢世䜟書後漢書注不載其
　目僅見此焉此用修語予未敢深信然他無可考姑
　録此以廣異聞
諗曰按真誥稽神樞引河圖中要元篇第四十四卷云
勾金之壇其間有陵兵病不往洪波不登又引河圖内
元經曰乃有地肺土良水清勾曲之山金壇之陵可以
度世上昇曲城陶隐居注曰此河圖者舜禹所受及洛
書之屬今猶有四十餘卷存據此則用修所記葢有之
矣茅山志大都皆采真誥文
　　　金雌詩
　元瑞藝林伐山曰用脩云隋經籍志郭文著金雄記
　金雌詩按隋志緯書小注有金雄記無所謂金雌詩
　也麟按南齊書郭文舉金雄記云當復有作肅入草
　見髙帝紀末并諸䜟甚詳
諗曰按南齊書髙祖紀末無當復有作肅入草之句惟
祥瑞志引金雄記曰鑠金作刀在龍里占睡上人相須
起又云當復有作肅入草又云草門可憐乃當悴建號
不成易運沸則金雄所存不僅一語也洞仙𫝊郭文舉
書箬葉上著金雄記金雌詩後人於其所住牀席下得
之次第尋看䜟緯相似乃𫝊於世宋世符瑞書太史令
駱達奏陳符䜟引金雌詩云大火有心水抱之悠悠百
年是其時金雌詩又曰云出而兩漸欲舉短如之何乃
相岨交哉亂也當何所唯有隐巖殖禾黍西南之明困
桓父達説之曰兩云元字也短者祚短也巖隐不見唯
應見殖入禾谷邊則聖諱炳明也㩀此則金雌之作亦
有之矣但不見隋志耳夫用修雖窮捜韋塜博討穆陵
然所稱引皆非怪僻元瑞以為出自成都便不深信至
有目前載籍斥不推尋賤今之意亦云隘矣髙都孫居
相筆叢序曰世有正元瑞者乎元瑞聴之矣予亦聴之
矣嬰敢謂正胡乎
　　　鹽澤醋溝
　丹鉛新録曰用修云唐岑参詩鴈塞通鹽澤龍堆接
　醋溝方囘云鹽澤人皆知之醋溝人所未知也非惟
　人未知方囘葢亦不知此言以揜後人耳考闞駰十
　三州志山氏城北為髙踰淵又東北醋溝水出焉水
　在中牟鹽澤見漢書元瑞以為鹽澤見穆天子傳戊
　子天子至於盬注盬鹽池也今在河東解縣及竹書
　紀年王觀於鹽澤是也漢書逺出其後且醋溝方但
　言未知未嘗自以為知也用修逆探譏之得毋以己
　度人乎
諗曰岑參天寳中充安西節度判官其北庭詩鴈塞通
塩澤龍堆接醋溝孤城天北畔絶域海西頭北庭地近
輪臺在龜兹烏壘之間矣漢書蔥嶺河東注蒲昌海蒲
昌海一名鹽澤去玉門陽關三百餘里水經注泑澤即
蒲昌海亦有塩澤之稱地里志朔方縣有金連塩澤者
青塩澤鴈門郡沃陽縣塩澤在東北然則塩澤有五一
在中國嘉州所咏以地道尋之當是蒲昌海也鴈塞未
詳何郡梁州記曰梁州縣界有鴈塞山山有大池水鴈
栖集之因名荆州記鴈塞北接梁州汶山郡其間東西
岑屬大巖無際雲飛風翥望崖㢠廻翼唯一處稍下朔鴈
達塞矯翼裁度故名此非岑詩所指聊舉異名然塩澤
之説則用修得之而元瑞謬言也又西域𫝊徐普欲開
道避白龍堆之阻揚雄亦言康居烏孫豈能踰白龍堆
冦西邊地理志敦煌郡正西關外有白龍堆沙有蒲昌
海孟康曰龍堆形如土龍髙大者二三丈在西域中據
此則醋溝必在瓜州之外考水經注髙榆淵東北為酢
溝韻㑹云酢今作醋闞駰十三州志山氏城北為髙踰
淵又東北醋溝水出焉水在中牟郭縁生述征記醬魁
城至醋溝凡十里唐岑參詩鴈塞通塩澤龍堆接醋溝
縁酢溝而引岑詩以證此黄直翁之誤用修全述之也
按郡國志雒陽與中牟比縣河東在雒陽西北五百里
敦煌在雒陽西五千里若鴈塞越四千五百里而内與
河東之澤連龍堆越五千里而東與中牟之水接作詩
者毋乃太憒憒乎黄楊胡徒執於形似之間而不究道
里之不可至恐嘉州為之大噱也
　　　湖隂
　丹鉛新録曰用修云陽虎將殺季孫不克取寳玉大
　弓以叛明年乃得之堤下晉明帝覘王敦遁歸湖隂
　以七寳鞭獲免按晉書明帝紀云王敦將謀簒下屯
　於湖帝乃乗駿馬㣲行至於湖隂察敦營壘而出隂
　字當屬察為句以上文湖下原無隂字而下句隂察
　與㣲行相應也自温庭筠作湖隂曲後人往往承訛
　惟王懋叢書得之又明帝自湖遁歸遇旅嫗與七寳
　鞭此云遁歸湖者尤非敦既屯兵於湖帝自湖歸則
　歸於石頭耳
諗曰升菴集云王敦屯於湖隂察營壘而去此晉紀本
文於湖今之歴陽也帝至於湖為一句隂察營壘為一
句温庭筠作湖隂曲誤以隂字屬上句也張耒作於湖
曲以正之案此則湖隂之觧發自用修矣元瑞拾用修
牙慧以反譏用修而又云自湖遁歸又云遁歸湖則以
於湖於字為于此于彼之于而不知其為縣名也且單
舉湖字元瑞抑何所指晉書地理志丹陽郡有於湖蕪
湖姑熟諸縣接壤聫疆觀王敦傳云敦移鎮姑熟明帝
將討敦㣲服至蕪湖察其營壘又世説新語云王大將
軍頓軍姑熟明帝以英武之才著戎服騎巴賨馬齎一
金馬鞭隂察軍形勢則湖隂之訛自湖之謬已可知矣
然於湖屬丹陽郡在江南歴陽屬淮南郡在江北楊云
於湖今之歴陽則非也
　　　萬城
　四部正譌曰楊用修以鬼谷區為即鬼谷其可笑正
　與方城作萬城切對
諗曰宛委餘編曰用修以方城為萬城其可笑不待言
晦伯引史記阻之以鄧林縁之以方城又我悉方城外
及服䖍杜預之説以闢之似矣然不如盛𢎞之荆州記
之明切也其云葉東界有故城始犨縣東至瀙水逹泚
陽界南北聫聫數百里號為方城一謂之長城南北雖
無基築皆連山相接而漢水流其南故屈完云云何其
易曉也郡國志葉縣有方城郭仲産曰苦萊於東俱有
方城又楚狂接輿耕於方城之南葢皆傍此長山方城
而名者也正譌笑楊葢附於此嬰按楊王二先生之説
皆本酈善長用修所論畧舉一隅陳王争之則欲掇楊
所短而反揜其所長耳考水經潕水注曰潕水出黄城
山東北逕方城郡國志曰葉縣有方城郭仲産曰苦萊
於東之間有小城名方城東臨溪水尋此城致號之由
當因山以表名也苦萊即黄城也及於東通為方城矣
世謂之方城山故地里志曰南陽葉方城邑西有黄城
山是長沮桀溺耦耕之所尸子曰楚狂接輿耕於方城
葢於此也盛宏之云葉東界有故城始犨縣東至瀙水
逹泚陽界南北聫聫數百里號為方城一謂之長城云
酈縣有故城一面未詳里數號為長城即此城之西隅
其間相去六百里雖無基築皆連山相接而漢水流其
南故屈完答齊桓公云楚國方城以為城漢水以為池
郡國志曰葉縣有長城曰方城指此城也元美所稱本
此然汝水注曰醴水逕北縣故城北春秋昭公十五年
許遷於葉者也楚盛周衰控覇南土争強中國多築列
城於北方以逼華夏故號此城為萬城或作方字唐勒
奏土論曰我是楚也世覇南土自越以至葉華宏境萬
里故號曰萬城也余按春秋屈完對齊侯曰楚國方城
以為城杜預曰方城山名也在葉南未詳孰是用修所
執又在此條元瑞以為可笑是未知用修之言更有據
也宛委説亦不如潕水注之詳備元瑞述之此猶侏儒
度髙於天者也嬰又觀元瑞華林博議曰讀書大患在
好詆訶昔人夫文字烟埃紀籍淵藪引用出處或有叅商
意義重輕或有權度加以魯魚亥豕訛謬萬端凡遇此
類當博稽典故細繹旨歸統㑹殊文釐正脱簡務成曩
美毋薄前修今偶覩一斑便為竒貨恐後視今猶今視
昔矣又曰昔人之説無當於吾心務審其是非而駁之
毋先入毋遷怒毋作名毋徇名今明知其得而掩為已
有未竟其失而輙恣譏彈壯夫不為大雅當爾耶此論
可謂公溥然每於用修遺言輙疏剔小疵乖謬大美以
丹鉛當竒貨以伐山資遷怒博議云云豈慮後人之攟
摭後人也
　　　鬼方
　楊用修曰髙宗伐鬼方事惟見易鬼方極逺之國即
　靡莫之屬也蒼頡篇曰鬼之為言逺也世本黄帝娶
　於鬼方氏漢匡衡疏云成湯化異俗而懐鬼方意者
　湯時鬼方已内屬式圍之中而復叛於中衰之日故
　髙宗伐之以中興殷道也又西𦍑𫝊曰殷室中衰諸
　侯皆叛至於武丁征西戎鬼方三年乃克故其詩曰
　自彼氐𦍑莫敢不來王是其證也竹書紀年周王伐
　西落鬼戎
　胡元瑞丹鉛新録曰鬼方事見竹書髙宗二十二年
　伐鬼方次於荆三十四年王師克鬼方氐𦍑來賓甚
　明鬼戎之語絶無所出史稱陸終氏娶於鬼方生六
　子即昆吾大彭五覇迭王者見鄭氏通志畧楊云黄
　帝未知何所㩀也鬼方前輩有以為楚者以楚俗尚
　巫故謂鬼方竹書伐鬼方上有次荆之文則此説宜
　可證楊云極逺恐未然又一説云即貴黔中殷世何
　能至此葢當時楚地亦極為蠻落春秋始㑹盟中國
　耳以鬼方為楚蔡介夫蒙引
諗之曰大戴禮帝繫曰陸終氏娶於鬼方氏之妺謂之
女嬇氏産六子一曰昆吾二曰參胡三為彭祖四曰萊
言五曰安六曰季連風俗通曰陸終娶於鬼方氏是謂
女清索隐引系本亦同楊云黄帝良誤詩大雅覃及鬼
方毛傳曰鬼方逺方也孔頴逹曰鬼方逺方未知何方
也匡衡傳應劭注亦曰逺方楊曰極逺亦非臆説西羗
傳曰武乙暴虐犬戎冦邊古公踰梁山而邑於岐下及
子季歴遂伐西落鬼戎太子賢注引竹書紀年武乙三
十五年周王季伐西落鬼戎無俘二十翟王語胡謂絶
無所出謬矣此與王㑹解湯時正西有鬼親國揚雄作
趙充國頌遂克西戎還師於京鬼方賓服罔有不庭師
古曰鬼方言其幽昧也李善引世本注曰鬼方於漢則
先零戎是也章帝紀有司言明皇帝克伐鬼方開道西
域用修稱靡莫之屬似鬼方乃西戎也海内北經曰鬼
方在二負之尸北注曰貳負之尸在上郡干寳易注曰
髙宗殷中興之君鬼北方國也髙宗當伐鬼方者離為
兵戈故稱伐坎當北方故稱鬼也此説則為北狄唐書
韋臯𫝊雲南欵邊約東蠻鬼主驃傍苴絶吐蕃盟而南
蠻𫝊曰夷人尚鬼謂主祭者為鬼主又曰南詔俗尚巫
鬼大部落有大鬼主百家則置小鬼主又有兩林部地
狹而諸部推為長號都大鬼主又有夷望鼓路湯谷阿
醯阿鶚鉀蠻等十二鬼主皆𨽻雋州此豈古所云鬼方
者耶則與黔楚之説近即以為南蠻可也然尚書大𫝊
文王受命二年伐鬼方三年伐宻湏四年伐犬夷五年
伐耆六年伐崇按文王未嘗南征則謂在楚之陽者或
未然也虞翻易注曰髙宗伐鬼方三年乃克旅人愬勞
衣服皆敗鬼方之民猶或冦竊故終日戒陳琳為曹洪
與文帝書鬼方聾昧髙宗有三年之征伐邈道悠聾昧
愬勞之辭豈有承受按韓非子文王説紂而紂囚之翼
侯炙鬼侯腊史記正義引括地志相州谷陽縣西南五
十里有鬼侯城然則鬼方直在冀州耳又班固典引威
靈行於鬼區章和元年詔威霆行乎鬼區斯又易方為
區矣
　　　鏡殿
　藝林伐山楊用修云唐髙宗造鏡殿武后意也四壁
　皆安鏡為白晝秘戲之需帝一日獨坐其中劉仁軌
　奏事入驚走下階曰天無二日土無二王臣見四壁
　有數天子不祥莫大焉帝立命剔去后聞之不悦帝
　崩后復建之楊亷夫詩鏡殿青春秘戱多玉肌相照
　影相磨六郎酣戰明空笑隊隊鴛鴦漾淥波
　元瑞曰按此本隋煬帝故事迷樓記帝設銅屏四周
　殿上白晝與宫人戯樂纎毫皆入屏中髙宗時武曌
　用事中外謂之二聖劉仁軌葢假此以諷故武聞之
　不悦也老鐡詩六郎謂昌宗明空即曌字
諗曰通鑑少府監裴匪舒為上造鏡殿成上與劉仁軌
觀之仁軌驚趨下殿上問其故對曰天無二日土無二
王適視四壁有數天子不祥孰甚上遽令剔去此無武
后不悦及秘戯之言豈司馬惡其宣淫而削之乎以髙
宗之頑㝠不靈二聖之稱猶以為未盡豈滑稽隐語所
能揺動武后亦不以二日之擿為恚數天子在壁亦有數
皇后在宫仁軌可自解於武后前也
　　　過秦論
　丹鉛新録曰用修擬過秦論云六王初畢四海始一
　雄圖既溢武力未畢方架黿鼉以為梁廵海石以送
　日俄而祖龍魂斷於沙丘鮑魚腥聞乎四極云云
　元瑞曰竹書紀年穆王大起九師架黿鼉以為梁此
　云秦始恐誤論擬過秦實宋人塲屋體此叚又本唐
　人阿房宫賦然小杜首四語甚竒而楊四語中再用
　畢字殊失檢㸃用修自謂弱冠時作葢其後未嘗刪
　潤也
諗曰江淹恨賦曰秦帝按劍諸侯西馳削平天下同文
共規華山為城紫淵為池雄圖既溢武功未畢方駕黿
鼉以為梁廵海石以送日一旦魂斷宫車晚出楊論皆
抄文通語也此其少作自宜付之一炬而乃享以千金
亦不自見之患乎但江賦載文選中憙事小史輙能諷
誦胡氏不知何也紀年曰周穆王大起九師東至於九
江架黿鼉以為梁遂伐越列子曰穆王駕八駿之乗乃
西觀日所入三齊畧記曰秦始皇作石橋欲過海看日
出有神人驅石下海石去不速神輙鞭之皆流血夫穆
王叱黿而秦帝驅石穆王車轍窮於濛汜而秦帝馬跡
向於扶桑似不可同江賦云爾者葢得意疾書忽成佳
語陸機所謂隨手之變難以辭逮者抑其借穆王之事
以喻秦皇雄心四據百鬼驚奔而用修襲之固非妙製
廣搜博采元瑞恐未得與於斯文故不覺其言之過
　
　巵林卷八
欽定四庫全書
　巵林卷九　　　　　　　　明　周嬰　撰
　　諗胡
　　　文宣王武安王魯哀公平原君
　史書佔畢曰世知仲尼文宣王而蕭子良長孫稚亦
　皆文宣王也延岑號武安王在壯繆前劉嘉封漢中
　王在昭烈前今但知𤣥徳雲長劉仲諡魯哀公朱建
　稱平原君皆在後尤僻也文宣見路史餘並見兩漢
　書又李光弼岳飛俱諡武穆岳與諸葛又俱諡忠武
諗曰漢書元帝時孔覇以帝師賜號褒成君奉孔子後
平帝元始初追諡孔子曰褒成宣尼公(吕元善聖門志/云東漢和帝永)
(元四年封孔子為褒/尊侯今考范書無)後魏書孝文太和十六年改諡宣
尼曰文聖尼父後周宣帝大象二年詔曰孔子幽贊天
人裁成禮樂作範百王垂風萬乗可追封鄒國公隋文
帝贈為先師尼父唐貞觀十一年尊為宣父髙宗乾封
元年追贈太師中宗神龍元年以鄒魯邑百户為太師
隆道公宣尼采邑(通典作崇道公冊府元龜王欽若曰/時封孔子為隆道公按㑹要武后天)
(授元年封/隆道公)至開元二十七年追贈孔宣父為文宣王後
嗣褒聖侯改封文宣公通典通鑑以為諡文宣而唐書
云贈封若果為諡子孫豈可以為封爵乎且自尼父前
以王諡文宣者有後魏宜都王穆夀任城王澄安豐王
延明汝南王悦王亶(李先𫝊曰正光中/文宣王亶嗣位)濮陽王陸子彰
北齊常山王斛斯椿不獨竟陵長孫也又魏書長孫稚
北史諱稚與治嫌名而改為㓜云長孫㓜字承業封上
黨王諡文宣惟隋書長孫覽𫝊稱祖稚魏太師上黨文
宣王耳延岑自號武安王長生則於宋徽宗大觀二年
封武安葢是徽號然隐太子子承訓李寳臣子惟簡皆
封武安王也光武兄仲初追諡魯哀公未久進爵為王
復曰魯哀王矣平原有兩固然而史記景帝立王夫人
為后尊其母臧兒為平原君則一為婦人抑又竒矣春
明退朝録曰樞宻副使曹瑋使相髙懐徳皆諡武穆此
固在李岳間若忠武之諡何必岳葛魏司馬師宋沈慶
之栁世隆苻登雍州刺史徐嵩梁始興王憺魏廣陽王
琛裴叔業齊髙昻劉豐破六韓常劉貴叚韶周王勵唐
尉遲敬徳郭子儀李晟渾瑊韋臯五代徐温宋李繼隆
郭守文皆諡忠武豈獨孔明鵬舉乎(楊萬里揮麈録曰/北齊顯祖髙洋晉)
(陽公李元忠南齊竟陵王蕭子良隋長孫覽俱諡文宣/孔子葢出四諡之後者予按髙洋稱帝元忠孫覧俱不)
(為王楊/説非也)
　　　夫子
　史書佔畢曰西京雜記有杜陵杜夫子三十國春秋
　有舞陽杜孔子稱名之類一至於此記謂杜奕棋天
　下第一葢其徒尊之若抱朴子所稱棋聖之類然拾
　遺素稱詩聖又稱集大成又自稱杜陵曷若奪此稱
　還吾子美不尤稱情耶又莊忌稱夫子是字
諗曰西秦録乞伏熾盤將有征西將軍孔子後魏書天
平元年蕭衍將軍紀耕入冦􁀙嵣都督曹仲尼破走之
此夷狄侮聖之甚者也宋書世祖以沈伯玉容貌似圖
畫仲尼像常呼為孔丘王景文陪輦出指伯玉曰孔丘
竒形容唐書王起字舉之文宗引入翰林講論經史詔
畫象便殿號當世仲尼此中國君臣侮聖之尤者也然
唐書表漢有薛方丘字夫子則夸誕之風已始於此而
朝野僉載周則天朝同州魯孔丘為拾遺郎中張元一
目為鶖入鳯池者則尤可哂矣金石録有魏鎮東將軍
劉乾碑云諱乾字天比於孔子仲尼孔丘尚為末减耳
若乃夫子之稱原非至極之號端木之對棘成僕夫之
詢濯孺豎牛之斥叔孫栁下之妻之誄其夫孟津之誓
武王於千夫長百夫長而皆呼之夫子則亦貴賤通稱
之詞又班彪之劇蒙恬韓愈之祭田横李白之贈秋浦
少府咸以夫子屬之奚必弟子之嚴吾師學士之阿所
好云爾而已哉且韓愈調張籍詩曰李杜文章在光燄
萬丈長惟此兩夫子家居率荒凉則子美在唐世業有
夫子之稱固不必奪彼予此即太白亦稱李夫子矣杜
夫子自是人姓名若𤣥怪録有朔方節度使張彧兩男
一名曽子一名夫子俱為刺史通鑑唐僖宗時蜀人羅
夫子聚衆應阡能敗自剄者是也玉堂閒話有長道縣
豪士張夫子名行儒則與前漢薛方丘同而司馬相如
𫝊顔籀注曰嚴忌本姓莊當時尊尚號曰夫子則又非
字也御覽引文士𫝊曰杜育童孺竒才博學能著文章
心解性逹無所不綜一時稱為舞陽杜孔子此如關西
孔子楊伯起之類亦非名也
　　　顔回
　佔畢曰顔囘為羌帥曽參為市人已見前載稱顔子
　者黄憲外謝尚徐陵周續之皆六代人也稱曽子者
　張覇外宗元卿蔡曇智滕曇恭皆南齊人俱見南史
　列傳又陸雲亦稱顔子
諗曰仲尼神人髙不可仰顔淵亞聖士所能睎故賞譽
之家持相推許古今若此者衆矣禰衡曰仲尼不死孔
融曰顔囘復生事雖悲痛言亦可喜者也按黄叔度外
稱顔子者尚不乏人荀彧别傳曰鍾繇以為顔子既沒
能偹九徳不貳其過惟荀彧然或問繇曰君雅重荀君
比之顔子可得聞乎魏志太祖稱荀攸曰公逹外愚内
智外怯内勇不伐善無施勞顔子不能過也晉書曰文
立師事譙周門人以立為顔囘又曰羊祜蔡邕外孫太
原郭奕見之曰此今日之顔子也梁書曰伏挺字士標
齊末舉秀才梁髙祖謂為顔子引為征東行叅軍時年
十八隋書李士謙字子約事母以孝聞伯父魏岐州刺
史瑒每曰此兒吾家之顔子也若前乎黄生者張璠漢
紀曰朱穆之年二十為郡督郵迎太守太守問曰君年
少為督郵將因族世自有令徳穆之曰郡中瞻仰明公
以為非顔淵不敢使迎孔子太守竒其才歎曰吾非仲
尼督郵所謂顔囘也濟北先賢𫝊戴宏字元襄年二十
二為郡督郵府君欲撻之宏曰鄙郡遭明府咸以為仲
尼之居國以宏為顔回豈聞仲尼有撻顔回之義府君
異其對即署主簿此皆令譽也然後漢許暹字顔回見
顔氏家訓彼豈有長卿慕藺之思乎後代曽子亦不一
人南齊書劉瓛祖母病疽經年手持膏藥漬指為爛母
孔氏謂親戚曰阿稱便是今世曽子阿稱瓛小名也梁
書謝藺字希如五嵗父母未飯食終不進阮孝緒歎曰
此兒曽子之流北史裴叔卿博涉有孝行時人號曰裴
曽子然北史和士開𫝊有一人士曽參為士開嘗黄龍
湯此又出市人下矣(文中子或曰董常何人也子曰其/動也權其静也至其顔氏之流乎)
(唐髙僧𫝊僧一行姓張氏名遂道士尹崇見所撰大衍/𤣥圖甚嗟伏之曰後生顔子也亦見酉陽雜俎六帖曰)
(海東王義慈事親孝於弟兄友時號海東曽子唐書權/徳譽門生七十人推沈𫝊師為顔子又賈㑹華原人有)
(髙節不荅辟署里中號一龍親亡負土/成墓廬其左手蒔松栢時號關中曽子)
　　　四友
　史書佔畢曰四友有四周文王外吴太子孫登四友
　諸葛恪張休顧譚陳表晉王敦王澄庾敳胡母輔之
　唐李嶠杜審言崔融蘇味道
諗曰胡王庾阮迭為賓主深有曠逹之致按八王故事
曰胡母輔之少有雅俗鑒識與王澄庾敳王敦王夷甫
為四友世説新語王大將軍下庾公問聞卿有四友何
者是荅曰君家中郎我家太尉阿平胡母彦國也而晉
書王澄𫝊王敦謝鯤庾敳阮修為王衍所親善號為四
友胡母輔之𫝊輔之與王澄王敦庾敳為太尉王衍所
昵號曰四友諸説不同似五人各有一四友實當以夷
甫為領袖耳然何獨之數君者陶潛聖賢羣輔録曰顔
回子貢子路子張孔子四友也文王有胥附奔奏先後
禦侮謂之四隣孟懿子曰夫子亦有四隣乎子曰吾有
四友焉自吾得囘門人益親是非胥附乎自吾得賜逺
方之士日至是非奔奏乎自吾得師前有光後有輝是
非先後乎自吾得由惡言不至於門是非禦侮乎見孔
叢子也又莊子大宗師子祀子輿子黎子來四人相與
語曰孰以無為首以生為脊以死為尻吾與之友矣四
人相視而笑莫逆於心遂相與為友漢書王莽始建國
三年為太子置師友各四人尚書令唐林為胥附博士
李充為犇走諫大夫趙襄為先後中郎將㢘丹為禦侮
是為四友又太原郇相稚賓王莽時徴為太子四友陶
録又曰晉宣帝河南司馬懿字仲逹魏司空潁川陳羣
字長文中領軍譙朱鑠字彦才侍中濟隂吳質字季重
魏文帝四友也見晉紀又宋書曰謝靈運東還與族弟
恵連東海何長瑜潁川荀雍太山羊璿之以文章賞㑹
共為山澤之遊時人謂之四友又南齊書宋昇明初褚
炫以清尚與劉俣謝朏江斆入殿侍文義號為四友梁
書謝朏傳亦曰齊髙帝輔政選朏為長史勅與河南褚
炫濟陽江斆彭城劉俣俱入侍宋帝時號天子四友又
續髙僧傳隋攝山僧詮法師大乗海嶽釋慧布道辨慧
勇法朗從之聴論洞逹清𤣥時人語曰詮公四友法句
朗悟語辨文章勇得意布二偶作朋張顧崔蘇之外又
何藹藹也然有廣而為六者晉公卿禮秩曰愍懐立東
宫置六𫝊省尚書事時號太子六友顔之推觀我生賦
曰及荆王之定覇撫軍鎮於夏汭濫充選於多士在㕘
戎之盛列慙四白之調護厠六友之談説有多而為七
者聖賢羣輔録曰雄陶方囘續牙伯陽東不訾秦不虛
靈甫者舜七友也並為歴山雷澤之遊戰國策顔斶云
堯有九佐舜有七友是也有倍而八者魏志在東宫涼
茂為太傅注引英雄記曰茂名在八友中吳録曰髙岱
字孔文所友八人皆世之英偉南史曰齊竟陵王子良
開西邸招文學梁武帝與沈約謝朏王融蕭琛范雲任
昉陸倕並遊焉號曰八友有滿而為十者新唐書曰陸
餘慶趙貞固盧藏用陳子昻杜審言宋之問畢構郭襲
㣲司馬承禎釋懐一雅相善時號方外十友黄休復益
州名畫記載石恪畫陳子昻盧藏用宋之問髙適畢構
李白孟浩然王維賀知章司馬承禎為仙宗十友圖與
書小異又李白詩序曰歴陽壯士勤思齊神力出於百
夫則天太后召見授遊擊將軍賜錦袍玉帶大臣慕義
結十友燕公張説舘陶公郭元振為首有汎而十二者
韓詩外傳曰周公踐天子之位所友見者十二人又曰
子賤治單父所友者十有二人是也有六之為二十四
者晉書賈謐開閤延賓海内輻輳勃海石崇歐陽建滎
陽潘岳吳國陸機陸雲蘭陵繆徴京兆杜斌摯虞琅邪
諸葛詮宏農王粹襄城杜育南陽鄒㨗齊國左思清河
崔基沛國劉瓌汝南和郁周恢安平索秀潁川陳聄太
原郭彰髙陽許猛彭城劉訥中山劉輿劉琨皆傅㑹於
謐號曰二十四友是也
　　　三傑五老
　史書佔畢曰三傑有三漢蕭何張良韓信外唐吳少
　㣲富嘉謨谷倚皆文人宋璟張説源乾曜皆宰執又
　曰五老有二唐曹松等五人登第皆年七十餘號五
　老榜在宋耆英前
諗曰蜀志傅幹曰劉備寛仁有度諸葛亮逹治知變而
為之相關羽張飛勇而有義皆萬人之敵而為之將三
人皆人傑也以備之畧三傑佐之何為不濟歙州圖經
陳武帝受梁禪程靈銑以佐命功臣與周文育侯安都
為三傑淵源録曰朱光庭調萬年主簿時程顥主鄠縣
簿張山甫主武功簿皆以才名稱闗中號為三傑又黄
魯直贈髙荷子勉詩云張侯海内長句晁子廟中雅歌
髙郎少加筆力我知三傑同科張謂文潜耒無咎補之
也然則三傑葢有七耳(金雷淵字希顔文詩喜新竒與/友人髙廷玉李純父號中州三)
(傑鄭曉今言曰山西三傑喬宇王鳯雲王瓊也/宇德量鳯雲氣槩瓊才畧然瓊有功於民社矣)然明皇
集左丞相說右丞相璟太子少傅乾曜同上官命燕東
堂賜詩云赤帝収三傑黄軒舉二臣許景先送張說巡
朔方云漢主知三傑周官統六卿葢皆用張蕭事未嘗
即以為張宋源號也蘇晉序云天子作三傑詩以宴亦
摘其首句為題同於三百篇之㫖耳論語䜟曰堯率舜
等升首山觀河渚有五老遊河迭歌一老曰河圖將來告
帝期二老曰河圖將來告帝謀三老曰河圖將來告帝書
四老曰河圖將來告帝圖五老曰河圖將來告帝符歌訖
五老飛為流星上入昴拾遺記曰虞舜在位十年有五老
遊於國都舜以師道尊之言則及造化之始舜禪禹五老
去不知所從舜乃置五星之祠祭之又曰老聃居反景日
室之山有黄髮老叟五人或乘鴻鶴或衣羽毛耳出於頂
瞳子皆方面色玉潔手握青筠之杖與聃談天地之數五
老葢五方之精也家語曰荆公子年十五攝荆相事孔
子使人觀之視其堂上有五老焉其廊下有二十壯士
焉太上飛行羽書曰南極老人丹陵上真西極老人素
靈子期北極老人元上仙皇東極老人扶陽公子中元
老人上元子此五老葢五星之真人也又異乎雲牙五
方之老路史曰道州營道北有五老人祠昔唐國子司
業為道至襄陽遇五老人來迎自云舂陵人與之帛與
幞問所居州城西北五里至訪之無有惟五龍井遺縑
在焉乃立五龍祠貞元十九年也是五老有八矣然耆英
㑹十三人元豐中在洛陽五老則至和中在睢陽葢致
政宫師相國㑹稽杜公(衍/)燕申睢陽與賓客太原王公
(渙/)故衛尉河東畢公世(長/)兵部沛國朱公(貫/)駕部始平
馮公(平/)俱年八十餘掛冠優㳺鄉梓暇日燕集為五老
㑹賦詩酬唱宋人形於繪事以紀其盛此至和丙申中
秋日錢明逸叙胡氏誤也(摭言天復元年杜徳祥榜放/曹松王希羽劉象柯崇鄭希)
(顔等及第松舒州人希羽歙州人皆七十餘象/京兆人崇希顔閩人俱年踰耳順時謂五老榜)
　　　七子
　史書佔畢曰七子不始建安鄭公孫黒强與六大夫
　盟謂之七子
諗曰薫隧之盟太史無南董之筆既書黒名且稱七子
事在昭公元年然則七子昉於此乎曰前此矣前此則
曷為始乎此元瑞之踈也襄二十七年鄭伯享趙孟於
垂隴子展伯有子西子産子太叔二子石從趙孟曰七
子從君以寵武也請皆賦武亦以觀七子之志此其先
一也僖十年晉七與大夫左行共華右行賈華叔堅騅
歂纍虎特宫山祁杜預注亦謂之七子二也毛詩皇父
卿士畨維司徒家伯冢宰仲允膳夫棸子内史蹶維趣
馬楀維師氏豔妻煽方處鄭𤣥箋曰厲王淫於色七子
皆用后嬖寵方熾之時並處位言妻黨盛女謁行之甚
也後漢書李郃上書曰妃后用事七子朝令左雄疏曰
褒艷用權七子黨進注亦引詩為説三也何為托始於
薫隧乎且漢景帝時亦有七子陸機五等諸侯論曰六
臣犯其弱綱七子衝其漏網吕向注曰七子謂吳王濞
膠西王卬楚王戊趙王遂濟南王辟光淄川王賢膠東
王雄渠皆謀反是也然建安七子陳夀之志殊誤按魏
志文帝為五官將及平原侯植皆文學王粲徐幹陳琳
阮瑀應瑒劉楨並見友善自邯郸淳繁欽等亦有文采
而不在此七人之列其評曰昔文帝陳王以公子之尊
博好文采同聲相應才士並出惟粲等六人最見名目
夫傳言七人而名僅列其六即評語亦惟言六人可謂
自違伐矣尋典論曰今之文人魯國孔融廣陵陳琳山
陽王粲北海徐幹陳留阮瑀汝南應瑒東平劉楨斯七
子者於學無所遺於辭無所假葢以文舉為七人之領
袖也(楊用修集曰吳髙河懋常以楊宏山士雲王純菴/廷表胡在軒廷禄張半谷含李中溪元陽唐池南)
(錡為楊門六學士以擬蘇門秦黄晁張廖略云余曰得/非於子而七乎七子文藻皆在滇雲一時盛事余固不)
(敢當也又近代詩家亦以李于麟攀龍王元美世貞宗/子相臣徐子與中行梁公實有譽吳明卿國倫謝茂秦)
(榛為/七子)
　　　七賢
　史書佔畢曰七賢不始竹林後漢書袁祕等七人以
　身扞刄救郡守皆死褒曰七賢又七賢過闗是李白
　張九齡王維鄭䖍張説李華孟浩然
諗曰黄巾起汝南太守趙謙擊之軍敗功曹封觀主簿
陳端門下督范仲禮賊曹劉偉徳主記史丁子嗣記室
史張仲然議生袁祕七人擢刃突陳與戰並死謙以得
免詔表其門閭號曰七賢此汝南七賢也然亦不始此
東京之初已有之矣隋經籍志有廬江七賢𫝊今雖不
𫝊諸類書多引之七賢者其一為陳衆辟州從事劇賊
淳于臨數千人攻縣光武遣司空李通擊之州牧惶怖
恐獲罪衆自請以恩信降之乗單車駕白馬到賊所以義
告諭臨素服名徳即降民生立祠號曰白馬從事其一
為文黨文黨未學之時與人俱入叢木謂侣人曰吾欲
逺學先試投我斧髙木上斧當挂乃仰投之斧果上挂
因之長安受經其一為陳翼翼字子初一字春卿廬江
舒人到藍鄉見道邊馬旁有一病人呼曰我長安魏少
公聞廬江樂土來遊今病不能前倘可相救翼迎歸養
視積日病困曰我有金十餅素二十疋死則賣以殯殮
餘謝主人既死翼賣素買棺衾以金置棺下騎馬出入
後其兄長公見馬告吏捕翼翼具言之棺下得金長公
叩頭謝以金十餅投其門中翼送長安還之翼後為魯
陽尉號魯陽金尉又光武出淮陽到舒不覽鄉問此鄉
何名陳翼對曰鄉名不覽上曰萬乗主以問不祥耶命
舉燔之翼曰臣言不欺佩刀當生毛視之刀有毛長寸
乃不燔
　　　七貴
　佔畢曰七貴有二已見名疑
諗之曰潘岳西征賦曰窺七貴於漢庭疇一姓之或在
李周翰注曰漢庭七貴吕霍上官丁趙傅王並后族也
任昉為王思逺讓侍中表曰金遷七貴之茂王粲三公
之孫隋牛宏為吏部尚書蘇威宇文述張瑾虞世基裴
藴裴矩參掌選事時人謂之選曹七貴又元文都等尊
立越王侗改元皇泰以叚逹為納言王世充吏部尚書
元文都盧楚俱内史令皇甫無逸兵部尚書郭文懿内
史侍郎趙長文黄門侍郎委以機務於時雒陽稱為七
貴國史補御史故事亦有七貴之號則七貴固不僅於
二也不知陳胡所指為何然此類尚有可數者北齊書
韓鳯與髙阿那肱穆提婆共處衡軸號曰三貴戰國策
范雎説秦王曰今太后擅行不顧穰侯出使不報華陽
涇陽擊斷無諱髙陵進退不請四貴備而國不危者未
之有也為此四貴者下乃所謂無王也又宋書王粲徙
尚書令與齊王褚淵劉秉入直平决萬幾時謂之四貴
北齊書曰魏太保孫騰依附齊神武在鄴與髙岳髙隆
之司馬子如號為四貴隋書觀徳王楊雄髙祖時貴寵
冠絶與髙熲虞慶則蘇威稱為四貴則四貴亦有四也
隋煬帝初蘇威宇文述裴矩裴藴虞世基叅掌朝政時
人稱為五貴南齊書東昬即位江祏參掌選事與弟衛
尉祀右衛將軍劉暄始安王遥光尚書令徐孝嗣領軍
蕭坦之六人更日帖敕時呼為六貴北齊書胡長粲以
外戚起家給事中與領軍婁定逺録尚書趙彦深和士
開髙文遥領軍綦連猛髙阿那肱僕射唐邕同知朝政
時人號為八貴晉人之賦曰狐裘䝉茸一國三公吾誰
適從此之謂也
　　　八王八逹
　史書佔畢曰唐虞八元八愷周八士晉八王外漢八
　俊八顧八及各二詳黨錮傳晉則八逹有三並見名
　疑然晉又有八伯郗鑒為方伯阮孝為宏伯卞壼為
　裁伯蔡謨為朗伯胡母輔之為逹伯阮孚為誕伯劉
　綏為委伯羊曼為䵬伯見曼傳
諗曰國語胥臣曰文王即位詢於八虞賈逵唐固並云
八虞周八士皆在虞官是八士又稱八虞也周書和寤
解有尹氏八士在武王十三年計文王即位至此已五
十(闕/)年則八士有二也後漢書永和六年詔遣八使廵
行風俗拜周舉杜喬周栩馮羨欒巴張綱郭遵劉班並
守光禄大夫分行天下八使同時俱拜天下號曰八俊
是漢有二八俊也然隋末亦有之舊唐書浚儀格徳仁
隋剡縣丞與同郡人齊王文學王孝逸文林郎繁師元
羅川郡户曹靖君亮司𨽻從事鄭柤咸宣城縣長鄭師
善王世充中書舎人李行簡處士盧恊等八人以辭學
擅名當時號為陳留八俊合璧事類岑長倩少孤為文
本鞠愛孫號陳留八俊陶淵明集曰王祥字休徴王戎
字濬冲王澄字平子王導字茂宏王綏字萬子王衍字
夷甫王敦字處仲王𤣥字眉子右瑯琊八王聞之於故
老晉書曰西晉政亂朝危而速其禍者咎在八王八王
者汝南王亮楚王瑋趙王倫齊王冏長沙王乂成都王
頴河間王顒東海王越詩所謂誰生厲階八王之謂矣
佔畢所云八王者不知何指然魏書曹公令曰漢之異
姓八王與髙祖俱起布衣剏定王業按漢書髙祖定天
下功臣異姓而王者八國張耳吳芮彭越黥布臧荼盧
綰與兩韓信咸得裂土南面稱孤耳趙王芮長沙王越
梁王布淮南王荼綰俱燕王兩信者一楚王一韓王也
隋書長孫覽傳贊曰漢代八王無以方其茂績即此又
後魏書臨淮王傳冀州人張孟都張洪建馬潘崔獨憐
張叔緒崔醜張天宜崔思哲等八家皆屯保林野不臣
王命州郡號曰八王唐書昭宗乾寧四年華州將花重
武告睦王以下八王謀殺韓建建奏今日睦王濟王韶
王通王彭王韓王儀王陳王等八人到臣治所意不可
測昔晉室八王撓亂天下請依舊制不合典兵乃囚八
王於别第是漢晉魏唐有五八王也晉書安平王司馬
孚字叔逹孚長兄朗字伯逹宣帝字仲逹孚弟馗字季
逹恂字顯逹進字恵逹通字雅逹敏字幼逹俱知名於
時號曰八逹魏志盧毓傳曰諸葛誕鄧颺等馳名譽有
四聰八逹之誚世語曰夏侯元諸葛誕鄧颺之徒共相
題表以元疇四人為四聰誕備八人為八逹魏畧曰明
帝禁浮華而李勝黨有四聰八達各有主名陶淵明集
曰陳留董昶字仲道琅邪王澄字平子陳留阮瞻字千
里一云阮八百即瞻弟孚字遥集朗識多通大將軍王
敦云方瞻有减故云八百潁川庾敳字子嵩陳留謝鯤
字幼與大山胡母輔之字彦國沙門於法龍樂安光逸
字孟祖右晉中朝八逹近世聞之故老而晉書光逸傳
曰逸與胡母輔之謝鯤阮放畢卓羊曼桓彛阮孚散髪
裸袒閉室酣飲不捨晝夜時人謂之八逹是八逹有三
其二在魏一在晉耳然晉尚有八公百官志曰晉受禪
以安平王孚為太宰鄭冲為太傅王祥為太保義陽王
望為太尉何曽為司徒荀顗為司空石苞為大司馬陳
騫為大將軍凡八公世所謂八公同辰攀雲附翼者也
神仙傳漢淮南王已有八公而葛氏晦其名髙誘以為
蘇飛李尚左吳田由雷被毛技伍被晉昌八人倘非也
後魏書神瑞元年春置八大夫官大夫下置三屬官總
理萬機故世號八公又曰長孫嵩爵鉅鹿公太宗即位
與山陽侯奚斤北新侯安同白馬侯崔宏等八人坐止
車門右聴理萬幾世號八公是八公亦有三也八伯中
黯字誤義在顔氏家訓(新唐書常衮為相窒賣官之路/一切以公議格之非文詞者皆)
(擯不用世謂之濌伯以其/濌濌無賢不肖之辨云)然堯舜時亦有八伯崧髙䟽
引鄭元堯典注曰堯末年庶績多闕羲和之子則死於
是分四岳置八伯淵明集曰伯夷為陽伯樂舞侏離歌
晢陽羲仲之後為儀伯樂舞鼚哉歌南陽棄為夏伯樂
舞武漫哉歌祈慮羲叔之後為羲伯樂舞將陽歌朱華
咎繇為秋伯樂舞蔡俶歌零落和仲之後為和伯樂舞
元鶴歌歸來垂為冬伯樂舞丹鳯歌漫漫(冬伯後/闕一人)
右八伯自羲和死後分置舜即位元祀廵狩每至其方
各貢兩伯之樂十有五祀又百工相和而歌慶雲八伯
稽首而進者也見尚書大𫝊殷時亦有八伯王制曰二
百一十國以為州州有伯八州八伯鄭注曰殷之州長
曰伯又魏書王凌等勸進曰周公八子並為侯伯則八
伯已見於虞商周矣又拾遺記帝嚳之妃鄒屠氏之女
也常夢吞日則生一子凡經八夢生八子世謂八神亦
謂八翌翌明也亦謂之八英亦謂八力其神力英明翌
成萬象也此更竒僻者
　　　孝女
　筆叢曰後漢書云孝女叔先雄犍為人父泥和永建
　初為縣功曹縣長遣泥和拜檄謁巴郡太守乗船墮
　湍水尸䘮不歸雄感念號泣心不圖存常有自沉計
　家人防閑之經百日稍懈雄因乗小船於父墮處慟
　哭自投水死弟賢其夕夢雄告之却後六日當共父
　同出至期伺之果與父相持浮於江上按此事與曹
　娥同出後漢范史同傳娥以蔡氏邯鄲賞識盛𫝊而
　此事絶無知者故特詳之
諗曰曹娥年方總角父死安歸投衣洪流從之鮫室至
情沉痛可質天吳叔先雄者其傳云雄所生男女二人
並數嵗乃各作嚢盛珠環以繫兒數為訣别之辭家人
每防閑之元瑞削此數言便繫以與曹娥同慼予案范
書所載依益部耆舊𫝊而水經注采華陽國志之言作
先絡云符縣長趙祉遣吏先泥和以永建元年十一月
詣巴郡沒死成濡灘子賢求喪不得女絡年二十五有
二子五嵗以還至二年二月十五日尚不得喪絡乃乗
小船至父沒處哀哭自沉見夢告賢曰至二十一日與
父俱出至日父子果浮出江上夫絡既辭家適人長孤
育子則義屬他姓身非父有雖甚痛疾宜割私恩泥和
𦙍子不弱赴淵有人絡安得死之而安得亡之茍懷小
諒女而不婦以是為竒吾所不取且絡孝誠雖至和直
尋常吏耳成灘之淪日月寖逺不入魚腹亦作腐胔乃
與六日之尸相持而出死不速朽未之曽聞作書者徒
欲為絡飾異不知其説之難持也又按華陽國志及益
部耆舊傳其時人為語曰符有先絡𤏡道張帛黄帛𤏡
道人張貞妻也貞受易於韓子方去家三十里船覆死
求尸不得帛乃自徃没處灘頭仰天而歎遂自沈淵積
十四日帛持夫手於灘下出灘故名鴛鴦圻縣長韓子
冉嘉之召帛子為縣股肱予謂黄帛汎彼栢舟得正而
斃范史既逸世誠罕知先雄字異曹娥不成為孝從非
𤏡道不得為貞鬻子之閔斯可歎也已
　　　戴諒
　筆叢曰諒輔字漢儒仕郡為五官掾時旱太守祈禱
　山川連日無所降輔乃自暴庭中期日中不雨乞以
　身塞無狀於是積薪柴聚茭茅以自環搆火將自焚
　焉未及日中天雲晦合須㬰㴻雨一郡沾潤此亦與
　戴封同世而人罕知并録之輔時為掾尤難也
諗曰按戴封諒輔同在蔚宗獨行傳封𫝊者必及五官
人何為罕知乎元瑞標榜漢儒而不詳戴事反有罕識
戴封者矣據𫝊封字仲平濟北剛人為西華令時大旱
封禱請無獲乃積薪坐以自焚火起大雨暴至此戴封
之行也然漢世非特二子長沙耆舊𫝊曰祝良字劭卿
為洛陽令時亢旱天子祈雨不得良乃曝身階庭告誠
引罪自晨至中紫雲齊起甘雨登降要此自曝耳未及
燒身也桂陽先賢畫讚曰臨武張熹字季智為平輿令
時天大旱熹躬雩未獲嘉應乃積柴自焚主簿崇小史
張化從熹焚焉火既燎天即㴻雨此則長令簿史一時
赴燄其視諒戴不亦合而一乎
　　　異聞記
　胡元瑞二酉綴遺曰陳太丘絶不聞著書而易林所
　引抱朴子載陳仲弓異聞記云同郡人張廣遭亂有
　女四嵗不能行棄塜中後開塜女復活問之曰見塜
　角有一物伸頸吞氣乃效之轉不復飢尋看乃大龜
　將女還飲食之初小腹痛久乃習云按此書太平廣
　記及御覽俱不載葢其亡已久然仲弓之言或當不
　妄因識此
諗曰抱朴子曰故太丘長潁川陳仲弓篤論士也撰異
聞記云郡人張廣定者遭亂避地有女年四嵗不能歩
渉又不可擔負計棄之固當餓死不欲令其骸骨之
露村口有古大塜上顛先有穿穴乃以器盛縫之下
此女於塜中以數月許乾飯及水漿與之而捨去候
世平定其間三年廣定得還鄉里欲收塜中所棄女骨
更殯埋之廣定徃視女故坐塜中見其父母猶識之喜
甚而父母初疑其鬼也入就之乃知其不死問從何得
食女言糧初盡時甚飢見塜角有一物伸頸吞氣試效
之轉不復飢日日為之以至於今父母去時所留衣被
自在塜中不往來衣服不敗故不寒凍廣定索女所言
物乃是一大龜耳女出食榖初小腹痛嘔逆久許乃習
此又足以知龜有不死之法及為道者效之可與龜同
年之騐也史遷仲弓皆非妄説者也按此在稚川書對
俗篇元瑞乃搜之於易林又云後開塜女復活此似於
景升家婢皆非也又予覽北户録引陳仲弓異聞記曰
東城池有王餘魚池决魚不得去將死或以鏡照之魚
看影謂其有雙於是比目而去則此書唐尚存也
　　　扶老
　華陽博議曰困學紀聞云策扶老以流憇扶老藤名
　以為杖也見蔡順𫝊注扶老尤僻非伯厚不能知然
　亦讀漢書偶得之又古今注秃鶖一名扶老扶老亦
　見太平御覽草木類
諗曰王元美云杖名扶老鳥亦名扶老按易林曰鳩杖
扶老衣食百口淵明此語取易林之意猶引詩友於詒
厥之類非以杖即名扶老也孔光𫝊曰太后賜太師靈
夀杖服䖍曰靈夀木名孟康曰扶老杖也師古曰木似
竹有枝節長八九尺圍三四寸自然有合杖制不須削
治也山海經曰龜山多扶竹郭璞曰卭竹也髙節實中
中杖也名之扶老竹西京雜記曰上林苑有扶老木十
株晉宫閣名曰華林園扶老三株汝南先賢傳曰蔡順
字君仲至孝所居井桔橰嵗久欲易之為在母生年上
不敢一旦忽生扶老藤繞之遂堅固有鳩巢其上葢二
種木及竹藤皆堪作杖故咸名扶老耳詩其檉其椐陸
機疏曰椐節中腫似扶老今人以為馬鞭及杖此扶老
不知何所指也古今注曰漢成帝顧成廟有三玉鼎二
真金鑪槐樹悉為扶老拘欄斯亦不知何物廣志曰扶
老華黄如金名金草則又草類也李尤靈夀杖銘乃製
為杖扶危定傾郭璞桃杖贊杖以扶危任昉荅餉杖詩
扶危復防咽事歸薄暮人庾信竹杖賦將以養老將以
扶危春秋説題辭曰酒之言乳也所以䇿身扶老也
然則酒正可以扶老名矣漢武内傳曰王母謂武帝曰
太上之藥乃有太真虹芝天樸神草尚宫大碧西鄉扶
老紫虬童子九色鳯腦有得食之後天而老以此觀之
元美謂杖名良謬而元瑞謂淵明之所䇿即君仲之井
藤亦狹之甚也
　　　荆軻延周
　史書佔畢曰刺大亂之道也燕社稷旦莫墟矣丹思
　所以濟之而萬無䇿也僥倖於一刺詎得已哉政殛
　蘇嗣可以息黔黎延周脉燕亦未至遂亡軻之垂中
　而弗中也天也世人燭成敗弗燭為笑資悲夫
諗曰秦師日深燕境日急太子丹之與軻謀也不過曰
刼秦王刺殺之彼大將擅兵於外而内有大亂君臣相
疑以其間諸侯得合從償秦必矣元瑞乃謂政殛蘇嗣
可以息黔黎延周脉此葢以扶蘓為賢也假使當時政
死軻手扶蘇嗣位不復讐不討賊與燕約和外愧夫差
内慙秦襄亦何賢之與有然則燕視秦王死亦亡不死
亦亡而曰未至遂亡過矣且丹思自雪見凌之怨非為
周恤不祀之悲也吾友黄若木云西周亡於秦昭襄五
十一年東周亡於莊襄元年河洛之又見黍離久矣胡
氏欲扶蘇重立周之社稷乎
　　　伍伯
　胡元瑞莊岳委談曰巵言謂前導為伍伯所引賈充
　及崔豹語當矣然晉唐間官中行鞭杖者亦謂之伍
　伯南北史多載尚未明審唐書蘓世長為刺史因民
　不率教責躬引咎自撻於都街伍伯疾其詭鞭之見
　血世長不勝痛大呼走觀者無不笑之又太平廣記
　某人欲知未來(戎幕閒談畼璀年六十餘為/河北一宰在縣惟尋術士云)或曰公
　部中伍伯判㝠者也具簮笏召問之荅曰某非幽冥
　主者亦㝠中伍伯能於杖數量人之死生凡人將有
　厄皆先受杖數二十以上皆死二十以下但重病耳
　據二事則伍伯固有兩義
　酉陽雜俎載伍伯三四處如語資類載某公(即魏/收)欲
　題名岩石偶無筆以伍伯杖畫之則伍伯或前導而
　兼行杖者正猶今之皁人行則呵辟罰則用刑耳又
　按宋程氏演繁露載後漢虞詡𫝊注續漢志伍伯公
　八人中二千石六人千石六百石皆四人自百石以
　下皆二人黄綬武官伍伯六人辟車鈴下侍閤門闌
　部署衙走卒皆有程品多少随所典領率皆赤幘絳
　褠即今行鞭杖者然則伍伯之名漢世已有矣
　續考後漢曹節傳節弟見越騎校尉營五百妻有色
　從求之五百不敢違注引韋昭云五百字本伍伯伍
　當也伯道也使之導引當道也按今俗呼行杖人為
　五百右皆注中語據此説最為明了余所謂二義兼
　者信矣
　又禰衡𫝊黄祖怒衡不遜令五百將出杖之亦見後
　漢書則知二字漢世通用也今俗稱皁𨽻亦有所本
　皁人葢古司牧者𨽻則輿𨽻本不並言考張湛列子
　注己見則疑起於晉然義未必同
諗曰漢書鼂錯言事曰古之制邊縣以備敵也使五家
為伍伍有長十長一里里有假士四里一連連有假五
百十連一邑邑有假侯皆擇其賢材有護習地形知民
心者居則習民於射法出則教民於應敵服䖍曰五百
帥名也是古謂連帥為五百周禮鄭𤣥司服注曰今時
伍百緹衣古兵服之遺制疏曰伍行也伯長也謂宿衛
者之行長則衛士又名伍伯又八職注曰如今侍曹伍
伯𫝊吏朝也疏曰漢時五人為伍伯長也是五人之長
傳在朝羣吏諸官事務於朝也則𫝊事者亦為伍伯神
仙𫝊曰王敦誅郭璞璞謂伍伯曰吾年十三時於柵塘
脱袍與汝吾命應在汝手中伍伯銜涕行法則劊子手
行刑者亦呼伍伯也禰衡𫝊注曰五百猶今之問事也
問事豈刺閨之類乎晉輿服志曰車前五百者卿行旅
從五百人為一旅漢氏一統故去其人留其名則五百
宜讀如字此又數義也
皁𨽻字昉自左氏以為十等之官貨殖傳注皁養馬
者𨽻之言著繫著於人也然班氏謂至於皁𨽻抱闗
擊柝則猶賤官耳方言櫪皁也郭璞注曰皁𨽻之名
於是乎出葢古祗以為牧圉之役自茲而後漸以卑
辱抱朴子曰皁𨽻之巷不能紆金銀之軒沈約彈事
曰既壯而室竊貲莫非皁𨽻宋書孫處等論諸將
起自豎夫出於皁𨽻芻牧之下柳元景檄臧質云
郭伯西門遺出自皁𨽻寵越州郡隋書李宻數宇
文化及曰卿本匈奴皁𨽻破野頭耳此如罵人臧
獲其非卑宦可知若宋太祖詔徐羡之傅亮荼酷
備加顛沛皁𨽻之手張太后廢少帝令居帝王之
位好皁𨽻之役親執鞭撲敺擊無辜則即今行杖
人矣
　　　　張萬福
　胡元瑞九流緒論曰道家有五等朝儀一卷題張萬
　福撰崇文總目云未詳何人按唐張萬福抗言救陽
　城即世主謂江淮草木皆聞爾名者而崇文憒憒如
　此允宜張睿譏之然萬福武人著書或非其事酉陽
　雜俎又有名毉張萬福則此書固未知出誰手或更
　有一人不可知崇文誠足譏東觀亦未審也又史書
　佔畢曰唐有三張萬福一徳宗朝救陽城人所共知
　者一與柳芳同時見酉陽雜俎第七卷末以毉名非
　武將也一撰五等朝儀見通志略乃道家者流
諗曰冦謙之𫝊太上老君賜天中三真太文録有五等
一曰隂陽太官二曰正府真官三曰正房真官四曰宿
宫散官五曰並進録主壇位禮拜衣冠儀式各有差品
凡六十餘卷號曰録圖真經五等朝儀豈此謂耶然謂
唐有三張萬福則甚不然何者酉陽雜俎曰柳芳為郎
中子登疾重時名毉張萬福初除泗州與芳故舊芳賀
之具言子病張詰旦候芳遽引視登萬福遥見登頂曰
有此頂骨何憂也因診脉五六息曰不錯夀且踰八十
乃留藥數十字謂曰不服此亦得後登為庶子年至九
十胡葢以此萬福善醫者耳但新舊唐書張萬福𫝊皆
云徳宗以萬福為濠州改泗州刺史召拜左金吾將軍
大言救陽城曰吾年八十與見盛事則萬福曽為泗州
與雜俎言合也栁芳大厯元年為太常博士撰皇室永
泰新語見代宗紀至萬福除泗州時可三十年及萬福
八十芳可七十餘正同時也胡豈以唐書不載其有和
緩之術便謂為兩人乎本傳言其三世明經而萬福以
業儒不顯乃學騎射則五等朝儀何知非張尚書著述
且其年九十未嘗一日言病非道家何以得此然則萬
福葢文士習武有道術而善醫又善相人者胡云有三
予謂直是一人黄長睿云唐人有傳盡之矣
　　　李文悅
　史書佔畢曰唐有兩李文悦一見安史叛時一見憲
　宗修麟徳殿時通鑑所載又古今説海趙合𫝊有李
　文悦葢即安史叛時者
諗曰安史之亂賊將姓李者如立節欽凑廷堅史魚歸
仁廷訓竭誠令崇懐仙抱忠輩紛紛委質不見有所謂
李文悦者通鑑元和元年劉闢綿江柵將李文悦以城
降髙崇文二唐書髙霞寓從髙崇文擊劉闢下鹿頭城
降李文悦以兵三千自歸李而髙崇文傳阿跌光顔軍
鹿頭西斷賊粮道其將李文悦以兵三千自歸李文悦
始見是時耳通鑑又云元和十三年修麟徳殿右龍武
大將軍李文悦白宰相論諌自門諸衛遷南牙諸衛充
威逺營使十四年吐蕃圍鹽州刺史李文悦拒守凡三
十七日吐蕃不能克唐書吐蕃囘紇二傳並同二傳又
云長慶元年六月吐蕃犯青塞堡䀋州刺史李文悦發
兵擊之按李文悦於唐書無𫝊無以知其首末但以三
書尋之文悦葢蜀川降將入朝仕至龍武將軍以抗直
欲諌左轉遂出為鹽州卒能立功非兩人也又太平廣
記引傳竒張合𫝊曰合太和初遊五原路經砂磧見紫
衣丈夫謂曰我李文悦尚書也元和十三年曽守五原
犬戎圍城吾與相持三十七日羗酋卷甲而去其叙守
城時力戰甚苦固明言元和十三年則安得以為安史
時人乎然鹽州苦戰乃在十四年合傳作十三年亦稗
官之舛也
　　　李伯禽
　佔畢云唐有兩李伯禽一太白子一嘉興監與神㛰
　見通幽記
諗曰太平廣記引通幽記云貞元五年李白子伯禽充
嘉興監徐浦下塲糴鹽官塲界有蔡侍郎廟伯禽謁廟
見廟中神女戯之後數日蔡侍郎來與論親伯禽遂卒
據此則糴鹽官之伯禽即太白子也特廣記訛作李伯
子元瑞遽以為兩人且監字屬下徐浦下場讀元瑞云
嘉興監俱謬也范𫝊正作李學士碑載李白孫女二人
言父伯禽以貞元八年不禄而卒父存無官父殁為民
所云無官者雖監糴䀋固非官也云貞元八年葢即其
時與幽通記之言合矣
　　　誤鳴戰鼓
　史書佔畢曰晉桓温伐李勢戰於笮橋不利將退兵
　適軍中誤鳴進鼔士殊死鬭遂克之宋世祖伐元兇
　劭戰不利劭將魯秀誤鳴退鼓遂克之
諗曰宋書魯秀𫝊曰元兇劭配秀精兵五千使攻新亭
壘將戰秀命打退軍鼓因此歸順南史亦曰義軍至新
亭劭將士力戰將尅而魯秀打退皷軍乃止故大敗此
秀之倒戈未嘗誤伐皷也元瑞増飾之以與笮橋為對
耳按世語曰張魯遣弟衛築陽平城以拒王師太祖將
還夜有野麋數千突壊衛營軍大驚夜髙祚等誤與衛
衆遇祚等多鳴皷角㑹衆衛懼以為大軍見揜遂降此
亦因誤成功稍與桓宣武事相類
　　　易水
　胡元瑞甲乙剰言云乙未春夢冕服人坐殿上召試
　忽飛下一紙有晉元帝㳟黙思道七字為易水生争
　攫去遂覺及入闈題是司馬牛章而第一人則湯賔
　尹葢以易水為湯也書法以水從昜音陽非昜也觀
　此則天上主司且不識字何尤於濁世司衡者乎
諗曰尚書中候曰𤣥鳥翔水遺卵娀簡昜拾吞生契封
商後萌水易注云昜起洛娀簡在水中浴而吞卵生契
後人當天應嘉乃以水昜為湯據此則天上主司葢取
緯候僻書言以謔元瑞非不識字也
　　　凍雀
　詩藪曰宋欽宗詩紇干山頭凍死雀何不飛去生處
　樂當時情況如此豈止令人酸鼻紇干山雀詩或以
　為唐昭宗
諗曰紇干山或作紇真山隋書曰馬邑郡雲内縣有紇
真山初學記引水經注曰紇真山夏積雪鳥雀死者一
日千數唐昭宗紀天復三年朱全忠請上遷洛書促東
行車駕至華州謂侍臣曰鄙語曰紇干山頭凍殺雀何
不飛去生處樂朕今漂泊不知竟落何所事在通鑑乃
云或以為唐昭宗何也然郡國志曰紇真山數百里内
夏恒積雪故彼人語云云則元魏時已有此諺矣
　　　劉令􁋯
　詩藪曰洗馬徐悱妻劉氏集二卷悱妻唐世尚存故
　唐選亦收
諗曰徐悱妻劉孝綽妹所謂劉三娘者也文尤清㧞悱
卒妻為文祭之按梁書悱在東宫厯稔以足疾出為湘
東王友遷晉安内史卒父徐勉荅客喻曰普通五年春
悱喪之問至悱始踰立嵗著述盈笥據此則悱卒已過
三十劉亦豈幼艾者自普通五年至隋亡一百三年劉
若入唐未死不己百三四十嵗乎此時尚髙詠不能自
休是老婦而修進士之業也覽隋經籍志已有梁太子
洗馬徐悱妻劉令􁋯集三卷安得唐世尚存哉新寧髙
棅輯唐詩品彚内載令􁋯詩而注曰劉令􁋯徐悱妻也
隋末唐初人此廷禮之誤因以誤元端耳
　巵林卷九
欽定四庫全書
　巵林卷十　　　　　　　　　明　周嬰　撰
　　諗胡
　　　二名
　史書佔畢曰世率以東漢無二名者亦不盡爾第以
　不甚顯故人罕知余讀後漢書及通鑑得數十人識
　於後又曰東漢諸侯王無表故宗室二名者無考紀
　𫝊附見者得數人
諗曰二名之禁始自新室近裁㑹子逺諷外夷故其時
翕然遂以成俗今史𫝊所載二名者大抵以字稱耳行
流既久他無可據爰以為真矣佔畢所記足資談諧然
謬誤頗多遺闕不少予以疢劣之次繙覽自娛誤者釐
之闕者補之不足可觀聊以蕩吝焉耳
佔畢原列東漢一百一人誤二十一
　鄧仲覽
　　佔畢云延岑將見通鑑建武五年　嬰按蘇竟𫝊作
　　鄧仲況
　彭子厚
　　彭寵姪
　彭蘭卿
　　亦彭寵姪並見後漢書寵𫝊　嬰按後漢書帝遣
　　寵從弟子后蘭卿往喻寵寵留子后蘭卿遂反又
　　云寵疑子厚蘭卿質漢歸故不信之又云記告城
　　門將軍今遣子密至子后蘭卿所又云其尚書以
　　子厚蘭卿為將軍子后蘭卿蓋止一人又寵弟也
　　文頴解卿子冠軍曰卿子時人相褒尊之辭猶言
　　公子也子后蓋卿子之類蘭卿其字耳子后亦非
　　為子厚也
　蘇不偉
　　見蘇章𫝊　按𫝊作不韋
　陳文矩
　　見列女傳　按𫝊是程文矩
　劉景宗
　　見華陀傳注　按景宗廣陵人青龍中山陽太守
　冷夀光
　　華陀傳　按靈夀光扶風人不作冷
　封君達
　　甘始傳　嬰按神仙傳封衡字君達
　士師郎
　　獲索賊帥　按郎姓右師亦非士
　鄭居業
　　衆之曾孫附傳　嬰按鄭泰字公業衆曾孫自有
　　傳
　徐匡鈎
　　吳良傳　嬰按後漢書信陽侯隂就干突禁衞車
　　府令徐匡鈎就車收御者送獄詔書遣匡匡乃自
　　繫注曰鈎留也嬰謂車府令皆執㦸守官匡蓋以
　　兵鈎挂其車佔畢謂匡鈎何由成語且下文稱匡
　　名者不一以匡鈎為名亦可笑事也
　楊光憲
　　鄭𢎞𫝊　嬰按𢎞𫝊洛陽令楊光憲之賔客憲者
　　竇憲也洛陽令楊光耳
　劉文松
　　左雄傳　按劉文河在法雄𫝊及安帝紀
　郝孟節
　　方術𫝊　嬰按博物志郗儉字孟節陽城人
　臨孝存
　　孔融𫝊　嬰按范曄孔融𫝊融為北海相郡人然
　　臨孝行知名早卒融命配食縣社魏志注引續漢
　　書融為北海相郡人甄子然孝行知名融令配食
　　縣社此無孝行事恐皆誤也佔畢改為孝存尋鄭
　　𤣥𫝊有臨孝存而伏滔青楚人物論曰後漢時鄭
　　康成周孟玉劉祖融臨孝存侍其元矩孫賓碩劉
　　公山皆青土有才徳者此槩以字稱耳鄭志康成
　　弟子有臨碩者余嘗疑即其名覽周禮序云臨孝
　　存以周官為末世瀆亂之言作十論七難以排之
　　鄭𤣥徧覽羣經知周禮乃周公致太平之迹故能
　　答臨碩之論難予始曠若發矇
　駿馬少伯
　　見盧芳𫝊夷人也　按𫝊作駁非駿
　王君公
　　避世牆東者　嬰按聖賢羣輔録引嵇康髙士𫝊
　　曰平原王遵字君公
　嚴彭祖
　顔安樂
　　並見儒林董鈞𫝊　嬰按前漢書嚴彭祖字公子
　　下邳人與顔安樂俱事眭孟彭祖為宣帝博士至
　　左馮翊顔安樂薛人官至齊郡太守丞二人之
　　去東京逺矣
　劉𢎞世
　　先主父　按蜀志先主祖雄父𢎞世仕州郡雄舉
　　孝廉官至范令華陽國志亦云父𢎞此云世者蓋
　　累世也若讀為𢎞世乃可先言子仕州郡而後記
　　父孝廉為縣令乎
　友通期
　　梁冀妾見𫝊　按漢紀美人姓友字通期
今補東漢遺人
宗室
劉歸生
　營陵侯更始中為兵所殺　漢書燕王𫝊
劉它人
　伯升孫卞博侯
劉元夀
　廣陵思王子
劉千秋
　明帝孫新平侯
劉無忌
　伯升曾孫封齊王
劉萬歲
　和帝弟廣宗王
劉阿奴
　彭城靖王子竹邑侯
劉伏胡
　改封樂安王
劉常保
　清河王慶弟封廣川王
劉安國
　陳敬王孫耕亭侯與濟北王安國各一人
劉虎威
　清河王慶子
劉延平
　樂安王寵子封清河王
庶姓
田終術
　莽長安令
張長叔
　俱洛陽人莽羲和命士食貨志
韓持弓
　龍頟侯莽敗乃絶　韓王信𫝊
國遊先
　隗囂拒蜀侯　漢紀
言城生
　吳人劉聖公時武當都尉　真誥
楊子阿
　馬援表
王元才
　王興子光武封北平侯
王益才
　安喜侯
王顯才
　蒲隂侯
王仲才
　新市侯
王季才
　唐侯所謂中山五侯也　河北記
張仲師
　潁川人長一丈二寸
鄒伯奇
周長生
　㑹稽人作洞厯
袁文術
　臨淮人
龎少都
　陳留人
董仲綬
　東成令
蔡伯偕
　扶風人
張孟嘗
　鬰林太守
李子長
　大理　以上俱論衡
劉廣世
　作七興
陳正叔
　魯國人光武時大官令謝承後漢書載
李仲芳
　馮衍𫝊
杜子春
　緱氏人永平初年九十周禮註
黎伯卿
　吳漢𫝊
王堅石
　王梁𫝊
耿文金
　耿況孫
耿無禁
　弇曾孫
隂萬全
　隂興曾孫
鄧甫徳
　廣徳弟
鄧廣徳
　訓孫
鄧廣宗
　悝子
竇萬全
　融曾孫
竇會宗
　萬全子
右師細君
　包咸𫝊
鄭石讐
　宦者鄭衆曽孫
夏長思
　李章傳
魏伯陽
　會稽人
徐景休
　青州從事
淳于叔通
　俱參同契
薛安期
　侍御史　唐書世系表
郅伯夷
　惲孫
張漢直
　俱風俗通
李文徳
　越雋太守　延篤𫝊
諶仲文
　字亹漢荆州刺史　豫章記
臯仲通
　字奉卿漢議郎　吳地記
劉智茂
　延熹時　五行志
薛山塗
　安期孫馬邑都尉
鄭子賤
　李固𫝊　華陽國志作趙子賤
夷長公
　趙孝𫝊
楊春卿
鄭伯山
　楊厚𫝊
陳堅卿
　元子
虞長卿
　湖陽大姓見馮魴𫝊
鄧荆鳳
　彪弟
劉千秋
　安帝時越騎校尉
樊長孫
　百官志
鄧萬世
　河南尹　陳蕃𫝊
羊元羣
　黨錮𫝊
范延夀
　廷尉　謝承後漢書
杜季貢
　漢陽人
吕叔都
　並西羌𫝊
劉徳升
　字君嗣潁川人桓靈世以行書擅名　書斷
郭伯道
　書品
師宜官
　南陽人
薛文伯
　山塗孫龍丘令
張曼成
　黄巾　朱儁傳
張子禁
　桓帝美人外親　襄楷𫝊
傅道流
　北地人靈帝殿中將軍
劉道恭
張兆期
　皆後漢時人學道在黄屋山
張禮正
　漢末在衡山　俱真誥
張平仲
　盧奴人光和中上谷太守
劉定興
　蕭縣人　熹平時　俱水經注
張季札
　陳留人　劉翊𫝊
董彦興
　橋𤣥時卜術士　風俗通
成武丁
　桂陽人
虞偉髙
　何顒𫝊
蘇正和
　武都人　蓋勲𫝊
辛𤣥子
　字延期隴西人漢明帝時建議大夫　真誥
范幼冲
　漢尚書郎　真誥
周文光
　安帝時平原賊
趙安世
　魯相　郭躬傳
廖孟舉
廖偉舉
　扶子
石敬平
　戴封𫝊
張道陵
　神仙𫝊
趙商子
　字子聲河内温人博學有秀才　鄭𤣥自序
張孟成
　肥如侯　唐世系表
張恭祖
　東郡人　鄭𤣥𫝊
蔣子文
　廣陵人漢末秣陵尉　捜神記
樂長治
　咸陽人桓帝中書郎　真誥
左喬雲
　綿竹人
楊文芳
　武陽人漢中太守
王延世
　字長叔資中人光禄大夫
張亮則
　字元修南鄭人靈帝時牂牁太守
劉巨公
　大鴻臚南鄭人
秦宜禄
　秦朗父吕布將　獻帝紀
侯武陽
　焦先𫝊
史堅元
　陳留人
相仲華
　陳郡人　並陶謙時名士
袁元長
　紹族
袁春卿
　元長子魏郡太守　魏志董昭傳
崔巨葉
眭元進
鮮于仲簡
韓莒子
吕威璜
　俱袁紹將　曹瞞𫝊
劉緯臺
　卜師
李移子
　販繒
樂何富
　賈人　並公孫瓚客　英雄記
東方安世
　漢末彈棊工　典論
𫝊石甫
　隋經籍志
劉武良
　建安時石工　樊敏碑
劉雄鳴
　藍田人建安中小將　魏畧
周不疑
　字元直零陵人　先賢𫝊
龎徳公
　字尚長見宋書
王偉卿
　長安令　華陽國志
張遷夀
　漢榖城長東平有碑
趙建章
　河南人年十二拜童子郎　臧洪𫝊
李相如
　隴西太守
董君雅
　卓父
北宫伯玉
　湟中義從　董卓𫝊
崔元平
　太尉烈孫州平兄　梁祚魏國統
韓子方
　學士𤏡道人
赫伯都
　列士閬中人
婦人
郭聖通
　郭后諱
隂麗華
　隂后諱
劉義王
　武陽公主
劉中禮
　湼陽公主
劉紅夫
　館陶公主　俱世祖女
劉小姬
　平臯公主
劉小迎
　樂平公主
劉小民
　成安公主　俱肅宗女
劉侍男
　湼陽長公主
劉别得
　舞隂長公主
劉久長
　濮陽長公主
劉直得
　平侍長公主　並清河孝王女弟
劉成男
　冠軍長公主　順帝女
梁女瑩
　桓帝后
馬宗姜
　敦女
李羽生
　中山簡王婢　樂成王𫝊
胡金盈
　胡廣女　蔡邕碑
劉泰瑛
　劉巨公女楊元珍母
韓樹南
　趙子賤妻
楊禮珪
　元珍女
張禮修
　趙伯髙婦
杜泰姬
　南鄭人趙宣母
陳順謙
陳惠謙
　張亮則妻
曹貞玦
　字瓊玉牛鞸人　俱華陽國志
黄景華
　司空黄瓊女
周爰支
　安成人河南尹周暢女
趙素臺
　幽州刺史趙熙女
竇瓊英
　武妹
趙愛兒
　劉虞别駕漁陽趙該姊
張桃枝
　沛人司𨽻校尉朱寓母
張姜子
　西州人張濟妹
郭芍藥
　度遼將軍郭騫女　俱真誥
張玉蘭
　張衡靈真女　集仙録
　佔畢曰陳心叔名疑考據精洽然亦謂東漢三國無
　二名者蓋因襲前人之說余讀三國諸紀傳二名頗
　不乏第多東漢末人至鼎足後則誠罕覩而𫝊有周
　生烈朱建平等固不盡無也又陳夀多以字為名今
　第録其灼然者
　周生烈朱建平並魏志有𫝊三國志𫝊中二名者惟
　此二人
　佔畢原列三國二十八人誤八
　周生烈
　　嬰按王肅𫝊末云魏初徵士敦煌周生烈亦歴注
　　經𫝊頗𫝊於世則未嘗有𫝊也又注曰臣松之案
　　此人姓周生名烈何晏論語集解有烈義例餘著
　　述見晉武帝中經簿裴氏之說甚明元瑞可謂鹵
　　莽而芸矣
　張平世
　　先主𫝊　按先主𫝊張世平中山人非平世
　祝公道
　　閻温𫝊注　嬰按魏畧祝公道在郭援軍引出賈
　　逵而魏志云郭援謀人祝奥公道蓋奥字猶孫嵩
　　字賓碩魏畧只記賓碩而不云名嵩也
　陳承祐
　華長駿
　　佔畢云見管輅𫝊注　嬰按閻纘作管輅𫝊云前
　　長廣太守陳承祐口受城門校尉華長駿語云昔
　　其父為清河太守召輅作吏考晉書華廙字長駿
　　為城門校尉時太康末也輅卒於正元三年即長
　　駿非字不得為魏人且承祐亦晉人
　趙君安
　　龎烈婦父
　龎子夏
　　附龎淯𫝊注龎烈婦夫也
　龎娥親
　　即樂府龎烈婦名附注甚悉
　　以上並佔畢　嬰按魏志龎淯字子異表氏人外
　　祖父趙安為李夀所殺母娥刺夀於都亭據此則趙
　　名安女名娥耳注引烈女傳作趙君安龎娥親蓋
　　皆其字也子夏即淯父胡氏知娥親為子夏之妻
　　而不知淯為子夏之子子夏於子傳名雖不附然
　　可知其是字矣娥親姓趙且為龎氏婦而急報父
　　之仇不繫之趙而繫之龎抑何與
今補三國時遺人
郭攸之
　南陽人侍中　出師表
李意期
　蜀人　神仙𫝊　先主時
許叔龍
　費禕𫝊
上官子修
　姜維𫝊
司馬勝之
　字興先綿竹人景耀末孝廉　華陽國志
曹吉利
　太祖名　魏志注
吕伯奢
　成臯人　魏書
髙元吕
　太祖時善相人　魏畧
王九真
　馮翊人善圍棊　博物志
宗子卿
　南陽功曹　曹瞞𫝊
陳叔山
　東陽人　華陀經
左延年
　杜䕫𫝊
張𤣥賓
　定襄人魏武時舉茂才
范叔勝
　北地人魏文黄門郎　俱真誥
宋士宗
　清河人黄初時母化為鼈　宋書
王伯綱
　魏明帝時城門校尉　真誥
王惠陽
　明帝時酒泉太守　黄明𫝊
尹更生
　明帝時　古今注
田彭祖
　豫子
劉望之
　廙兄
張翁歸
　既子關内侯
劉寳賢
　齊王芳冗從僕射　晉景帝紀
孔晏乂
　正始八年諫議大夫
王周南
　中山人正始中襄邑長　宋五行志
尹大目
　曹爽時殿中校尉
鄭小同
　髙貴鄉公侍中五更
孫廣田
　即孫登　真誥
楊文宗
　元皇后父魏通事郎　晉外戚𫝊
王飛梟
王金虎
　俱王凌子　魏氏春秋
劉𤣥石
　魏都賦注
滿長武
　寵孫大將軍掾
郭𤣥信
　陽翟人
趙元儒
　沛國人鄴市長　石苞傳
楊元鳳
　梁書劉杳𫝊
王𢎞直
　列人典農
劉長仁
　勃海人安徳令
紀𤣥龍
　並管輅傳
鄧𤣥之
　吕蒙傳
王盧九
　琅邪人孫權夫人父
曹不興
　善畫　吳録
王文雍
　南陽人孫權夫人弟封亭侯
吳太文
　夀春人　王凌時　神仙𫝊
倪彦思
　嘉興人　録異𫝊
陳世京
　孫休侍郎
晏賢生
　步隲外甥
徐宗度
　吕悌司馬　俱真誥
孫彭祖
　皓名
婦人
鄭天生
　鄧芝母
薛靈芸
　魏文帝美人常山人後改名曰薛夜來　拾遺記
莫瓊樹
田尚衣
段巧笑
　並魏文帝宫人　古今注
郭叔香
　王修母
張春華
　司馬懿夫人
李惠姑
　夏侯𤣥婦
羊徽瑜
　司馬景王師夫人後稱太后
王魯連
　范陽人王伯綱女李子期婦
王元姬
　肅女司馬文王昭夫人後為太后
孫魯班
　字大虎
孫魯育
　字小虎俱孫權女
施淑女
　山陽人施績女
孫寒華
　孫賁孫女　真誥
劉桃樹
　下邳劉方女華穆妻　列女後𫝊
　　　同姓名
　佔畢曰梁元帝有同姓名録丘光庭有同姓字録其
　書各一卷皆不𫝊雖唐以前時代較近要不足以盡
　之唐以後絶無踵作者予嘗欲為一書續之未能也
　頃屏居郭外蕭然半榻僅唐史一編在案頭日取閱
　之其中姓氏相同者頗自不少而世第共傳李益韓
　翃數人因益取稗官雜說凡唐一代名姓相同者數
　十百人類而録之以為廣見洽聞之助其已見王長
　公藝苑巵言附録及陳心叔名疑者亦不復入然名
　疑引載僅李光進盧貞五人卮言及郎氏類藁相同
　也
諗曰古史質簡士之不能流芳遺臭者鮮列於編故姓
名雖同表見者少時世益近紀載漸繁至唐史而爛然
矣佔畢所録唐世諸人其單名而同者宗室得一百三
人庶姓則三十耳於中二名同者僅二十五人而猶多
譌舛予既稍為辨析又意一字命名徑而易犯兩字為
諱支而罕同顧其同者亦復不少因捜唐書中二名之
相襲者得二百五十餘人著之於後以濟元瑞之師若
單名同者不復更采亦為不勝收也然李氏所以最多
者蓋其盤根之大世系獨詳而賜姓又時有之庶姓非
宰相之族不載系表間得之列𫝊中以是不免寥寥焉
耳
二李道宗
　一江夏王字承範有𫝊　　一趙郡李氏長洲丞錫
　子　　又北齊直閣將軍駙馬都尉
二李建成
　一髙祖太子　　一郇王後宣州士曹參軍
二李元吉
　一髙祖子巢刺王　　一建中四年李希烈䧟汝州
　執州將李元吉去
二李元方
　一髙祖子封周王　　一睿宗惠莊太子𤣥孫醴泉
　令
二李元禮
　一髙祖子徐康王　　一僖宗時李琢行營將
二李元則
　一髙祖子彭思王　　一武安公後并州刺史
　又後魏清河太守見孫綱𫝊
二李元慶
　一髙祖子道孝王　　一昭陵令
二李孝慈
　一淮南王神通子廣平王　　一趙郡功曹士瑜子
二李孝本
　一神通子河間郡公見世系表　一刑部郎中權
　知中丞有𫝊
二李義璉
　一澤王上金子　　一髙宗相義琰弟
二李義琛
　一髙宗孫澤王子　　一工部侍郎
二李義珪
　一上金子　　一趙州别駕希彦子
二李隆業
　一睿宗子彭城王羽林大將軍　　一雍王友太冲
　子藍田令
二李守禮
　一章懐太子子封邠王　　一東祖勰後損之子
二李守義
　一章懐太子子桂陽王　　一猗氏尉逖子
二李繼宗
　一嗣武陽王降澧國公金吾將軍　　一天祐中秦
　州連帥見儆戒録
二李知禮
　一滕王元孫金山公　　　一隴西人少矯捷能騎
　射攻放彈者見㝠報記
二李茂宗
　一嗣滕王　　一蔣王裔
二李恭禮
　一寧王孫彭原令　　一雲夢主簿大衍孫
二李延之
　一右衞將軍　　一坊州刺史
二李延年
　一嗣淮南王餘杭郡司馬　　一陵水令徳紹子
二李行周
　一嗣紀王光禄少卿　　一昭宗時蜀州刺史叛附
　王建
二李景悞
　一江夏王道宗子相州刺史　　一畢王曾孫蔡國
　公
二李少和
　一紀王孫王屋主簿　　一梁王後江西觀察使亦
　見孔戣𫝊
二李湛然
　一嗣滕王殿中監從𤣥宗至蜀　　一屯田郎中
二李承嘉
　一蔣王子祭國公煜子　　一中宗時鞫五王功擢
　光禄大夫襄武郡公朝野僉載云不識字不解書
二李承𦙍
　一祭國公煜子　　一長水主簿知讓子江州别駕
二李景融
　一淮陽王道明子　　一尚書左丞崇基子
二李景仁
　一江夏王道宗子字宗楚子為潞城令　　一寧王
　後登進士第容管經畧使左庶子
二李思順
　一中山王　　一嗣趙王
二李承休
　一郇王曾孫　　一吳房令見子泌𫝊
二李思忠
　一襲郇國公婺州刺史　　一武宗時嗢沒斯歸化
　封王賜姓名
二李思誨
　一揚州㕘軍即林甫父　　一潁州司馬
二李匡逺
　一道王孫字聖父　　一曹王孫
二李仁濟
　一道王孫鴻臚卿紹封子　　一櫟陽令
二李從簡
　一寧王後濠復等州刺史　　一勃海王後榖城令
二李𢎞度
　一勃海王房洛交主簿　　一寧王房榮州刺史
二李季真
　一越王孫髙平令　　一劉季真髙祖時石州都督
　賜姓李
二李仁鈞
　一梁王後渭南令房子　　一南昌令鹽鐵侍御史
　見異聞録
二李僖伯
　一勃海王後鳳州刺史　　一隴西人元和九年温
　縣令見乾􁌄子
二李公輔
　一征虜將軍士髙子　　一大鄭王後河東節度使
　說子
二李若思
　一蔣王孫廣州司馬　　一櫟陽令仁濟子
二李方叔
　一蔡王後右金吾大將軍　　一紀王後商州録事
　參軍
二李餘慶
　一國子祭酒隴西郡王　　一嗣濮王
二李友諒
　一讓皇帝後　　一蜀王後延州司馬
二李承規
　一蜀王後六局丞　　一嘉興尉漸子
二李士詹
　一宗正丞　　一都官員外郎尚徳子
二李延祐
　一許州司馬宣徳子信王府功曹參軍　　一東光
　令仁緯子益州司士參軍
二李楚珪
　一江王孫隴西郡公太常卿　　一象州司法參軍
二李處約
　一蔣王後　　一處義兄
二李仁軌
　一李孝伯之裔仁則兄　　一王屋主簿少和子
二李餘福
　一蜀王孫　　一尚書乾祐子監察御史
二李師素
　一畢王後殿中侍御史　　一殷州刺史得璉子
二李若水
　一右金吾將軍　　一太子文學
二李義方
　一蜀王房　　一遼東李氏
二李維城
　一蔣王裔　　一監門衞帥府兵曹參軍
二李宗師
　一髙宗相安期子鄄城令　　一檢校工部員外
二李尚義
　一桂州長史　　一潤州刺史𤣥乂子右庶子揚州
　刺史
二李少連
　一宗正少卿　　一郡州司户參軍
二李𢎞慶
　一宗室洺水主簿　　一金州刺史
二李從古
　一蔣王後　　一城父令龢子
二李𤣥同
　一宗室淄州刺史陳國公　　一度支員外郎
二李昭業
　一梁王後字延章　　一冀州士曹參軍
二李思慎
　一郇國公孝協子　　一嶺南俚戸殺都䕶劉延祐
　者
二李承祐
　一曹王後　　一乾符時天平軍都將
二李宗禮
　一蔡王後　　一楊行密牙將
二李行餘
　一紀王後榖熟尉幼直子　　一蘇州刺史應子
二李克勤
　一渤海王後沅江令　　一李克用弟
二李仙童
　一蔡王後　　一武安公後蔚州司馬君武子
二李元宗
　一蔣王後　　一邕州刺史以州印奔黄洞見通鑑
　長慶二年
二李從師
　一蔣王後　　一襄邑王神符後太子左贊善大夫
二李言思
　一郇王後宗正少卿　　一蜀王後渠江令
二李元度
　一紀王後　　一安南經畧參佐見李復𫝊
二李元道
　一宗室為大理司直兼監察御史　　一大師孫
二李公佐
　一千牛備身　　一楊府録事參軍見宣宗紀
二李承緒
　一渤海王後為南陽令　　一李懐光外孫燕八八
　貞元五年賜姓名
二李上善
　一宗室尚輦直長　　一𤣥宗女楚國公主為道士
　賜名
二李𤣥貞
　一郇王後宜春令　　一女道士即越王貞𤣥孫
二李仲文
　一髙祖時太常卿真卿公并州總管　　一遼東李
　氏周太宫伯衍子
二李行敏
　一隋司徒長史徳珪子左威衞長史　　一諫議大
　夫叔度子
二李安世
　一大師子　　一字徳合相州刺史趙郡公
二李知隠
　一宗室為祁王傅　　一伊闕丞與弟夏津令同𫝊
二李知本
　一貞觀初夏津令有𫝊　　一遂州司馬
二李文立
　一右衞翊衞　　一九門令俱魏黄門侍郎李希騫
　後
二李正禮
　一渤海郡主簿大師子　　一江陵令徳瑞子
二李元儉
　一工部侍郎義琛父　　一中書侍郎友益子潞州
　司功參軍
二李𤣥明
　一齊州刺史成紀縣公　　一潭州司倉參軍
二李積善
　一本州主簿　　一大理評事璘子
二李慶業
　一館陶令　　一陜州司兵㕘軍
二李損之
　一長平王叔良後虢州參軍　　一洛州總管府典
　籍
二李𤣥道
　一秦府學士常州刺史　　一開元三年右驍衞將
　軍
二李乾祐
　一武后相昭徳父刑部尚書　　一建州刺史
二李思孝
　一丹陽郡公客師孫夏州都督　　一昭宗時保大
　節度使
二李中庸
　一申州刺史尚詞子　　一臨濮令鎮子祕書少監
二李孟嘗
　一趙州人貞觀時右威衞大將軍　　一睦州司倉
　泱孫
二李君則
　一曲沃人數世同居　　一即墨人貞觀初王君操
　仇家俱見孝友𫝊
二李𤣥慶
　一陽武主簿　　一大中時兖州牙官見列女𫝊
二李紹先
　一雍王友太冲子　　一承嗣子洛州司戸參軍
二李仁頴
　一華州文學　　一都水丞
二李延喜
　一兵部郎中　　一潭州司户參軍
二李興公
　一貞觀中冀州刺史見地理志　　一肅宗相揆子
　侍御史
二李延昌
　一金吾大將軍涼國公　　一平遥令延載弟
二李去惑
　一治水人武徳五年據城來降　　一團練使文通
　孫隋縣令死王仙芝
二李延祚
　一蓨令　　一觀察使李庾子
二李客師
　一靖弟幽州都督丹陽郡公　　一富水令
二李行偉
　一曹王後　　一髙宗時國子司業見禮儀志
二李崇貞
　一髙宗光宅益州長史見廣古今五行志　　一貞
　元時趙州柏鄉民見五行志
二李崇鼎
　一雲都令緷孫　　一江州刺史體仁子字重周
二李希倩
　一中宗時右臺監察御史見子憕𫝊　　一朱泚驍
　將即李希烈弟
二李延嗣
　一櫟陽令仁濟子　　一薦子字耀卿
二李日知
　一宗室永王府參軍　　一𤣥宗相
二李從一
　一天寳時羅希奭黨　　一大厯後袁台二州刺史
　即詩人李嘉祐别名
二李元紘
　一宰相昭徳子　　一字大綱𤣥宗相
二李正辭
　一六合令　　一憲宗時刑部郎中貶荆州刺史
二李審言
　一丹山簿𤣥素子　　一萬夀中長安百姓變為羊
　見瀟湘録
二李光逺
　一大師孫元徳子　　一開元中館陶令因旱暴卒
　見廣異記
二李景伯
　一中宗時散騎常侍　　一豐城丞
二李懐讓
　一蓨人景龍中御史後歴給事中見李尚隠𫝊
　一同華節度使廣徳元年自殺見代宗紀
二李松年
　一常熟尉　　一光啓二年邠寧奏事判官
二李彭年
　一景伯子天寳時吏部侍郎有傳　一開元時樂工
　善舞即龜年弟
二李鶴年
　一和州司馬即京兆參軍龜年弟　　一樂工龜年
　弟亦有才學能歌見明皇雜録
二李若虚
　一太子文學若水弟　　一安國觀道士御史李光
　交致其罪流嶺南見朝野僉載
二李延福
　一光山丞　　一偽蜀豐資院使
二李慶逺
　一秘書監令問從弟　　一中郎狡詐輕險見僉載
二李思安
　一魏令徳範孫　　一朱全忠將陳留人
二李長倩
　一成武令岡子　　一合肥令琰子
二李惠登
　一雲夢主簿太衍子　　一平盧將安禄山反輕師
　與鬬貞元初隋州刺史有傳
二李商隠
　一開元中幽州節度使見孫逖傳　　一檢校工部
　員外郎有傳
二李光弼
　一東祖後隰州刺史咺子　　一晉絳等州節度使
　中書令臨淮王有𫝊
二李光顔
　一雞田李氏河東節度使守司徒有𫝊　　一柳城
　李氏即臨淮王弟鴻臚卿　　佔畢云唐兩李光進
　一光弼弟一光顔兄不知有兩光弼兩光顔也
二李敬道
　一敬業弟　　一臨濟司馬玘子
二李𤣥度
　一𤣥成弟　　一君儀子
二李𤣥珪
　一隋儒林郎延夀後　　一衞尉寺主簿見孫渤𫝊
二李忠順
　一周王府隊正南容子　　一㑹昌二年以金吾上
　將軍為振武節度使
二李正元
　一散騎常侍休古子　　一李載義子見通鑑
二李思義
　一中書侍郎友益族　　一文宗賜習黙啜姓名
二李思貞
　一蔚州司馬君武子　　一文宗賜阿歴支姓名
二李思禮
　一長城令　　一文宗賜烏羅思姓名見回鶻𫝊
二李思言
　一倉部員外郎繼州子　　一堂邑令
二李正範
　一大理丞震孫　　一浙東推官仕至九江太守見
　雲溪友議
二李彦芳
　一陽武主簿𤣥慶孫　　一李靖五代孫太和中鳳
　翔司録參軍有𫝊
二李克讓
　一雲夢令　　一李克用弟為南山寺僧所殺
二李元平
　一汝州别駕李希烈縛去以為宰相貞元初希烈平
　元平流死　　一睦州刺史伯誠子大厯五年東陽
　寺與女子遇十六年為縣令則在貞元三年二人蓋
　同時
二李安期
　一百藥子髙宗時東臺侍郎三品有𫝊　　一順州
　髙和縣人元和時與何首烏鄉里親善得其方服之
　得長夀見本草注
二李昌符
　一李程曾孫字巖夢　一昌言弟鳳翔節度使光
　啟三年薛知籌滅之
二李盡忠
　一武后時營州契丹松漠都督　　一僖宗時沙陀
　首領
二李忠義
　一淮南降將李憲李愬更其名曰忠義用以破蔡
　　一太和中江淮人傭於湖城死見沈恭禮見廣記
二李繼昭
　一天復元年同平章事靜海節度使本孫徳昭賜姓
　名　　一李茂貞將蔡州人本苻道昭改姓名在天
　復二年
三李孝恭
　一河間元王有𫝊　　一懐柔父　　一僖宗時鄜
　延節度使
三李承訓
　一建成子武安王　　一李多祚子衞尉少卿
　一杭州司功參軍
三李承業
　一巢王元吉子梁郡王　　一蔣王孫　　一絳州
　刺史
三李孝節
　一淮南王神通子清河王　　一三原令見李義府
　𫝊　　一亳州譙人榖州長史
三李希言
　一嗣鄭王太子詹事　　一南祖後禮部侍郎
　一肅宗時吳郡太守江南采訪使
三李承義
　一隠太子建成子鉅鹿王　　一曹恭王後
　一蔣王裔吏部常選
三李希逺
　一字景冲散騎侍郎新豐公　　一襄武公承嘉子
　同州司兵參軍　　一趙郡人晉陽尉
三李懐讓
　一蓨人景龍中御史歴給事中見李尚隠傳　　一
　梁王孫温州刺史蔣國公　　一同華節度使廣徳
　元年自殺見代宗紀
三李少康
　一紀王孫唐興主簿　　一髙平王道孫宋州刺史
　見子涵𫝊　　一畢國公景淑子睢陽郡太守
三李少微
　一紀王孫雷澤令　　一郇王後江陵令　　一李
　絳深之孫
三李知柔
　一雍王後御史中丞　　一郇王後滑州觀察巡官
　　　一嗣薛王相昭宗
三李元恭
　一中書侍郎友益子工部郎中　　一吏部侍郎(闕/)
　　　　　　婚者見廣異記　　一大理少卿分掌
　選事岑羲𫝊
三李思文
　一武后時潤州刺史　　一同官丞　　一大牟令
三李文舉
　一紀王孫　　一國子祭酒仲思父　　一宣宗大
　中七年以宗正卿貶睦州刺史
三李承慶
　一蔣王後吏部常選　　一李成式將降於永王璘
　　　一昭宗時定難軍節度使
三李元輔
　一紀王房常州司兵參軍　　一蔡王後　　一全
　椒令正議子
三李承光
　一曹王後　　一江王後　　一哥舒翰守潼闗時
　步將
三李處厚
　一蔣王後　　一東祖房　　一太湖令彦子
三李守一
　一宗室開封令　　一敬𤣥子成都郫令　　一大
　亮子庫部員外郎
三李紹宗
　一蔣王曾孫嗣王　　一蔣王裔孫　　一江王孫
　桂州長史尚義子　　佔畢録二人
三李若愚
　一鄭惠王孫　　一建徳尉洙孫　　一蜀州司兵
　參軍
三李士衡
　一蔡王後　　一武徳末鄒州刺史為人所殺
　一趙州刺史
三李長卿
　一武徳時岷州總管　　一子真子　　一建中二
　年李納守棣州將以城降
三李嗣真
　一𤣥宗子封棣王　　一字承胄武后時潞州刺史
　有𫝊　　一太常卿
三李公敏
　一武后相懐逺父　　一北海太守邕曾孫　　一
　河東節度使說子太子通事舍人
三李嗣業
　一髙陵人衞尉卿有傳　　一雍王友太冲子同州
　司功參軍　　一王師範副使降朱全忠
三李知古
　一李密子右臺監察御史李行　　一睿宗初巂州
　刺史為諸蠻叛殺　　一李泌族
三李光庭
　一姑臧房泉州刺史構族　　一肅代時滑濮節度
　使　　一廣明元年汝州募軍過東都作亂見通鑑
三李承嗣
　一鳳州刺史　　一楚州刺史有子禪居廣陵宣平
　里見稽神録　　一李克用榆次鎮將雁門人後奔
　楊行密
三李仁表
　一濟陽長君昻子　　一薛能壻王蜀刑部侍郎見
　録異記　　一雲安民多積金為蜀將張彦所攫見
　北夢瑣言
三李守節
　一東王子　　一隰州令嘉子光化令　　一神䇿
　軍使見楊復恭𫝊
三李元素
　一武后相附敬𢎞傳　　一希猷子　　一字太朴
　元和時户部尚書有𫝊
三李敬業
　一敬節弟　　一李勣子　　一汲令
三李敬𤣥
　一髙宗相　　一平陽令　　一堂邑令思言子
三李仁則
　一仁方弟　　一山夀子　　一仁軌弟
三李惟岳
　一華隂太守懿子監察御史　　一趙人字謨道元
　徳秀門弟子　　一李寳臣子反𫝊首京師
三李元規
　一慈丘令元楷弟　　一監察御史元道弟盩厔尉
　　　一與兄文會皆在李師古幕下元規辭去
三李師旦
　一新豐人任會稽尉為御史蘇味道所按見廣記嗤
　鄙類　　一桐廬令見李尚隠𫝊　　一右領軍録
　事
三李行修
　一江西廉使王仲舒壻官至諫議大夫見續定命録
　　　一淮西將李祐子年三十餘為南海節度使見
　獨異志　　一長慶中殿中侍御史舉費冠卿孝節
　見摭言
三李敬彞
　一宣城令　　一蘇州刺史應子　　一鄭注鳳翔
　節度使司馬
四李龜年
　一京兆府司戸參軍　　一開元中樂工能歌善羯
　鼓見明皇雜録　　一與魏仍同選得蘄縣丞見定
　命録　　一廣明時嗣曹王為宗正少卿使南詔見
　通鑑
四李元立
　一蔡王後青州司法參軍爰子　一蔣王後松滋
　令樅子　　一紀王後同州司馬文通子　　一鳳
　翔節度使惟簡子興平尉
四李文通
　一紀王孫同州司馬　　一郇王孫夀州團練使破
　蔡州有功　　一河南府參軍琳子　　一貞元十
　二年昭義將率洺州兵民奔田緒
四李全交
　一江王孫　　一監察御史武后時酷吏與李嵩王
　旭號三豹全交又號人頭羅刹　　一開元初御史
　糾張鷔　　一東祖勰房忠州司馬
四李公度
　一紀王房吉州文學　　一朔方節度使　　一陽
　翟尉　　一李師道親近將
五李思恭
　一李晟祖金吾　　一韶州刺史　　一君夀子
　　一僖宗廣明元年夏州將　　一乾寧三年蜀州
　刺史節度參謀見廣異記
五李𤣥乂
　一潤州刺史　　一洛陽尉仁方子　　一許州司
　功參軍徳矩子　　一𤣥操弟　　一諫議大夫叔
　度父俱見世系表通典載永徽元年御史大夫李乾
　祐奏有少監主簿李𤣥乂
五李思敬
　一宗室襲濟南公　　一武安公後　　一討契丹
　大將胡人也見薛訥傳　　一肅宗時内侍宣慰思
　明者　　一昭宗時保定節度使思孝弟武定節度
　使降王建
二王嗣宗
　一江都人善書見張懐瓘書斷　　一國子司業宰
　子肅宗相璵族
二王同人
　一武后相璿子泗州刺史　　一亳州刺史光禄少
　卿
二王徳本
　一西臺舍人　　一髙宗相徳真兄鄧州刺史
二王守一
　一貞觀初洛城布衣自稱終南山人常負壺賣藥後
　乘蛇去見大唐奇事　　一特進仁皎子與𤣥宗王
　皇后雙生封晉國公太子少保
二王行本
　一武徳元年蒲州帥二年降　　一世充兄子封荆
　王
二王重榮
　一順宗后弟官至(闕/)　　　　一河中節度使太尉
　琅邪郡王有𫝊
二王仙客
　一太原人太常博士　　一襄陽人富平縣尹竊劉
　無雙以逃者
二王士則
　一國子司業宰子為挽郎　　一武俊子神策大將
　軍邢州刺史
二王承慶
　一西臺舍人徳本孫駙馬都尉　　一承宗弟為李
　師道親將
二王魯卿
　一集州刺史沼子　　一太學生第進士有名見陽
　城傳
二王元士
　一天寳時襄陽處士補亢倉子　　一憲宗時李師
　道遣殺武元衡人名畫評宋初有汝南人王士元品
　入神妙
三王知古
　一琅邪人會稽令潨子　　一昭宗樞密使　　一
　太原人成周貢士與張涉方共獵者見三水小牘
二崔慎微
　一汾水令　　一復州刺史
二崔𤣥亮
　一字晦叔虢州刺史　　一屯田郎中釋之祖
三崔貞固
　一太原榆次尉見子戎傳　　一肅宗相圓祖武功
　主簿　　一亳州刺史神鼎子
三崔敬嗣
　一則天初房州刺史　　一中宗時益州長史俱見
　崔光逺傳　　一淮南節度使從孫太子詹事
二張𤣥素
　一蒲州人太宗太子右庶子潮州刺史有𫝊　　一
　洛陽人天授初任黄梅宰年七十見報應經
二張𤣥靖
　一許紹壻追蕭銑將復其兵　　一陜人自左衞倉
　曹拜監察遷殿中見廣記嗤鄙
二張萬歲
　一武徳時劉武周將張萬歲與尉遲敬徳降唐初太
　僕掌廐牧　　一安禄山腹心張通儒父俱見通鑑
二張仲綽
　一挾子　　一挹子
二張仲文
　一始興九齡族孫　　一太宗時茂州俚童自稱天
　子見張亮𫝊
二張仲連
　一端州刺史捷子　　一南安都䕶應子
二張仲清
　一始興張氏殿中監九臯孫　　一文宗時鳳翔監
　軍使
二張仁愿
　一武后相有傳　　一存敬子仕梁唐晉常為大理
　司見五代史
二張守珪
　一陜州河北人節度使羽林大將軍有𫝊　　一九
　隴種茶仙君山遇陽平謫仙見仙𫝊拾遺
二張文蔚
　一仁化令端子　　一天平節度使楊子字在華相
　哀帝
二張𢎞讓
　一循州録事參軍　　一元和末夀州小將娶兵馬
　使王暹女重疾自額鼻手股中分半者見乾􁌄子
二張克勤
　一大尉茂昭子長慶中左武衞大將軍有傳　　一
　舉明經登第為利州葭萌令見廣記悟前生類
三張守一
　一貞觀中御史時董雄李敬𤣥俱縶張守一宿直守
　之見法苑珠林　　一乾元時大理少卿有鬼報徳
　為竊士人家女武后時流嶺表見廣異記　　一滄
　州景田里人來廣陵髙駢以真仙待之者見妖亂志
二陳子良
　一解文章太子學士貞觀六年東海公取為記室
　　一同時綿州人不識文字見㝠報記
二陳季卿
　一江南進士乗竹葉舟還家見纂異記　　一劉從
　諫部將見仇士良傳
二陳正儀
　一陳少遊子見竇參𫝊　　一大理評事見趙博宣
　𫝊俱徳宗時人
二盧嗣業
　一河東節度使簡求子字子通禮部郎中　　一河
　南參軍士瓊子
二盧居簡
　一薊國公𤣥卿子　　一金吾兵曹參軍
二盧萬石
　一司農卿昌平公　　一監察御史昌平縣侯
三盧知逺
　一資州刺史　　一宣宗相裔子　　一青州參軍
　行嘉子
二朱敬則
　一冬官侍郎　　一庫部員外郎皆誅二張功臣見
　通鑑注
二劉仁軌
　一髙宗時宰相封樂城公有傳　　一僖宗中和末
　洪州刺史時李智脩燒銀易衣仁軌好其事為人所
　告遁去稽神録
三劉從諫
　　一與許叔冀降史思明見李光弼傳　一劉悟子
　　一上元二年岐王珍謀逆同謀右羽林大將軍劉
　從諫斬决見睿宗諸子𫝊　　佔畢載許叔冀將及
　劉悟子二人
二杜思古
　一懐州參軍　　一吉州刺史
二楊志誠
　一武后時吏部郎中見李嗣真𫝊　　一河東牙將
　文宗擢節度副大使進尚書右僕射有傳
二楊崇禮
　一汾州刺使譽之子　　一尚衣奉御正道子太府
　卿户部尚書
二裴光庭
　一雙虎𤣥孫𤣥宗宰相　　一萬虎後和州刺史旭
　子戸部侍郎延齡兄
二鄭光庭
　一海州倉曹參軍　　一貝州參軍
二鄭過庭
　一鞏洛府别將　　一蓨令
二唐嗣宗
　一朝請大夫茂言子　　一巴隆參軍貞諒之子
二唐抱一
　一魏令文㑹子　　一河南令簡子字𤣥珍
二唐思忠
　一左翊衞　　一宋城令讓徳子
二唐籯金
　一南鄭丞去俗子　　一金部員外侍郎不占之子
　
　
　
　
　
　
　
　
　
　
　卮林卷十
欽定四庫全書
　卮林補遺　　　　　　　　明　周嬰　撰
　　疑白
　　　蘇小
徐凝劉禹錫皆元白同時人又羅隠蘇小小墓詩魂兮
檇李城猶未有人耕則蘇小墓在嘉興信矣然杜牧悲
吳王城詩吳王宫殿柳含翠蘇小宅房花正開則蘇小
家似在蘇州李商隠送李郢之蘇州詩蘇小小墳今在
否紫蘭香徑與招魂黄滔寄蔣先輩在蘇州詩夫差宫
苑悉蒼苔㩦客朝遊夜未回塜上題詩蘇小見江頭酹
酒伍員來千載三吳有髙蹟虎丘山翠益崔嵬則其墓
又在蘇州地也
　　釋王
　　　北堂
遊子吟洪邁萬首唐絶以為孟郊而文苑英華作華隂
尉聶夷中詩夷中字坦之咸通十二年間進士
　　附王
　　　貝獨坐
華嶠譜叙曰華歆能劇飲至石餘不亂衆人微察常以
其整衣冠為異江南號為華獨坐伯厚所謂古賢者豈
因獨坐而誤以華為貝乎然華子魚亦惡得賢
　　彈髙
　　　鰒魚
續博物志曰石決明亦名九孔螺蘇子瞻鰒魚行云漸
臺人散長弓射初噉鰒魚人未識西陵衰老繐帳空肯
向北河親饋食兩雄一律盜漢家嗜好亦若肩相差每
食對之先太息不因噎嘔縁瘡痂中間霸據關梁隔一
枚何啻千金直百年南北鮭菜通往往殘餘飽臧獲東
隨海舶號倭螺異方珍寳來更多磨沙瀹瀋成大胾剖
蚌作脯分餘波君不聞蓬萊閣下駞碁島八月邊風備
胡獠舶船跋浪黿鼉震長鑱鏟處崖谷倒膳夫善治薦
華堂坐令雕俎生輝光肉芝石耳不足數醋芼魚皮真
倚牆中都貴人珍此味糟浥油藏能逺致割肥方厭萬
錢厨決眥可醒千日醉三韓使者金鼎來方奩餽送煩
輿臺遼東太守逺自獻臨菑掾吏誰為材吾生東歸收
一斛苞苴未肯鑽華屋分送羮材作眼明却取細書妨
老讀此歌浩衍奚僅襲美之片辭也
　　　削藁
蔡邕集楊賜匡輔本朝忠言嘉謀造膝危辭言聽計納
亦不敢宣密識潛功貽於帝躬家無遺草論者不見
　　本朱
　　　人生如寄
髙僧𫝊謝安與支遁書曰人生如寄耳頃風流得意之
事殆為都盡終日戚戚觸事惆悵惟遲君來以晤言消
之一日當千載耳又陶淵明榮木詩曰人生若寄顦顇
有時
　　述洪
　　　耆英
米元章十老燕集叙曰十老㑹後更名耆英又名真率
元豐間章岵守郡與郡之長老游各飲酒賦詩余以杭
州從事罷經由為作序曰中散大夫河間公靜鎮吳國
闢郡齋㑹九俊老惟内閣清河公正議大夫廣平公大
中大夫濮陽公朝議大夫清豐公朝議大夫彭城公朝
議大夫徐公朝散大夫鄭公承議郎崇君奉議郎黄君咸
頎碩徳天賜難老於是羽觴屢酬雅章迭作以襄陽米
芾倦遊四海屬為序引　此序只稱官閥姓氏不著其
名然可知元豐間吳郡又有十老也
　　　舞衣歌扇
王勃春思賦曰斂態調歌扇迴身正舞衣錢起宴東亭
詩舞衫招戯蝶歌扇隔啼鶯崔備西亭宴陸郎中詩塵
隨歌扇起雪逐舞衣迴王建田侍郎宴席詩整頓舞衣呈
玉貌動揺歌扇露金鈿
　　　石尤
楊用修外集石尤江中蟲名此蟲出必有惡風舟人目
打頭風曰石尤猶嶺南人曰颶母黄河人曰孟婆也按
用修此解似得之但亦未見所出且以為水蟲太么麽
矣
　　論何
　　　五平五仄
孔平仲有還鄉展省道中寄豫章僚友四聲詩載宋文
鑑但惜佳語無多
　　　朱碧
維摩詰經曰解脫是道塲能背捨故肇注曰觀青為黄
觀黄為青捨背境界從心所觀謂之背捨此又一别解
也惟蘇子瞻金山醒詩我醉都不知但覺紅緑眩與太
白意合
　　注王
　　　解鳥獸語
梁髙僧傳曰漢雒陽沙門安世髙鳥獸之聲無不綜達
嘗見有羣䴏語謂伴曰䴏云應有送食者頃之果有致
焉續髙僧𫝊釋慧成姓段陳人專志𤣥寂久久遂解衆
生語言三昩
　　　李膺
國清百録隋煬帝為晉王使迎智顗顗次石城稱疾晉
王遺書遣醫李膺往處治按此則有五李膺也
　　　忽雷
五燈會元有北宗門人忽雷澄撰匾擔山曉了禪師碑
則忽雷又人姓也
　　匡徐
　　　破鏡
王昌齡詩漫道閨中飛破鏡猶看陌上别行人若以為
卑飛之獸可畜之閨中乎李程破鏡飛上天賦曰何新
月之嬋娟如破鏡之上天微茫而桂樹猶短彷彿而菱
花不全皓色減去清光獨懸開玉匣而尚在指金波而
未圓漸明海澨逺掛關山載重輪而易缺思鞏帶而莫
攀霽景澄寂泬寥凝碧非迴輝而照膽徒向晦而淪魄
洞房未揜過臺上而不歸斜漢微低入牕中而猶隔正
當殘夜偏稱髙秋似逃秦殿聊上庾樓疑熠熠以從革
類纎纎而若鈎坐惜雲曙行愁漏促暈猶未合無陳方
士之灰㸃不可磨空負先生之局若如徐解則此賦應
被黜矣
　　洗梅
　　　杜書
蘇軾和陶詩不持兩鴟酒肯借一車書一瓻之解已見
於斯
　　諗胡
　　　短人
竫人列子作諍人　嵇康答難養生論曰務光以蒲韭
長耳其非身長七寸亦一顯證
　　　女官
後漢書順帝詔賜沛王祖母周光禄大夫贈以妃印綬
則婦人又大夫之秩漢紀琅邪女母為子報怨聚衆類
百人自號將軍宋書顧琛母孔氏年百餘歲晉安帝隆
安初琅邪王廞於吳中為亂以女為貞烈將軍悉以女
人為官屬以孔氏為司馬女將軍女司馬偉矣年百餘
而能服軍政又振古之奇婦人也
　　　八達
髙僧𫝊支孝龍淮陽人少以風姿見重陳留阮瞻潁川
庾敳並結知音之友世人呼為八達聖賢羣輔録作於
法龍蓋故老之傳聞異辭
　　　徐匡鈎
續漢書荆州牧北歸隨馬武遮擊之鈎牧車屏泥殺其
驂乘徐匡之鈎隂就車蓋同此義
　
　
　
　
　卮林補遺
