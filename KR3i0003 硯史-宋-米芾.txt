#+TITLE: 硯史-宋-米芾
#+DATE: 2018-05-12 10:18:07
#+SOURCE: github.com/kanripo/KR3i0003 master 13ba2b69                
欽定四庫全書　　　　　子部九
　提要
　　硯史一卷　　　　　　譜錄類一(器物之屬/)
　　　　(臣/)等謹案硯史宋米芾撰首冠以用品一條
　　　　論石之當以發墨為上後附性品一條論石
　　　　質之堅軟樣品一條則備列晉硯唐硯以迄
　　　　宋代形製之不同中紀諸硯自玉硯至蔡州
　　　　白硯凡二十六種而於端歙二石辨之尤詳
　　　　自謂皆曾目擊經用者非此則不録其用意
　　　　殊為矜慎末紀所收青翠疊石一正紫石一
　　　　皆指為厯代之瓌寳而獨不及所謂南唐硯
　　　　山者或當時尚未歸寳晉齋中或已為薛紹
　　　　彭所易均未可知也芾本工書法凡石之良
　　　　楛皆出親試故所論具得硯理視他家之耳
　　　　食者不同其論厯代制作之變考据尤極精
　　　　確有足為文房鑒古之助者焉
　　歙州硯譜一卷　　　　譜錄類一(器物之屬/)
　　　　(臣/)等謹案歙州硯譜原本不著撰人名氏惟
　　　　卷末題有大宋治平丙午歳重九日十字考
　　　　之陳振孫書録觧題載有歙硯圗譜一卷稱
　　　　太子中舍知婺源縣唐積撰治平丙午歳云
　　　　云其年月與此相合然則此即積書矣中分
　　　　採發石坑攻取品目修斵名狀石病道路匠
　　　　手攻器十門所誌開鑿成造之法甚為詳晰
　　　　葢歙石顯於南唐宋人以其發墨頗好用之
　　　　土人藉是為生往往多作形製以希售米芾
　　　　嘗譏其好為端樣以平直斗樣為貴滯墨甚
　　　　可惜而此書名狀門内實首列端樣亦可以
　　　　考見一時風尚也書録觧題作圖譜米芾亦
　　　　稱今之製見歙州硯圖而此本有譜無圖葢
　　　　左圭刋入百川學海時已有所刪削今亦姑
　　　　仍之云
　　歙硯説一卷辨歙石説一卷　譜錄類一(器物之/屬)
　　　　(臣/)等謹案歙硯説辨歙石說原本不著撰人
　　　　名氏陳振孫書錄解題載之亦云皆不著姓
　　　　名左圭百川學海刻之唐積譜後卷末有䟦
　　　　稱紹興三十年十二月弟左承議郎尚書禮
　　　　部員外郎兼國史院編修官邁䟦䟦中稱景
　　　　伯兄治歙既掲蘇氏文房譜於四寳堂又别
　　　　刻硯説三種云云按景伯為洪邁兄洪适之
　　　　字則此二書似出於适然與邁䟦三種之説
　　　　不合考适盤洲集有蘇易簡文房四譜䟦稱
　　　　説歙硯者凡三家品諸李者有墨苑以踵此
　　　　編然則此二種葢與唐積之譜共為三種皆
　　　　适所刻以附於文房譜之後者實非适所自
　　　　撰也硯説兼紀採石之地琢石之法及其品
　　　　質之髙下歙石説則專論其紋理星暈凡二
　　　　十七種辨别頗為詳細如唐詢北海公硯録
　　　　見於郡齋讀書志者今其本久已失傳惟此
　　　　書引有兩條及無名氏硯譜引有一條猶可
　　　　以考見什一云
　　端溪硯譜一卷　　　　譜錄類一(器物之屬/)
　　　　(臣/)等謹案端溪硯譜原本不著撰人名氏卷
　　　　未有淳熙十年東平榮芑䟦曰右縉雲葉
　　　　樾交叔傳此譜稍異於衆人之説不知何人
　　　　所撰稱徽祖為太上皇必紹興初人云云是
　　　　當時已不詳其出自誰手矣其書前論石之
　　　　所出與石質石眼次論價次論形製而終以
　　　　石病唐柳公權論硯首青絳二州不言端石
　　　　蘇易簡文房四譜亦尚以青州紅絲硯為首
　　　　自是以後端硯始獨重於世而鑒别之法遂
　　　　愈以精密此譜所載於地産之優劣石品之
　　　　髙下皆剖晰微至可以依據至如當時以子
　　　　石為貴而此獨辨其妄故榮芑以為稍異於
　　　　衆人之説葢指此類而言自米芾硯史已云
　　　　徧詢石工未嘗有子石芾為含光縣尉嘗親
　　　　至端州得其詳而其言正與此合亦足以知
　　　　其説之真確也
　　硯譜一卷　　　　　　譜錄類一(器物之屬/)
　　　　(臣/)等謹案硯譜原本不著撰人姓名晁陳二
　　　　家亦俱未著録惟左圭刻入百川學海中皆
　　　　雜錄硯之出産與其故實中間載有歐陽修
　　　　蘇軾唐詢鄭樵諸人之説葢南宋初人也其
　　　　書僅三十二條不為贍博採摭間有踈舛如
　　　　以端溪子石為在大石中生尚沿舊説未加
　　　　考正又如許漢陽以碧玉為硯其事出谷神
　　　　子博異記乃龍女之硯非漢陽硯亦為徵引
　　　　之誤以其流傳既久尚有一二條足資多識
　　　　者故附著於諸家硯譜之次以備檢校焉乾
　　　　隆四十六年正月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　硯史
　　　　　　　　　　　　　宋　米芾　撰
人好萬殊而以甚同為公甚不同為惑喻之而移非真
得之更而得之則必信其守夫博奕猶賢乎已則吾是
文必不見嗤于賞鑒之士
　　用品
器以用為功玉不為鼎陶不為柱文錦之美方暑則不
先於表出之綌楮葉雖工而無補於宋人之用夫如是
則石理發墨為上色次之形製工拙又其次文藻縁飾
雖天然失硯之用
　　玉硯
玉出光為硯着墨不滲甚發墨有光其云磨墨處不出
光者非也余自製成蒼玉硯
　　唐州方城縣葛仙公巖石
石理向日視之如玉瑩如鑑光而着墨如澄泥不滑稍
磨之墨已下而不熱生泡生泡者膠也古墨無泡膠力
盡也若石滑磨久墨下遲則兩剛生熱故膠生泡也此
石既不熱良久墨發生光如漆如油有艶不滲也歳久
不乏常如新成有君子一德之操色紫可愛聲平而有
韻亦有澹青白色如月如星而無暈此石近出始見十
餘枚矣
　　温州華嚴尼寺巖石
石理向日視之如方城石磨墨不熱無泡發墨生光如
漆如油有艶不滲色赤而多有白沙㸃為硯則避磨墨
處比方城差慢難嶄而易磨亦有白㸃㸃處有玉性扣
之聲平無韻校理石揚休所購王羲之硯者乃此石今
人所收古硯間有此石形合晉畫約見四五枚矣
　　端州巖石
巖有四下巖上巖半邊巖後礫巖余嘗至端故得其説
詳下巖第一穿洞深入不論四時皆為水浸治平中貢
硯取水月餘方及石石細扣之清越鸜鵒眼圓碧暈多
明瑩石嫰甚者如泥無聲不着墨清越者温潤著墨快
不熱無泡然良久微滲若油發艶亦有不乏者然方城
温巖十磨此石三十磨方相及下巖既深工人所費多
硯直不補故力無能取近年無復有聞有仁廟已前賜
史院官硯多是其後來歳貢惟上巖石上巖在山上石
性乾紫色深理麄性硬眼黄差不圓而青色淡其巖深
處間有潤者而眼終不如下巖也有着墨者拒墨者其
着墨者初用半月前甚快葢細砂石所發出理也半月
後則退生光撻墨又須以柔石發之已而復然拒墨者
雖新成便拒墨此等石扣之聲皆堅響而老半邊巖者
在山半石理同上巖色多青紫近墨多瑕而眼長如卵
有瞎眼者中是白㸃死眼者黒㸃而暈細翳眼者或青
或黒横亂其眼又多青不成眼圓㸃横長青間道如松
木紋其極麤者費筆而稍細者多乏後礫石上人刻為
盆印合壓紙兒戲之物多夾砂無眼少瑕間有極細軟
者發墨不乏扣之無聲土人不貴而用實有在半邊上
巖之上者不可常得又徧詢石工云子石未嘗有其在
巖中實於大石版上鑿豈有中包一子者余嘗謂若溪
流中多有卵石容差褊可嶄面磨墨所謂石子世因訛
為子石至有斵樣相似而為之者於理必不於大石中
心復生卵子也世之好竒者又以歙州羅紋石作子石
硯文本直兩頭取銳則紋脫短至左右頰自然成漩紋
便謂之是真子石可笑緑石帶黄色亦為硯多以為器
材甚美而得墨快少光彩已上硯平生約見五七百枚
十千已上無估
　　歙硯婺源石
歙州有硯圗石峒最多種而赤紫石多瑕土人以線脉
隔為三種病今人以細羅紋無星為上少時見一硯於
士人趙光㢸家其樣上狹四寸許下濶六寸許如二十
幅紙厚色緑如公裳而㸃如紫金斑斑匀布無羅紋㸃
中無竅自後不復覩如此等者又士人周昌諤處見一
小圓硯青羅紋一星紫金如鵞眼錢此二硯最竒大抵
發墨不乏獨以色如常之石而以奇怪為品髙亦有赤
紫色石無文理少瑕光澤如棗木土人以為香爐之類
亦斵為硯與墨鬭而不相入經日便滑不可研矣又嘗
一士人家見一金絲羅紋硯其紋半金半黒光彩與常
異此外麤羅紋刷絲羅紋為次第約見千餘枚矣但以
色與瓦磚等品故不能髙今但曾官歙者必收百餘枚
土人以為生終日成一硯少有病不直數十金幸完仍
好直五七千已上無估
　　通逺軍漞石硯
石理澁可礪刃緑色如朝衣深者亦可愛又則水波紋
間有黒小㸃土人謂之湔墨㸃有𦂳甚竒妙而硬者與
墨鬭而慢甚者滲墨無光其中者甚佳在洮河緑石上
自朝廷開熙河始為中國有亦有赤紫石色斑為硯發
墨過於緑者而不匀凈又有黒者戎人以礪刀而鐵色
光肥亦可作硯而堅不發墨
　　西都會聖宫硯
會聖宫石在溪澗中色紫理如虢石差硬發墨不乏扣
之無聲
　　青州青石
色類歙理皆不及發墨不乏有瓦礫之象
　　成州栗亭石
色青有銅㸃大如指理慢發墨不乏亦有瓦礫之象
　　潭州谷山硯
色淡青有紋如亂絲理慢扣之無聲得墨快發墨有光
　　成州栗玉硯
理堅色如栗不甚著墨為器甚佳
　　歸州緑石硯
理有風濤之象紋頭𦂳慢不等治難平得墨快滲墨無
光彩色緑可愛如賁色澹如水蒼玉
　　夔州黟石硯
色黒理乾間有墨㸃如墨玉光發墨不乏
　　廬州青石硯
大略與潭州谷山同
　　蘇州褐黄石硯
理麤發墨不滲類䕫石土人刻成硯以草一束燒過為
慢灰火煨之色遂變紫用之與不煨者一同亦不燥乃
知天性非水火所移
　　建溪黯澹石
理如牛角扣之聲堅清磨久不得墨縱得色變如灰作
器甚佳
　　陶硯
相州土人自製陶硯在銅雀上以熟絹二重淘泥澄之
取極細者燔為硯有色緑如春波者或以黒白填為水
紋其理細滑着墨不費筆但微滲
　　吕硯
澤州有吕道人陶硯以别色泥於其首純作吕字内外
透後人效之有縫不透也其理堅重與凡石等以厯青
火油之堅響滲入三分許磨墨不乏其理與方城石等
　　淄州硯
淄石理滑易乏在建石之次
　　髙麗硯
理密堅有聲發墨色青間白有金星隨横文密成列用
乆乏
　　青州藴玉石紅絲石青石
理密聲堅清色青黒白㸃如彈不着墨墨無光好事者
但置為一器可紅絲石作器罙佳大抵色白而紋紅者
慢發墨亦漬墨不可洗必磨治之紋理斑石赤者不漬
墨發墨有光而紋大不入看慢者經暍則色損凍則裂
乾則不可磨墨浸經日方可用一用又可滌非品之善
青石有麤文如羅近歙亦着墨不發
　　虢州石
理細如泥色紫可愛發墨不滲久之石漸損回硬墨磨
之則有泥香
　　信州水晶硯
於他硯磨墨汁傾入用
　　蔡州白硯
理滑可為器為朱硯花蘂石亦作小朱硯
　　性品
大抵四方硯發墨久不乏者石必差軟扣之聲低而有
韻歳久漸凹不發墨者石堅扣之堅響稍用則如鏡走
墨余所品謂目擊自收經用者聞雖多不録以傳疑古
硯無不佳豈不嘗落非好事者手用之則尋棄擲之矣
惟久在人間賢庸並善是以不乏傳也
　　樣品
晉硯見於晉顧愷之畫者有於天生疊石上刋人面者
有十蹄圓銅硯中如𨫼者余嘗以紫石作之有上圓下
方於圓純上刋兩竅置筆者有如鳯字兩足者獨此甚
多所謂鳯凰池也葢以上並晉製見于晉人圖畫世俗
呼為風字葢不原兩足之製謂之鳯足至今端州石工
以兩眼相對於足傍者謂之鳯足鳯之義取五色英文
燦然成章也今人有收得右軍硯其製與晉圗畫同頭
狹四寸許下濶六寸許頂兩純皆綽慢下不勒成痕外
如内之製足狹長色紫類温巖中凹成臼又有收得智
永硯頭微圓又類箕象中亦成臼矣又有人收古銅硯
一龜銜一硯如蓮葉兩足龜腹圓墨水不可出以筆頭
就之則出又參政蘇文簡家收唐畫唐太宗長孫后納
諌圖宫人於瑪瑙盤中托一圓頭鳯池硯似晉製頭純
直微凸如書鳯字左右純斜刋下不勒痕摺向頂亦然
不滯墨其外隨内勢簡易其後至隋唐工稍巧頭圓身
微瘦下濶而足或圓為柱已不逮古至本朝變成穹髙
腰瘦刃濶如鉞斧之狀仁廟已前硯多作此製後差少
資政殿學士蒲傳正收真宗所用硯與仁廟賜駙馬都
尉李公炤鳯池硯形製一同至今尚方多此製國初已
來公卿家往往有之仁宗已前賜史院官硯皆端溪石
純薄上狹下濶峻直不出足中坦夷猶有鳯池之像或
有四邊刋花中為魚為龜者凡此形製多端下巖竒品
也嘉祐末硯樣已如大指麤心甚凸意求渾厚而氣象
葢不古純斗故勒深滯墨難滌心凸故㸃筆不圓常如
三角簇葢古硯皆心凹後稍正平未有凸者始自侍讀
學士唐彦猷作紅絲辟雍硯心髙凸至作馬蹄樣亦心
凸至磨墨溜向身出觀墨色則凸髙增浮泛之勢援毫
則非便也其晉銅硯雖如𨫼然頂殊平以便援毫今杭
州龍華寺收梁傳大夫甆硯一枚甚大磁褐色心如𨫼
環水如辟雍之製下作浪花擢環近足處而磨墨處無
磁油然殊著墨古墨稱螺亦恐不若近世堅不然殆不
可磨也又丹陽人多於古塜得銅硯三足蹄有葢不鏤
花中陷一片陶今人往往作硯於其中翻以為匣也唐
墓中間有得如蓮葉中凹兩足如鳯池之製甚薄足或
如棗也今歙人最多作形製而土人尤重端樣以平直
斗樣為貴得美石無瑕必先作此樣滯墨甚可惜也大
抵石美無瑕方可施工璞而厚者土人多識其藏疾不
復巧製人或因其渾厚而美之余嘗惡歙樣俗者凡刋
改十餘硯纔半指許便有病見頓令人减愛其端人不
斵成祗持璞賣者亦多如是陳文惠丞相家收一蜀王
衍時皇太子陶硯連葢葢上有鳯坐一臺餘雕雜花草
湼之以金泥紅漆有字曰鳯凰臺此製方直上狹笋在
硯上中甚平也唐之製見文房四譜今之製見歙州硯
圖故不重出此人力所為也吾收一青翠疊石堅響三
層傍一嵌磨墨上出一峰髙尺餘頂復平嵌巖如亂雲
四垂以覆硯以水澤頂則隨葉垂珠滴硯心上有銘識
事見唐莊南傑賦乃厯代所寳也又收一正紫石四疊
下有坐有足巧於癭盂足上起一枝細狹枝上盤兩疊
長七寸餘濶四寸餘如靈芝首銳下濶天然鳯池之象
中微凹㸃水磨墨可書十幅紙石理在方城之右此非
人力所成信天下之瓌寳也
　
　
　硯史
