#+TITLE: 資暇集-唐-李匡乂
#+DATE: 2016-06-11 12:23:32
#+SOURCE: github.com/kanripo/KR3j0026 master 2a777f77                
欽定四庫全書　　　　　子部十
　資暇集　　　　　　　　雜家類二(雜考之屬/)
　　提要
　　　　(臣/)等謹案資暇集三巻唐李匡乂撰舊本或
　　　　題李濟翁葢宋刻避太祖諱故書其字如唐
　　　　修晋書稱石虎為石季龍或作李乂亦避諱
　　　　刋除一字如唐修隋書稱韓擒虎為韓擒實
　　　　一人也文獻通考一入雜家引書錄解題作
　　　　李匡文一入小說家引讀書志作李匡義而
　　　　字濟翁則同陸㳺集有此書䟦亦作李匡文
　　　　王楙野客叢書作李正文然讀書志實作匡
　　　　乂諸書傳寫自悞耳匡乂始末未詳書中稱
　　　　再從叔翁汧公知為李勉從孫又稱宗人瀚
　　　　作蒙求載蘇武鄭衆事云云則晉翰林學士
　　　　李瀚之族其人當在唐末唐書藝文志有李
　　　　匡文兩漢至唐年紀一卷註曰昭宗時宗正
　　　　少卿葢即匡乂書中但自稱守南漳葢所歴
　　　　之官非所終之官也讀書志載是書有匡乂
　　　　自序曰世俗之談類多訛誤雖有見聞嘿不
　　　　敢證故著此書上篇正誤中篇談原下篇本
　　　　物此本前有虞山錢遵王氏藏書印葢也是
　　　　園舊物末題埭川顧氏家塾梓行中間貞字
　　　　徴字完字皆闕筆葢南來所刋殷字亦尚闕
　　　　筆則猶刻於理宗以前宣祖未祧之時較近本
　　　　為善然無此序疑裝緝者佚之書中亦不標
　　　　三篇之目其所說之事則皆與目應疑自序
　　　　乃櫽括之詞原未標目也其書大抵考訂舊
　　　　文黄伯思東觀餘論嘗駁其茶托一條黄朝
　　　　英緗素襍記嘗駁其儤直一條胡仔苕溪漁
　　　　隱叢話嘗駁其藥欄一條王楙野客叢書嘗
　　　　駁其急急如律令一條今觀所辨如千里不
　　　　唾井事云本因南朝宋之計吏不知玉臺新
　　　　詠舊本載曹植代劉勲出妻王氏詩已有千
　　　　里不唾井况乃昔所奉句則宋計吏之說為
　　　　誤又蜀妓薛濤見於唐人詩集者無不作濤
　　　　此書獨作薛陶顯為訛字又解龍鍾為龍所
　　　　踐處亦渉穿鑿又全書均考證之文而穆寕
　　　　㗖熊白一條忽襍嘲謔襍事於體例尤為不
　　　　倫然如謂荀悦漢紀防將來之誤角里直書
　　　　禄里足騐用字上加一拂别作甪字之非謂
　　　　論語宰予晝寝作畫寝乃梁武帝之說傷人
　　　　乎不問馬不字斷句乃經典釋文之說均不
　　　　始於韓愈筆解謂五臣註文選竊據李善之
　　　　本謂韓愈諱辨誤以杜度為氏謂有母之人
　　　　不可稱舅氏為渭陽謂作詩疏之陸璣名從
　　　　玉傍非士衡謂萬幾字訛作機由漢王嘉封
　　　　事謂除授二字有分以至座前閣下之别竹
　　　　甲題籖門杖之始皆引證分明足為典據其
　　　　中鄼侯音鹺一條明焦竑作筆乗摭為異聞
　　　　不知属沛國者音鹺属南陽者音賛匡乂
　　　　已引鄒氏史記注駁讀鹺之非竑殆未見此
　　　　書也歟乾隆四十三年六月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　資暇集卷上
　　　　　　　　　　　　唐　李匡乂　撰
車馬有行色今見將首途者多云車馬有行色按莊子
稱栁下季逢夫子自盗跖所回云此也意者以其車有
塵而馬意殆今有渉逺而來者用此宜矣南華既非僻
經咸所觀習奚不根其文意而正其譌歟(一本駮/其誕歟)
不拜單于近代浩虚舟作蘇武不拜單于賦爾来童稚
時便熟諷詠至於垂白莫悟賦題之誤抑皆詮寫昇在
甲等何不詳史漢正𫝊不拜單于是鄭衆非蘇武也余
宗人翰蒙求亦明言蘇武持節鄭衆不拜况梁元帝亦
著論曰漢世銜命匈奴困而不辱者二人而已子卿手
持旄節卧伏氷霜仲師固無下拜隔絶區外學者豈能
尚醉而不解醒耶(一本無/解字)
行李李字除菓名地名人姓之外更無别訓義也左𫝊
行李之往来杜不研窮意理遂注云行李使人也遂俾
今見逺行結束次第謂之行李而不悟是行使爾按舊
文使字作􁘈𫝊寫之誤誤作李焉(舊文使字山/下人人下子)
禄里漢四皓其一號角里角音祿今多以覺音呼乖也
是以魏子及孔氏祕記荀氏漢紀慮將来之誤直書禄
里可得而明也案玉篇等字書皆云東方為角音龣禄
或作角字亦音禄魏子祕記漢紀不書龣而作禄者以
其字僻又慮誤音故也以愚所見角是當東方何者案
陳留志稱京師亦號為灞上儒生灞既在京之東則角
星為東方不疑矣字書言角直宜作龣爾然龣字亦音
角角音覺者樂聲也或亦通作䐾角之角字是以今人
多亂其音呼之稍留心為學者則妄穿鑿云音禄之角
字與音覺之角字㸃畫有分别處又不知角龣各有二
音字體皆同而其義有異也又禮記君大夫鬊爪實于
緑中鄭司農注云緑當為角聲之誤也既云聲誤是鄭
讀角中為禄中禄與緑是雙聲若讀角為覺覺是腭際
聲緑是舌頭之聲何以破聲誤之説也注復云角中謂
棺内四隅也據此則又似音禄之角與音覺之角義略
同矣陸氏釋文孔公正疏不能窮聲盡義亦但云緑當
為角何忽後學之甚故愚自讀漢之角里禮之緑中皆
作禄音亦豈敢正諸君子耶然好學者幸試詳之
客散今見賓旅出主人之門必曰客散孟嘗門但風聞
便用不尋其源使主人知其源必惡而不樂矣實為客
去就不可不知也此是王右丞維悲府主已没之句上
句云秋風正蕭索盖痛其主人殁後同僚皆散其可用
乎
蟲霜旱潦(曲子名/并辭)飲坐令作有不悟而飲罰爵者皆曰
蟲傷旱潦或云蟲傷水旱且以為薄命不偶萬口一音
未嘗究四字之意何也蟲傷宜為蟲霜盖言田農水旱
之外抑有蟲蝕霜損此四者田農之大害六典言之數
矣呼曲子名則下兵為下平閣羅鳳為閤羅鳳著辭則
河内王為何柰王檣竿上為長竿上如斯之語豈可殫
論
生子紿俗生男必紿云女女紿云男意者以其形新魄
怯慮鬼物知而逼攝不欲誠告當由髙齊斛律皇后誕
女後主茍欲恱后兄光意詐稱生男而大赦後大臣家
效之因主失徳不道或以此戯漸至成風今為忌諱乖
歟
戯源驛京兆昭應縣東有戯源驛案其地在戱水之傍
漢書陳渉將周章西入闗至戯蘇林云在新豐東南三
十里小顔又云今有戯源驛音平聲人所知也何為舉
世皆以去聲呼此驛號彼從徒爾我輩其可終誤哉
梅槐叢有似薔薇而異其花葉稍大者時人謂之枚櫰
(音/瓌)實語訛强名也當呼為梅槐在灰部韻音回案江陵
記云洪亭村下有梅槐樹嘗因梅與槐合生遂以名之
今似薔薇者得非分枝條而演𦙍哉至今葉形尚處梅
槐之間取此為證不乃近乎且未見梅槐之義也直使
便為玫瑰字豈百花中獨珍是耶取象於玫瑰耶玫瑰
瑰亦音回不音瓌其瑰字音瓌者是瓊瑰音回者是玫
瑰字書有證也
藥欄今園亭中藥欄欄即藥藥即欄猶言圍援非花藥
之欄也有不悟者以為藤架蔬圃堪作切對是不知其
由乖之矣按漢宣帝詔曰池藥未御幸者假與貧民蘇
林注云以竹繩連綿為禁藥使人不得往来爾漢書闌
入宫禁字多作草下閳則藥欄作藥蘭尤分明易悟也
(一本無作/藥蘭三字)
月令禮記之月令者今人咸依陸徳明所說云是吕氏
春秋十二紀之首後人合為之誤也盖出於周書第七
卷周月時訓兩篇蔡邕玉篇云周公所作是也吕紀自
采於周書則不得言戴禮取諸吕紀明矣
晝寢論語宰子晝寢鄭司農云寢卧息也梁武帝讀為
室之寢晝作胡卦反且云當為畫字言其繪畫寢室故
夫子嘆朽木不可雕糞土之牆不可杇然則曲為穿鑿
也今人罕知其由咸以為韓文公愈所訓解也
問馬傷人乎不問馬今亦為韓文公讀不為否言仁者
聖之亞聖人豈仁於人不仁於馬故貴人所以前問賤
畜所以後問然而乎字下豈更有助詞斯亦曲矣況又
非韓公所訓按陸氏釋文已云一讀至不字句絶則知
以不為否其来尚矣誠以不為否則宜至乎字句絶不
字自為一句何者夫子問傷人乎乃對曰否既不傷人
然後問馬又别為一讀豈不愈於陸云乎
字辨稷下有諺曰學識何如觀㸃書書之難不唯句度
義理兼在知字之正音借音若某字以朱發平聲即為
某字發上聲變為某字去入又改為某字轉平上去入
易耳知合發不發為難不可盡條舉之今略推一隅至
如亡字無字毋字並是正音非借音也今見㸃書每遇
亡有字必以朱發平聲其遇毋有亦然是不知亡字亾
字毋字母字㸃畫各有區分亡字之亡從一㸃一畫一
□觀篆文當知矣是以無字正體作亾失之亾□中有
人毋有字其畫盡通也父母字中有兩㸃劉伯莊音義
云凡非父母字之母皆呼為無字是也義見字書其无
旡(上无/下既)今多混書陸徳明已有論矣學者幸以三隅反
焉可不起予乎
非五臣世人多謂李氏立意注文選過為迃繁徒自騁
學且不解文意遂相尚習五臣者大誤也所廣徴引非
李氏立意盖李氏不欲竊人之功有舊注者必逐毎篇
存之仍題元注人之姓字或有迃濶乖謬猶不削去之
茍舊注未備或興新意必於舊注中稱臣善以分别既
存元注例皆引據李續之雅宜殷勤也代𫝊數本李氏
文選有初注成者覆注者有三注四注者當時旋被𫝊
寫之其絶筆之本皆釋音訓義注解甚多余家幸而有
焉嘗將數本並校不唯注之贍略有異至於科段互相
不同無似余家之本該備也因此而量五臣者方悟所
注盡從李氏注中出開元中進表反非斥李氏無乃欺
心歟且李氏未詳處將欲下筆宜明引憑證細而觀之
無非率爾今聊各舉其一端至如西都賦說逰獵云許
少施巧秦成力折李氏云許少秦成未詳五臣云昔之
㨗人壯士摶格猛獸施巧力折固是捷壯文中自解矣
豈假更言況又不知二人所從出乎又注作我上都云
上都西京也何大淺近忽易歟必欲加李氏所未注何
不云上都者君上所居人所都㑹耶況秦地厥田上上
居天下之上乎又輕改前賢文㫖若李氏注云某字或
作某字便隨而改之其有李氏不解而自不曉輙復移
易今不能繁駮亦略指其所改字曹植樂府云寒鱉炙
熊蹯李氏云今之腊肉謂之寒盖韓國事饌尚此法復
引鹽鐡論羊淹雞寒劉熙釋名韓羊韓雞為證寒與韓
同又李以上句云膾鯉􁁉胎鰕因注詩曰炰鼈膾鯉五
臣兼見上句有膾遂改寒鼈為炰鼈以就毛詩之句又
子建七啓云寒芳蓮之巢龜膾西海之飛鱗五臣亦改
寒為搴搴取也何以對下句之膾耶況此篇全說修事
之意獨入此搴字於理甚不安上句既改寒為搴即下
句亦宜改膾為取縱一聮稍通亦與諸句不相承接以
此言之明子建故用寒字豈可改為炰搴耶斯類篇篇
有之學者幸留意乃知李氏絶筆之本懸諸日月焉方
之五臣猶虎狗鳳雞耳其改字也至有翩飜對恍惚則
獨改翩飜為翩翩與下句不相收又李氏依舊本不避
國朝廟諱五臣易而避之宜矣其有李本本作泉及年
代字五臣貴有異同改其字却犯國諱豈唯矛楯而已
哉
杜度世徴名與姓音同者必稱杜度愚或非之曰杜不
名度其人則冷哂曰韓文公諱辨亦引之子獨不然妄
也愚見其信韓文公如信周孔故不敢與之言歸而自
紀曰按篤論云杜伯度名操字伯度善草書曹魏時以
其名同武帝故隱而舉字(猶蒯通名徹字犯漢/武諱稱字通是也)後人見
其姓杜字伯度遂又削去伯字呼為杜度明知度非名
也且篤論是杜恕所著恕亦曹魏時人也與伯度實為
一家豈可不信杜篤論之本真而從韓文公之末誤也
初學記對初學記月門中以吴牛對魏鵲吴牛以不耐
熱見月亦喘然魏鵲者引魏武帝歌行月明星稀烏鵲
南飛爲據斯甚疎闊如此則盍言魏烏乎漢武帝秋風
詞云秋風起兮白雲飛草木黄落兮鴈南歸今月門既
云魏鵲則風事亦用漢鴈矣若是採掇文字何所不可
東海徐公碩儒也何乖之甚
七歩陳思王七歩之捷用事者移於常人宜矣若襃今
朝諸王則大不佳何者七歩所成詩即燃萁煮豆之二
十字也細而思之其可當諸王所用哉梁代任昉襃竟
陵王行狀云淮南取貴於食時陳思見稱於七歩雖梁
人襃王固無忌諱然欠審爾若以諸王為捷幸有十歩
事相當而新何不採於後魏耶
渭陽徴舅氏事必用渭陽前輩名公往往亦然兹失於
識豈可輕相承耶審詩文當悟其不可徵用矣是以齊
楊愔㓜時其舅源子恭問讀詩至渭陽未愔便號泣子
恭亦對之欷戯又有思戀二字亦不可輕用其義類此
故附說之亦見詩矣
方寸亂今見他人稍惑撓未決則戯云方寸亂矣此不
獨誤也何失言甚歟按蜀志潁川人徐庶從昭烈王率
兵南行被曹公追破而庶母為其所虜庶將辭昭烈以
詣曹公乃自指心曰本欲與將軍共圗王霸之業以此
方寸地耳今母為彼獲方寸亂矣無益於事遂棄蜀入
魏茍事不相類其可輕用耶若撰節行倡娃𫝊引用雖
非正文其為此事則云善矣
緑竹漪漪詩衛淇澳篇云緑竹漪漪按陸璣草木疏稱
郭璞云緑竹王芻也今呼為白脚蘋或云即鹿蓐草又
云篇竹似小䔧赤莖節韓詩作􁇂(音/篤)亦云􁇂篇竹則明
知非笋竹矣今為辭賦皆引漪漪入竹事大誤也當時
謝莊竹賛云瞻彼中唐緑竹漪漪便襲其謬殊乖爾按
謝賛若佳何不預文選所以為昭明之棄也故盡引陸
郭之注疏云陸璣字從玉旁非士衡也愚宗人大著作
祝嘗有顯論今祕閣西南廊新碑古人姓名若此叅誤
多矣故愚撰十四代蠲疑史目以别白也
萬㡬萬㡬字出於尚書臯陶謨兢兢業業一日二日萬
㡬也案孔安國云㡬微也言當戒萬事之微也史以晉
太宗為丞相時於事動每經年桓温患其稽遲而問對
之曰萬㡬那得速耶斯對真得書義近者改為樞機之
機豈尚書之前别有所見始未聞也當由漢王嘉奏封
事引用誤從木旁也顔氏不引孔注以證又後人不根
其本遂相承錯謬且曰漢書尚爾曽不知班顔亦自誤
後學也
請長纓終軍請長纓今多云將係單于分門書䇿亦然
所未喻也按漢書本𫝊云南越與漢和親乃遣軍使南
越說其王欲令入朝比内諸侯自請願受長纓必羈南
越王而致之闕下斯文甚明何其相承而戾正史耶盖
由終軍𫝊内有當發匈奴使軍自請行之處旋又叙請
纓事讀者誤合為一叚遂此乖謬矣終軍自請使于匈
奴曰臣願盡精厲氣奉佐明使畫吉凶於匈奴之前今
將說者宜云終軍請畫吉凶於虜廷不則言請長纓以
羈南越王若係單于乃賈誼之事非終軍也按班賛云
誼欲試屬國施五餌三表以係單于且非以長纓係之
也又按陳思王表云賈誼弱冠求試屬國請係單于之
頸而制其命終軍以妙年使越欲得長纓占其王羈致
北闕斷可知矣
鄼侯漢相蕭何封為鄼侯舉代呼為鹺有呼賛者則反
掩口而咥深可訝也鄒氏分明云屬沛郡者音嵯屬南
陽者音賛又茂陵書云蕭何國在南陽合二家之說音
賛不音鹺明矣司馬貞誠知音賛不能痛為指撣將来
而但云字當音賛今多呼為嵯遂使後學見今呼為嵯
字咸曰且宜從衆是誤也可歸罪於司馬氏(學家自文/潁孫檢斐)
(龍駒及小顔之徒皆作賛音即不得云今多呼為/嵯矣所以更舉之者貴好學知司馬公之失矣)
栢臺烏御史臺有栢及烏固在朱博之前也漢書叙朱
博請罷大司農復置御史大夫云是時御史府吏舎百
餘區井水皆竭又府中列栢樹常有野烏數千棲宿其
上晨去暮来號曰朝夕烏烏去不來者數月長老異之
盖史言御史大夫之職休廢也井竭烏去後二年朱博
為大司空慮乆廢御史大夫職業無以典正法度固請
罷所任大司空得為大夫願盡力為百僚率哀帝從之
正史甚明今多以為栢自博栽烏自博集職由䝉求朱
博烏集而復白家六帖注引不盡然也
除授除授二字當路分明今多不能窮審意義俗吏非
調選得官者皆自大曰我乃堂除而亦有隨俗語新拜
官者曰某乙除某官至有遺賀書題之云送上新除某
官以除故乃以詛新官俾除去之也案漢書凡言除其
官以除故官就新官而晉宋已降史書既非班馬之筆
多不根義理或以拜授為除及載本語則義㫖宛在今
聊舉其一如晉王導讓中書監請為三師表云臣乞得
除中書監竭誠保傅是也又漢王彭祖每二千石至其
國則迎之除舎注云初除所至之舎此注亦須細味之
若以初到之舎乃州宅也盖初除替移出之館亭爾以
臨歧路故迎之於此除之義明如皎日其可不悟哉今
授代無新拜之官者云有除無授唯此語允當其有謂
之除書者乃除去前人舊官與新人也
徧謝近有因覽授之說問予曰今新拜官非恩薦之地
僉申謝禮無乃不誠乎斯甚無謂予曰却是故事劉歆
拜黄門侍郎其父向戒曰今若年少得顯處新拜宜皆
謝貴人叩頭謹慎戰戰慄慄乃可免也今之徧謝其暗
合耶當行學家之教也
　
　
　
　
　
　
　
　
　
　資暇集卷上
欽定四庫全書
　資暇集卷中
　　　　　　　　　　　　唐　李匡乂　撰
甘羅世咸云甘羅十二為秦相大誤也案史記云羅事
相吕不韋(戰國䇿云為/吕不韋庶子)因說趙有功始封為上卿不曽
為丞相也相秦者是羅祖名茂
押牙武職令有押衙之目衙宜作牙此職名非押其衙
府也盖押牙旗者今又有押節者之類是也案兵書云
牙旗者將軍之旌故必豎牙旗於門是以史𫝊咸作牙
門字今者押牙既作押衙而牙門亦為衙門乎
揚州揚州者以其風俗輕揚故號其州今作楊栁之楊
謬也
星貨肆有以筐以筥或倚或垂鱗其物以鬻者曰星貨
鋪言其列貨叢雜如星之繁今俗呼為星火鋪誤也
合醬人間多取正月晦日合醬是日偶不暇為之者則
云時已失大誤也案昔者王政趨民正月作醬是日以
農事未興之時俾民乘此閒隙備一嵗調鼎之用故紿
云雷鳴不作醬腹中當鳴所貴今民不於三二月作醬
恐奪農事也今不躬耕之家何必以正晦為限亦不須
避雷但問菽麴得法否耳
座前身卑致書於宗屬近戚必曰座前降几前之一等
案座者座於牀也言卑末之使不當授受置其書於所
座牀之前俟隙而發不敢直進之意今或貽書中外言
座前則以重空前則以輕遂剏坐前無義也其字既不
居下是使前人坐於地非禮之甚歟不爾直云座字空
前可矣(至如閤下字案禮云凡諸侯朝覲㑹遇儐介將/命文書不相指斥是以天子則曰陛下太子曰)
(殿下公卿已下曰閤下或云執事足下侍者應劭云此/盖進闕之辭也今無貴賤通書皆云閤下其執事足下)
(不施用矣侍者二字移於道者僧徒山人處士之儔噫/豈獨斯一二字乎相借與行路之人諂其富貴至有下)
(慈孝之字斯不/當謙奈體何)
起居又卑致書將結其語云附狀起居狀字下宜加候
字也案王肅云起居猶動静也若不加候字其可但言
附狀動静乎語既不了理遂有乖末吏短啓亦然也
不僅又今尺題多云不僅人情僅字訓劣不劣人情是
何言歟茍云僅旬僅别則如此之類可用矣不爾交不
近人情也
彭原公今代多稱故丞相彭原李公謂其子廓曰吾不
如爾有令子盖言廓子畫蚤修辭賦而廓不辨屯毛案
劉氏代說張憑父不才憑祖鎮謂憑父曰我不如汝有
佳兒時憑僅數歲歛手對曰阿翁詎宜以子戱父好事
者見彭原公尚談諧遂移之以資一時之噱而不知小
虧丞相之甚其誣厚矣不然者彭原公豈不見張憑之
語耶(或云是彭原公/引舊事以勉廓)
朝祥今俗釋服多用昏時斯頗非禮按戴記魯人有朝
祥而暮歌者子路笑其是日便歌夫子雖抑子路云三
年之䘮亦已乆矣而復曰踰月則其善明知月晦之朝
去縞從吉也明日則踰月矣故夫子訝其不待明日而
歌斯乆是以傷云又多乎哉今之免服凖式給晦日假
者盖以朝既從吉使竟是日吉服盡與親賓相見徧示
禮終至明日復參公務無樂不為之義又禮書皆云前
一夕除某物又曰夙興云云足知前夕除廢以為明晨
之漸凡曰釋服悉宜從朝矣(今在脫服假内/反不見賓友也)禮云大䘮
不避涕泣而見人者言既不行求見人人来見之不避
涕泣以表至哀無飾今見卒哭之後月旦月半以朔望
為詞不見親賓遇節復如是出何典歟至有尊髙居䘮
弔者以是日客多不敢求見遽自告退宜矣若以為辭
未敢問命(朞功之服朔望冬至俗禮外罕安縞素而又/公除之後官人以此殿豎嚢襆多似為中惜)
(哉/)
辰日辰日不哭前哲非之切矣國朝又有故事誠為不
能明矣今抑有孤辰不哭其何云耶
成服三日成服之制聖人斷决著在不刋之經無敢踰
之矣今或見不詳典禮取信巫師有至五日之僣者夫
禮等於天實崇大之事也非小生所宜該但以前序從
朝故略舉(此見禮記/第十八卷)
出城儀寒食拜掃案開元禮第七十八云昔者宗子去
在他國庶子無廟孔子許望墓為壇以時祭祀今之上
墓或有慿焉又云主人去塋百歩下馬公服無者常服
則是吉禮分明矣其上饌與時饗何殊今多白衫麻鞋
者衣冠在野與黎庶雷同大錯大誤也且春秋二仲月
公卿拜陵並具公服則曰時之例矣又案唐禮凡參辭
並是公服故松柏非逺之家每新改授皆見所以示仕
禄朱紫之榮釋褐結綬抑亦如之其四時之享布素暫
去襴板即可矣若悉白衫麻鞋何以表軒冕耶必申哀
敬豈在如斯今或往往仍有自宅便麻衣絲屨而去尤
為不可(或曰今有復在縗或有巾縞行上墓参辭禮余/謹不敢且又新婦參辭且花釵襦袖夫兒郎既)
(衫鞋即須新婦素/色淡粧大乖宜也)
忌日忌日必哀又曰不樂今或其日匿訃不聞哀停䘮
不成服不面親戚不留尺題抑有前一日晩便絶賓者
未知出於何典也代說云前輩人忌日唯不飲酒作樂
近之矣然加以不出齊閤飯不葷之疏晨受親戚慰(早/見)
(不唯别異外賓/抑容晝得議事)暮當賓朋弔(不必黄昏客/逺者回也)其晝也尺題
留而不復親戚來而不拒言不近娱志不離戚斯可謂
中禮矣若乃送客挟彈訪人辭酒立時之輩攝祭之流
固無足言者至如子就三日之不飡叔治七嵗之至性
豈唯不樂必哀所可抑制耶(或聞近代有其日焚紙錢/既非典禮所載余未之信)
豹直新官併宿本署曰爆直僉作爆迸之字余常膺悶
莫究其端近見恵郎中實云合作武豹字曽有得處偶
忘之言豹性潔善服氣雖雪雨霜霧伏而不出慮汚其
身自聆所聞每嗟所未見因覽列女𫝊見陶答子妻所
云南山有文豹霧雨七日不下食者欲以澤其毛衣而
成文章乃知恵說自此爾小謝詩云雖無𤣥豹姿終隱
南山霧是也南華亦云豹棲於山林伏於嵓穴静則併
宿公署雅是豹伏之義宜作豹直固不疑也
引從常憶幼時見在事或三五人同行其中筒笏囊位
下卑行者俾前行呵逐開路位髙行尊者得以黙而近
馬其髙尊之殿乘亦不離馬後盖饒謙之去就也意者
偏遂便於髙尊處今則反是筒笏前引以為尊殿乘訖
而無序何耶
拜禮夫拜者禮之特所以申敬恭之儀故周禮有稽首
頓首振動吉凶竒襃肅九等之拜以示威靈而觀容止
也其非至親行卑者拜則接捧示止之不敢當之意今
卑謙太過反不敢接捧而鞠躬側立惕受翻令前人得
以盡禮深拜又書狀弔慶辭謁並削去拜字以敬尊官
都乖古風
卜則嫗非卜筮者必話枽道茂之行有嫗一無所知大
開小肆自枽而卜回者必曰嫗於枽門賣卜其神乎俾
來覆之枽言休則嫗言咎枽言咎則嫗言休顧後中否
枽嫗各半或有折話者曰斯管公明門前媪也咸誤矣
案符子云齊有好卜者十而中五鄰人不好卜常反之
亦十中五與不卜等耳盖是子家設理之詞後人呼聲
而至是愚欲歸實故證之
急急如律令符祝之類末句急急如律令者人皆以為
如飲酒之律令速去不得滯也一說漢朝每行下文書
皆云如律令言非律非令之文書行下當亦如律令故
符祝之類末句有如律令之言並非也案律令之令字
宜平聲讀為零(音若毛詩盧重令之令/若人姓令狐氏之令也)律令是雷邊捷
鬼學者豈不知之此鬼善走與雷相疾速故云如此鬼
之疾走也
永樂冢永樂坊内古冢今人皆呼為東王公墓有祠堂
加其上俗以祈祀稱造化東王公大謬也案韋氏兩京
新記云未知姓名時人誤為東方朔墓也當時時人已
誤今又轉東方朔為東王公後必更轉為東里子産矣
(光禄坊内亦有占冢新記不載時人以與永樂者對遂/目為王母臺張郎中譙云常於雜鈔中見光禄者是漢)
(朝王陵之墓以西呼為王母/所以東呼為王公故附于注)
蜀馬成都府出小駟以其便於難路號為蜀馬今宣城
郡亦有小馬時人皆呼為宣州蜀馬語習不悟良可笑
焉有似中宗時時人呼姚丞相為陕州吴兒(同州桂/麞亦然)
蹙融今有奕局取一道人行五棊謂之蹙融融宜作戎
此戱生於黄帝蹙鞠意在軍戎也殊非圎融之義庾元
規著座右方所言蹙戎者今之蹙融也學者固已知之
錢戯錢戯有每以四文為一列者即史傳云云所意錢
是也俗謂之攤錢亦曰攤鋪其錢不使疊映欺惑也疾
道之故譌其音音攤為蚕齕反音鋪為蒲厥義此耳今
人書此錢戱率作摴蒱字何貶樗蒱之甚耶案摴蒱起
自老子今亦為呼盧者不宜雜其號於錢說攤鋪之義
皎然可見
寓直常見直宿公署咸云寓直徒以當直字俗稍貴文
言而不究其義也案字書寓寄也寓直二字出於潘岳
之為武賁中郎將晉朝未有將校省故寄直散騎省今
百官各當本司而直固是當直安可云寓何異坐自居
第而稱僑僦也
端午端五者案周處風土記仲夏端五烹鶩角黍端始
也謂五月初五日也今人多書午字其義無取為余家
元和中端五詔書並無作午字處而近見醴泉縣尉㕔
壁有故光福王相題鄭泉記處云端五日豈三十年端
五之義别有見耶
俗字俗字至夥芻字已有二草在心今或更加草非也
因芻又記得趨走之趨今皆以多居走非也焦下已有
火今復更加一火剩也𤓰果字皆不假更有加草𤓰字
已象剖形明矣俗字甚衆不可殫論
俗譚俗之誤譚不可以證者何限今人呼郡刺史為刺
史謂般渉為官渉謂茜為壍食魚謂鱖為桂以鱟為詬
人振鼻為噴涕吐口為愛富(殊不知噴啑噫腑噫/者音隘藏府氣噫出)熨㪷
為醖剪刀為箭帽為慕禮為里保為補褒為逋暴為歩
觸類甚多不可悉數
挽歌代云挽歌始自田横門人非也左𫝊曰魯哀公會
吴伐齊將戰齊將公孫夏令歌虞殯杜注虞殯送葬歌
也如是則已有乆矣
上馬自便服乘馬已來既無帷盖乃漸至大裁帽席帽
之障蔽近年時態唯修虚事至於致恭尊髙不敢戴上
馬宜矣直有出門猶露首面如之何
　
　
　
　
　
　
　
　
　
　
　
　
　
　
　
　資暇集卷中
欽定四庫全書
　資暇集卷下
　　　　　　　　　　　　唐　李匡乂　撰
非麻胡俗怖嬰兒曰麻胡來不知其源者以為多髯之
神而臉刺者非也隋將軍麻祜性酷虐煬帝令開汴河
威稜既盛至稚童望風而畏互相恐嚇曰麻祜來稚童
語不正轉祜為胡只如憲宗朝涇將郝玭蕃中皆畏憚
其國嬰兒啼者以玭怖之則止又武宗朝閭閻孩孺相
脅云薛尹来咸類此也况魏志載張文逺遼來之明證
乎(麻祜廟在睢陽鄜方節度/李丕即其後丕為重建碑)
不反剉諺云千里井不反唾盖由南朝宋之計吏㵼剉
殘草於公館井中且自言相去千里豈當重來及其復
至熱渇汲水遽飲不憶前所棄草草結於喉而斃俗因
相戒曰千里井不反剉復訛為唾爾
三臺今之􁞛酒(􁀙合作啐啐馳送酒聲音碎今訛以平/聲促樂是也故且作􁀙字貴賤近易識)
(爾/)三十拍促曲名三臺何或曰昔鄴中有三臺石季倫
常為㳺宴之地樂工倦怠造此以促飲也一說蔡邕自
治書御史累遷尚書三日之間周歴三臺樂府以邕曉
音律製此曲動邕心抑希其厚遺亦近之
借書借借(上子亦反/下子夜反)書籍俗曰借一癡借二癡索三癡
還四癡又案王府新書杜元凱遺其子書曰書勿借人
古人云古諺借書一嗤還書二嗤(嗤笑/也)後人更生其詞
至三四因訛為癡
巻白波飲酒之卷白波義當何起按東漢既擒白波賊
戮之如卷席故酒席倣之以快人情氣也
龍鍾亟有孔文子之徒下問龍鍾之義且未知所自輙
以愚見鍾即涔爾涔與鍾並蹄足所踐處則龍之致雨
上下所踐之鍾固淋漓濺澱矣義當止此餘俟該通
啑咒今人每啑必自祝所祈云云案邶終風篇注願猶
思也言猶我也盖他人思我我則啑之也鄭又稱古遺
語每啑云人道我以為他人說我我則啑此正得其願
言者非咒願之願非語言之言今則自祝乃由誤解詩
句爾
阿茶公郡縣主宫禁呼為宅家子盖以至尊以天下為
宅四海為家不敢斥呼故曰宅家亦猶陛下之義至公
主已下則加子字亦猶帝子也又為阿宅家子阿助詞
也急語乃以宅家子為茶子既而亦云阿茶子或削其
子遂曰阿家以宅家子為茶子既而亦云阿茶子削其
子字遂曰阿茶一說漢魏已来宫中尊美之呼曰大家
子今急訛以大為宅焉
下俚俗呼下俚家為嘉李家者(秦人/呼云)以俚與國姓音同
不敢聮下字呼因改爲嘉下聲逐近亦以家美故也
揚聲䘮筵之室俾妓婢唱悲切聲以助主人之哀者謂
之揚聲不知起自何代案其嘪嘪然宜呼為羊聲義取
報羔羊跪爾不唯助也抑用邀之豈不深乎哉
屋頭俗命如厠為屋頭稱并州人咸鑿土為室厠在所
居之上故也一說北齊文宣帝怒其魏郡丞崔叔寳以
溷汁沃頭後人或食或避親長不能正言溷因影為沃
頭焉
車輊俚語以車頓前為質者乃由不識輊字故也(輊音/致)
詩云如輊如軒前重為輊後重為軒俚見輊字似桎字
便以支乙音呼(俚語之謬放此者觸類而思從可知矣/至如見馬首之低者遂為頭質乃由車)
(質之誤也亦宜云頭/輊其義與車同矣)
竹笪麄籧篨因江東呼為笪今京洛皆呼為竹笪(今俗/字音)
(笪為怛盖此字音旦又音闥當是有於笪旁書/旦闥二音者遂誤合二音反謂是怛遂以成俗)余嘗因
市此呼作闥音為輕薄所嗤曰真村裏書生余應之曰
聲亦呼作旦音知乎(若是者又/多難悉言)
驢為衛代呼驢為衛於文字未見今衛地出驢義在斯
乎或説以其有䩜有槽譬如諸衛有胃曹也因目為衛
(自前漢有直廬郎吏居之令則衛士處之至/今紫宸宣政殿外皆有廬舍以宿衛士是也)
奴為邦呼奴為邦者盖舊謂僮僕之未冠者曰豎人不
能直言其奴因號奴為豎髙歡東魏用事時相府法曹
卒子炎誤犯歡奴杖之歡諱樹而威權傾於鄴下當是
郡寮以豎同音因目奴為邦義取邦君樹塞門以句内
有樹字假豎為樹故歇後為言今兼刪去君字呼之一
說邦字類拜字言奴非唯郎主是賓則拜
措大代稱士流為醋大言其峭醋而冠四人之首一說
衣冠儼然黎庶望之有不可犯之色犯必有驗比於醋
而更驗故謂之焉或云往有士人貧居新鄭之郊以驢
負醋巡邑而賣復落魄不調邑人指其醋䭾而號之新
鄭多衣冠所居因總被斯號亦云鄭有醋溝士流多居
其州溝之東尤多甲族以甲乙叙之故曰醋大愚以為
四說皆非也醋宜作措止言其能舉措大事而已
抱木南土有木以抱為名者言其輕滿不能成斤亦以
造器滿抱如無因以懷抱名之也南土多陂塘多生水
松其抱木蹙水沬依松而成似松之疣贅浮繞其株悉
去水面三寸原其化徴假松之氣爾故其臭芳其質輕
抱木突輕於赤脚誠哉斯言然余為南漳守命工為函
匣筒􁄊抑造清明毬卯輕齎而歸北人莫不稱便而異
焉
薛陶牋松花牋代以為薛陶牋誤也松花牋其來舊矣
元和初薛陶尚斯色而好製小詩惜其幅大不欲長(賸/長)
(之/長)乃命匠人狭小之蜀中才子既以為便後減諸牋亦
如是特名曰薛陶牋今蜀紙有小様者皆是也非獨松
花一色
稠枽硯稠枽硯始因元和初愚之叔翁宰虢之耒陽邑
諸季父温凊之際必訪山水以㳺一日於澗側見一紫
石憩息于上佳其色且欲(闕/)　　　　　　　隨至遂
自勒姓氏年月遂刻成文復無刓缺乃曰不刓不麩可
琢為硯矣既就琢一硯而過但惜重大無由出之更行
百歩許往往有焉又行乃多至有如拳者不可勝紀遂
與從僮挈數拳而出就縣第製斲時有胥性巧請斲之
形出甚妙季父每與俱之澗所胥父兄稠枽逆肆人也
因季父請解胥藉而歸父兄之業於是來斲開席於大
路厥利驟肥土客競効各新其意爰臻諸器焉季父大
中壬申嵗授陕今自元和後往還京洛每至稠枽鐫者
相率輙有所獻以報其本迄今不怠季父别業在河南
福昌邑下至於弟姪市其器稱福李家則價不我賤(然/則)
(其石以為諸/器尤愈於硯)
石𨫼餅石𨫼餅本曰喭餅同州人好相喭將投公狀必
懷此而去用備狴牢之粮後増以甘辛變其名質以為
貢遺矣
李環餳蘇乳煎之輕餳咸云十年來始有出河中余實
知其由此武臣李環家之法也余弱冠前歩月洛之綏
福里方見夜作問之云乳餳時新開是肆每斤六十文
明日市得而歸不三數月滿洛陽盛𫝊矣開成初余從
叔聽之鎮河中自洛招致餳者居於蒲蒲上因有是餳
其法寜聞𫝊得唯(闕/)　軍人竊得法之十八九故今奉
天亦出輕餳然而劣於蒲者不盡其妙焉
風爐子以周繞通風也一說形像名烽爐子理亦近焉
相思子豆有圎而紅其首烏者舉世呼為相思子即紅
豆之異名也其木斜斫之則有文可為彈博局及琵琶
槽其樹也大株而白枝葉似槐其花與皂莢花無殊其
子若􁀙豆處于甲中通身皆紅李善云其實赤如珊瑚
是也
甘草所言甘草非國老之藥者乃南方藤名也其叢似
薔薇而無刺其葉似夜合而黄細其花淺紫而蕊黄其
實亦居甲中以枝葉俱甜故謂之甘草藤土人異呼為
草而已出在潮陽而南漳亦有故備載之
投子投子者投擲於盤筵之義今或作頭字言其骨頭
所成非也因此兼有作骰字者案諸家之書骰即股字
爾不音投(史記蔡澤說范睢曰博者或欲大投裴注云/投瓊也則知以玉石為投擲之義安有頭骰)
(之理/哉)
熊白㗖貞元初穆寜為和州刺史其子故宛陵尚書及
給事已下尚未分官列侍寜前時穆氏家法切峻寜命
諸子直饌愁不如意則杖之諸子將至直日必探求珍
異羅於鼎俎之前競新其味計無不為然而未嘗免笞
叱之過者一日給事直饌鼎前有熊白及鹿脩忽曰白
肥而脩瘠相滋其宜乎遂同試曰甚異常品即以白裹
脩改之而進寜果再飽宛陵與諸季望給事盛形羨色
曰非唯免笞兼當受賞給事頗亦自得寜飯訖戒使令
曰誰直可與杖俱來於是罰如常數給事將拜杖遽命
前曰有此味奚進之晚耶於是聞者笑而𫝊之
生肝鏤㔌今縷生肝肚為飯食之一味曰生肝鏤　㔌
言細切如彫鏤之義一說名生肝虜胙言似胡虜祭之
餘胙聲譌故云鏤㔌也凡諸飯食名號字余撰變王子
泉僮約并雜字在集中言之詳矣所未該者今之五味
詈爚𤓰茄及豬肉俗謂之丑甲音者而臆􁀙􁀙脥字反
是字書内□字音丑獵者譌呼丑甲反爾此字火旁云
下木别有火旁世世下木音士甲反是沸湯渫菜字其
音丑獵者義由暗爚也
畢羅畢羅者蕃中畢氏羅氏好食此味今字從食非也
餛飩以其象渾沌之形不能直書渾沌而食避之從食
可矣至如不托言舊未有刀机之時皆掌托烹之刀机
既有乃云不托今俗字有餺飥乖之且甚此類頗多推
理證辨可也(元和中有姦僧鑒虚以羊之大府特造一/味𫝊之于今時人不得其名遂以其號目)
(之曰鑒虚今往往俗字/又加食旁率多此類也)
阮咸樂器有似琵琶而圎者曰阮咸大厯中愚之再從
叔翁司徒汧公之鎮滑也因與賓客會琹話及斯樂曰
往中宗朝元賓客行中為太常少卿時有人於古冢獲
其銅鑄成者獻之元曰此阮仲容所造乃命工人木為
之音韻清朗頗難為名權以仲容姓名呼焉于今未䝉
佳號况阮云昔賢豈可以名氏而號樂器乎其形象月
其聲合琴目為月琹宜矣自是知之者不以舊名呼今
人以為李崖州在相日所號非也(晉書稱阮咸善琵琶/此即是也案後周書)
(云武帝彈琵琶後梁宣帝起舞謂武帝曰陛下既彈五/絃臣何敢不同百獸則周武所彈乃是今之五絃明知)
(前代凡此之類總號琵琶爾又案風俗通云以手枇杷/謂之琵琶自撥彈已後唯今四絃始専琵琶之名因依)
(而言則劉餗所云貞觀中裴洛兒始棄撥用手以指琵/琶足是不知故事之言也又因此而徵今之五絃之號)
(即出於後梁宣帝之語也而今阮氏琵琶正/以手指反不得古琵琶之名都失本義也)
琴甲今彈琴或削竹為甲以助食指之聲者亦因汧公
也嘗患代指而舊甲方墮新甲未完風景廓澄援琴思
泛假甲於竹聊為權用名徳既崇人争倣效好事者且
曰司徒甲夫琴韻在乎輕清且竹於自然之甲厚薄剛
柔殊矣况棄真用假捨清從濁乎盖靡知其由也至如
箜篌之與秦筝若能去假還真其聲宛美矣(案中容樂/論云絲不)
(如竹竹不如肉桓問孟嘉此義嘉曰/以其漸近自然故知甲宜從真矣)
茶托子始建中蜀相崔寜之女以茶盃無襯病其熨指
取楪子承之既啜而盃傾乃以蠟環楪子之央其盃遂
定即命匠以漆環代蠟進於蜀相蜀相竒之為製名而
話於賓親人人為便用於代是後𫝊者更環其底愈新
其製以至百狀焉(貞元初青鄆油繒為荷葉形以襯茶/椀别為一家之楪今人多云托子始)
(此非也蜀相即今昇/平崔家訊則知矣)
拆封刀子起於郭汾陽書吏也舊但用刀子小者而汾
陽雖大度廓落然而有晉陶侃之性動無廢物每収其
書皮之右所剺下者以為逐日須取文帖餘悉卷貯每
嵗終則散主守家吏俾作一年之簿所剺之處多不端
直文帖且又繁積胥吏不暇剪正隨曲斜聮糊一日所
由剺刀忽折不餘寸許吏乃銛以應急覺愈於全時漸
出新意因削木如半環勢加於折刄之上使纔露鋒榼
其書而剺之汾陽嘉其用心曰真郭子儀部吏也(言不/廢折)
(刄/也)每話于外後因傳之益妙其製
書題籖大僚題上紙籖起於丞相李趙公也元和中趙
公權傾天下四方緘翰日滿閽者之袖而潞帥郄士美
時有珍獻趙公喜而回章盈幅曲叙殷勤誤卷入振武
封内以遣之而振武别紙則附于潞時阿跋光進帥麟
覽盈幅手字知誤畫時飛還趙公趙公因命書吏凡有
尺題各令籖記以送故于今成風也
門狀文宗朝以前無之自朱崖李相貴盛於武宗朝且
近代稀有生一品百官無以希取其意以為舊刺輕(刺/則)
(今之/名紙)相扇留具銜候起居狀而今又益競以善價紙如
出印之字巧諂曲媚猶有未臻之遺恨井丹禰正平生
於今日其亦如是乎
藥忌醫方云牛膝忌牛肉余好窮物性嘗於冬日以牛
肉裹牛膝經旬肉藥俱不敗因知始剏此論意者徒以
名類然也即思本草云􁔈茨令人臍下常痛斯堪絶倒
若爾則王莽末南方餓甿掘食何不東觀書載其多患
脖臍氣乎牛膝之忌當由痔疾不宜食雉肉痔風也偶
然此肉發動腸風而病名與􁔈茨同爾
席㡌永貞之前組藤為盖曰席㡌取其輕也後或以太
薄冬則不禦霜寒夏則不障暑氣乃細色罽代藤曰氊
㡌貴其厚也非崇貴莫戴而人亦未尚元和十年六月
裴晉公之為臺丞自化理第早朝時青鎮一帥拒命朝
廷方參議兵計而晉公預焉二帥俾捷歩張晏等倳刄
伺便謀害至里東門導炬之下霜刄歘飛時晉公繄㡌
是賴刄不即及而㡌折其簷既脫禍朝貴乃尚之近者
布素之士亦皆戴焉(折簷㡌尚在/裴氏私帑中)大和末又染繒而復
代罽曰疊綃㡌雖示其妙與氊㡌之庇懸矣㑹昌已来
吴人衒巧抑有結絲㡌若網其巧之淫者織花鳥相厠
焉(近又染藤為紫/復以輕相尚)
被袋非古製不知孰起也比者逺㳺行則用大和九年
以十家之累者邐迤竄謫人人皆不自期常虞倉卒之
遣每出私第咸備四時服用舊以紐革為腰囊置於殿
乘至是服用既繁乃以被易之成俗于今大中已来吴
人亦結絲為之或有餉遺豪徒翫而不用也
注子偏提元和初酌酒猶用樽杓所以丞相髙公有斟
酌之譽雖數十人一樽一杓挹酒而散了無遺滴居無
何稍用注子其形若罃而盖觜柄皆具大和九年後中
貴人惡其名同鄭注乃去柄安系若茗瓶而小異目之
曰偏提論者亦利其便且言柄有礙而屢傾仄今見行
用
承床近者繩床皆短其倚衡曰折背様言髙不及背之
半倚必將仰脊不遑縱亦由中貴人剏意也盖防至尊
賜坐雖居私第不敢傲逸其體常習恭敬之儀士人家
不窮其意往往取様而製不亦乖乎(繩床當作承字言/輕齎可随人来去)
　
　
　
　
　
　
　
　
　
　
　
　
　
　
　
　資暇集巻下
