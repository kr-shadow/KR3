#+TITLE: 續博物志-宋-李石
#+DATE: 2018-05-12 10:18:57
#+SOURCE: github.com/kanripo/KR3l0128 master bd911b48                
欽定四庫全書　　　　　子部十二
　續博物志　　　　　　　小説家𩔖三(瑣記之屬/)
　　提要
　　　　(臣/)等謹按續博物志十卷舊本題晉李石撰
　　　　然第二卷稱今上於前朝作鎮睢陽洎開國
　　　　號大宋是宋太祖時人矣而又稱曽公亮得
　　　　龍之脊王安石得龍之睛全摭陸佃埤雅之
　　　　説又引子華子陳正敏遯齋閒覽曽慥集仙
　　　　傳均南北宋間之書則併非北宋初人别本
　　　　末有其門人廸功郎眉山簿黄宗泰䟦稱為
　　　　方舟先生方舟為宋李石之號所作詩如例
　　　　已備録經部中則稱晉李石誤也然石為紹
　　　　興乾道間人亦不應稱太祖為今上殆亦剽
　　　　掇説部以為之仍其舊文末及削改歟其書
　　　　以𥙷張華所末備惟華書首地理此首天象
　　　　體例小異其餘雖不分門目然大致畧同故
　　　　自序謂次第仿華説一事續一事然龜巢蓮
　　　　葉一條與華説複出竟不及檢又王士禎香
　　　　祖筆記摘其既云劉亮合仙丹得白蝙蝠服
　　　　之立死又云陳子真得蝙蝠大如鴉食之一
　　　　夕大泄而死乃更云丹水石穴蝙蝠百嵗者
　　　　倒懸得而服之使人成仙自相矛盾又摘其
　　　　以文帝使掌故歐陽生受伏生尚書以伏生
　　　　墓為在漯水以磻溪為在汲郡皆附㑹舛誤
　　　　特以宋人舊笈軼聞瑣語間有存焉姑録以
　　　　備參考云爾乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
續博物志原序
按張華博物志書四百篇武帝恐涉浮妄令更芟截分
為十卷盖不以博為博而以約為博也李石又從而續
之不㡬又渉繁蕪乎然華所志者倣山海經而以地理
為編石所志者取天官書而以象緯為冠庶㡬由天地
以及山海由山海以及人物固無之或遺矣合二書而
卷牘無多則尤從約見博爾吳興董氏又廣之而為五
十卷則又在博物者之更為考核兹則仍二篇之舊各
書十卷令觀者便于採覽尤不失博物之意焉
康熈戊申一陽月望日星源汪士漢識
欽定四庫全書
　續博物志卷一
　　　　　　　　　　　　　宋　李石　撰
　　張華述地理自以禹所未志且天官所遺多矣經
　　所不載以天包地象緯之學亦華所甚惜也雖然
　　華倣山海經而作故略或曰武帝以華志繁俾芟
　　而略之余所志視華嵗時綿歴其有取於天而首
　　以冠其篇次第倣華說一事續一事不茍於捜索
　　與世之𩔖書者小異而比華所志加詳
爾雅既曰釋天不得不略言其趣凡有六等一曰盖天
　文見周髀如盖在上二曰渾天形如弹丸地在其中
　天包其外猶如雞卵白之繞黄揚雄桓譚張衡蔡邕
　陸績王肅鄭𤣥之徒並所依用三曰宣夜舊說云殷
　代之制四曰昕天昕讀為軒言天北髙南下若車之
　軒吳時姚信所說五曰穹天云穹隆在上虞氏所說
　六曰安天晉時虞喜所論鄭注考靈曜云天者純陽
　清明無形聖人則之制璿璣玉衡以度其象如鄭此
　言則天是太虚本無形體但指諸星運轉以為天耳
天圍圜三百六十五度四分度之一案考靈曜云一度
　二千九百三十二里千四百六十一分里之三百四
　十八周天百七萬一千里者是天圓周之里數也以
　圍三徑一言之則直徑三十五萬七千里此為二十
　八宿周迴直徑之數也然二十八宿之外上下東西
　各有萬五千里是為四遊之極謂之四表四表之内
　并星宿内總有三十八萬七千里然則天之中央上
　下正半之處則一十九萬三千五百里地在於中是
　地去天之數也
日有九道故考靈曜云萬世不失九道鄭注引河圖帝
　覽嬉云黄道一青道二出黄道東赤道二出黄道南
　白道二出黄道西黒道二出黄道北日春東從青道
　夏南從赤道秋西從白道冬北從黒道
律厯志云角一十二度亢九氐十五房五心五尾十八
　箕十一斗二十六牛八女十二虚十危十七營室十
　六壁九奎十六婁十二胃十四昴十一畢十六觜二
　參九井三十三鬼四栁十五星七張十八翼十八軫
　十七此三百五度二十八宿之度也
丑為星紀初斗十二度終於婺女七度子為𤣥枵初婺
　女八度終於危十五度亥為娵訾初危十六度終於
　奎四度戌為降婁初奎五度終於胃六度酉為大梁
　初胃七度終於畢十一度申為實沈初畢十二度終
　於井十五度未為鶉首初井十六度終於栁八度午
　為鶉火初栁九度終於張十七度已為鶉尾初張十
　八度終於軫十一度辰為夀星初軫十二度終於氐
　四度夘為大火初氐五度終於尾九度寅為析木初
　尾十度終於斗十一度
漢律厯志以前厯上元泰初四千六百二十七嵗至元
　封七年復得閼逢攝提格之嵗中冬孟康曰言復得
　者上元泰初時亦是閼逢之嵗嵗在甲曰閼逢在寅
　曰攝提格此謂甲寅之嵗也然則乙夘曰旃蒙單閼
　丙辰曰柔兆執徐丁巳曰强圉大荒落戊午曰著雍
　敦牂己未曰屠維協洽庚申曰上章涒灘辛酉曰重
　光作噩壬戌曰𤣥黓閹茂癸亥曰昭陽大淵獻甲子
　曰閼逢困敦乙丑之嵗曰旃蒙赤奮若
正月得甲則曰畢陬二月得乙則曰橘如三月得丙則
　曰修寎四月得丁則曰圉余五月得戊則曰厲臯六
　月得已則曰則且七月得庚則曰窒相八月得辛則
　曰塞壯九月得壬則曰終𤣥十月得癸則曰極陽十
　一月得甲則曰畢辜十二月得乙則曰橘涂
八分二十八宿為十二次晉灼曰太嵗在四仲則歳行
　三宿太嵗在四孟四季則嵗行二宿二八十六三四
　十二而行二十八宿十二嵗而周天是嵗星年行一
　次也
山海東荒經曰大荒之中有山名曰大言日月所出有
　波谷山者有大人之國又云大荒之中有山名曰合
　虚日月所出有中容之國河圗括地象云二儀氣分
　伏者為天偃者為地
物理論云水土之氣升為天
廣雅云東方蒼天東南陽天南方炎天西南朱天西方
　成天西北幽天北方𤣥天東北變天中央鈞天
五經通義云天神之大者曰昊天上帝其佐曰五帝淮
　南子云日出暘谷浴於咸池拂于扶桑是謂晨明登
　于扶桑是謂朏(音/斐)明至于曲阿是謂朝明臨于曽泉
　是謂早食次于桑野是謂晏食臻于衡陽是謂禺中
　對于昆吾是謂正中靡于鳥次(西南/山谷)是謂小遷至于
　悲谷是謂晡時回于女紀是謂大遷經于泉隅是謂
　髙舂頓于連(音/爛)石是謂下舂爰息六螭是謂懸車薄
　於虞泉是謂黄昏淪于蒙谷是謂定昏日入崦嵫(落/棠)
　(山/)經細栁入虞泉之地蒙谷之浦垂景在樹端謂之
　桑榆
吕氏春秋曰白人之南建木之下日中無影盖天地之
　中也
漢書云月立夏夏至行南方赤道曰南陸立秋秋分行
　西方白道曰西陸立冬冬至行北方曰北陸分則同
　道至則相過晦而見西方謂之脁朔而見東方謂之
　朒亦謂之側匿脁健行朒縮遲
周官天星皆有分野角亢氐兖州房心豫州尾箕幽州
　斗女揚州虚危青州室東壁并州奎婁胃徐州昴畢
　冀州觜觿參益州東井輿鬼雍州栁星張三河翼軫
　荆州
鄭司農云保章氏五雲之物二至二分觀雲色青蟲白
　喪赤兵荒黒水黄豐東方朔别𫝊云凡占東畔當視
　天有黄雲来如覆車五穀大熟青致兵白致盜烏黒
　多水赤火
京房風雨占候曰黒雲如一疋皁二日中一日大雨二
　疋三日雨三疋十日雨
易緯曰八節之風謂之八風吕氏春秋云東北曰猋風
　亦曰融風東曰滔風東南曰薫風南曰巨風西曰颼
　風西北曰厲風北方曰寒風
王充論衡曰圗畫之工圖雷之狀如連鼓形又圖一人
　若力士謂之雷公使左手引連鼓右手椎之春秋震
　夷伯之廟謂劈歴破之是也霹靂俗字也
梁太后信兄冀誅杜喬李固雷震憲陵寢屋
太平之時十日一雨一嵗三十六雨
晉中興書曰甘露降耆老得敬則松柏受之尊賢容衆
　則竹葦受之一曰天酒虹依雲隂而晝見於日衝無
　雲不見大陰亦不見
炎帝赤精之君火官之臣火庭氏也
明皇在長安詔一行鑄渾儀及大衍厯先是漢洛下閎
　云此厯後一千年差一日有聖人出而正之至是果
　一千年因以一行為聖人僧一行本名璲俗姓張氏
　後出家改名敬賢遷化詔起塔銅人原諡大恵禪師
　并御製碑八分書
二十八宿為其有二十八星當度故立以為宿推測者
　多變如畢有十七度半觜半度星既不當度自不當
　用為宿星度皆以赤道為法黄道則有斜有直與赤
　道不等
劉知㡬曰兩曜日星麗於天象非如九州萬國廢置無
　常故海田可變而景緯無易必欲刋之國史施於何
　代不可也史記書有天官讀者竟忘其悞班固天文
　志非漢事而𨽻入漢書已乖越矣且如熒惑退舍宋
　公延齡中台告坼晉相速禍星集潁川而賢人聚月
　犯少微而處士亡如斯之𩔖志之可也若乃體分濛
　澒色著青蒼丹曦素魄之躔次黄道紫宫之分野既
　不預於人事乃編之於䇿書又曰天文有志何不為
　人形志乎
太嵗在丑乞漿得酒太嵗在已販妻鬻子藕生應月閏
　月益一節芋以十二子為衛亦應月之數也
俗以五月雨為分龍雨一曰隔轍雨
雲五色為慶三色為矞或曰外赤内青為矞揚雄曰紫
　蜺矞雲朋圍日君子小人並進也
郭璞曰蓬飛磑則天風春則天雨蓬蠓也傳曰雷不蓋
　醬令人腹中雷鳴月上下弦之時觸醬輒壊里俗忌
　之
自古帝王五運之次有二說鄒衍以五行相勝為義劉
　向則以相生為義漢魏共遵劉說
關東西風則晴東風則雨關西西風則雨東風則晴陽
　之専氣為雹陰之専氣為霰
中國有洞天三十六所皆謂之天第一王屋山洞天周
　回萬里名小有清虚天其次委羽山洞天周回萬里
　名大髙空明天其次太𤣥總真天其次三𤣥極真天
　其次寶仙九室天其次上玉清平天其次珠明耀眞
　天其次金壇華陽天其次左神幽虚天其次成徳𨼆
　𤣥天皆仙人所居也
木與木相摩則然金與火相守則流隂陽錯行則天地
　大亂於是乎有雷有霆水中有火乃焚大槐枝間往
　往見細石形如小斧謂之霹靂斧或謂云霹靂楔案
　𤣥中記云玉門之西有國山山上有廟國人嵗嵗出
　礸數千名霹靂礸給霹靂用從春至秋乃罷禮記有
　雜金鑚牛角鑚鑚與礸同音祖合切
京房易𫝊曰四方常有大雲五色具而不雨下有賢人
　𨼆㹠將風則踴鼉欲雨則鳴
漢博士劉熈曰豫司兖冀以舌腹言之天顯也在上髙
　顯也青徐以舌頭言之天坦也坦然髙而逺也
　
　
　
　
　
　
　續博物志卷一
欽定四庫全書
　續博物志卷二
　　　　　　　　　　　　　宋　李石　撰
漢明帝為太子樂人以歌四章賛之一曰日重光二曰
　月重輪三曰星重曜四曰海重潤
鯨魚者海魚也大者長千里小者數千丈一生數萬子
　常以五月六月就岸生子七月八月導從其子還大
　海中鼓浪成雷噴沫成雨水族驚畏莫敢近其雌曰
　鯢大者亦長千里
禽經曰鵞飛則蜮沈鵙鳴則虵結又曰鸛俯鳴則陰仰
　鳴則晴
白蟻聞竹雞之聲化為水竹雞自呼泥滑滑是也或曰
　白雞之雄亦能化白蟻
鸛性甘帶每遇巨石知有蛇即如術士禹步其石阞然
　而轉南方學其法伺其養雛緣木以篾絙縛其巢鸛
　必作法解之乃於木下鋪沙印其足迹而倣之
暮鳩鳴即小雨朝鳶鳴即大風
物有異體而相制者翡翠屑金人氣粉犀北人以鍼敲
　冰南人以線解茶
高誘注淮南子云方諸大蛤也熟摩拭令熱以向月則
　水生許慎說文曰諸珠也方石也
有一國王小夫人生一肉團大夫人妬之作木函棄之
　常河水後河邊人得之肉破生千小兒勇健欲伐父
　王國小夫人以乳五百道射小兒口遂弛弓仗號為
　賢刼千佛
帝嚳有四妃一生帝摯一生帝堯一生商之先一生周
　之先商後封于宋都商丘
今上於前朝作鎭睢陽洎開國號大宋又建都在大火
　之下宋為火正按天文心星為帝王實宋分野天地
　人之冥契自古罕有
孔子生於魯襄公二十二年
老君其母曽見日精下落如流星飛入口中有娠七十
　二嵗而生於陳國渦水李樹下剖左腋而生長一十
　二尺
佛者本號釋迦文即天竺釋迦衛國王之子於四月八
　日夜從母右脇而生有三十二相當周莊王九年魯
　莊公七年夏四月常星不見夜明是也
黿脂得火可以燃鐵
佛以三月十五日夜出家二十九出家三十五得道
寧國論云蜀中本無獠犍為徳陽山谷洞中攘攘而出
　轉轉漸大自為夫婦而益多夫土乾則生蚤地濕則
　生蚊積穀則生蠧腐肉則生蛆蛆化為蠅蠅又自生
　蛆蛆又生蠅豈有窮乎
日月蝕而私者生兒則多疾日月晦朔弦望而私者生
　兒則愚癡瘖瘂鉤絞丫戾逐陣而私者生兒多凶暴
　無禮亦猶木日造麴而酸水日造醬則生蟲九焦日
　種穀則不生芽六合日遣鬼鬼不去火日安蜂則蜜
　苦土日種麻則不生
麈尾能留紅掃氈氈不蠧
駞糞煙殺蚊壁虱
李衛公言鵞驚鬼鵁鶄猒火孔雀辟惡
水母生兒無目龜鼈生兒無耳
桐廬人嘗伐竹遺竹見一宿竿雉頭蛇身猶未變乃知
　竹為蛇蛇為雉頭先化曽於青城山小路上見之
鶴所以夀者無死氣於中也
河水東北有石室室中若有積卷因謂之積書巖每見
　神人往還世人不悟其為仙者又謂之神鬼彼土目
　鬼曰唐述因名其山曰唐述山堂曰唐述窟道術之
　士多往棲焉
巫咸山在安縣東南巫咸右手操青蛇左手操赤蛇羣
　巫所從上下大荒西經曰巫咸即巫朌巫彭巫姑巫
　眞巫孔巫抵巫謝巫羅
先提山有鉤蛇長七八丈尾末有岐蛇在山澗水中以
　尾鉤岸上人牛食之水傍瘴氣特惡氣中有物不見
　其形其作有聲中木則折中人則害名曰鬼彈郡有
　罪人徙之禁防不過十日死也
眞菊可以延齡野菊可以㵼人張華云黄精益夀鉤吻
　殺人是矣
子程子曰昔洛陽北部有母既生子病不能自舉乳求
　他婦負哺之子嬰及孩母疾不間子長不識所育負
　哺者盜其愛二母忿鬬于庭子右負哺者而反疎其
　生母
有人為山魈所祟或教以爆竹如除夕可弭人用其言
　獲安問之則曰此荆楚嵗時記以辟山魈鬼隂冷之
　氣勝則聲陽以攻之
􁯦莆者其狀如蓬枝多葉少根如絲葉如扇不搖自動
　風生主庖厨清涼驅殺蟲蠅以助供養堯時生於庖
　厨為帝王去惡孫柔王充白虎皆云太平時􁯦生於
　庖廚中熯一炬火爨一鑊水終日不能熱倚一尺冰
　置之熱厨終夜不能寒
師曠奏清角有鶴集廊門延頸而鳴飾翼而舞今世有
　馴養之鶴聞歌曲拊掌而舞者習之也
正月上辰出水邊盥濯食蓬餌以祓邪漢儀也
雛烏形𩔖鴉烏純黒而觜紅亦曰阿雛烏烏鴉反哺為
　慈烏腹下白不反哺為鴉烏白頭羣飛為燕烏大而
　白頭為倉烏卑居為楚烏又鴉烏為賈烏莊子曰鴉
　賈也
相家說人臣得龍之一體當至公相曽公亮得龍之脊
　王安石得龍之睛
魚勞則尾赤人勞則髪白
鱣黄魚口在頷下無鱗長鼻軟骨俗謂玉板長二三丈
　江東呼為黄魚
網魚得鱮不如啖茹
南越志曰烏鰂懐墨而知禮江東人或取其墨書契以
　紿人物書迹如淡墨逾年墨消空紙耳
抱朴子蟾蜍夀至千嵗者頭上有角頷下有丹書八字
裴頠崇有論曰鳥無胃肺蛤蜃無臟蛭以空中而生𧖟
　以無胃而育
聒抱者鵂鶹鸛鵲也影抱者龜鼈黿也
視䲭制柂觀魚制帆
神和子姓屈突名無為字無不為張詠布衣時遇之
海蟾子姓劉名昭逺華山陳摶館之道院與种放往来
廣徳先生杜光庭處州人仕唐為内供奉避亂入蜀王
　氏爵為師臣
爾朱先生偽蜀廣政中飲酒食猪臓渝州刺史謂其幻
　惑以竹籠沈之江至䕫為漁人所得上昇嚴補闕得
　青金丹方朱桃椎薛稷圖其形傳於世
吕洞賔謂矦生曰蛇蝎天地淘以自然之氣使之生以
　遂性殺此救彼有損無益取紙𨼆語三口共一室室
　畔水偏清乃吕洞賓字
陳希夷先生一睡或半嵗或三數月近亦不下月餘留
　蔵真息飲納玉液吾睡真睡也曽與毛女游
鯉魚大小並三十六鱗
蝟能跳入虎耳中見鵲便自仰腹受啄
水蛭亦如魚子經三年得水猶活
蛇蜕塞兩耳治瘧疾覆盆子是苺子笮取汁合成膏塗
　髮不白麞鹿非八卦辰屬不葷羶能温補於人生死
　無尤道家聽用為脯
天寶中河南緱氏縣太子陵仙鶴觀每年九月三日夜
　有道士一人得仙已有舊例至日具姓名申府張竭
　忠為令不之信陰令二勇士執兵覘之至三更有一
　黒虎入觀来銜一道士射之不中棄道士而去令於
　是申府請弓矢大獵石穴中格殺數虎或金簡玉録
　冠帔髪骨甚多其觀遂廢為陵使之居
晉元康中梁國女子許嫁而夫戍經年不歸女家更强
　以適人尋病亡夫還問女所在夫徑至墓開棺女遂
　活因與俱歸後壻聞知詣官爭之王導曰此非常事
　不可以常理斷之宜還前夫
恵帝世杜錫家葬婢誤不得出後十年開冡祔𦵏而婢
　尚生初婢之埋年十五六及開冡更生猶十五六嫁
　之有子
太和中有開周世冡得殉葬女子數日而有氣數日而
　能言郭太后愛養之又太原人破棺得一生婦人視
　其墓木可三十嵗
南方木凝其大如槩𩔖鼻涕聞人氣則閃閃而動堕人
　體成瘡以麝香朱砂塗之愈
　
　
　
　
　
　
　
　續博物志卷二
欽定四庫全書
　續博物志卷三
　　　　　　　　　　　　　宋　李石　撰
禹長九尺九寸湯長九尺孔子長十尺文王長十尺伍
　子胥長一丈眉間一尺韓王信八尺九寸金日磾八
　尺二寸東方朔九尺三寸王莽時竒士巨母霸長一
　丈大十圍本出於蓬萊魏咸熈大人見襄武長二丈
　脚跡三尺二寸苻健皇始四年有長人身長五丈是
　月霖雨河渭泛溢中流得大屐一隻長七尺三寸屐
　指長尺餘
漢武故事東郡送一短人長七寸曰巨靈光武時潁川
　張仲師長二寸東方朔曰西北荒中有小人長七寸
　朱衣𤣥冠鶴國男女皆長七寸海鵠吞之腹中不死
子華子曰黄帝之治天下也其精微之感蕩上沈而下
　浮為百福之聚是百神受職於庚也帝乃採銅煉剛
　質也登彼首山就髙明也作大罏者鼓陽化神鼎者
　熟物之器也上水而下火二氣升降以相濟中和之
　氣也羣龍者衆陽之氣雲者龍屬也帝鄉者靈臺之
　闕而心術之變也弓裘衣冠者帝之所以善世救俗
　之具也甚矣世之好怪也後世必有人主好高而慕
　大以久生輕舉為羨慕者左右狡詐希寵之臣又從
　而逢之是將甘心於黄帝之所造也
玉局觀洞高駢帥蜀取罪人以繩絆其腰令探淺深繩
　兩月方絶出青城山洞天觀門
巫山道士黄萬䕶以符藥救人蜀王建召之鋪草席水
　面泝流而上一日至成都省郎曹圖鄙其人
李徳裕好餌雄朱有道士自云李終南笑曰此是世間
　凡火服之反促夀因出一玉象子狀如拳曰此可求
　勾漏瑩澈者燃香致象鼻下勿令婦人雞犬見之三
　五日象自服之即復吐出乃可服此火玉太陽之精
　凝結已三萬年以相公好道因以奉借唯忠孝是念
　無自貽咎又出金象云此是雌者貴其相伴不爾玉
　象飛去徳裕服之有異乃於都下採聘名姝至百數
　不止象砂不復吐後南遷再遇道士怒甚索二象是
　夕風雨濤瀨并作玉象如團火飛出船徳裕死於朱
　崖
顔眞卿遇道人陶八八授以碧霞丹餌之曰七十上有
　厄如有即吉後為盧杞所陷縊死希烈敗返葬狀貌
　如生徧身金色爪甲出手背鬚髪皆長數尺人咸異
　之後有商人遇之於羅浮山寄書至偃師顔氏守塋
　者曰此先太師親翰書法𧖟頭馬尾真得仙也
唐武宗四年官市郎巾有疑為狼筋者有老僧云貧道
　昔曽以一千於賈胡市得三枚狀如巨蛹兩頭光帶
　黄色涇帥叚祐宅失銀器十餘集奴婢環庭炙之蟲
　慄動有一女奴臉脣瞤動乃竊器者
返魂香東方朔曰月氏國使者獻香曰東風入律百旬
　不休青雲干吕連月不散意中國將有好道之君故
　捜竒蘊異而貢神香乘沈牛以濟弱淵䇿驥足以度
　流沙今十三年矣香能起夭殘之死疾長生之神藥
　也疾疫夭死者將能起之以薫牙及聞氣者即活明
　日失使者所在後元元年長安疫死者大半帝分香
　燒之死未三日皆活芳氣三月不歇餘香一旦失亡
涼土異物志葱嶺水分流東西西入大海東為河源禹
　所言崑崙盖本河所出也潜發于蒲昌洛書所紀出
　於重野經積石為中國河也張騫但能至大宛見河
　水初原達其潜發處桑欽水經云崑崙在河水西北
　去嵩髙五萬里其高萬一千里酈道元云崑崙之山
　三級下曰樊桐一曰板松二曰𤣥圃一名閬風上曰
　層城一名天庭是謂太帝之居十三州志云山去北
　海岸十三萬里有弱水周匝東南接積石高誘曰河
　出崑山伏流地中萬三千里禹導而通之以出積石
　山海經乃云自崑崙至積石一千七百四十里又曰
　西海之南流沙之濱赤水之後黒水之前有大山曰
　崑崙又曰鍾山西六百里有崑崙周穆王崑崙瑤池
　去周之瀍澗特萬有一千一百里西王母告穆王云
　去咸陽乃三十六萬里東方朔十洲記方丈在東海
　之中央羣仙所治為崑崙山有三角曰閬風曰𤣥圃
　曰崑崙宫張華所敘崑崙銅柱為天柱盖本方朔神
　異經也釋氏西域志阿耨達山上有大淵水宫殿樓
　觀甚大即崑崙山穆天子所至即阿耨達宫也西為
　新頭河為天竺諸國皆度葱嶺郭璞曰似别有小崑
　崙
李畋虞部該聞録所取神仙七人爾朱先生朱真人桃
　椎神和子屈突無為海蟾子劉昭逺榮𨼆先生火井
　縣許山人漢杜光庭
龍腦香段成式云出波律國樹髙八九丈可六七尺圍
　乾脂為香清脂為膏子主内外障眼又有蒼龍腦不
　可㸃眼經火為熟龍腦
香譜云麝以一子真香糅作三四子刮取血膜雜以餘
　糁皮毛不辨也黎香有二色蕃香蠻香又雜以黎人
　撰作官市動至數千計何以塞科取之責所謂真有
　三說鹿羣行山中自然有麝氣不見其形為真香入
　春以脚剔入水泥中藏之不使人見為真香殺之取
　其臍一鹿一臍為真香此余所目擊也
仁善盛明曰舜殘民多釁曰桀殘義損善曰紂慈恵愛
　親曰孝愛民好與曰恵聖善周聞曰宣聲聞宣逺曰
　昭克定禍亂曰武聰明睿知曰獻温柔聖善曰懿布
　徳執義曰穆仁義說民曰元布綱治紀曰平亂而不
　損曰靈保民耆艾曰明辟土有徳曰襄貞心大度曰
　匡大慮慈民曰定既過能正曰恭不生其國曰聲一
　徳不解曰簡夙興夜寐曰敬清白自守曰貞柔徳好
　聚曰靖安樂治民曰康小心畏忌曰僖中身早折曰
　悼慈仁和民曰順好勇致力曰莊恭仁短折曰哀在
　國逢難曰愍名實過爽曰繆壅遏不通曰幽暴虐無
　親曰厲致志立圗曰景辟土兼國曰桓經緯天地曰
　文執義揚善曰懷短折不成曰殤去禮逺衆曰煬怠
　政外交曰攜治典不敷曰震
太學同官有曽官廣中者云沈香雜木也朽蠧浸沙水
　嵗久得之如儋崖海道居民橋梁皆香材如海桂橘
　柚之木沈於水多年得之為沈水香本草謂為似橘
　是矣然生採之即不香也
海藥本草云降眞香主天行時氣燒之或引鶴降
省頭香即香附子
倉頡解詁云芸蒿似邪蒿可食魚豢典略云芸香辟紙
　魚蠧故藏書臺稱芸臺
南唐女冠耿先生鳥爪玉貌獲寵於元宗將誕之夕震
　雷繞室大雨河傾半夜雷止耿身不復孕大食國進
　龍腦油上所秘惜先生見之曰此非佳者當為大家
　致之乃縫夾絹嚢貯白龍腦一斤垂於棟上以胡缾
　盛之有頃如注上駭歎不已命酒泛之味逾於大食
　國進者又於元宗前搦雪為銀鋌投紅爐淬之成中
　金指痕猶在又取宫妓箕中糞壤炒為銀開寶末内
　庫尚有先生糞銀炒小麥於銀釡成真珠
禹治水土至北海之北有國曰終北國之中有山山名
　壺領狀若甔甀項有口狀若負環名曰滋穴有水湧
　出名曰神瀵臭過椒蘭味逾醪醴一源分為四埒注
　於山下民飲於神瀵浴於神瀵此列子寓言也
泥壁未乾揮涕其上隂雨中化為蟲狀如蚓
東方介氏之國其國人數有解六畜之語者盖偏知之
　所得太古神聖之人備知萬物情態悉解異𩔖音聲
　㑹而訓之言血氣不相殊也
條支國臨西海出師子太雀郭義恭廣志曰大雀頸及
　身膺蹄都似槖駞舉頭高八九尺張翅丈餘食大麥
　其卵如罋今之駞鳥也漢元帝時有大鳥如馬駒時
　人謂之爰居
環王國野象一牡管三十餘牝牝者牙纔二尺迭供牡
　者水草臥則環守牡象死共埋之號吼其處乃散
鼈􁂄數食可長髮
䱦魚心肝及頭毒如野葛
蝤蛑大者力能與虎鬬取之不戒螯能剪殺人
鱟皮殻甚銳然性畏蚊蚊小螫之輒斃燕山録曰煮羊
　以䶉煮鼈以蚊物有相感鵜鶘飲水數升而不足鱣
　鮪入口若露而死猨有手可以捕鼠而制於鼠鹿有
　角可以觸犬而制於犬
　
　
　
　
　
　
　
　
　
　續博物志卷三
欽定四庫全書
　續博物志卷四
　　　　　　　　　　　　　宋　李石　撰
燧人四佐明由曉升級(政也/)必育受稅俗(賦也/)成博受
　古諸(侯也/)隕丘受延嬉(録也/)
伏犧六佐金提主化俗(民也/)鳥明主建福(利也/)視黙主
　災惡(害也/)紀通為中職(内也/)仲起為海陸(土也/)陽侯
　為江海(水也/)
黄帝七輔風后受金法天老受天籙五聖受道級知命
　受糾俗窺紀受變復地典受州絡力墨受淮斥(力墨/或作)
　(力/牧)陶淵明云事見論語摘輔象
孔長彦孔季彦兄弟聚徒數百故時人為之語曰魯
　國孔氏好讀經兄弟講誦皆可聴學士來者有聲名
　不過孔氏那得成
孔子生鯉字伯魚鯉生伋字子思伋生白字子上白生
　求字子家求生箕字子京箕生穿字子高穿生子順
　相魏自叔梁紇至子順九世徙居大梁
毛蟲之精曰麟羽蟲之精曰鳯介蟲之精曰龜鱗蟲之
　精曰龍裸蟲之精曰聖人
劉向校勘以來子歆為七略大凢萬三千二百六十九
　卷王莽焚燒之後王允收而西者僅七十餘乘道逺
　復棄其半荀勗分經史子集為四部大凢九千九百
　四十五卷西晉李兌以勗舊部校之在者三千一十
　四卷宋謝靈運造四部目凡四千五百八十二卷王
　儉造目録萬五千七十四卷齊王亮造書目萬八千
　一十卷梁任昉文徳殿所藏二萬三千一百六卷元
　帝克平侯景收文徳殿書歸江陵凡十餘萬卷魏師入
　焚之宋武所收四千卷後周書目八千增至萬卷周
　武平齊僅至五千卷唐滅隋魏鄭公盡收圖書載以
　船經砥柱沒十之七八大凢八萬六千九百六十六
　卷見在三萬六千七百八卷開元中四部目録凡五
　萬一千八百五十二卷
自秦同書文丞相斯作倉頡篇中車府令高作爰厯篇
　太史敬作博學篇文園令相如作凢將篇黄門令游
　作急就篇皆書文之林苑欲識字者不可不知惜哉
　凡將以上不可復見急就章存焉西京文氣亦可見
　矣顔籕注此書嘗得皇象鍾繇衛夫人王㑹稽等篇
　世所𫝊唯張芝索靖二家為真章草書芝有鳯爵鴻
　鵠等數行靖所書乃三之二自母繜而下闕七百五
　十字
前輩云於字必字無草書
宋袁淑授廬山公九錫文荷槖致餐爾之功音隨時興
　爾之智用必應時爾之鳴長頰廣額修尾後垂爾之
　形是用遣中大夫閭丘騾加爾使銜勒大鴻臚斑脚大
　將軍以揚州之廬江吉之廬陵吳之桐廬封爾為廬
　山公大蘭王九錫文大亥十年乙亥朔十三日丁亥
　燕伯使者豪豨冊命大蘭王曰咨資豢養于人主雖
　無爵而有秩君之純封國豕氏君之美白蹢彰于周
　詩渉波應乎隆象君之徳長驅直突陣無全鋒君之
　勇
宣父因禱尼山得名丘字仲尼子名鯉字伯魚史鰌亦
　字子魚冉耕字伯牛如鬭穀於菟之𩔖黑臀杵臼之
　𩔖甚多
宋齊丘乃字超回不自量如此孟軻莊周其字不傳或
　云軻字子輿周字子休皆後人以意取之耳
東漢無複名或云王莽之禁沿襲所致
不可為叵如是為爾而已為耳之乎為諸西域二合之
　音切字之原也
絳州碧落觀天尊像高丈餘唐龍朔中刺史李諶為母
　氏太妃追薦所造上有篆文老黄冠云李使君高宗
　之子有二道士求篆此文閉户篆畢化為二白鴿飛
　去餘一及字欠一畫李陽冰於此學篆凡十二年終
　不得其妙
明皇獲二十七仙玉像於寧州羅川縣金華洞奇偉異
　狀各各不同内有心星一坐甚美手板復有明皇御
　名其地屬王可思莊其人已百歲後置真寧觀改羅
　州為真寧縣今有玉象圖傳於世
乾元末肅宗獲十三寳於楚州改元寳應
天寳中大宛進汗血馬六匹一曰紅叱撥二曰紫叱撥
　三曰青叱撥四曰黄叱撥五曰丁香叱撥六曰桃花
　叱撥上乃製名曰紅(闕/)輦曰紫玉輦曰平山輦曰凌雲
　輦曰飛香輦曰百花輦後幸蜀以平山凌雲為讖西
　京雜記漢文自代還有良馬九匹皆天下駿也一浮
　雲二赤電三絶羣四逸驃五紫燕六綠驪七龍子八
　驎駒九絶塵號九逸
易林曰㢲為雞雞鳴節時家樂無憂
皇覽曰蚩尤冡在東郡壽張縣闞鄊城中高七尺常十
　月祠之有赤氣出如絳名為蚩尤旗
穀城西流泉西北入清水域西北三里有項羽冡石碣
　猶存題云項王之墓皇覽謂去縣十五里謬也彭城
　穀陽城西南又有項羽冢水經謂為非魯為楚守漢
　王以羽首示魯乃降遂以魯公禮葬羽於穀城以穀
　陽城穀城二冡得非身首異處乎皇覽曰山陽鉅澤
　縣有肩髀冡黄帝殺蚩尤身首異處故别葬亦二冡
　也
濟水東北濼水出焉濼水出厯城舊縣水涌若輪齊侯㑹
　于濼是也有舜妃廟對山有舜祠舜井舜耕歴山亦
　云在此蒲坂縣西有歴觀舜所耕歴山有舜井溈汭
　二水山上有舜廟周處風土記曰舜葬上虞耕處即
　始寧剡二縣山下多柞木吴越之間名柞為櫪故曰
　歴山二說一以濼為歴一以櫪為歴未知孰是皆酈
　道元說
牧靡縣因草得名生牧靡可以解毒鳥多誤食烏喙口
　中毒必急飛往牧靡山啄牧靡以解毒
馬出越睒之西若羔紐莎縻之粉米飲之七歲可御日
　馳數百里
東觀漢記王阜為益州太守神馬四出滇河中魏末有
　神馬夜過官牧迹大如斗入河水中
真誥金陵古名之為伏龍之地句曲山秦時為句金之
　壇以積金山得名山生黄金漢靈帝詔採句曲之金
　以充武庫孫權遣宿衛人採金屯伏龍之地因改名
　金陵陶𢎞景云大茅山尚有數坑名金井山之近東
　諸處碎石往往皆有金砂真誥又云水色白都不學
　道飲此水亦令人壽亦金津液之所溉耶
岡山有穴通大句曲山有石腦在方山下石腦故如石
　但小斑色而軟形状圓小如甑色似鐘乳李整昔有
　風疾先多房事服此乃愈
豫章城南門曰松陽門門内有樟高七丈五尺大二十
　五圍垂隂數畝漢官儀曰豫章郡樹生庭中因以為
　名
劉歆云湖漢等九水入彭蠡因言九江
沫水出廣柔徼外有石紐鄉禹所生也
沫水自蒙山至南安溷崖水脉漂疾歴代為患蜀守李
　氷發卒鑿平溷崖河神贔怒冰操刀入水與神鬬遂
　平溷崖
　
　
　
　
　
　
　
　
　
　
　
　
　續博物志卷四
欽定四庫全書
　續博物志卷五
　　　　　　　　　　　　　宋　李石　撰
女媧之功烈上際九天下契黄壚名聲被後世光輝重
　萬物乘雷車服應龍驂青虬席蘿圖震黄璐援絶瑞
　前白螭後奔虵
項浚始學篇曰上古有天皇十三頭洞㝠記曰一姓十
　三人徐整厯紀曰歲紀攝提元氣肇有神靈一人有
　十三頭始學篇曰人皇九頭兄弟九人九州各居其
　一
夷者觝也其𩔖九畎夷于夷方夷黄夷白夷赤夷𤣥夷
　風夷蠻者慢也其𩔖八天竺咳首僬僥跛踵穿胷儋
　耳狗軌旁舂戎者兇也其𩔖六僥夷戎央老白耆𦍑
　鼻息天剛狄者辟也其𩔖五月氐戎貊匈奴單于白
　屋
蜀蠻卭部川都王蒙備死氣未絶其妻子以錦數疋相
　續繫死者曵之於地置十數里外高山上令氣絶乃
　復以錦被裹而埋之㑹其族哭之名作鬼親守近州
　蠻人說其事倭辰餘國或横書或左書或結繩或鍥
　木唯高麗摹冩頴法取正中華
以清水潄口飲酒至斗不亂或曰酒毒自齒入也
南人好飲茶孫皓以茶與韋昭代酒謝安詣陸納設茶
　果而已北人初不識開元中太山靈巖寺有降魔師
　教禪者以不寐人多作茶飲因以成俗
楚人陸鴻漸為茶論并煎炙之法造茶具二十四事以
　都統籠貯之常伯熊者因廣鴻漸之法伯熊飲茶過
　度遂患風氣或云北人未有茶多黄病後飲病多腰
　疾偏死
唐則天於東都造明堂高三百尺九州鼎置明堂之下
　當中豫州鼎高一丈八尺受一千八百石餘各依方
　面高一丈四尺受一千二百石都用銅五十六萬七
　百一十二斤
禹治洪水觀于河見白面長人魚身出曰吾河精也授
　禹河圖而返於淵又曰堯修河洛有五老相謂河圖
　將來告帝以期知我者重瞳也五老乃翻為流星而
　升于昴
山東風俗遇正月取五姓女年十餘歲共卧一榻覆之
　以衾以箕扇之良乆如夢寐或欲刺文繡事筆硯理
　管絃俄頃乃寤謂之扇天卜以乞巧
衡山五嶽之南嶽也黄帝以潜霍為山之副爾雅云霍
　山為南嶽至漢武以衡山道逺徙祭于廬江潛山或
　曰衡山即霍山山海經衡山即岣嶁山常山者隂終
　陽始其道長乆故北山曰常山亦名恒出五穀四種
　五穫
一升粱米以純苦酒一斗漬之三日出百蒸百曝逺行
　一餐十日不饑重餐四百九十日不饑又方米一斗
　赤石脂三斤水漬之二三日搗為圓如李大可辟穀
靈寳五符經用白鮮米九蒸九曝
庚桑名楚史記作尤桑
夏棘字子棘為湯大夫列子作夏革
月令曰椒是玉衡星精服之身輕能老柏是仙藥又云
　進酒次第當從小起以年少者起先
燃草爆竹起于庭燎
正月望祭門先以楊枝揷門隨楊枝所指以酒脯飲食
　及豆粥揷筯祭之
酒杯藤出西域藤大如臂葉似葛花實如梧桐花堅可
　以酌酒有文章映徹可愛實大如指如荳蔲香美消
　酒來至藤下摘花酌酒仍以其實醒酒國人寳之不
　𫝊中土張騫使大宛得之出張騫出關志
菊花舒時採莖葉雜黍米醸之至來年九月九日始熟
　謂之菊花酒
孟詵云葡萄不問土地但收之醸酒皆得美好
昔有于王敦城下得一銅鉦中間鑄一物如羊頭其身
　如篆文乃飛廉也
倉頡本鳥迹為字取其孳乳相生故有六義秦用篆文
　燒書古文遂絶或曰大篆出周宣王史籀小篆出秦
　李斯及胡母敬又曰古𨽻之書起于秦省篆為𨽻以
　便文行劇務以明𨽻者篆之㨗也或曰程邈于雲陽
　增損或云臨淄人發古冡得銅棺前和外𨼆為𨽻字
　言齊太公世孫胡公之棺唯三字是古𨽻知𨽻自古
　非始于秦或曰秦人王次仲變倉頡舊文為今𨽻文
　始皇奇而召之三徵不至秦檻車徵之次仲化為大
　鳥飛去落二翮于山山有大翮小翮之名
彭城縣古彭祖之國也世本曰陸終之子其三曰籛是
　為彭祖下曰彭祖冡彭祖長年八百綿壽永世而亦
　有冡者盖亦元極之化
蒲坂西舜所都有姓劉名墮探挹河流醖成芳酎飲伺
　枯枝之日醡於桑落之辰故酒得其名方土之貢最
　為佳酌每云索郎有顧思同旅語索郎反語為桑落
　也
海中有度朔山上有桃木蟠屈三千里枝東北鬼門萬
　鬼所出入也荼與鬰壘居其門執葦索以食鬼故十
　有二月歲竟臘之夜遂以荼壘并挂葦索於門
王充云㑹稽本山名夏禹廵狩㑹計于此遂以名郡或
　曰此非五嶽禹時吴裸斷髪文身無㑹計事
董生春秋繁露曰春旱以甲乙日為蒼龍長一丈八尺
　居中央為小龍七各長四尺於東方皆東向其間相
　去八尺小童八人齋三日服青衣而舞之下三時准
　此皆燔雄雞燒豭猪尾於里北門及市中以祈焉
蜥蜴求雨法以土實巨甕作木􁈴蜴小童探青竹衣青
　衣以舞歌曰􁈴蜴蜥蜴興雲吐霧雨若滂沱放汝歸
　去
交州安陽王有神人名臯通為安陽王治弩一張一發
　殺三百人
今之所謂石九十二斤法為准漢秤三百四十一斤也
　今之蹶弩九石古之二十五石比魏武卒二人之力
　挽弓三石古之三十四鈞比顔高之弓當五人有餘
　
　
　
　
　
　
　
　
　
　
　
　
　
　
　續博物志卷五
欽定四庫全書
　續博物志卷六
　　　　　　　　　　　　　宋　李石　撰
少典産黄帝黄帝産元囂元囂産蟜極蟜極産高辛是
　為帝嚳帝嚳産放勲是為帝堯
黄帝産昌意昌意産高陽是為顓帝(昌意元囂弟/黄帝次子也)顓帝
　産窮蝉窮蝉産敬康敬康産勾芒勾芒産蟜牛蟜牛
　産瞽瞍瞽瞍産重華是為帝舜及象
顓帝産鯀鯀産文命是為禹
唐六典三年一享帝嚳氏于頓丘享唐堯於平陽稷契
　配享虞舜於河東咎繇配享夏禹於安邑伯益配享
　商湯於偃師伊尹配享周文王於酆太公配享武王
　於鎬周公配享漢高祖于長陵蕭何配享皆以仲春
　之月
蜀州青城丈人山每歲春秋時享以蔬饌以縣令行
車頻秦書曰苻堅高陸縣民穿井得龜大二尺六寸背
　文負八卦古字堅以石為池養之十六年而死取其
　骨以問吉凶名為客龜曾於夢中自言我將歸江南
　不遇死於秦解曰龜三萬六千歲而終苻秦亡之證
秦龜即山中龜不入水水中神龜長一尺二者佳龜見
　蛇則呷而食之
李徳曰揚雄蜀王本紀言張儀築城依龜行迹築之到
　此聞龜殻藏酒庫宇文遇曰比嘗為主庫小吏見龜
　殻長六尺元和初高崇文截以為帶胯
野王縣東南有孔子廟有碑魏太和元年孔靈度以舊
　宇毁址求修復野王令范衆愛河内太守元真刺史
　高允表聞立碑於廟治中劉明别駕吕次文主簿向
　班虎茍靈龜以宣尼大聖非碑頌所稱宜立記焉仲
　尼聞殺鳴犢旋車而反晉思之為立廟碑云孔氏官
　於洛陽下追思聖祖故立廟亦猶劉累遷魯立堯祠
　於山矣
鷙鳥雄小雌大庶鳥雄大雌小
鸂鶒能敇水故宿水而物不害鴆能巫步禁虵啄木遇
　蠧以觜畫字成符而蠧自出鵲有𨼆巢木鷙鳥不能
　見燕銜土避戊巳日則巢固而不傾鸛有長水石故能
　於巢中養魚而水不涸燕惡艾雀欲奪之則銜置其中
鷺有長翰毛江東人取以為睫攡名之曰白鷺纕
虎鷹能飛捕虎豹身大如牛翼廣二丈
蘐草一名鹿葱花名宜男風土記云姙婦佩其花生男
　也
李衛公云金錢花損眼
牡丹初不載文字惟以藥見本草唐則天以後洛花始
　盛沈宋元白亦不及也劉夢得有詠魚朝恩宅牡丹
　但云一叢千朶謝靈運言永嘉竹間多牡丹今越花
　不及洛花逺甚或曰靈運之所謂牡丹今之芍藥特
　盛於吴越
杞菊山芋牛蒡道家以為嘉蔬江淮百合根大而味甘
　南地微苦其次決明合歡槐芽亦可食孫思邈以合
　歡為萱草嵇叔夜合歡蠲忿萱草忘憂兩物也
山蕭一名山繰神異經作􁀙永嘉郡記作魅一名山駱
　一名蛟一名濯肉一名熱肉一名暉一名飛龍如鳩
　青色亦曰治鳥巢大如五斗器飾以土堊赤白相間
　状如射侯犯者役虎害人燒人廬舍昔值洪水食都
　樹皮餓死化為鳥姚汪王三姓其孫也
俗諱五月上屋言五月人蛻上屋見影魂當去
二廣有草名胡蔓以急水吞之即死慢水即緩死取毒
　蛇殺之以此草覆之灑水菌生其上末為毒藥殺人
北人淫南婦辭歸以毒置食約以年月復還解以他藥
　不爾毒發死矣謂之定年藥南游者宜誌之
宋劉亮合仙丹須白蟾蜍白蝙蝠得而服之立死唐人
　陳子真得蝙蝠大如鴉食之一夕大㵼而死
小蜘蛛長脚者一名蠨蛸一名長䗁俗名喜子陸璣䟽
　詩名長脚荆州河内人謂之喜母
段成式云主夜神呪可辟惡夢呪曰婆珊婆演帝
清泰小字二十三盖正月二十三日生也以是日為千
　秋節人臣奏對但云兩旬三日或數物則云二十二
　更過二十四不敢斥尊也
先賢傳魯有恭士名曰汜行年七十其恭益甚冬日行
　隂夏日行陽一食之間三起
秦穆公時有人掘地得物若羊將獻之道逢二童子謂
　曰此名為蝹常在地中食死人腦若欲殺之以柏東
　南枝捶其首由是墓皆植柏又曰柏為鬼廷
漢孝和時南海獻龍眼茘枝十里一置五里一候交州
　記曰龍眼高五六丈似荔枝而圓小謝承書曰唐羌
　字伯游上書諫以龍眼荔枝及生鮮獻之驛馬晝夜
　傳送至有死者二物升殿未必延年益壽帝從之
魏初傳古文出邯鄲淳石經古文轉失淳法石長八尺
　廣四尺碑石四十八枚廣三十丈魏文帝刋典論六
　碑附於其次陸機太學賛别一碑在講堂下載蔡邕
　韓說高堂谿等名太學弟子賛復一碑在外門中又
　一碑漢順帝陽嘉八年立云建武二十七年造太學
　永建六年九月詔書修太學工徒十一萬二千人陽
　嘉九年八月作畢有晉辟雍行禮碑是太始二年立
子曰乾之動直静專坤動闢静翕其根也天根毎日兩
　度蹴入尾閭巨壑則海沸出潮
世傳費長房得符於壺公以是制服百鬼其後鬼竊其
　符因以殺長房
道士屍解謂之身經太隂
李泌在衡山事明瓉禪師瓉云欲學者先將筆硯碎却
　明瓚北宗大照之門人性懶羣僧令看鹽雨至流于
　池羣僧敺之不怒冬月卧於竈前不起以粥灑其頭
　因就頭取喫號懶瓉作明心論
後漢崔篆著易林六十四篇篆駰之祖父或曰卦林或
　曰象林
白馬猶緇布名實而已
　續博物志卷六
欽定四庫全書
　續博物志卷七
　　　　　　　　　　　　　宋　李石　撰
老子谷神不死至用之不勤此章全是黄帝之言今在
　五千文内則老氏所著書恐非專已出
正月不食生葱三月勿食小蒜四月勿食大蒜五月勿
　食薤六月七月勿食茱萸成血痢八九月勿食薑并
　肝心肺十月勿食椒十一月十二月勿食戴甲之物
　并脾腎
眼者身之鏡耳者體之牖視多則鏡昏聴衆則牖閉面
　者神之庭髪者腦之華心悲則面燋腦减則髪素精
　者體之神明者身之寳勞多則精散營競則明消人
　死必視其形如生人足不青皮不皺目光不毁頭髪
　盡脫而失形骨者皆尸解也武徳三年晉州人吉善
　行于羊角山見白衣父老呼善行曰為吾語唐天子
　吾為老君即汝祖也高祖因立廟高宗追尊𤣥元皇
　帝明皇親註老子令學者習之兩京及諸州各置𤣥
　元皇帝廟京師號𤣥元宫諸州號紫極宫尋改西京
　為太清宫東京為太微宫皆置學生
萵菜出卨國有毒百蟲不敢近蛇虺過其下誤觸之則
　目瞑不見物有中其毒者唯生薑汁解之
食黄顙魚後飲荆芥湯即死
草木之生動搖者生而不暢人之導引動搖四體者何
　故壽而不死
堯若腊舜若腒桀紂之君垂腴尺餘
王充曰雷公有神雷聲有器安得謂之神正月陽動故
　始雷五月陽盛故雷迅秋冬陽衰故雷潛太陽用事
　隂氣乘之隂陽分争則相激射為毒中人則死中木
　則折人以震死試以斗水沃冶鑄之火火氣激烈則
　為雷聲或曰雷火之及金石焦鎔而漆噐不壊何也
　道家以雷燒石投井中石焦水寒激聲大鳴
顔淵與孔子俱上泰山東南望吴閶門外孔子見白馬
　引顔淵指之若見吴閶門乎顔淵曰見之有繫練之
　狀孔子撫其目而止之顔淵髪白齒落遂以病死盖
　精力不及聖人而強役之也
榝似茱茰而小赤色
樝似梨而酢澁鹿食椒橘葉其肉自然作椒橘香江東
　呼蘽為藤似葛而麤大楩似豫章杼斗為櫟或言皁
　斗棪實似柰柚似橙而酢
淮南子曰狠者𩔖知而非知也愚者𩔖君子而非君子
　也戅者𩔖勇而非勇也使人相去也若玉之與石也
　葵之與莧也則論人易矣夫亂人者若芎藭之與藁
　本蛇牀之與蘼蕪
蓂莢一名厯莢聖王以是占日月之數
朱草狀如小桑栽長三四尺枝葉皆丹汁如血朔望生
　落如蓂莢周而復始可以染絳成黼黻之章金銀投
　其汁可使成圓泥投水為金漿以投酒為玊醴飲之
　令人長生出抱朴子
驃國諸蠻並不養𧖟收娑羅木子破其殻中如栁絮細
　織為幅服之謂之娑羅籠段
蠻法煮鹽成圑為顆質則以顆計之
茶出銀生諸山採無時雜椒薑烹而飲之
生金出長傍諸山取法以春或冬先於山腹掘坑方夏
　水潦蕩沙泥土注之坑秋始披而揀之有得片塊大
　者重一斤或二斤小者不下三四兩先納官十分之
　八餘許歸私仍累勞効免征賦麩金出麗水河睒川
　有罪送淘金所最為重役㑹同川銀山出銀礦私置
　冶官收十之三諾睒川有錫山出錫
蘇躭郴縣人嘗與衆兒共牧牛更直為師録每至躭直
　牛不逐自還既而辭母仙去又說年疫穿一井飲之
　可得無恙
道士譚紫霄有觀燈之術說人禍福必中
郭頒世語云魏黄初盗發吴芮冢見芮屍容貌衣服並
　如生吴平發冡人于壽春見南蠻校尉吴綱曰君形
　貎何𩔖長沙王吴芮乎但君微短耳綱瞿然曰是先
　祖也自芮卒至冢發四百年至綱又四十年矣
丹水有石穴蝙蝠大者多倒懸百歲者倒懸得而服之
　使人神仙
陶𨼆居云學道之士居山宜養白犬白雞可以辟邪
蘇枋木自然蟲糞為紫粉
秦二十一年鑄金狄十二釋氏之源本霍去病討休屠
　王獲其祭天金人武帝以為神列於甘泉宫魏黄初
　元年徙長安銅狄重不可致或言金狄泣因留霸城
　南人有見薊子訓與父老共摩銅狄曰正見鑄此時
　計爾日已近五百年矣董卓毁其九為錢苻堅毁其
　二為錢其一百姓推置陜北河中或云翁仲頭髻常
　出晉軍至髻不復出
陳正敏所取者陳摶李瀆林逋魏野皆遯世之士希夷
　先生陳摶服氣辟穀二十餘年或寢百餘日不起太
　平興國中召入復放還山一旦自作表云臣摶大數
　有終聖朝難戀已于今月二十二日化形於蓮華峰
　如期而卒七日支體猶温五色雲蔽洞口彌月不散
　已百餘歲矣
劉向列仙𫝊葛洪神仙𫝊沈玢續仙𫝊曾慥集仙傳以
　異代事著於本朝者自爾朱洞吕嵓陳摶賀元曾被
　祖宗眷異者名臣如歐陽修劉凡石延年皆在賀元
　仕石晉為水部員外郎章聖東封謁道左天聖初使
　弟子喻澄詣闕獻浮屠老子像直數十萬
毛女在華山山客獵師世世見之體生毛自言秦始皇
　宫人陳摶在華山或謗以與毛女往來
孔安國撰孔子弟子七十二人劉向傳列仙亦七十二
　人皇甫士安撰高士亦七十二人陳長文撰耆舊亦
　七十二人
李泌絶粒五六載身輕能行于屛風上引指使氣可以
　吹燭至滅導引骨珊然有聲號鏁子骨
鬻子名熊楚人為文王師年九十見文王曰使臣捕獸
　逐麋已老矣使臣坐策國事尚少也
按葛仙公云素書乃河上公以授漢文帝也黄石公所
　授張子房多云隂符非也一云三略乃子房所著非
　所授之書或曰河上公授漢文帝不應于子房墓中
　得之黄石公丹書身之八殺貪殘姦酗狡佞訐愎命
　之四業背惠恃已狎不肖妬賢能
昔有一人好道而不知求道之方惟朝夕拜跪向一枯
　樹輙云乞長生如此二十八年不倦枯木一旦忽然
　生華華又有汁甜如蜜有人教令食之遂取此華及
　汁並食之食訖即仙
劉少翁曽數入太華山禮拜向山如此二十年遂忽一
　旦得見西嶽丈人授其仙道
一人數旦旦詣河邊拜河水如此十年河侯河伯遂與
　相見與之白璧十雙教授水行不溺法
薏苡一名簳珠收子蒸令氣餾曝乾挼取之作飯麪主
　不饑
作乾薑法水淹三日畢置流水中六日更去皮然後曝
　乾入甕瓶謂之醸也
淫羊藿一名仙靈脾淫羊一日百遍食藿所致
新生艾作乾菜妙作餛飩吞三五枚以飯壓之良療一
　切鬼氣
蘇合香本草云生中臺川陶云是師子屎又云是諸香
　汁煎之非一物從西域來者如紫檀重如石蘡薁是
　山葡萄
江東人通名楊栁楊葉短栁葉長
高座道人不肯作漢語或問此意簡文曰此簡應對之
　煩和尚一名尸梨宻宋云高座西域人𫝊三國王子
　以譲弟遂為沙門永嘉中到中國
順帝時琅琊宫崇上其師于吉於曲陽泉水上得神書百
　七十卷號太平清領書其言以隂陽五行為家而多巫覡
　雜語後張角頗有其書按江表傳道士于吉東來呉㑹
　立精舍燒香讀書孫策斬之日昔南陽張津為交州刺史
　常著絳帕頭鼔琴焚香讀邪俗道書為蠻夷所殺此
　甚無益
真誥云吞琅玕之華而更營丘墓者羡門子高丘子洪
　崖先生羡門子墓在幽州漁陽高丘子墓在中山洪
　崖先生墓在武威此三郡縣人並云上古死人空冢
王子喬墓在京陵戰國時有發墓者惟見一劒
漢地理志大江九江中一源而三目
揚雄益州箴巖巖岷山古曰梁州魯城北有孔子學堂
　蜀有文翁講堂北海有鄭司農儒林講堂宅亦曰第
　言有甲乙之次第也漢書成帝有甲觀中畫堂魏有
　茅堂
　
　
　
　
　續博物志卷七
欽定四庫全書
　續博物志卷八
　　　　　　　　　　　　　宋　李石　撰
後漢襄楷延熹中上疏云宫中立黄老浮屠祠陛下嗜
　欲不去豈獲其祚或云老子入西北為浮屠浮屠不
　三宿桑下不欲乆生恩愛精之至也天神遺以好女
　浮屠曰此但革囊盛血遂不盼之
漢帝問陳蕃徐稚𡊮宏孰為後先蕃答𡊮生公族不鏤
　自雕至于徐稚傑出薄城故宜為先
伏生為秦博士文帝撰五經尚書大傳使掌故歐陽生
　等受尚書於伏生漯水有徵君伏生墓
晉書地道志曰遼西人見遼水上有浮棺欲破之語曰
　我孤竹君也汝破我何為因為立祠或曰漢靈帝時
　遼西太守廉翻因夢得之(此與前/志小異)
沈彬保大中以尚書致仕居江西高安手植一木於平
　野戒諸子曰必葬我此地子孫伐木掘土深丈餘得
　一石椁上刋八字云開成二年壽椁一所即葬之
墨子惡樂故朝歌回車論譔考讖曰邑名朝歌顔子不
　舍七十弟子掩目宰予獨顧由蹷墮車宋均曰子路
　患宰予顧視凶地故以足蹷之
齊時有發古冢得銘云青州二十子東海女郎河東賈
　昊以為司馬越女嫁為茍晞子婦驗之果然
東都殖業坊十字街有王戎墓隋代醸家穿其旁作窖
　得銘曰晉司徒尚書令安豐侯王君銘
廣川王去疾發魏王子且渠冢甚淺狹無棺柩有石牀
　牀下悉是雲母牀上兩尸一男一女皆年二十許東
　首裸卧顔色如生人鬢髪齒牙亦如生人王畏懼不
　敢近
周靈王冡屍亦不壊惟玊蟾蜍一枚
幽王冡甚高壮雲母深尺餘百餘尸相枕藉皆不朽惟
　一男子餘皆女子
欒書冡有一白狐王擊之傷其足王尋病足死
蕭穎士與行侣共濟瓜洲舟中二少年相顧曰甚有肖
　鄱陽忠烈王穎士是鄱陽曾孫即自款陳二子曰吾
　識而祖乆矣遽負擔而去穎士北歸盱眙吏獲發冡
　盗五六人穎士認江中二少年亦在内潁士以前說
　詢之曰我嘗開鄱陽王冡當門貴人顔色如生與頴
　士相𩔖此與吴綱似吴芮事頗同芮事出水經穎士
　薛用弱集異記
九真山多大蛇名曰髯蛇長十丈圍七八尺吞鹿角骨
　鑚皮出夷以大竹籖殺而食之楊氏南裔異物志曰
　髯惟大蛇既洪且長采色駮犖其文錦章食犬吞鹿
　腴成養創賓享嘉燕是豆是觴
武強縣有行于塗得一小蛇養之名擔生長而噬人里
　人遂捕繫獄擔生負而奔邑淪為湖縣官吏為魚矣
漢光武二年鮮于冀為清河太守作公廨未就而亡後
　守趙高計工用二百萬黄秉劉適言四百萬冀乃鬼
　見白日導從入府與高及秉等對共計校定為適秉
　所割匿冀乃書表自理言高貴不尚節壠畝之夫而
　箕踞遺𩔖媚世求顯偷竊銀艾鄙辱天官臣不勝鬼
　言去三十里車馬皆滅不見秉等伏地物故高以狀
　聞詔差代以旌幽中之訟
老人晨渡朝歌水而怯紂曰老者髓不實故晨寒因斮
　脛以視髓
紂有新聲靡樂作邑朝歌史記曰朝歌之音歌不時也
　虞虢之間傅說𨼆室傅巖俗名之為聖人窟
劉向叙晏子春秋稱古冶子曰吾嘗濟于河黿銜左驂
　以入砥柱之流吾從而殺之
孔子臨狄水而歌曰狄水衍兮風揚波船楫顛倒更相
　加汲縣舊汲郡有石夾水為磻溪太公釣處有太公
　泉太公廟牧野竹書作坶野有比干墓前有石銘題
　𨽻云商大夫比干之墓所記唯此漢高祖孝文各為
　立碑
顔舍字洪都兄畿得疾死於醫家人迎喪引喪者顛仆
　曰我壽命未死但服藥太多傷五臓耳及還婦夢之
　曰吾當復生急開椁以手刮棺指爪盡傷氣息甚微
　飲食所須託之以夢舍侍養足不出户者十三年畿
　竟不起
二廣深谿石壁上有鬼影如澹墨畫船人行以為其祖
　考祭之不敢慢俗好於門畫虎頭書聻字謂隂司刀
　鬼名讀漢舊史儺逐疫鬼又立桃人葦索滄耳虎等
　聻字盖滄耳也
俗𫝊鍾馗起于唐明皇之夢非也北史堯暄本名鍾葵
　字辟邪于勁字鍾葵宋宗慤妹名鍾葵非特明皇時
　但葵馗二字異耳又曰終葵菜名閩中多木綿植之
　數千株採其花紡為布名吉貝南史言林邑等國出
　古貝木以古為吉訛也
樅松葉柏身檜柏葉松身
黄公好謙女有國色而謙其美以為醜也女至難嫁有
　鰥夫冒娶之乃國色果信黄公之謙
魏田父耕於野而得玉弗識也鄰人隂欲得之紿曰此
　怪石也田父置玉於室其光燭夜果以為怪棄之於
　野鄰人從而盗之以獻魏王玉工望而拜曰此無價
　之寳
陶𨼆居書自奇世傳畫板帖及焦山下瘞鶴銘皆其遺
　迹
王㑹稽七子凝操徽渙獻五人書迹傳世惟𤣥肅二人
　未見而五子書各不同盖善學父書者
郝氏夜祠佛鬼車乘燭光而下翼廣丈餘九首互相低
　昻其家呼犬持杖逐之墜一羽長三尺許廣八九寸
　色𩔖鵞雁
江浙間有鳥名飛生狐首肉翅四足如獸飛而生子即
　隨母後人有難産以其爪安胷腹間立驗亦有得其
　皮者
有異鳥鳴如嬰兒巢于木探得其雛大如鵞青首白面
　觜爪𩔖鷹鷂或曰此鵬也
高麗人參贊三椏五葉背陽向隂欲來求我椵樹相尋
　椵木葉似桐甚大隂廣參多生其隂
王孫一名黄孫一名黄昏孫思邈有黄昏散注云黄昏
　木或曰合歡合昏夜合花陳無已云探囊一試黄昏
　湯草部木部黄昏為二物郭璞曰守宫槐晝日聶合
　而夜舒布也江東有木與此相反俗因名合昏古今
　注云合歡似梧桐枝葉互相結風來解使人不忿嵇
　康種之于舍前
　
　
　
　
　
　
　
　續博物志卷八
欽定四庫全書
　續博物志卷九
　　　　　　　　　　　　　宋　李石　撰
南昌縣出然石異物志云色黄而理疎以水灌之便熱
　以鼎炊物可熟置之則冷如此無窮元康中雷孔章
　入洛齎以示張公張公曰此謂然石
晉書曰漢末博士燉煌侯瑾善内學弱水出流沙流沙
　與水流行也在西海郡北山有赤石白色以兩石相
　打則水潤打之不已則潤盡火出山石皆然炎起數
　丈不滅有大黒風自流沙出掩之乃滅其石如初不
　敢輕近耳
火井以草爨之則烟騰火發湯井以草納之則露凝
鐸銷狀如刀戈殘刄有孔旁達出麗水飾以金所指無
　不洞夷人尤寳月以血祭之俗謂天降非人鑄鬱刃
　鑄以毒藥冶取躍如星者淬以馬血成之傷人即死
　刀劒以柔鐵為莖幹不可純用鋼純鋼不折則缺
天寳中交趾貢龍腦如蟬𧖟老龍腦樹節方有禁中呼
　為瑞龍腦上惟賜貴妃十枚香氣徹十餘歩
蓬萊山使高麗者望之甚逺前後下峭拔可愛其島屬
　昌國縣其上平廣可以種蒔島人云蓬萊三仙山越
　弱水三萬里不應指顧間便見此外不復見山
馬緒謫潮得巨蟻長尺餘鹽漬之歸誇北人
兩頭蛇馬鼈食牛血所化
鳲鳩毛氏曰秸鞠郭璞謂布穀雎鳩毛氏云王睢郭璞
　謂鶚鸒斯毛氏云卑居乂云鴉烏郭璞云小雀好羣
　飛毛云桑扈為竊脂郭璞云為青雀好盗脂
海州有人持一束黑物形如竹篾其人云海魚腮中毛
　可作屛風貼色似水牛角頭似猪鬃長三四寸廣可
　一寸
人家有小蟲至微而響甚尋之卒不可見號竊蟲大如
　半胡麻形似鼠婦有兩角白色振其頭則有聲孟康
　朝作賦比之鬼魅
海州有溝水通淮過漕船寳應中堰破水涸東海主修
　堰堰成輙壊或說梁代築浮山堰以鐵數萬斤填積
　其下乃成堰之壊如雷聲至是聲聞上流盖鐵味辛
　辛能害目魚龍䕶目故畏鐵也有人淬劒于池池魚
　皆浮去
張勃吴録曰彭澤有鳥接食圑飯投之高下無失巫山
　迎船鳥亦然
凡鳥三指向前一向後鸚鵡兩指向後
漢明帝永平五年長安迎取飛廉并銅馬置上西門外
　晉灼曰飛廉鹿身頭如雀有角而蛇尾豹文應劭曰
　飛廉神禽能致風氣
宣王好射三石之弓而自以為九石臣下從而悅之以
　非大王不能用其實三石也九石名而已
周官全羽為旞析羽為旌道路用旌節即此旌也顧愷
　之畫蘇武所執之旌上圓如幢下復數層紅羽驂驂
　然如夜合花此析羽也今鹵簿中節頗𩔖此其首亦
　圓相去尺餘有數重圓板以氂牛尾綴之亦析羽遺
　法然蘇武漢節則旌節之制至于龍節虎節玉節之
　𩔖則今虎符之𩔖但可合符不必盡為旌耳顧畫節
　首一物若書卷豈亦符乎漢銅符以銅為之竹符以
　竹五寸鐫刻篆書其上
硯譜載天下之硯四十餘品以青州紅絲石硯為第一
　端州斧柯山石為第二歙州龍尾石為第三
夜蔵飲食於噐中覆之不宻鼠欲盗食不可至環噐而
　走淚滴噐中食之得黄疾通身如蠟
鍮石𩔖金碔砆𩔖玉木蘭類桂奚醢類檀蛇牀類蘼蕪
　人參類薺苨檜類柏狐狸𩔖狗鸑鷟𩔖鳯野馬𩔖麟
肅宗時有告保定太守反者令李泌乘千里馬往案之
　千里馬寧逺所獻髪拳紫色狀如八駿乘者必衣裘
　冒絮似北人抱持早發扶風初馳三十里則皆旁側
　跳三十里外乃隤然而去惟聞耳傍風聲飛前蹄之
　土過耳辰時達保定申時歸奏事
顓帝有三子而亡去為疫鬼其一居江水為疫鬼其一
　居弱水為罔兩其一居人宫室塸堣善驚人小兒
脚弱病用杉木為桶濯足排樟腦兩股間以脚掤繫定
　月餘即效
雜令曰蹄人者絆其足齧人者截其耳說文牛觸者角
　著横木
有一狠子生平多逆父㫖父臨死囑曰必葬我水中意
　其逆命得葬土中至是狠子曰生平逆父命死不敢
　達㫖也破家築沙潭水心以葬
本草經曰虎嘯風生龍吟雲起磁石引鍼琥珀拾芥漆
　得蟹而散麻得漆而湧桂得葱而軟樹得桂而枯戎
　鹽累卵獺膽分杯其氣爽之相關感也
一曰偏記二曰小録三曰逸事四曰鏁言五曰郡事六
　曰家史七曰别傳八曰雜記九曰地理十曰都邑
唐大順元年六月資州兵王全義妻如孕覺物漸下入
　股至足大拇痛甚拆而生珠如彈圓漸長大如杯
西京相璠曰京有小索亭世語以為本索氏兄弟居又
　為索水晉志京有大索小索亭漢書京索之間也
紀信冢在滎陽城西北三里
漢長安巧工丁緩作卧褥香爐爐體常平又作七輪扇
　連七輪大皆徑尺一人運之滿堂寒戰今二法並存
計然云人受命于天地變化而生一月而膏二月而脉
　三月而胚謂如水泡之狀四月而胎謂如水中蝦䗫
　胎也五月而筋六月而骨謂血氣變為肉肉為脂脂
　為骨也七月而成形八月而動九月而躁十月而生
九章筭法方田一粟米二差分三少廣四均輸五方程
　六傍要七盈足八鉤股九
語林云王中郎以圍棊為坐𨼆或亦謂之為手談又謂
　之為棊聖
窶藪王叡云東方朔以為寄生賣餅人結茅為絰以戴
　頭上狀如環
蟹鬭精上有孔其中有子有泥食之殺人
露布㨗書之别名以帛書揭之竿魏武奏事謂之露板
公孫龍以書有四目四聰遂以聴天地人為臧之三耳
　臧善也以白馬非白馬教也其意若改其說無以教
　人
易之生物竒偶三才之數三三而九九九八十一主日
　日數十故人十月而生八九七十二偶以承奇奇主
　辰辰主月月主馬馬十二月而生七九六十三三主
　斗斗主狗狗三月而生六九五十四四主時時主豕
　豕四月而生五九四十五五主音音主猿猿五月而
　生四九三十六六主律律主禽獸故禽鹿六月而生
　三九二十七七主星星主虎虎七月而生二九一十
　八八主風故蟲八月而化
陶答子妻曰南山有豹霧雨七日不下食者欲以澤其
　衣毛而成其文章故藏以逺害
齊民要術曰梧桐山石間生者為樂器則鳴
周書曰清明之日桐始華桐若不華歲有大寒
太行即五行之異名淮南子曰武王欲築宫於五行之
　山
猗頓魯之窮士耕則常寒聞朱公富往問術焉朱公曰
　子欲速富常畜五牸
童子操戈與孟賁戰孟賁無不勝童子修禮盡敬雖孟
　賁不忍犯
鳩食桑椹則醉猫食薄荷則醉虎食狗則醉
管子曰聴宫如牛鳴窌中
牛聾瞶面牛鼓簧是也
積皁莢置油瓶其中永不蛀踏雞子殻令人患白癜風
　踐壊竈土令人害瘡
桑柴灰取汁煎白礬治壁鏡蛇毒石榴名天漿已乳石
　毒
桃根為印可召鬼
卧欲縮足不欲左脇
牖里在湯隂縣廣雅稱獄犴也夏曰夏臺商曰羑里周
　曰囹圄皆圜土也
　
　
　
　
　
　
　
　
　
　
　
　
　
　
　續博物志卷九
欽定四庫全書
　續博物志卷十
　　　　　　　　　　　　　宋　李石　撰
舊說千歲之龜巢於蓮葉游于卷耳之上
按乾鑿度日垂皇策者盖伏羲用蓍卦已重矣然而世
　質民淳法惟用七八六十四卦皆不動若乾止于乾
　坤止於坤不能變也夏商因之皆以七八為占連山
　歸蔵是已後世澆薄始用九六為占不如是不足以
　應天下之變
諸侯叛桀關龍逢引皇圖以諫桀桀殺之伊尹諫桀桀
　曰天之有日如吾之有民日亡吾乃亡矣(與前志/小異)
紂剖比干觀其心桀殺龍逢無剖心之事桀惟比之于
　日紂乃詐命于天
西伯軍至鮪水紂使膠鬲候周師問曰西伯將焉之曰
　之薛膠鬲曰無我欺曰不子欺也將伐紂曰何日至
　曰以甲子膠鬲以是日報紂是日雨甚卒病請休師
　西伯曰膠鬲已報其主以雨進兵救膠鬲之死也商
　容與殷民觀周師之入見畢公曰吾新君也容曰非
　也其人將有急色君子臨事而懼見太公曰吾新君
　也容曰非也其人虎踞而鷹趾當敵將衆威怒自倍
　見利即前不顧其後故君子臨衆果于進退見周公
　曰吾新君也容曰非也其為人忻忻行休志在除賊
　是非天子則周之相國故聖人臨衆知之見武王曰
　吾新君也容曰聖人為海内討惡見惡不怒見善不
　喜顔色相副以是知之
犀出越睒以陷穽取之毎殺天震雷暴雨
野桑生石上取以為弓不膠漆而利
淮南子曰鯀堙洪水盗帝之息壌帝使祝融殺之于羽
　淵今荆州南門外有狀若屋宇陷土中而猶見其脊
　旁有石記云不可犯畚鍤所入輙復如故又頗以致
　雷雨近代有妄意發掘水岔出不可制(與前志/小異)
佛樓沙國有佛鉢受三斗許青玉也或曰青石或曰雜
　色而墨多四際分明厚可二分貧人以少華投中即
　滿富人以多華正復百千萬斛終不滿或曰在月支
　國
穆天子傳曰天子賔于西王母乃紀其迹于弇山即西
　王母之山
武王既勝紂登邠之阜以望商邑曰自發未生六十年
　麋鹿在牧蜚鴻滿野徐廣乃引内史邊之言曰夷羊
　在牧張華以為文王之詞曰水潦東流飛鴻滿野又
　曰自發未生之十年(與前志/小異)
淮南子曰亂之所生皆在流遁大興宫室延樓棧道雞
　棲井幹􁀙木欂櫨以相支持木巧之節此遁于木也
魏軍南伐朱修之守滑臺城不下其母悲憂乳汁驚出
　乃號踴告家人曰我年老非有乳時今出其不免是
　日城陷
帝王世紀堯時厨中自生肉脯薄如翣搖鼓則生風使
　食物寒而不臭
堯緝獬豸之皮以為帝帳
嶺南溪洞中往往有飛頭者故有飛頭老子之號頭將
　飛一日前頸有痕匝項如紅縷妻子共守之及夜生
　翼飛去曉却還
梵僧菩薩勝言闍婆國中有飛頭其俗所祠名曰蟲落
　因號落氏
河圖曰少室山大竹堪為甑噐山海經舜林中大竹一
　節可以為船漢竹大者一節受一斛小者數升為椑
　榼廣志曰雲母竹大竹也攡竹細而多刺也􁉨竹堪
　作笛篃竹宜為屋椽􁉥竹皮青内白如雪輭韌可為
　索
竹譜曰竹之品𩔖六十有一
南越以孔雀珥門户崑山以璞玉抵烏鵲
燕避戊巳蝙伏庚申一歲三𧖟則桑弱馬耗
孔子曰違山十里蟪蛄之聲猶在于耳政事惡譁而善
　肅
蚯蚓長吟地中江東謂之歌女
木瓜味酢善療轉筋陶𨼆居云如轉筋時但呼楙名及
　書上木瓜字輙愈
榖膠可以圑丹砂又曰為金石之漆
橘柚彫於北徙石榴鬱於東移
吕氏春秋曰善學者若齊王之食雞必食其跖數千而
　後可足也
慕容廆有馬跨四十九年駿逸不虧鑄銅為之像親為
　銘讃
撥拔力國有異獸名駞牛皮似豹蹄𩔖牛無峯項長九
　尺身高一丈餘
水麝天寳初虞人獲水麝詔養之臍中下水瀝滴於斗
　水中用灑衣至敗香不歇毎取以針刺之投以真雄
　黄香氣倍于肉麝此與前說水麝小異併録之
張華為黄門侍郎博覽圖籍千門萬户畫地成圖
司馬遷欲自成一家追琢經傳之文以從世變可也至
　改古文尚書論語可乎
楚王使屈原造為憲令屬草藁未定上官大夫見而欲
　奪之原不與䜛之曰王使屈平為令衆莫不知每一
　令出平伐其功以為非我莫能為也王因是疏屈平
庚桑子出山人王士源采荘子庚桑篇為之目云其先
　人於山中得古本唐人疑之竟不施行今亢倉子三
　卷是也
漢蜀人趙賔好異說以氣無箕子箕子者萬物荄滋也
　顔師古曰古皆荄箕同音
貴妃以假鬢為首飾曰義髻僖宗内人束髪甚急為囚
　髻唐末婦人梳髪以兩鬢抱面為抛家髻
望梅生津食芥墮淚此五液之自外至也慕而垂涎愧
　而汗發此五液之自内至也
良常山有熒火芝大如豆夜視有光得食一枚心中一
　孔明食七枚七孔明可夜書華陽洞亦有五種夜光
　芝包山有白芝
王叡云有書契以來便應有筆世傳蒙恬制非也崔豹
　曰蒙恬以枯木為管以鹿毛為柱羊毛為被所謂毫
　非今之竹兎也
元和中元稹使蜀營妓薛濤造十色彩牋以寄元稹於
　松華紙上寄詩贈濤蜀中松花紙雜色流沙紙彩霞
　金粉龍鳯紙近年皆廢唯餘十色綾紋紙尚在
湘州記蔡子池南有石臼是蔡倫舂紙臼
李司徒勉在汴州有異骨一節可為硯南海時得于海
　商云是蜈蚣脊骨
蕭史與穆公鍊飛雪丹第一轉與弄玉塗之今之女銀
　膩粉也三代以降塗紫草為臙脂周以紅花為之或
　曰出於閼氏
葛洪曰沈義學道於蜀中與妻共載
管子曰武王為侈靡令曰豹襜豹裘方得入廟故豹皮
　百金功臣之家粟千鍾而未得一豹皮
陵陽子明經云春食朝霞日欲出時黄氣也秋食淪隂
　日没以後赤黄氣也冬食沆􁴦夜半氣也夏食正陽
　南方日中氣也并天黄地黄為六氣
墨子作木鳶飛三日不集公輸子之雲梯墨子之飛鳶
　是也
今之紙鳶引絲而上令兒張口望視以洩内熱
同光中莊宗遣平蜀得王衍金銀命悉鎔之為金塼銀
　塼約重三百斤一塼開一竅二人擔之上有匠人名
　曰馮高過荆南高季興曰馮高主屬我坑官吏持而
　有之儲為一庫皇朝建隆中金銀入京師斤兩封緘
　如故
華俗謂上金為紫磨金夷俗謂上金為楊邁金
印子金世傳淮南王安藥金上有印子篆文劉主字壽
　州八公山土中耕者往往得之小餠重半兩有一印
　大餠至七兩有二十許印
襄趙之間故舂陵白水之地多得金麟趾褭蹏金趾中
　空四旁有文刻工巧褭蹏似于平物上滴成如乾柿
　土人謂之柿子金或曰此婁敬所為藥金和藥最良
古玉噐有竒特非雕琢人功者多是昆吾刀及蝦蟇肪
　所刻肪可得取肥者剉煎膏塗玉亦軟滑易截
冬瓜仁七升以絹袋盛之投三沸湯中暴乾如此三度
　苦酒浸一宿為末日服方寸匕令人不老
通天犀千歲者長且銳白星徹端出氣通天則能通神
　可破水駭雞矣抱朴子有白理如線者以盛米雞即
　駭刻為魚銜入水水開三尺
勒畢國人長三寸有翼善言語戲笑因名語國飲丹露
　為漿丹露者日初出有露汁如珠也
漢武習水戰作昆明池釣魚綸絶而去夢魚求去其鉤
　明日帝戲于池見魚銜索為去之復遊于池得珠一
　雙
東海員嶠山有氷蠶長七寸有鱗角以霜雪覆之始為
　繭其色五綵織為文錦入水不濡投火不燎
石决明亦名九孔螺
魚子合猪肝食之殺人
陳藏噐云蠏脚中髓及腦殻中黄並能續斷絶筋骨碎
　之微熬内創中筋即連
方言云桂林之中謂守宫能鳴者與蛤蚧相似
蜘蛛網纏贅疣七日消爛屢有驗
柚似橙而大于橘石蜜其實乳糖
芎藭不可乆服令人暴死
藕與蜜同食可以休糧
淮口揚州出身梨蘇合香一兩酒一斗同煮極能調和
　五臓
董蕖者婆羅門云阿魏苗根似白芷
胡麻性與茯苓相宜即巨勝
苦參為齒藥使人傷腎腰重􁨇熱麩冷
棗與棘相𩔖皆有刺
粳粟米五穀中最硬得漿水易化倉粳米炊作乾飯食
　之止痢
採芸香葉置席下能去蚤虱子
仙家謂醋為華池左味
白髪鬚鑷去消蠟㸃孔中即生黒者
松脂杏仁棗肉茯苓等分食後服五十粒可不飢
有黄連桔梗勿食猪肉有茯苓勿食酢物有細辛勿食
　生菜
古無純銅作鏡者皆有錫雜之
巴豆神仙食一枚即死鼠食三年重三十斤
麩金是毒蛇屎
徵姓舉事當忌亥日以火絶在亥
巳日巳年不殺蛇
段成式云神荼鬱壘領萬鬼
瘧鬼小不能病巨人故曰壮士不病瘧晉人曰君子不
　病瘧蜀人以痎瘧為奴婢瘧
沈懐逺南越志曰珠有九品寸五分以上至寸八九分
　為大品有光彩一邊小平似覆金者名璫珠璫珠之
　之次為走珠走珠之次為滑珠滑珠之次為磊螺珠
　磊螺珠之次為官雨珠官雨珠之次為稅珠稅珠之
　次為葱珠
元封二年大秦獻花蹄牛高六尺尾環遶角生四耳阿
　薩部多蠟蟲鹿剖其肉重壘以石壓之瀝汁稅波斯
　鬱林等國草子醸于肉汁中經數日即變成酒飲之
　可醉
　
　
　
　
　
　
　
　
　續博物志卷十
