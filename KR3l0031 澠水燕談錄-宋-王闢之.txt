#+TITLE: 澠水燕談錄-宋-王闢之
#+DATE: 2018-05-12 10:18:53
#+SOURCE: github.com/kanripo/KR3l0031 master 6a1a444f                
欽定四庫全書　　　　　子部十二
　澠水燕談録　　　　　　小説家𩔖一(雜事之屬/)
　　提要
　　　　(臣/)等謹案澠水燕談録十卷舊本題宋齊國
　　　　王闢之撰宋藝文志作王闗之葢闢闗形近
　　　　而悞通考引晁陳二家書目作王闢疑傳寫
　　　　脱之字也書録解題稱其為治平四年進士
　　　　讀書志稱其從仕四方與賢士大夫燕談有
　　　　可取者輒記久而得三百六十餘事今考此
　　　　書皆記紹聖以前雜事分十五𩔖帝徳十七
　　　　條讜論十一條名臣五十條知人四條竒節
　　　　十二條忠孝八條才識十二條髙逸二十條
　　　　官制二十條貢舉二十一條先兆十七條歌
　　　　咏十八條書畫八條事誌三十二條雜録三
　　　　十五條共二百八十五條與讀書志所載之
　　　　數不合葢此本為明商濬稗海所刻有所
　　　　刪削故也所記質實可信多與史傳相出入
　　　　其間如誰傳佳句到幽都詩乃蘇轍使遼時
　　　　寄其兄軾之作而誤以為張舜民又如栁永
　　　　以夤縁中官獻醉蓬莱詞為仁宗所斥而以
　　　　為仁宗大悦之𩔖雖間有舛訛正不以一𤯝
　　　　掩耳乾隆四十三年九月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　澠水燕談錄卷一
　　　　　　　　　　　　宋　王闢之　撰
　　帝徳
西都北寺應天禪院乃太祖誕聖之地國初為傳舎真
　宗幸洛陽顧瞻遺迹徘徊感愴乃命建為僧舎功成
　賜院額奉安神御命知制誥劉筠誌之仁宗初又建
　别殿分二位塑太宗真宗聖像丞相王欽若為之記
　後園植牡丹萬本皆洛中尤品慶厯末仁宗御篆神
　御三殿碑藝祖曰興先太宗曰帝華真宗曰昭孝今
　為忌日行香地去留府甚逺故詩曰正夢寐中行十
　里此之謂也
開寶中教坊使魏某年老當補外援後唐故事求領小
　郡太祖曰伶人為刺史豈治朝事尚可法耶苐令於
　本部中遷敘乃以為太常太樂令
興國中張觀樂史鏁㕔合格不得進士第止以為幕職
　官太宗之愛惜科名如此
慶厯中郎官吕覺勘公事囘登對自陳衣緋已久乞改
　章服仁宗曰待别差遣與卿換章服不欲因鞫獄與
　人恩澤慮刻薄之徒望風希進加人深罪耳帝寛厚
　欽恤之徳如此廟號曰仁不亦宜乎
明道二年二月十一日真宗行籍田禮就耕位侍中奉
　耒進御上搢圭秉耒三推禮儀使奏禮成上曰朕既
　躬耕不必泥古願終畝以勸天下禮儀使復奏上遂
　耕十有二畦翌日作籍田禮畢詩賜宰臣已下和進
　尋詔吕文靖公編為籍田記時許開封國學舉人陪
　位因得免解
寶元康定間西方用兵急於邊用言利者多捃摭細㣲
　頗傷大體仁宗厭之乃詔曰議者並須䆒知本末審
　可施用若事已上而驗白無狀者事効不著當施重
　罰於是輕肆者知畏而不敢妄言利害也
仁宗朝南劒州上言石碑等銀鑛可發上謂三司使曰
　但不害民則為國利或於民有害豈可行也上之恤
　愛元元至矣
晁文元公迥在翰林以文章徳行為仁宗所優異帝以
　君子長者稱之天禧初因草詔得對命坐賜茶既退
　已昏夕真宗顧左右取燭與學士中使就御前取燭
　執以前導之出内門傳付從史後曲燕宜春殿出牡
　丹百餘盤千葉者纔十餘朶所賜止親王宰臣真宗
　顧文元及錢文僖各賜一朶又常侍宴賜禁中名花
　故事惟親王宰臣即中使為揷花餘皆自戴上忽顧
　公令内侍為戴花觀者榮之其孫端稟嘗為余言
咸平三年大理寺上言曰本寺案牘未決者常幾百事
　近日逾月並無公案漢文決死刑四百唐太宗決死
　罪三百史臣書之以為刑措今以四海之廣而奏牘
　不聞動輙逾月足以知民識禮義而不犯於有司也
　請載之史筆
祥符中諸王有以翰林使醫有効乞除遥郡真宗曰醫
　之為郡非治朝美事厚賜之可也仍令宰相諭此意
真宗一日晩坐承明殿召學士對既退中人就院宣諭
　曰朕適忘御袍帶卿無訝焉學士將降謝中人止之
　云上深自愧責有㫖放謝真宗禮遇詞臣厚矣
太祖討平諸國收其府藏貯之别府曰封椿庫毎嵗國
　用之餘皆入焉嘗語近臣曰石晉割幽燕諸郡以歸
　契丹朕憫八州之民久隔疆境俟所蓄滿五百萬緡
　遣使契丹以贖山後諸郡如不我從即散府財募戰
　士以圖攻取㑹晏駕乃寢後改曰左藏庫今為内藏
　庫
真宗嘗諭宰臣一外補郎官稱其才行甚美俟罷郡還
　朝與除監司及還帝又語及之執政擬奏將以次日
　上之晩歸里第其人來謁明日以名薦奏上黙然不
　許執政察所以乃知已為伺察宻報矣終真宗朝其
　人不復進用真宗惡人奔競如此
慶厯中滕子京守慶州屬羌數千人内附滕厚加勞遺
　以結其心御史梁堅言滕妄費公庫錢仁宗曰邊帥
　以財利㗖蕃部此李牧故事安可加罪
仁宗朝流内銓引改京官人李師錫上覽其薦者三千
　餘人問其族系乃知丞相王徳與甥壻上曰保任之
　法欲以盡天下之材今但薦勢要使孤寒何以進止
　與師錫循資後翰林學士胡宿子宗堯磨勘以保官
　亦令循資帝之照見物情抑權勢進孤寒聖矣
英宗治平中燕國恵和公主下降王師約異時尚主之
　家例降昭穆一等以為恭帝疾之曰此廢人倫之序
　不可以為法思有以厚風俗亟命正之尚未遑著於
　令及神宗踐阼乃詔公主出降皆行見舅姑禮是時
　師約父克臣為開封府判官前一日中使促就第受
　主見行盥饋禮成遂大設樂天下榮之三宫嬪御還
　者莫不嗟嘆近姻貴戚相與震動以為天姬之貴尚
　執行婦道盖自恵和始耳唐南平公主下降王珪之
　子珪坐令親執行筓饋盥之禮曰吾豈為身榮所以
　成國家之美耳唯我祖宗首正王化穆然成風矣
魯人李廷臣頃官瓊管一日過市有獠子持錦臂韝鬻
　於市者織成詩取而視之仁廟景祐五年賜進士詩
　也云恩袍草色動仙籍桂香浮仁祖文章掞麗固足
　以流播荒服盖亦仁徳醲厚有以深浹夷獠之心故
　使愛服之如此也廷臣以千文易得之帖之小屏置
　几席間以為朝夕之玩
　　讜論
慶厯中開寶寺塔災國家遣人鑿塔基得舊瘞舎利迎
　入内庭送本寺令士庻瞻仰傳言在内庭時頗有光
　恠將復建塔余襄公靖言彼一塔不能自衛何福逮
　於民凡腐草皆有光水精及珠之圓者夜亦有光烏
　足異也梁武造長干塔舎利常有光臺城之敗何能
　致福乞不營造仁宗從之
夏竦薨仁宗賜諡曰文正劉原父判考功上疏言諡者
　有司之事且竦行不應法今百司各得守其職而陛
　下奈何侵之乎疏三上是時司馬溫公知禮院上書
　曰諡之美者極於文正竦何人可當光書再上遂改
　諡文獻知制誥王原叔曰此禧祖皇帝諡也封還其
　目不為草詔於是太常更諡竦文莊
嘉祐中内臣麥允言死以其嘗有功特給鹵簿司馬光
　言古不以名器假人允言近習之人非有大功勲而
　贈以一品給以鹵簿不可為法仁宗嘉納之
仁宗朝司天奏月朔日當食而陰雲不見事同不食故
　事當賀司馬光曰日食四方皆見而京師獨不見天
　意若曰人君為陰邪所蔽天下皆知而朝廷獨不知
　其為災尤甚不當賀詔嘉其言後以為例
景祐中趙元昊尚修職貢蔡州進士趙禹庻明言元昊
　必反請為邊備宰相以為狂言流禹建州明年元昊
　果反禹逃歸京上書自理宰相益怒下禹開封府獄
　是時陳希亮為司錄言禹可賞不可罪宰相不從希
　亮争不已卒從希亮言以禹為徐州推官徂徠先生
　石守道有詩曰蔡牧男兒忽議兵謂禹也
咸平中孫冕乞於江淮荆湖通商賣鹽許商人於邊上
　入糧草或京中納錢帛一年之内國家預得江淮荆
　湖三路賣鹽課額而又公私之利有十倍焉為陳恕
　等沮之遂寢
臨淄賈先生疎以著書扶道為己任著山東野錄七篇
　頗𩔖孟子常奏諫者書四篇謂丁謂造作符瑞以誣
　皇天以欺先帝今幸為姦發請明告天下正其事無
　㡬又謂謂既竄逐冦萊公猶在雷州宜還萊公以明
　忠邪先生終以孤直不偶既晩得進士出身不樂為
　吏久之李文定公竊其誥勑送吏部先生勉就之官
　至殿中丞卒後門人李冠元伯劉顔子望相與諡曰
　存道先生初先生得出身真宗賜名同改字希徳
狄武襄既平嶺南仁宗欲以為樞宻使平章事龎莊敏
　公曰太祖遣曹彬平江南止賜錢二十萬其重慎名
　器如此今青功不及彬若用為平章事富貴已極後
　安肯為陛下用力使後有冦盜青更立功陛下以何
　官賞之乃以青為䕶國軍節度諸子皆優官厚賜金
　帛
真宗初上仙莊獻攀慕號切凡喪祭之禮務極崇厚吕
　文靖公奏曰太后為先帝喪紀之數宗廟之儀不忍
　裁減曲盡尊奉此雖至孝之道以臣所見尚未足報
　先帝恩遇之厚唯是逺姦邪奬忠直惜民財㧞擢時
　彦使邊徼寧靖人物富安皇帝徳業日茂太后壽樂
　無憂此報先帝之大節也
祥符中玉清昭應等宫成大臣率兼使領天聖中玉清
　災莊獻泣曰先帝尊奉先祧故大建館御以盡祗肅
　之道今忽災燬何以稱先帝遺意吕文靖公恐后復
　議繕完因推洪範災異之端乞罷營建懇讓使名玉
　清遂不葺
田錫以讜直事太宗知無不言深得諍臣之體一日詣
　中書謁趙忠獻公曰公以元勲當軸宜自謙抑今百
　司奏覆必先經堂豈尊君之義也諫臺章疏令閣門
　進狀尤失風憲之體趙竦然謝之遽從其言
　
　
　
　
　
　
　
　
　
　
　
　
　
　澠水燕談錄卷一
欽定四庫全書
　澠水燕談錄卷二
　　　　　　　　　　　　宋　王闢之　撰
　　名臣
宰相王溥父祚少為太原掾屬宿州防禦使既老溥勸
　其退居洛陽居常怏怏及溥為相客或候祚溥常朝
　服侍立客不安席求去祚曰學生勞賢者起避耶
張忠定公詠布衣時希夷先生一見竒之曰願分華山
　一半居可乎先生曰非公可及别贈以毫楮公曰是
　將嬰我以世務也後公貴顯以名徳重天下將赴劒
　南以詩寄先生曰性愚不肯林泉住强要流清擬致
　君今日星馳劒南道囘頭慚愧華山雲及還又有詩
　曰世人大抵重官榮見我東歸夾道迎應被華山髙
　士笑天真喪盡得虛名
王元之嘗草李繼遷制繼遷送馬五十疋潤筆公卻之
　後守永陽閩人鄭褒有文行徒歩謁公及還公買一
　馬遺之或謗其虧價者太宗曰彼能卻繼遷五十疋
　顧肯虧一疋馬價邪
曹冀王彬前後帥師征討諸國凡降四國主江南西川
　廣南湖南也未嘗殺一無辜功名顯著為諸將之首
　諸子賢令瑋琮璨繼領旄鉞陶弼觀王畫像有詩曰
　蒐兵四解降王縛教子三登上將臺其後少子玘追
　封王爵實生光憲太后輔佐仁宗母儀天下累朝聖
　功仁徳天下懷慕以至濟陰生享王爵子孫昌熾世
　世無比非元功陰徳享報深厚何以及此雖漢之馬
　郭迨無以過此嗚呼盛哉
張僕射齊賢以吏部尚書知青州六年其治安静民頗
　安之好事者或謗其居官弛慢朝廷召還公語人曰
　向作宰相幸無大過今典一郡乃招物議正如監御
　厨三十年臨老反煮粥不了士大夫聞之深罪謗者
　曾孫仲平為予言
真宗晏駕二府受遺制輔立仁宗及皇太后權聴斷軍
　國事宰相丁謂欲去權字王沂公時叅大政獨報之
　曰皇帝沖年太后臨朝斯非國家常典稱權猶足示
　後况言猶在耳何可改也謂深感其言權字遂不敢
　去
祥符中趙徳眀上言本國饑來借粟百萬斛大臣皆請
　以違誓責之王魏公旦獨請具粟如其數於京師詔
　徳明入京來取徳明大慚嘆朝廷有人
真宗朝宦者劉承珪以端謹事上病且死求為節度使
　上促授之王魏公旦執不從曰復有求為樞宻使者
　何以絶之至今宦者官不過留後
王魏公旦與楊文公大年交善疾篤大年問於卧内託草
　遺奏言為宰相不可以將盡之言為宗親求官但敘
　平生遭遇之意表上真宗嘆之遽遣就第名數進錄
諫議大夫陳省華生三子皆登進士第而伯仲皆為天
　下第一晩年燕國夫人馮氏俱康寕長子堯叟知樞
　密院次子堯佐直史館少子堯咨知制誥每對客三
　子列侍客不自安求去省華曰學生輩立侍常也士
　大夫以陳氏為榮
晁文元公迥少聞方士之術凡人耳有靈響目有神光
　其後聴於静中若鈴聲逺聞耆年之後愈覺清徹公
　名之曰三妙音一曰幽泉潄玉二曰清聲揺空三曰
　秋蟬曵緒嘗聞其裔孫端禮云
景徳中朝廷始與契丹通好詔遣使將以北朝呼之王
　沂公以為太重請但稱契丹本號可也真宗激賞再
　三朝論韙之
祥符中王沂公奉賜契丹館伴耶律祥頗肆談辯深自
　衒鬻且矜新賜鐵券沂公答以勲臣有功髙不賞之
　懼故賜劵以安反側耳何為輙及親賢祥大沮
真宗上仙時雖仲春而大雪苦寒莊獻太后詔賜衛士
　酒獨王徳用所轄禁旅不得飲后以問徳用徳用曰
　衛士荷先帝恩徳厚矣今率土崩心安忍縱飲矧嗣
　君尚少未親萬機不幸一夫􁐰酒奮臂狂呼得不動
　人心也后大嘆息
李文靖公為相王魏公旦方叅預政府時西北尚用兵
　或至旰食魏公嘆我輩安能坐致太平得優㳺無事
　耶文靖公曰少有憂勤足為警戒他日四方寧謐朝
　廷未必無事其後北方講和西夏納欵而封禪祠祀
　蒐講墜典靡有虛日魏公始嘆文靖之先識過人逺
　矣
乾興初丁謂欲每議大政則太后後殿朝執政朔望則
　皇帝前殿朝羣臣其餘常事獨令入内押班雷允恭
　附奏禁中傳命三府衆以為隔絶中外不便王沂公
　時判禮院引東漢故事皇帝在左太后在右同殿加
　簾中書樞密院以次奏事人心乃安
皇祐五年儂智髙䧟二廣詔樞密副使狄青督諸將討
　之言事者以青武人不可専用請以文臣副之仁宗
　以問龎莊敏公曰向者王師所以屢敗由大將不足
　以統一禆將人人自用故遇敵輙北劉平已來敗軍
　覆將莫不由此青勇敢有智略善用兵必能平賊願
　勿憂仁宗乃詔行營諸軍皆受青節制賊平處置民
　事則與孫沔余靖同議及捷報至上喜謂莊敏曰嶺
　表平殄皆卿之力也
皇祐五年王汾擢進士甲科唱名日左右奏汾免解進
　士例當降甲仁宗覽家狀曰汾先朝學士禹偁曾孫
　遂不降甲其後汾以便糴賞勞改官亦以黄州孫超
　升朝籍
景祐中范文正公以言事觸宰相黜守饒州到任謝表
　云此而為郡練優優布政之方必也立朝增蹇蹇匪
　躬之節天下嘆公至誠許國始終不渝不以進退易
　其守也
宋范文正公以龍圖閣直學士帥邠延涇慶四郡威徳
　著聞中外聳服屬户蕃部率稱曰龍圖老子至於元
　昊亦以是呼之
太子賔客謝濤生平清慎恬於榮利晩節乞知西臺尋
　分務洛中接賔客屏去外事日覽舊史一編以待賔
　話將終前一日夢中見詩一章覺呼其孫景初錄之
　曰百年事業一張紙千古英雄一窖塵惟有炳然周
　孔教至今仁義浸生民足以見仁義著乎神明故至
　死而不亂也
皇祐末契丹請觀太廟樂仁宗以問宰相對曰恐非享
　祀不可習也樞密副使孫公沔曰當以禮折之請謂
　使者廟樂之作皆本朝廷所以歌詠祖宗功徳也他
　國可用邪使人如能助吾祭乃觀之使者不敢復請
陳文恵將終前一日自為墓誌曰宋有潁川先生堯佐
　字希元道號知餘子年八十不為夭官一品不為賤
　使臣納祿不為辱三者粗備歸息於先秦國大夫仲
　兄丞相棲神之域吾何恨哉
范文正公貶饒州朝廷方治朋黨士大夫莫敢徃别王
　待制質獨扶病餞於國門大臣責之曰君長何自䧟
　朋黨王曰范公天下賢者顧質何敢望之若得為范
　公黨人公之賜質厚矣
歐陽文忠公使遼其主每擇貴臣有學者押宴非常例
　且曰以公名重今代故爾
景祐末西鄙用兵大將劉平死之議者以朝廷使宦者
　監軍主帥節制有不得專者故平失利詔誅監軍黄
　徳和或乞罷諸帥監軍仁宗以問宰臣文靖公曰不
　必罷但擇謹厚者為之仁宗委公擇之對曰臣待罪
　宰相不與中貴私交無由知其賢否願詔都知押班
　保舉有不職與同罪仁宗從之翊日都知叩首乞罷
　諸監軍士大夫嘉公有謀
景祐中范文正公知開封府忠亮讜直言無囘避左右
　不便因言離間大臣自結朋黨仍落天章閣待制黜
　知饒州余靖安道上疏論救以朋黨坐貶尹洙師魯
　言靖與仲淹交淺臣與仲淹義兼師友當從坐貶監
　郢州稅歐陽修永叔貽書責司諫髙若訥不能辯其
　非辜若訥大怒繳其書降授夷陵縣令永叔復與師
　魯書云五六十年來此輩沈默畏怖在世間忽見吾
　輩作此事下至竈間老婢亦為驚怪時蔡君謨為四
　賢一不肖詩布在都下人争傳冩鬻書者市之頗獲
　厚利遼使至宻市以還張中庸奉使過幽州館中有
　書君謨詩在壁上四賢希文安道師魯永叔一不肖
　謂若訥也
狄武襄公青初以散直為延州指使是時西邊用兵公
　以才勇智略頻立戰功常披髮面銅具馳突出圍敵
　人畏懾無敢當者公識度宏逺士大夫翕然稱之而
　尤為韓公范文正公所深知稱為國器文正以春秋
　漢書授之曰將不知古今匹夫之勇不足尚也公於
　是博覽書史通䆒古今已而立大功登輔弼書史策
　配享宗廟為宋名將天下稱其賢公初為延州指使
　後顯貴天下獨呼公為狄天使
慶厯中仁宗服藥久不視朝一日聖體康復思見執政
　坐便殿促召二府宰相吕許公聞命移刻方赴召比
　至中使數促公同列亦贊公速行公愈緩歩既見上
　曰久疾方平喜與公等相見而遲遲其來何也公從
　容奏曰陛下不豫中外頗憂一旦聞忽召近臣臣等
　若奔馳以進慮人驚動爾上以為得輔臣之體
陳貫自鹽鐵副使除直昭文館知相州先是三司副使
　例得待制而貫獨得直館或唁貫者貫曰與其居天
　章作不才待制何如在昭文為有道學士唁者愧服
　貫子安石今為吏部侍郎女嫁文潞公
康定中趙元昊既虜劉平遂約吐蕃毋與中國通陰相
　為援朝廷患之擇能使絶域者將以恩信譙讓唃氏
　尚書屯田員外郎劉渙上書請行間道馳至青唐城
　唃氏皆頓首悔謝請以死捍邊因圖畫其地形并誓
　書還奏仁宗嘉歎進直昭文館俄而元昊臣服再加
　刑部郎中賜金紫
王武恭公悳用寛厚善撫士其貎魁偉而面色正黒雖
　匹夫下卒閭巷小兒外至逺方君長皆知其名職稱
　之曰黒相北人常呼其名以驚小兒為四方畏服如
　此皇祐末仁宗以為樞密使而以富韓公為宰相是
　冬契丹使至公與之射使者以公為樞宻使富公為
　相稱得人上聞尤喜
治平中夏國泛使至將以十事聞於天子未知其何事
　也時太常少卿祝諮主館伴既受命先見樞府已而
　見丞相韓魏公公曰樞宻何語諮曰樞宻云若使人
　言及十事第云受命館伴不敢輙受邊事公笑曰豈
　有止主飲食不及他語邪公乃徐料十事以授祝曰
　彼及某事則以某辭辨言某事則以某辭折祝唯而
　退及宴見使者果及十事凡八事正中公所料祝如
　所敎答之夏人聳服祝常以魏公真賢相非他人可
　比
元豐中尚書省百官諡曽魯公始曰忠獻禮官劉摰駁
　曰丞相位居三事不聞薦一士安得謂之忠家累千
　金未嘗濟一物安得謂之獻衆不能奪其議改曰宣
　靖
司馬文正公以髙才全徳大得中外之望故公之退十
　有餘年而天下之人日冀其復用熙寕末余夜宿青
　州北溜河馬鋪晨起行見村民百人歡呼踴躍自北
　而南余驚問之皆曰傳司馬為宰相矣余以為雖出
　於野人妄傳亦其情之所素欲也故子瞻為公獨樂
　園詩曰先生獨何事四海望陶冶兒童誦君實走卒
　知司馬葢紀實也
元豐七年春文太師既告老奏乞赴闕親辭天陛庶盡
　臣子之誠既見即日對御錫宴顧問温渥上酌御盞
　親勸數日朝辭上遣中使以手劄諭公留清明飭有
　司令與公備二舟泝汴還洛清明日錫宴玉津園公
　作詩示同席翊日上用公韻屬和親灑宸翰就第賜
　公特命三省以上赴瓊林苑宴餞復賜御詩送行公
　留京師一月凡對上者五錫宴者三錫詩者再顧問
　不名稱曰太師寵數優異
富公熙寧中罷相赴亳常居深養疾罕出時幕府諸公
　事須稟命常以狀白公公批數字紙尾莫不盡其理
　或有難決之事諸公憂疑不能措手者相與求見公
　公以一二言裁處徐語他事諸公曉然率常失其所
　疑者退而嘆服以為莫可及也公早使遼以片言折
　敵謀尊中國及總大政視天下事若不足為者矧退
　處一郡乎
韓魏公元勲舊徳中外具瞻熙寕留守北都遼使每過
　境必先戒其下曰韓丞相在此無得過有呼索遼使
　與京尹書故事紙尾止押字是時悉書名其為遼人
　尊畏如此毎使至必問侍中安否其後公子忠彦奉
　使遼主問嘗使中國者曰國使𩔖丞相否曰𩔖即命
　工圖之
國朝享國百三十餘年人臣為太師者惟趙忠獻文潞
　公二人者耳
范文正公知邠州暇日率僚屬登樓置酒未舉觴見縗
　絰數人營理葬具者公亟令詢之乃寓居士人卒於
　邠將出殯近郊賵殮棺槨皆所未具公憮然即徹宴
　席厚賙給之使畢其事
崔遵度清節純徳泊於榮利事太宗為右史十餘年每
　侍殿陛側身軒楹以自屏蔽不欲當上顧盼其恬晦
　如此琴徳尤髙嘗鼓琴静室往往通夕妻子罕見其靣
慶厯末富文忠公鎮青州㑹河決商胡北方大水流民
　坌入京東公勸所撫八州之民出粟以助賑給各因
　坊村擇寺廟及公私空舎又因山崖為窟室以處流
　離擇寓居官無職事者各給以俸即民所贅聚籍而
　受劵以時給之器物薪芻無不完具不幸死者為叢
　塜收瘞自為文遣使祭之明年夏大稔計其道里資
　遣還八州之間所活無慮五十餘萬人其募為兵者
　又萬餘人仁宗嘉之拜公禮部侍郎公曰䘏災賑乏
　臣之職也辭不受
嘉祐中仁宗不豫久不御殿雖宰臣亦不得見富文忠
　公求入視疾内侍以未有詔㫖止之公叱之曰安有
　宰相一日不見天子遂趨入見因乞監侍祈禱留宿
　殿中自是事無巨細皆白執政而後行上下晏然
司馬温公居洛十五年天下日望以為相神宗上仙公
　赴闕臨衛士見公皆以手加額曰司馬相公也民遮
　道曰無歸洛留相天子活百姓所在數千人觀之公
　懼徑歸詔除知陳州過闕留拜門下侍郎為左僕射
　及薨京師民刻畫其像家祠一本四方爭購之畫工
　有致富者
孔公道輔以剛毅直諒名聞天下知諫院日請明肅太
　后歸政天子為中丞日諫廢郭后其後知兗州日近
　臣獻詩百篇者執政請除龍圖閣直學士仁宗曰是
　詩雖多不如孔某一言乃以公為龍圖閣學士
祥符中天下大蝗近臣得死蝗於野以獻宰臣率百官
　稱賀王魏公旦獨執不可數日方罷朝飛蝗蔽天真
　宗嘆曰使百官將賀而蝗遽至豈不為天下笑耶
張忠定公詠知通進銀臺司幷州有軍校笞他部卒至
　死獄具奏上法官謂非所部當如凡人公執奏之曰
　幷接𦍑人兵數十萬一旦因一卒法死一校卒有輕
　所部之心且生事不若杖遣之於權宜為便上如法
　官議不數日幷卒怨本校白晝五六輩提刀趨喧爭
　前刺校心胷狼籍尸下遂竄去朝廷方以公向所執
　為是
忠定公為御史中丞一日於行香所宰相張齊賢呼叅
　知政事温仲舒為鄉弟及他語尤鄙(錢希白所撰公/誌日彈執政之)
　(事失辭/者此也)公以非所宜言失人臣體遂彈奏之齊賢深
　以為恨後於上殿短公曰張詠本無文凡有章奏皆
　婚家王禹偁代為之禹偁前任翰林作齊賢罷相麻
　其辭醜詆及再入中書禹偁亦再知制誥故兩中傷
　之公聞自辯曰臣苦心文學縉紳莫不知今齊賢以
　假手於人是掩上之明誣臣之非罪也上曰卿平生
　著述㡬多可進來公遂以所著進上閲於龍圖閣未
　竟賜坐曰今日暑甚顧黄門於御几取常所執紅銷
　金龍扇賜公且稱文善公起再拜乃納扇於几上曰
　便以賜卿美今日獻文事也
忠定公後自金陵入苦腦疽未朝見御史閣門累有奏
　止寛其告俾養疾公恨不得面陳所懐乃抗論近年
　以來虛國家帑藏竭生民膏血奉無用之土木皆丁
　謂王欽若啟上心之所為也不誅死無以謝天下章
　三上不報出知陳州
孫明復先生退居太山之陽枯槁憔悴鬢髪皓白著春
　秋尊王發㣲十五篇為春秋學者未有過之者也故
　相李文定公守兖就見之嘆曰先生年五十一室獨
　居誰侍左右不幸風雨食飲生疾奈何吾弟之女賢
　可以奉箕箒先生固辭文定曰吾女不妻先生不過
　為一小官人妻先生徳髙天下幸壻李氐榮貴莫大
　於此先生曰宰相女不以妻公侯貴戚而因以嫁山
　谷衰老藜藿之人相國之賢古無有也不可不成相
　國之賢遂妻之其女亦甘淡薄盡婦道士大夫莫不
　賢之
　
　
　
　
　
　
　
　
　
　
　
　
　
　澠水燕談錄卷二
欽定四庫全書
　澠水燕談錄卷三
　　　　　　　　　　　　宋　王闢之　撰
　　知人
希夷先生陳摶語人禍福若符契王世則與韓見素趙
　諫同詣先生世則偽為僕拜於堂下先生笑之曰侮
　人者自侮也揖世則坐於諸坐之右將來科名君為
　首冠諸君之次正如此㑹明年世則舉進士第一餘
　如坐次
河東栁先生開以髙文苦學為世宗師後進經其題目
　者翕然名重於世嘗有詩贈諸進士曰今年舉進士
　必誰登髙第孫何及孫僅外復有丁謂未㡬何僅連
　牓狀元謂亦中甲科其知人如此
孫何孫僅學行文辭傾動塲屋何既為狀元王黃州覽
　僅文編書其後曰明年再就堯階試應被人呼小狀
　元後牓僅果為第一黃州復以詩寄之云病中何幸
　忽開顔記得詩稱小狀元粉壁乍懸龍虎牓錦標終
　屬鶺鴒原幷寄何詩曰惟愛君家棣華牓登科記上
　並龍頭潘逍遥亦有詩曰歸來遍檢登科記未見連
　年放弟兄而陳堯佐堯咨兄弟亦前後相繼為狀元
　實士林盛事
慶厯二年仁宗用范文正公叅知政事韓魏公富韓公
　為樞宻副使天下人心莫不懽快徂徠石守道作聖
　徳詩曰惟仲淹弼一䕫一卨又曰琦器魁礧豈視扂
　楔可屬大事重厚如勃其後富范為宋之名臣而魏
　公定冊兩朝措天下於泰山之安人始嘆石之知人
　也
　　竒節
國初御史中丞劉温叟博學純厚動必由禮父諱岳温
　叟終身不聴絲竹嘗令子和藥有天靈葢温叟見之
　亟令致奠埋於郊五代士人鮮蹈禮義獨温叟篤行
　為世所推
端拱初太宗詔訪天下髙年前青州錄事叅軍麻希夢
　年九十餘居臨淄召至闕下延見便殿賜坐語次從
　容詢及人間利害對之尤詳多蒙聴納他日訪以養
　生之理對曰臣無他術惟寡情慾節聲色薄滋味故
　得至此詔以為工部郎中致仕賜金紫工部好學善
　訓子孫子景孫興國中登進士甲科孫温其温舒祥
　符中相繼登第為天下第三人衣冠以為盛事而天
　下稱麻氏教子有法
趙隣㡬好學著述太宗擢知制誥逾月卒子東之亦有
　文才前以職事死塞下家極貧三女皆幼無田以養
　無宅以居僕有趙延嗣者久事舎人義不忍去竭力
　營衣食給之雖勞苦不避如是者十餘年三女皆長
　延嗣未嘗見面至京師訪舎人之舊謀嫁三女見宋
　翰林白楊侍郎徽之發聲大哭具道所以二公驚謝
　曰吾被衣冠且與舎人友而不能恤舎人之孤不迨
　汝逺矣即迎三女歸京師求良士嫁之三女皆有歸
　延嗣乃去徂徠石守道為之傳以厲天下云
徂徠石守道少以進士登甲科好為古文雖在下位不
　忘天下之憂其言以排斥佛老誅貶姦邪為己任慶
　厯中天子罷二相進用韓魏富范增置諫官鋭意求
　治先生喜曰吾官博士雅頌吾職也乃作慶厯聖徳
　詩五百言以别白邪正太山孫明復見之曰子禍起
　矣由是謗論喧然姦人嫉妬相與擠之不幸病卒有
　以媾禍中傷大臣者指之起事曰石某詐死必北走
　矣請斵棺以驗朝廷知其誣不發棺歐陽文忠公哭
　以詩沒後妻子流落寒餓魏公分俸買田以給之所
　謂大臣乃先生嘗薦於朝者姦人即先生詩所斥者
　也元祐中執政薦先生之直詔官其子
王沂公當軸以厚重鎮天下尤抑奔競張師徳久次館
　閣博學有時望而不事造請最為魯肅簡所知一日
　中書議除知制誥者魯盛稱張才徳沂公以未識為
　辭魯宻諷張見沂公張辭不徃魯屢諷之張重違魯
　意始緣職事一徃沂公辭不見張大悔恨他日中書
　復議魯無以易張曰向已為公言之矣沂公曰張君
　器識行義足以為此然尚有請謁耳逾年方命掌誥
　沂公之取人如此
慶厯中張宗晦以祕書監致仕居洛陽一日謁留守其
　子庚言唐賀監知章以道士服歸㑹稽明皇賜以鑑
　湖今洛中嵩山雖非朝廷所賜大人可衣羽服優㳺
　其間何以事請謁宗晦曰吾作白頭老監枕書而眠
　何必學賀老作道士服邪時以為名言
曹州于令儀者市井人也長厚不忤物晚年家頗豐富
　一夕盜入其家諸子擒之乃隣子也令儀曰汝素寡
　悔何苦而為盜邪曰廹於貧耳問其所欲曰得十千
　足以衣食如其欲與之既去呼之盜大恐謂曰汝貧
　乗夜負十千以歸恐為人詰留之至明使去盜大感
　愧卒為良民令儀擇子姪之秀者起學室延名儒以
　掖之子伋姪傑倣舉進士第今為南曹令族
丹陽顧方篤行君子也皇祐末登進士第再調明州象
　山縣令視事之初召邑中父老詢問民間利害及境
　内士民之善惡者勸使勿怠戒使自修又建學舎率
　其子弟之秀者教之暇日親為講説掖誘使進於善
　逾年民大化服俄而病邑民相率出錢詣㙮廟祈禱
　者數千百人為臠股者十三人方竟不起百里之内
　號泣思慕如失父母與立祠以嵗時祀丹陽錢君倚
　毗陵胡完夫皆為方記其事而刻石祠中士大夫詩
　頌不可勝記
胡文恭公宿平生守道不以進退為意在館二十餘年
　每語後進曰富貴貧賤莫不有命士人當脩身俟時
　無為造物所嗤世以為名言近士大夫多脩佛學司
　馬温公患之嘗為解禪偈六篇云忿怒如烈火利欲
　如銛鋒終朝長戚戚是名阿鼻獄顔囘甘陋巷孟軻
　安自然富貴如浮雲是名極樂國孝弟通神明忠信
　行蠻貊積善來百祥是名作因果仁人之安宅義人
　之正路行之誠且久是名不壞身道徳修一身功徳
　被萬物為賢為大聖是名菩薩佛言為百世師行為
　天下法久久不可揜是名光明藏
徐仲車博學志行父石少亡終身不登山行嘗冒暑道
　遇奔喪者輟馬以遺之徒行還家憇户外風乗之得
　聾疾年僅四十勉從母命作詩賦一舉進士第久之
　喪母哀毁過人葬母助葬者數千人
大名栁仲塗少時縱酒酒肆坐側有書生接語以貧未
　葬父母將謁魏守王公祐求資以給襄事先生問所
　費㡬何曰得錢二十萬可矣先生曰姑就舎吾為子
　營之罄其資得白金百兩錢數萬遺之議者以郭代
　公不能過
劉温叟以徳義世其家當時推服為御史中丞家極貧
　時太宗尹京致五百千以贈温叟拜受以大匱封貯
　御史之西廊或有語之者曰晉王身為京尹兄為天
　子拒之則失敬吾方為御史受而用之則何以清流
　品也
　
　
　
　
　
　
　
　
　
　
　
　
　
　
　澠水燕談錄卷三
欽定四庫全書
　澠水燕談錄卷四
　　　　　　　　　　　　宋　王闢之　撰
　　忠孝
咸平中契丹舉國来侵南至淄青淄川小郡城壘不完
　刺史吏民皆欲棄城奔於南山兵馬監押張藴按劍
　厲聲曰奈何去城隍委府庫大衆一潰更相勦奪敵
　未至而吾已殘矣刺史若出吾當斬以狥由是無敢
　動者後君為環州馬嶺鎮監押雖處窮塞猶建孔子
　祠刻石為之記慶厯中范文正公過其地書其碑陰
　以美之其子揆掞以文學才行有名於世皆登侍從
鈆山劉輝俊美有辭學嘉祐中連冠國庠及天府進士
　四年崇政殿試又為天下第一得大理評事簽書建
　康軍判官喪祖母乞辭官以嫡孫承重服國朝有諸
　叔而嫡孫承重服者自輝始哀族之人不能為生者
　買田數百畝以養之四方之人從輝學者甚衆乃擇
　山溪勝處處之縣大夫易其里曰義榮社名其館曰
　義榮齋未終喪而卒士大夫惜之初范文正與吳文
　肅皆有志義田及後登二府方能成其志而輝於初
　仕家無餘資能力為之士君子尤為難
自唐末用兵文臣給舎以上武臣刺史以上喪父母者
　急於國事以義斷哀徃徃以墨縗從事既泣哀則涖
　事如故號曰起復國朝襲唐制不改論者慶厯中田
　元均帥秦鳳奏乞解官終喪既葬託邊事求見上曰
　陛下以孝治天下方邊隅無事而區區犬馬之心不
　得自從因泣下上視其貎瘠乃許終喪其後富公以
　宰相丁母憂仁宗詔數十竟終喪盖大臣終喪自公
　始
皇祐四年五年儂智髙寇二廣諸郡皆棄城避賊獨贊
　善大夫知康州趙師旦太子中舎知封州曹覲城守
　死方賊之至康州也贊善閲兵得羸兵二百餘人扼
　戰斬賊千人明日兵盡城破詬賊賊度不可屈害之
　時方暑越三日屍不可視獨姿色如生初夫人王氏
　避冦女生始三日棄之草間信宿囘視無苦人以為
　忠義之感賊平朝廷贈光祿少卿而康民立祠以祀
　丞相王荆公誌其葬博士梅聖俞表其墓
慶厯末妖賊王則盜據貝州賈魏公鎮北門倉卒遣將
　引兵環城未有破賊之計公日夜憂思有指使馬遂
　者白公曰堅城深池不可力取願得公一言入城殺
　元兇餘黨可説而下也公壯其言丁寕囑之曰壯士
　立功在此行也遂至城下浮渡濠呌呼守城者乗匹
　練縋身以上見賊偶坐為陳朝廷恩信能束身為公
　請於朝亦不失富貴若守迷天子遣一將提兵不日
　城下血膏地肉飽犬悔無及矣辭激切賊不荅遂度
　終不聴遂争擊賊仆地扼其㗋㡬死左右兵之聞者
　莫不義之是時翰林鄭毅夫方客魏為之作傳
榮州張昭及剛毅不畏强禦故為櫟陽主簿陳堯咨庄
　僕恃勢干縣政輸賦不以時昭及捕而杖之堯咨聞
　而嘆曰張子一主簿而能如此他日當薦為御史使
　人召之昭及竟不見
唐貞觀中調卒戍邊河中府永樂縣民姚棲雲之父以
　兄嗣未立請代兄行遂戰沒時棲雲方三嵗其母再
　嫁鞠於伯母其母亡棲雲葬之又招魂葬其父廬於
　墓終身哀慕不衰河中尹渾瑊上其事詔加優賜旌
　表其鄉棲雲十世同居仁宗詔賜旌表復其徭役又
　三世自慶厯至今又五十年而其家孝友如故永樂
　縣熙寕初幷𨽻河東余元祐中以列於府乞特賜敷
　奏下其事史官重加旌表特免戸徭錢以旌孝義以
　厲風俗狀上不報
曹修古明道初為御史上書乞莊獻太后還政謫守興
　化軍暴疾終於官家貧死之日無衣以殮郡之僚屬
　若吏民之賢者莫不號慕嘆息相與出錢帛數十萬
　賻其家曹女始笄泣語其母曰先人忠節名聞天下
　不幸以直言謫死且君子不家於喪安可受以凂我
　先人之全徳哉哭不已謝而遣之吏民固乞卒不受
　一錢其純孝髙尚如此曹建安人四御史之一也
　　才識
盧朱崖父億性儉素恬於榮進以少府監告老歸洛以
　棋酒自放不親俗事及多遜叅大政服玩漸侈億嘆
　而泣曰家本寒素今富貴驟至不知税駕地矣後多
　遜果敗士大夫髙其識
劉少逸少有俊才年十三端拱二年中禮𨕖及御試詩
　賦外别召升殿賜御題賦詩數首皆有㫖意授校書
　郎令於三館讀書故王元之愛其少俊而贈之詩曰
　待學韓退之矜夸李長吉
胡旦少有俊才尚氣凌物嘗語人曰應舉不作狀元仕
　宦不作宰相虛生也隨計之秋郡守坐中聞鴈賦詩
　曰明年春色裏領取一行歸人皆壯其言明年果魁
　天下終以忤物不登顯位以文辭敏麗見推一時晩
　年病目閉門閑居一日史館共議作一貴侯傳其人
　少賤嘗屠豕猪史官以為諱之即非實錄書之即難
　為辭相與見旦旦曰何不曰某少嘗操刀以割示有
　宰天下之志莫不嘆服
天聖末歐陽文忠公文章三冠多士國學補試國學解禮
　部奏登甲科為西京留守推官府尹錢思公通判謝
　希深皆當世偉人待公優異公與尹師魯梅聖俞楊
　子徳張太素張堯夫王㡬道為七友以文章道義相
　切劘率常賦詩飲酒間以談戲相得尤樂洛中山水
　園亭塔廟佳處莫不逰覽思公恐其廢職事㣲戒之
　一日府㑹語及冦萊公思公曰知萊公所以取禍否
　由晩節奢縱宴飲過度耳文忠曰宴飲小過不足招
　禍萊公之責由老不知退爾坐客為之聳然思公年
　已七十
蘇子美有逸才詞氣俊偉有超世之格慶厯中監奏邸
　承舊例以拆賣故紙錢祠神因以其餘享賔客言事
　者欲因子美以累一二大臣彈擊甚急宦者操文符
　捕人送獄皆一時名士都下為之紛駭左右無敢救
　解者獨韓魏公從容言於仁宗曰舜欽一醉飽之過
　止可薄治之何至如此帝悔見於色魏公之仁厚愛
　賢可尚矣
明道末天下蝗旱知通州吳遵路乗民未饑募富者得
　錢萬貫分遣衙役航海糴米於蘇秀使物價不增又
　使民採薪官為收買以其直糴官米未至冬大雪即
　以元價易薪芻與民官不傷財民且蒙利又建茅屋
　百間以處流民捐俸錢置辦鹽蔬日與茶飯叅俵有
　疾者給藥以理其願歸者具舟續食還之本土是嵗
　諸郡率多轉死惟通安堵不知凶嵗故民愛之若父
　母明年范文正按撫淮浙上公績狀頒下諸郡熙寕
　中予官於通繼公之治逾四十年猶詠誦未已
康定中河西用兵石曼卿與安道奉使河東既行安道
　晝訪夕思所至郡縣考圖籍見守令按視民兵芻粟
　山川道路莫不究盡利害尚慮未足以副朝廷眷使
　之意而曼卿吟詩飲酒若不為意者一日安道曰朝
　廷不以遵路不才得與曼卿並命今一道兵馬糧餦
　雖已留意而竊懼愚不能燭事以曼卿之才如略加
　之意則事無遺舉矣曼卿笑曰國家大事安敢忽邪
　已熟計之矣因條舉將兵之勇怯芻糧之多寡山川
　之險易道路之通塞纖悉具備如宿所經慮者安道
　乃大驚服以為天下竒才且嘆其不可及也
眉山蘇洵少不喜學㡬壯猶不知書年二十七始發憤
　讀書舉進士又舉茂才皆不中曰是未足為吾學也
　焚其文閉户讀書五六年乃大究六經百家之説嘉
　祐初與二子軾轍至京師歐陽文忠公獻其書於朝
　士大夫争傳其文二子舉進士亦皆在髙等於是父
　子名動京師而蘇氏文章擅天下
邵迎髙郵人博學强記文章清麗而尤長於詩為人恭
　儉孝友頗精法律長於吏事而清羸多病尫然不能
　勝衣平生竒蹇不偶登進士十餘年而官止州縣窮
　死無嗣其妻困苦蘇子瞻哀䘏之又萃集其文為之
　引以為原憲之貧顔囘之短命揚雄之無子馮衍之
　不遇皇甫士安之篤疾彼遇其一人猶哀悼而君兼
　之非命也哉
子瞻文章議論獨出當世風格髙邁真謫仙人也至於
　書畫亦皆精絶故小落手即為人藏去有得真迹者
　重於珠玉子瞻雖才行髙世而遇人温厚有片善可
　取者輒與之傾盡城府論辯唱酬間以談謔以是尤
　為士大夫所愛間遭僉人媒孽謫居黃州有陳處士
　者擕紙筆求書於子瞻㑹客方鼓琴遂書曰或對一
　貴人彈琴者天陰聲不發貴人恠之曰豈弦慢邪對
　曰弦也不慢子瞻之清談善謔皆此𩔖也
翰林沈公遘為京尹敏於政事號稱嚴明平時治開封
　者晨起視事至暮不能已甚者或廢飲食公尹府旦
　晝決事日中府無留人出謝客從容談燕日有餘力
　而翕然稱治
太子中舎于燾彭年青州壽光人博學能文喜言兵富
　文忠公丁文簡公薦堪將領以為武學教授慶厯中
　元昊數冦邊契丹乗釁聚兵求關南地丞相吕文靖
　公召彭年計之彭年云逺域不可校義理今幸嵗徳
　在我為主者勝宜治西北行宫若將親征者以壓其
　謀乃以大名府為北都未㡬西夏請盟契丹通好吕
　丞相稱之彭年謝不復見慶厯末仁宗春秋髙皇嗣
　未立登州岠嵎山數震郡以言彭年上疏曰岠嵎極
　東方殆東朝未建人心揺動之象宜早定儲以安天
　下之心且言宜以齊為節度逮英宗入繼乃由齊邸
　遂為興徳軍以先識稱之
　
　
　
　
　澠水燕談錄卷四
欽定四庫全書
　澠水燕談錄卷五
　　　　　　　　　　　　宋　王闢之　撰
　　髙逸
鎮陽道士證隱博學多識道行精潔太祖北征召見時
　已九十而形氣不衰上訪以養生之術隱曰我無為
　而人自化我無欲而民自正軒轅帝堯享國延年率
　由此道帝嘉之賜以茶帛
陳摶周世宗常召見賜號白雲先生太平興國初召赴
　闕太宗賜御詩云曾向前朝號白雲後來消息杳無
　聞如今若肯隨徵召總把三峰乞與君先生服華陽
　巾草屨垂縚以賔禮見賜坐上方欲征河東先生諫
　止㑹軍已興令寢御園百餘日方起兵還果無功恩
　禮特異賜號希夷久之辭歸進詩以見志云草澤吾
　皇詔圖南摶姓陳三峰千載客四海一閒人世態從
　來薄詩情自得真乞全麞鹿性何處不稱臣上知不
　可留賜宴使宰相兩禁傳坐為詩以寵其歸
田徵君告字象宜篤學好文嘗學詩於希夷先生以詩
　評授之故詩尤清麗平居寡薄志在經世太祖建國
　思得異人詔詣公車㑹遭父母喪久之東逰過濮止
　王元之舎元之貽書勉進其道㑹大河決溢君推明
　鯀禹之所治著禹元經三卷將上之不果已而得水
　𣗳於濟南明水將隱居焉故致書徐常侍鉉質其去
　就鉉答曰負鼎叩角顧廬築巖各由其時不失其道
　在我而已何常之有遂決髙蹈志時發易筮之遇暌
　因自號暌叟從學者常數百人宋維翰許衮最其髙
　弟二子登朝盛稱其師淳化中韓丕言於天子召赴
　闕詔書及門而卒皇祐中濟南翟書裒其遺逸得四
　十八篇析為三卷又次其出處為暌叟别傳云
景徳中种放賜號先生暫還嵩山真宗置酒資政殿餞
　放侍臣當直者四人預時所司不宿具皆相顧不敢
　坐上乃親定位次翰林學士晁迥資政殿學士王欽
　若東向知制誥朱𨕖西向次迥待制戚綸西向次欽
　若放北面對上示特客禮酒半上賦七言一章賜放
　侍臣皆賦士大夫榮之
孫宣公奭以太子少傅致仕居於鄆一日置宴詩㕔(仁/宗)
　(嘗賜詩刻石所/居之㕔壁上)語客曰白傅有言多少朱門鎖空宅
　主人到老不曾歸今老夫歸矣喜動於色復顧石守
　道諷易離卦九三爻且曰樂以忘憂自得小人之志
　歌而鼓缶不興大耋之嗟公以淳徳奥學勸講禁中
　二十餘年晩節勇退優㳺里中終始全徳近世少匹
真宗優禮种放近世少比一日登龍圖閣放從行真宗
　垂手援放以上顧近臣曰昔日明皇優李白御手調
　羮今朕以手援放登閣厚賢之禮無前代矣(故將永/叔薦放)
　(孫謙云放早以逸民被遇/章聖有握手登樓之睠)真宗久欲大用放固辭乃
　止惜夫
种放少舉進士不第希夷先生謂之曰此去逢豹則止
　他日當出於衆人初莫知其意故放隱於南山豹林
　谷真宗召見寵待非常拜工部侍郎皆符其言放别
　業在終南山放學行髙古後生從學者衆性頗嗜酒
　躬耕種秫以自釀所居有林泉之勝尤為幽絶真宗
　聞之遣中使携畫工圖之開龍圖閣召輔臣觀焉其後
　甘棠魏野郊居有幽趣帝亦遣人圖之故野詩云幽
　居帝畫看
麻先生仲英有俊才七嵗能詩隨侍官鄜州宋翰林白
　方謫官鄜聞而召之坐賦詩十篇宋大稱賞翌日宋
　以浣溪牋李廷珪墨諸葛氏筆遺之乃贈以詩曰宣
　毫歙墨川牋紙寄與麻家小秀才七嵗能吟天骨異
　前生應折桂枝來十七上禮部歸以二親既喪祿不
　及養無復仕宦意退居臨淄辨士里别墅久而記覽
　該洽行義髙潔鄉黨化服鄉里争訟者聴先生辯之
　雖凶年盜不入其家富韓公文潞公皆嘗致書幣龎
　莊公出鎮遣其子奉書召至府中禮之極厚薦其行
　義於朝詔為國子四門助教州學教授東方學者争
　師之卒年九十或以為宋詩前生已折桂枝來即今
　世不復折也麻一試不第終身罷舉詩已讖之矣
陜右魏處士野蒲中李徵君瀆乃中表也俱有髙節以
　吟詠相善野於東郊鑿土室方丈蔭以脩竹泉流其
　前曰樂天洞瀆結茅齋中條之陰曰浮雲堂皆有瀟
　灑之趣每乗興相過賦詩飲酒累日乃去一日瀆過
　野曰前夕恍惚若夢中林下有人曰行到水窮處未
　知天盡時即正其誤曰盍云坐看雲起時對曰此浮
　雲安得興起邪瀆命此必死期故來訪别還家未㡬
　年卒
史延壽嘉州人以善相遊京師貴人争延之視貴賤如
　一坐輒箕踞爾我人號曰史不拘又曰史我吕文靖
　公嘗邀之延壽至怒閽者不開門批之閽者曰此相
　公宅雖侍臣亦就客次延壽曰彼來者皆有求於相
　公我無求相公自欲見我耳不開門我竟還矣閽者
　走白公開門迎之延壽挾術以逰無心於用舎故能
　自重如此
建安黄晞慶厯中逰京師髙文苦學為世稱重著書數
　萬言自號謷隅子貧有守不干科舉而貎寢氣寒不
　自修飾石守道太學生員厚禮幣聘為學正踰垣避
　之故歐陽文忠公詩曰羔鴈聘黄晞晞驚走隣家近臣
　交章薦其道義詔受京官將為國子司業拜命數月
　暴卒僧舎
慶厯末杜祁公告老退居南京與太子賔客致仕王渙
　光祿卿致仕畢世長兵部郎中分司米實尚書郎致
　仕馮平為五老㑹吟醉相勸士大夫髙之祁公以故
　相耆徳尤為天下傾慕兵部詩云九老且無元老貴
　莫將西洛一般看五人年皆八十餘康寧爽健相得
　甚歡故祁公詩云五人四百有餘嵗深稱分曹與挂
　冠而畢年最髙時九十餘故其詩云非才忝預最髙
　年是時歐陽文忠留守睢陽而歎慕借其詩觀之用次
　韻卒章云聞説優游多唱和新詩何惜借傳看
初歐陽文忠公與趙少師槩同在中書嘗約還政後再相
　㑹及告老趙自南京訪文忠公於潁上文忠公所居
　之西堂曰㑹老仍賦詩以志一時盛事時翰林吕學
　士公著方牧潁職兼侍讀及龍圖特置酒於堂宴二
　公文忠親作口號有金馬玉堂三學士清風明月兩
　閒人之句
治平初龍圖閣直學士趙公抃鎮成都有張山人者不
　知所居數至李道士舎一日語李曰龍圖公促治裝
　行當入覲且叅大政矣趙聞而異之喻李令與俱來
　及再至李邀飲同見公張固辭曰與公相見自有期
　今未可也李具以告公公曰俟其再至宻令人來白
　當屏去導從潛徃見之他日又至李方遣人白公而
　遽求還留之不可曰龍圖且來矣公方命駕聞其去
　乃止益奇之未幾果應召命乃叅政柄及出鎮青社
　熙寧五年張遺書云當來相見公大喜語賔佐曰張
　山人來矣久之無來至秋公奉詔再領成都方悟曰
　山人言來乃吾當徃也故將行先寄張詩有不同叅
　政初時入(謂餘/慶)也學尚書兩次來(謂張/乖崖)到日先生應笑
　我白頭猶自走塵埃
富韓公熙寧四年以司空歸洛時年六十八是年司馬
　端明不拜樞宻副使求判西臺時年五十三二公安
　居沖默不交世務後十一年當元豐五年文潞公留
　守西京慕唐白樂天九老㑹於是悉聚洛中大夫賢
　而老自逸者韓公置酒相樂凡十二人又命鄭奐圖
　形妙覺僧舎各賦詩時人呼之曰洛陽耆英㑹而司
　馬為之序其相聚也用洛中舊俗敘齒不尚官時韓
　公年七十九潞公與司封席汝言皆七十七朝議大
　夫王尚恭七十六太常卿趙丙祕書監劉几衛州防
　禦使馮行已皆七十五天章閣待制楚建中七十三
　朝議大夫王慎言七十二大中大夫張問龍圖閣直
　學士張燾皆七十司馬六十四故潞公詩云當年尚
　齒尤多幸十二人中第二人韓公贈潞詩云顧我年
　齡雖第一在公勲徳自無雙潞再答韓公詩云惟公
　福祿并功徳合是人間第一人是時宣徽使王公拱
　宸年七十留守大名貽詩二公預其數凡十三人
司馬公優游洛中不屑世務棄物我一窮通自稱曰齊
　物子元豐中秋與樂令子訪親洛泗並轡過韓城抵
　登封憇峻極下院趨嵩陽造崇福宫至紫霄觀尋㑹
　善寺過轘轅遽達西洛少留廣度寺歴龍門至伊陽
　以訪奉先寺登華嚴閣觀千佛巖躡山徑瞻髙公真
　堂歩潛溪還保應觀文富二公之廣化寺拜邠陽堂
　下涉伊水登香山到白公影堂詣黃龕院倚石樓臨
　節灘還伊口凡所經逰發為詠歌錄叙謂之逰錄
荆南朱昻博學有清徳晩年以工部侍郎乞骸骨既得
　謝真宗賜坐寵詔留候秋凉還荆南故吳淑贈詩曰
　浴殿早凉初閣筆渚宫秋晩得懸車比行錫宴玉津
　園侍臣皆赴坐中内侍傳詔各賦詩餞行凡四十八
　篇獨李翰長維詩最竒絶云清時納禄猶强健白首
　還家正太平昻弟協亦退居里中皆八十餘時謂渚
　宫二疏
劉孟節概青州壽光人少師种放篤古好學酷嗜山水
　而天姿絶俗與世齟齬故久不得仕晩得一名亦不
　去為吏慶厯中朝廷以海上岠嵎山地震逾年不止
　遣使遺問安撫使以先生名聞詔命之官不受就青
　之南有冶原昔歐冶子劍鑄之地山竒水清旁無人
　煙叢筠古木氣象幽絶富韓公之鎮青也知先生久
　欲其間為築室泉上為詩并序以餞之曰先生已歸
　隱山東人物空且言先生有志於名不幸無位不克
　施於時著書以見志謂先生雖隱其道與日月雷霆
　相震輝其後范文正公文潞公皆優禮之欲薦之先
　生懇祈亦不能强以成其高先生少時多寓居龍興
　僧舎之西軒徃徃凭欄静立懐想世事吁唏或獨以
　手拍欄杆嘗有詩曰讀書悞我四十年幾回醉把欄
　杆拍
王樵字肩望淄川人性超逸深老易善擊劍有槩世之
　志廬梓桐山稱淄右書生不交塵務山東賈同李冠
　皆尊仰之咸平中契丹内侵舉族北俘潛入衆中訪
　其親累年乃歸持諸喪刻木為親葬奐山東立祠奉
　侍終身太守劉通詣樵踰垣遁去其後髙弁知州事
　范諷為通判相與就見之李冠以詩寄之曰霜臺御
　史新為郡棘寺廷評繼下車首謁梓桐王處士教風
　從此重詩書晩自號贅世翁為贊書其門曰書生王
　樵薄命寡志無益於人道號贅世豫卜地累茆名繭
　室中壘石塌刻銘其上曰生前殺軀以虞不備沒後
　寄魂以備不虞後感疾即入室自掩户乃卒以古劍
　殉葬著逰邊集安邊三策説史皆散失濟南李芝為
　贅世先生傳載其事
蒲中李續好學有髙志廬中條山以泉石吟咏自樂未
　嘗造州縣真宗祀汾陰詔赴行在續不起有表稱謝
　云十行溫詔初聞丹鳳銜來一片閒心已被白雲留
　住
　
　
　
　
　
　
　
　
　
　
　
　
　
　
　澠水燕談錄卷五
欽定四庫全書
　澠水燕談録卷六
　　　　　　　　　　　　宋　王闢之　撰
　　官制
唐以中官為樞宻使與中尉謂之内貴梁為崇政院使
　後唐舊有帶相印者分東西二院晉廢國初復置與
　中書為二府亦名二院但行東院印耳其後除授不
　常以檢校官充使不帶正官自趙普始帶節鉞自曹
　彬始簽書院事自石熈載始文資正官充使亦自熈
　載始知院自張士遜始以文臣知院兼使相自王欽
　若始簽書兼藩正自曹瑋始今官制復古而樞宻之
　職如舊與三省長官通謂之執政矣
唐末始分度支鹽鐵户部專領財賦唐明宗始號三司
　總以一使本朝或曰判三司或曰權判或曰㸃檢三
　司開寶中以叅知政事二人㸃檢三司既而更用宰
　相為提舉興國中分二使同判三司逾年後析為三
　使淳化中又合為三司而又以天下為十道二京為
　左右計置二計使分判十道别命三司總計使判左
　右計事三司如故咸平末三司各置副使其使輕則
　曰發遣迄元豐初不廢今悉歸尚書省
五代以來諸州馬歩軍院虞候以衙校為之太祖慮其
　任私髙下其手乃置司冦叅軍以進士九經及第人
　充之河東柳開及第為宋州司冦叅軍後改曰司理
　叅軍今俚俗以司理院為十院
建隆中擇才能之士出宰大邑大理正祈奚知大名府
　館陶縣監察御史王祐知魏縣選朝官知縣自此始
　太祖重縣令之任至矣
國朝孔子之後率襲封文宣公至和中祖擇之言文宣
　聖諡號後嗣不當以為封爵下學士院更定美稱仍
　改封其孫宗愿為衍聖公
故事親王女皆封郡縣主趙普以元勲諸女封郡主髙
　懷德二女特封縣主當時禮官不言其失諫官不言
　其非此典禮之誤也
國初州郡自置邸吏散在都下外州將吏不樂久居京
　師又符移行下率多稽遲或漏泄機事太平興國初
　起居郎何保樞奏置鈐轄諸道都進奏院以革其弊
　人給銅朱印一紐
國初江淮湖湘上供軍糧歳無定數景德中發運使李
　溥奏立年額詔歳以六百萬石為定有災即申乞減
　數至今以為常
國初令民田七頃納牛皮一張角一對筋四兩建隆中
　令供納價錢一貫五伯文税額中牛皮錢是也
國初南郊青城久占民土妨其耕稼又其中暖殿止是
　搆木結綵至尊所御非所以備不虞天聖中魏餘慶
　上言乞優給價直收買民田除放租税為瓦殿七間
　依奏
升朝官每歳誕辰端午初冬賜時服止於單袍太祖訝
　方冬猶賜單衣命易以夾服自是士大夫公服冬則
　用夾
前朝宰相朝罷賜坐凡軍國大事叅議之從容賜茶而
　退所謂坐而論道也其他事無大小一用狀擬進入
　上親批可其奏印以御寶謂之印書降出宰相奉行
　國初范質在其位自以前朝舊臣乃具劄子靣取進
　退各執所得㫖同列連書以記之自此奏覆浸多而
　賜茶之禮亦寢
王元之嘗言宰相於政事堂樞宻於都堂同時見客不
　許本㕔私接議者以為是疑大臣以私也遂寢或以
　元之所乞為當但難其率宰相於政事堂共見耳其
　後二府乞以朝退時聚㕔見客以杜請謁從之卒如
　元之之言
太宗愼刑罰淳化二年始置審刑院以覆大理奏案以
　近臣一人知院事設詳議六人擇京朝曉律常任法
　寺官者為之每奏一人從知院上殿例得賜緋故士
　大夫以審刑為朝官染院
舊制郊祀禮成駕還闕門有勘契之儀其制以劄為箭
　長三尺鏤金飾其端緘以泥金絳囊金吾掌之金塗
　銅為鏃長三寸其端所以合符者也貯以泥金紫囊
　駕前掌之駕至端門閽吏闔扉以問曰南來者為誰
　駕前司告曰天皇皇帝奏請行勘箭之鏃交勘奏曰
　勘訖又審曰是否贊者齊聲曰是三審乃啓扉列班
　起居駕乃入契刻檀為魚金飾鱗鬛劄刻檀板為坎
　足以容魚殿前掌板駕過殿門合魚乃啓扉其制如
　勘箭之儀熈寧中詔罷其制
蔡文忠公自為布衣時已恢廓有大志而姿表秀異見
　者多聳動祥符中擢進士為天下第一真宗臨軒日
　大悦之顧㓂萊公曰得人矣特詔給金吾衛七人清
　道時以為榮尋詔自今第一人及第給金吾七人當
　直許出兩引喝
陳堯咨以龍圖閣待制換觀察使自陳臣本儒生嘗少
　習爼豆今荷聖恩易以武弁願佩金魚以示優異特
　詔從之
舊制枷惟二等以二十五觔二十觔為限景德初陳綱
　提㸃河北路刑獄上言請制杖罪枷十五觔為三等
　詔可其奏遂為常法景德中真宗御筆六事以示近
　輔三曰提㸃刑獄乃於朝臣及武臣使副中選清幹
　者使提㸃一路刑獄按舉官吏賢否後又加勸農使
　迨今不廢
祥符二年朝廷以京獄訟之繁懼有寃滯始置糾察在
　京刑獄司以省寃濫命知制誥周起侍御史趙湘為
　之凡在京師刑獄御史開封府皆得糾之起慮抑屈
　者不能盡知乞許令糾察陳狀從之但不鞫獄
天聖中詔每遇覃霈朝臣中兄弟俱該封贈許列狀陳
　乞特比常例優加封叙從王子融請也周禮卿大夫
　卒太史於葬前賜諡祖奠之曰續誄後世失於申明
　典禮故須門生故吏録行狀子孫請諡近世遂有既
　葬而諡號終不及者天聖中孫奭王子融言乞臣僚
　薨謝不待本家請諡在官品合加諡者並令有司舉
　行詔從之
　
　
　
　
　
　
　
　
　
　
　
　
　
　澠水燕談録卷六
欽定四庫全書
　澠水燕談録卷七
　　　　　　　　　　　　宋　王闢之　撰
　　貢舉
蘇德祥漢相禹珪之子建隆四年進士第一人登第初
　還鄉里太守置宴以慶之作樂伶人致語曰昔年隨
　侍嘗為宰相郎君今日登科又是狀元先軰言雖俚
　俗而頗盡其實德祥孫丕有髙行少時一試禮部不
　中拂衣去居渳水之濵五十年不踐城中歐陽文忠
　公鎭青言於朝廷賜號沖退處士年八十餘卒
進士之舉至本朝尤盛而㳂革不同開寶六年因徐士
　廉伐皷訴訟帝御講武殿覆試覆試自此始賜詩自
　興國二年吕蒙正牓始分甲次自興國八年王世則
　牓始賜袍笏自祥符中姚曄牓始賜宴自吕蒙正牓始
　賜同出身自王世則牓始賜别科出身自咸平三年
　陳堯咨牓始唱名自雍熈二年梁顥牓始彌封謄録
　覆考編排皆始於景德祥符之間雍熈中著作佐郎
　樂史特賜進士及第詔附於興國五年第一等之下
　賜第附牓始於此
太宗朝趙昌國者自陳乞應百篇舉帝親出五言四句
　為題云秋風雪月天花竹鶴雲煙詩酒春池雨山僧
　道柳泉凡二十字字為五篇篇四韻至曉僅成數篇
　辭意無足取亦賜及第用勸
真宗朝錢希白賢良方正擢第慶厯中子明逸子飛彥
　遠子髙相繼制舉登科嘉祐末蘇軾弟轍同年制䇿
　入等衣冠以為盛事故子髙謝啓云兩朝之間相繼
　者父子十年之間並進者兄弟子瞻汝州謝表曰兄
　弟並竊於賢科衣冠或以為盛事而子瞻入等尤髙
　故謝啓曰誤玷久虛之等希白從孫藻皇祐五年登
　進士第是年晩書中選後十年復登科舉謝啓曰十
　年三第屢玷於主司一門四人無替於祖烈
咸平元年開封發解以髙輔堯為首錢易次之易有時
　名不得魁薦頗不平上書言試題語渉譏諷輔堯亦
　請以解頭讓易上命錢若水覆考既而上以為士人
　爭進不可長止令擢文行兼者一人為首乃以孫暨
　為第一輔堯次之
祥符二年真宗東封岱山放梁固已下進士三十一人
　及第四年祀后土於汾隂放張師德已下三十一人
　及第固雍熈二年狀元顥之子師德建隆二年狀元
　去華之子兩家父子狀元當時士大夫榮之甘棠魏
　埜以詩賀之曰封禪汾隂連歳牓狀元俱是狀元兒
和魯公凝梁貞明三年薛廷珪下第十三人及第後唐
　長興四年知貢舉獨愛范魯公質程文語范曰君文
　合在第一輙屈居第十三人用傳老夫衣鉢時以為
　榮其後相繼為相當時有贈詩者曰從此廟堂添故
　事登庸衣鉢盡相傳
嘉祐中蘇轍舉賢良對策極言闕失其略云聞之道路
　陛下中官貴姬至以百數歌舞飲酒歡樂失節坐朝
　不聞咨謨便殿無所顧問考官以上無此事轍妄言
　欲黜之仁宗曰朕設制舉本待敢言之士轍小官如
　此直言特與科名
張鄧公士遜以監察御史為諸科考試官以舉子有當
　避親者求免去主司不從真宗嘉之自後試官親戚
　悉牒送别頭考校至今著為令
熈寧中孔文仲舉賢良方正制䇿入等以忤時政不推
　恩孫靖公固言科舉徒取一日之長言之虛蕐不足
　校矧制舉本以求直言豈以忤而黜之邪今朝廷以
　文仲之言足以惑天下臣恐天下不惑文仲之言而
　以文仲之黜為惑
慶厯五年仁宗臨軒賜進士第審刑官祝諫侍廷中中
　男中甲科次男虞弟諮一壻皆擢第季弟許得同出
　身每唱一名即稱謝是日諫五拜殿下仁宗以問近
　臣對以皆子弟也仁宗嘉之(文儒書/籍附)
廬山寺有蓮花藏藏有白集七十卷傳云居易自冩同
　遠大師文集不許出寺廣明初髙駢强取去後四十
　餘年有王長史者徧求善本校正而藏之旋又為長
　史易去頗多舛謬真宗詔取至都下令侍臣以諸本
　叅校繕寫付寺僧謹藏之
青州夀光張荷若山早依田告為學告卒入終南師事
　种放而呉遁魏野楊朴宋澥皆友也性髙潔為文竒
　澁初髙弁公儀作帝刑三篇以示放放歎曰隋唐以
　來綴文之士罕能及之學者翕然競傳其文及荷著
　過非九篇成放見之曰又在帝刑之上矣終以連蹇
　不遇卒子孫流落荷之文散亡無幾捃收其遺得文
　若詩九千一百一十五篇為三卷藏於家將以遺荷
　之子孫焉
唐杜進家書䟦尾皆自題書以戒子孫曰清俸買來手
　自校子孫讀之知聖道鬻及借人為不孝蘇維嶽家
　杜氏書尤多所題皆完近年朝議大夫謝曄好蓄書
　率自校正以二十厨貯之取杜詩去一之字厨一刻
　字以别書部謝氏子孫多賢令子仲子廣文孫牧皆
　登甲科少微嘗舉茂才
慶厯中滕子京謫守巴陵治最為天下第一政成增城
　岳陽樓屬范文正公為記蘇子美書石邵餗篆額亦
　皆一時精筆世謂之四絶云
劉原父文章敏贍嘗直舍人院一日追封皇子公主九
　人方下直為之立馬却坐一揮九制成文辭典麗各
　得其體眞天才也歐陽文忠公聞而嘆曰昔王勃一
　日草五王策未足尚也
濟州晁端友沉靜清介工文辭尤長於詩常自晦匿不
　求知以進士從仕二十餘年為著作郎以卒其子補
　之録詩三百六十篇求子瞻序之方子瞻之守杭也
　端友為新城令與遊三年知其君子而不知其能為
　詩夫以端友之文子瞻之明且好賢而又相從久猶
　有所不知則士之蘊文行不為世知者可勝數耶
孫洙巨源博學長才初舉賢良方正奏論五十篇皆陳
　祖宗政事指切治體推往驗今著見得失天下爭傳
　寫之目曰經緯集韓魏公覧而嘆曰慟哭太息以論
　天下事今賈誼也
趙師民周翰博學醇德為本朝名儒尤為仁宗所眷自
　登第入學館預校讐登經筵叅侍幾三十年晩以龍
　圖閣學士出守耀州仁宗親筆御詩寵其行序有儒
　林舊德出守近藩之語後宋次道撰公碑題其額曰
　儒林舊德之碑
龍昌期陵州人祥符中别注易詩書論語孝經隂符道
　德經携所注遊京師范雍薦之朝不用韓魏公按撫
　劒南奏為國子四門助教文潞公又薦授校書郎講
　説府學明鎬再奏授太子洗馬明堂泛恩改殿中丞
　又注禮論注政書帝王心鑑八卦圖精義入神絶筆
　書河圖炤心寶鑑春秋復道三教圖通天保正名等
　論竹軒小集昌期該洽過人著撰雖多然所學雜駁
李畋渭卿自號谷子少師任奉古以著述為志性靜退
　不樂仕進士夫多稱之為張乖崖所器少日一出廷
　試後隱居永康軍白沙山從之學者甚衆任中正薦
　乞賜處士之號詔為試校書郎凌䇿又薦之召授試
　懷寧主簿國子監説書改大理丞知泉州惠安縣久
　之以先所著未成再乞國子監説書以終其業著孔
　子弟子傳讚六十卷上之得知榮州秩滿致仕畋撰
　道德經疏二十卷張乖崖語録二卷谷子三十卷歌
　詩雜文七十卷年九十
　　先兆
艾頴侍郎少鄉貢入京師中途逢一叟謂頴曰子相甚
　貴此去當第授頴書一册乃春秋左傳頴熟讀之禮
　部試鑄鼎𧰼物賦出所得書頴甚喜援筆立成若有
　相之者擢甲科
王元之謫守黄州有二虎鬭一虎死食之殆半羣雞夜
　鳴日官謂守土者當其咎太宗惜其才即徙蘄州謝
　表云有茂陵封禪之書正期身後之語帝深異之促
　詔還臺未行捐館
初冦萊公十九擢進士第有善相者曰君相甚貴但及
　第太早恐不善終若功成早退庶免深禍蓋君骨𩔖
　盧多遜耳後果如其言
丁朱崖當政日宴私第忽語於衆曰嘗聞江南國主鍾
　愛一女諭大臣曰吾止一女姿儀性識特異人卿等
　為擇佳壻須年少美風儀有才學門第髙者或曰洪
　州劉生為郡叅謀年方弱冠風骨秀美大門嘗任貳
　卿博學有文可以充選國主亟令召至見之大喜尚
　主拜駙馬都尉鳴珂鏘玉出入禁闥甲第珎寶竒玩
　豪華富貴冠於一時未幾主告殂國主悲悼不勝曰
　吾將不復見劉生削其官一物不與遣還洪州生恍
　疑夢覺觸目如失丁笑曰某他日不失作劉叅謀也
　未幾有海上之行籍其家孑然南去何先兆之著也
呉文肅公奎將舉賢良一夕夢入魏文帝廟召升殿顧
　問羣臣優劣公未及對帝曰韓延夀為最是夕門下
　抄書吏楊開者夢公讀楊阜傳翊日告公公異之即
　取二傳覧之及祕閣試六論一題乃韓延夀楊阜孰
　優公遂膺首選
王元規慶厯末赴吏部選一夕夢一人衣冠髙古因訪
　以當受何地官期早晩書八字與之云時生一陽體
　合三水既覺不悟意及注官河南府河清主簿凡三
　字從水到官日正冬至
趙少師少名公禋一夕夢人持名籍有金書趙槩字及
　覺改名槩又嘗夢通判汝州既登甲科果通判海州
　或以篆文校之汝海字頗相𩔖
韓存寶本羗熟户少負才勇喜功名累立功年未四十
　為四方館使涇原總管一日郡僚繪像渭州僧舍或
　為其色不𩔖令以粉筆塗其靣將别圖貌未及促詔
　赴闕命經制戎盧賊冦人覩其無首咸為不祥明年
　存寶以奏功不實誅
馮當世少孤寓武昌縱飲不羈一夕醉卧郊外溪邊有
　漁者罷漁艤舟困眠有人叱之曰馮侍中在此安得
　不避漁者驚起歩月㟁上一人衣冠熟睡草間詢之
　知為馮也即拜曰他日貴顯幸勿忘具以夢告因請
　卧舟中以避風露馮睡至曉與共載入郡後馮貴使
　訪漁舟不復見
王獵酸棗人天聖末累舉未第一夕夢紫衣吏召至一
　宫門守衛甚盛揖入升㕔對拜者紫衣金帶年三十
　許禮甚恭既坐辭甚遜覺後私記其年月獵後困於
　塲屋久之推恩五舉得同出身登仕又二十餘年年
　且七十始為尚書員外郎將乞身以去故人或止之
　㑹英廟入繼為皇子近臣薦公為宫僚赴皇子位門
　闌守衛宛如夢中及升㕔拜揖則衣冠儀貌亦與夢
　中無異歸視篋中所記乃英廟所生時也侍讀宫邸
　未及期年英廟即位遂登侍從
進士李某者久未第一日訊命日者曰君遇三韓即發
　禄李乃徧訪貴人韓姓者兾蒙推轂而卒無知者元
　豐中朝廷遣使髙麗有與李故人者奏名同往至其
　國考圖籍乃古三韓之地也使還賜出身
孫莘老初為太平令有吕同者授館於孫一夕夢試南宫
　中髙選主文孫也衣緋魚覺以告孫孫曰子學已充
　料不日取髙第而某方仕州縣何事文衡况朱衣豈
　主文服邪熈寧初吕赴禮部試孫以記注知諌院同
　知貢舉尚衣緋吕大喜必在髙等俄又被黜大悵恨
　自放江湖無復宦意元豐初吕以五舉免解再赴禮
　部孫以祕書少監知舉尚衣五品服牓出吕預髙薦
皇祐二年陳珙知邕州冬至日珙旦坐㕔事僚吏方集
　有白虹貫庭自天屬地明年五月龍鬭於城南江中
　馳逐往來久之水暴漲未幾儂智髙陷二廣前此陶
　弼以詩貽楊畋請為備云虹頭穿府署龍角陷城門
元豐中汶上梁逖一夕夢奏事殿中見御座前揭一碑
　金箔大書黄裳二字意必貴兆也因改名黄裳明年
　御前唱進士第南劒黄裳為天下第一
王彥祖初名元宗慶厯二年方勝冠廷試應天以實不
　以文賦罷寢旅舍一人告之曰今年未當中第彥祖
　尤不平且責之曰子未嘗見予程文又未始知予生
　月何從而知未中第其人笑曰君若中選賦題天字
　在下君當三中選皆然今題天字在上第二字是以
　知其未也及唱名果不預選次舉春試不利於禮部
　八月再預廷試蓋軫𧰼天地賦又復黜至皇祐五年
　免解赴禮部前以卧疾困眠夢至一大府見二人因
　懇求平生禄命二人笑不答再叩來年得失其人指
　靣前池水曰但此頭分流君即登第覺以為無理而
　池不能分流決無中第望矣久之乃寤即更名汾以
　符水分之兆及試禮部嚴父莫大於配天賦廷試圓
　丘𧰼天皆中髙選其後召試學士院又賦明王謹於
　事天得帖館職皆符夢中之言也
元祐四年夏予初至河東一日與郡僚旅見提刑孫亞
　夫孫曰近日府中角聲不和應在太守時蒲資政方
　到未幾王震待制自同復鎭蒲俱丁母夫人憂去至
　九月孫復語郡官曰角聲不和尤甚前日尋報蒲中
　行龍圖自襄移蒲十月到官明年春病卒其驗如此
　不知何術
成都譙開博極羣書而不求榮利簡靜沖退好脩身之
　術日遊大慈寺博訪異聞以廣所學久為蜀中士大
　夫所稱文同與可尤重之目曰大慈仙治平三年上
　已夜有人觸其户開秉燭視之一叟白鬚布裘酣寢
　户外開呼之使去行且語曰明年正月聖人當出開
　意其狂醉不以為恠視睡處一燒餅一藥帖逐之已不
　見與可取餅藥以去明年正月神宗嗣位
術士李某忘其姓名亦傳管輅軌格法畫卦影頗有驗
　今丞相頃嘗問之卦影畫水邊一月中有口未幾除
　知湖州又盧龍圖秉使占卦影亦同乃除知渭州字
　雖不同而其影皆同
　澠水燕談録卷七
欽定四庫全書
　澠水燕談録卷八
　　　　　　　　　　　　宋　王闢之　撰
　　歌咏
藝祖收河東凱旋范杲叩馬進詩曰千里版圖來浙右
　一聲金皷下河東上愛嘆不已增秩賜章服杲魯公
　質之姪好學有文時稱髙梁柳范謂髙弁梁周翰柳
　開與杲也
楊侍讀徽之以能詩聞太宗知其名索其所著以百篇
　獻上卒章曰少年牢落今何幸叨遇君王問姓名太
　宗和賜且語近臣曰徽之文雅可尚操履端正拜禮
　部侍郎選十聮寫於御屏梁周翰之詩曰誰似金蕐
　楊學士十聯詩在御屏風江行云犬吠竹籬沽酒客
　鶴隨苔㟁洗衣僧寒食云天寒酒薄難成醉地逈樓
　髙易斷䰟塞上云戍樓煙自直戰地雨長腥嘉陽川
　云青帝已教春不老素娥何惜月長圓又云浮花水
　入瞿塘峽帶雨雲歸越雋州哭江為云廢宅寒塘水
　荒墳宿草煙元夜云春歸萬年樹月滿九重城僧舍
　云偶題巖石雲生筆閒繞庭松露濕衣湘江舟行云
　新霜染楓葉皓月借蘆花宿東林云開盡菊花秋色
　老落遲桐葉雨聲寒
王元之初知制誥上疏雪徐鉉貶商州召入為學士坐
　辯孝章皇后不實謫滁州復召知制誥撰太祖尊號
　册坐輕誣謫黄州作三黜賦以自述時蘇易簡知舉
　適放牓奏曰禹偁翰院名儒今將全牓諸生送於郊
　上可其奏諸生别元之占一絶付狀元孫何曰為我
　多謝蘇易簡云綴行相送我何榮老鶴乗軒愧谷鶯
　三入承明不知舉看人門下放門生
楊文公初為光禄丞太宗頗愛其才一日後苑賞花宴
　詞臣不得預以詩貽諸館閣曰聞帶宫花滿鬢紅上
　林絃管侍重瞳蓬萊咫尺無因到始信仙凡迥不同
　諸公不敢匿以詩進呈上詰有司所以不召左右以
　未貼職例不得預即命直言院免謝令預晩宴時以
　為榮
夏文莊公竦初侍其父監通州狼山鹽塲渡口詩曰渡
　口人稀黯翠煙登臨尤喜夕陽天殘雲右倚維揚樹
　遠水南回建業船山引亂猿啼古寺電驅甘雨過閒
　田季鷹死後無歸客江上鱸魚不直錢時年十七後
　之題詩無出其右識者以謂甘雨過閒田雖有為霖
　之志而終無濟物之澤
陳文惠公堯佐端拱元年程宿榜下及第同年二十八人
　時公兄弟俱未仕父省華為小官家貧魏野以詩賀
　之云放人少處先登第舉族貧時已受官
王文正公曾李文定公廸咸平中景德間相繼狀元及
　第其後更踐政府及罷相鎮青又為交承故文正送
　文定移鎭兖海詩有錦標奪得曾相繼金鼎調時亦
　踐更之句又云并土兒童君再見㑹稽章紱我偏榮
　葢文定再鎭兖而青社文正鄉里也
慶厯中歐陽文忠謫守滁州有琅邪幽谷山川竒麗鳴
　泉飛瀑聲若環佩公臨聽忘歸僧智仙作亭其上公
　刻石為記以遺州人既去十年太常博士沈遵好竒
　之士聞而往遊愛其山水秀絶以琴寫其聲為醉翁吟
　葢宫聲三疊後㑹公河朔遵援琴作之公歌以遺遵
　并為醉翁引以叙其事然調不主聲為知琴者所惜
　後年公薨遵亦没其後廬山道人崔閒遵客也妙於
　奏理常恨此曲無詞乃譜其聲請於東坡居士子瞻
　以補其闕然後聲詞皆備遂為琴中絶妙好事者争
　傳其詞曰琅然清圓誰彈嚮空山無言惟有醉翁知
　其天月明風露姢姢人未眠荷蕢過山前曰有心哉
　此絃第二疊汎聲同此醉翁嘯咏聲和流泉醉翁去
　後空有朝吟夜怨山有時而同巓水有時而回淵思
　翁無歳年翁今為飛仙此意在人間試聽徽外三兩
　絃方其補詞閑為弦其聲居士倚為詞頃刻而就無
　所㸃竄遵之子為比丘號本覺真禪師居士書以與
　之云二水同器有不相入二琴同手有不相應沈君
　信手彈而與泉合居士縱筆作詞而與琴㑹此必有
　真同者矣
海陵西溪鹽塲初文靖公嘗官於此手植牡丹一本有
　詩刻石後范文正公亦嘗臨涖復題一絶陽和不擇
　地海角亦逄春憶得上林色相看如故人後人以二
　公詩筆故題詠極多而花亦為人貴重䕶欄歳久茂
　盛每歳花開百朶為海濵之竒觀
青州布衣張在少能文尤精詩竒蹇不遇老死塲屋嘗
　題興龍寺老栢院詩云南隣北舍牡丹開年少尋芳
　日幾回惟有君家老栢樹春風來似不曾來大為人
　傳誦文潞公皇祐中鎭青詣老栢樹訪在所題字已
　澷滅公惜其不傳為大字書於東廊之壁後三十餘
　年當元豐癸亥東平畢仲甫將叔見公於洛下公誦
　其詩囑畢往觀畢至青訪其故處壁已圮毁不可得
　為刻於天宫石柱又刻其故所題之處
蘇子美慶厯末謫居姑蘇以詩自放一日觀魚滄浪亭
　有詩云我嗟不及遊魚樂虛作人間半世人識者以
　為不祥未幾果卒年四十一
濮人杜默師雄少有逸才長於歌篇師事石守道作三
　豪詩以遺之稱默為歌豪石曼卿詩豪永叔文豪而
　永叔亦有詩曰贈之三豪篇而我濫一名默久不第
　落魄不䕶名節屢以私干歐陽公公稍異之默怨憤
　作桃花詩以諷由是薄其為人
鄭毅夫詩格飄放晩年為雨詩曰老火燒空未肻休忽
　驚快雨破新秋晩雲濃淡白日下只在楚江南㟁頭
　未幾自杭移青道病泊舟髙郵亭下乃卒
石曼卿天聖寳元間以歌詩豪於一時嘗於平陽作代意寄
　師魯一篇詞意深美曰十年一夢花空委依舊山河損桃
　李鴈聲北去燕西飛高樓日日春風裏眉比石州山對
　起嬌波淚落妝如洗汾河不斷天南流天色無情淡如
　水曼卿死後故人關詠夢曼卿曰延年平生作詩多矣
　獨常自以為平陽代意一首最為得意而世人罕稱
　之能令予此詩盛傳於世在永言爾詠覺增廣其詞
　度之節拍引以聲韻於是天下争歌之他日復夢曼
　卿謝詠詠字永言
李淑守鄭州題少主陵曰弄耜牽車晩鼓催不知門外
　倒戈回荒墳斷壠纔三尺剛道房陵半仗來時陳文
　惠薨淑奉詔為墓誌淑言堯佐好為小詩間有竒句
　陳諸子請易之淑不從乃言其詩謗太祖落淑侍讀
　學士
祥符中有劉偁者久困銓調為陜州司法叅軍廉愼至
　貧及罷官無以為歸計賣所乗馬辦裝跨驢以歸魏
　野以詩贈行云誰似甘棠劉法掾來時乗馬去騎驢
　未幾真宗祀汾隂過陜詔徵野赴行在野不奉詔上
　遣中使就野家索其所著得贈偁詩上嘆賞久之語
　宰臣曰小官中有廉貧如此者使召之偁方為江南
　幕吏至以為京官知青州博興縣後有差除上曰得
　如劉偁者可矣未數年亟遷主客郎中司户部郎官
王元之在翰林太宗恩遇極厚嘗侍宴瓊林獨召至御
　榻顧問帝語宰相曰王某文章獨歩當代異日垂名
　不朽元之有詩云瓊林侍遊宴金口獨褒揚
張芸叟奉使大遼宿州館中有題子瞻老人行於壁者
　聞范陽書肆亦刻子瞻詩數十篇謂大蘇小蘇子瞻
　才名重當代逺方外國亦愛服如此芸叟題其後曰
　誰題佳句到幽都逢著邊人問大蘇
　　書畫
唐劉忠州晏重修禹廟碑崔巨文叚季展書劉當世顯
　人所記撰及書碑者宜皆知名士矧巨之文季展之
　書有過人者而其名不著於世何也景祐中周膳部
　越為三門發運判官始以墨本傳京師越書為當時
　所重以是季展書亦為人所愛其後屯田左員外瑾
　慮其刓闕搆宇以覆其碑而摸刻於他石以廣其傳
　焉季展書刻石者少有洛祠記多心經不著姓氏驗
　其筆畫亦季展書也
太宗朝王著學右軍書深得其法侍書翰林帝聽政之
　餘留心筆札數遣内侍持書示著著對如初或詢其
　書意著曰書固佳矣若遽稱善恐帝不復用意其後
　帝筆法精絶世以為由著之規益也
李成畫平遠寒林前人所未嘗為氣韻瀟灑煙林清曠
　筆勢頴脫墨法精絶髙妙入神古今一人真畫家百
　世師也雖昔王維李思訓之徒亦不可同日而語其
　後燕貴翟院深許道寧輩或僅得一體語全則遠矣
　考白與成同時人與成子覺並列史館其所紀宜不
　妄不知文忠公何以據也正當以誌為定翟院深營
　丘伶人師李成山水頗得本體一日府宴張樂院深
　將擊皷為節忽停撾仰望皷聲不續左右驚愕太守
　召問之對曰適樂作次有孤鴻飛淡佇可愛意欲圖
　寫凝思久之不知皷聲之失節也太守笑而釋之
歐陽文忠公文章道義天下宗師凡世俗所嗜一無留
　意獨好古石刻自岐陽石皷岱山鄒嶧之篆下及漢
　魏以來碑刻山崕川谷荒林破塚莫不皆取以為集
　古録因其石本軸而藏之撮其大要列為目録并載
　可以正史學之闕謬者以傳後學䟦尾多公自題復
　為之序請蔡君謨書之真一代之絶筆也
玉堂北壁有毘陵董羽畫水波濤若動見者駭目歳久
　其下稍壞學士蘇易簡受命知舉將入宫語學士韓
　丕擇名筆完補之丕呼圬者墁其下以朱欄䕶之蘇
　出院以是悵惜不已
陳文惠公善八分書變古之法自成一家雖㸃畫肥重
　而筆力勁健能為方丈字謂之堆墨目為八分凡天
　下名山勝處碑刻題牓多公親蹟
祥符中金普公出典金陵真宗以袁安卧雪圖賜之真
　古妙手或言周昉筆亦莫可辨至金陵擇城之西南
　隅曠絶之地建賞心亭中設巨屏置圖其上遂為金
　陵竒觀歳久頗失覆䕶縑素敗裂稍為好事者竊去
　嘉祐中王君玉出守郡首詣觀之惜其剽取已盡作
　詩題其旁云昔人已化遼天鶴佳事難尋卧雪圖
皇祐中仁宗命待詔髙克明軰畵三朝聖迹一百事人
　物纔寸餘宫殿山川車馬儀衛咸具詔學士李淑等
　譔次序贊為十卷曰三朝訓鑑圖鏤板印貽大臣宗
　室
　
　
　
　
　
　
　
　
　
　澠水燕談録卷八
欽定四庫全書
　澠水燕談録卷九
　　　　　　　　　　　　宋　王闢之　撰
　　事誌
開寶中平嶺表擇廣州内臣聰慧者數十人於教坊習
　樂名簫韶部改曰雲韶賜宴則用之太平興國中擇
　軍中善樂者名曰引龍直遊幸騎而導駕後曰鈞容
　直取鈞天之義也
太宗朝府州折御卿貢馬特異格不甚髙而日行千里
　口旁有碧紋如雲霞因目曰碧雲騢上征太原往來
　乗之上下山嶺如履平地上則屈前足下則屈後足
　上下如坐安輿不知登降髙下之勞圉人供芻粟或
　少倨則嘶鳴奮躍踶齧不已此尤異他馬也上崩悲
　鳴不食骨立人不忍視真宗遣從靈駕至永熈陵乃
　斃詔與桃花犬同坎瘞
洛陽至京六驛舊未嘗進花李文定公留守始以花進
　歳差府校一人乗驛馬晝夜馳至京師所進止姚黄
　魏紫三四朶用菜葉實籠中籍覆上下使馬不動揺
　亦以禦日氣又以蠟封花蒂可數日不落今歳貢不
　絶
朐山有花𩔖海棠而枝長花尤宻惜其不香無子既開
　繁麗嫋嫋如曵錦帶故淮南人以錦帶目之王元之
　以其名俚命之曰海仙有詩曰春憎窈窕教無子天
　為妖嬈不與香
萊公初及第知歸州巴東縣手植雙栢於庭至今民愛
　之以比甘棠謂之萊公栢焉
南唐後主留意筆札所用澄心堂紙李廷珪墨龍尾石
　硯三物為天下之冠自李氏之亡龍尾石不復出嘉
　祐中校理錢仙芝知歙州訪得其所乃大溪也李氏
　嘗患溪不可入斷其流使由他道李氏亡居民苦其
　溪之回遠導之如昔石乃絶仙芝移溪還故道石乃
　復出遽與諸溪並行莆陽蔡君謨常評李超易水人
　唐末與其子廷珪渡江至歙州以其地多美松因留
　居以墨名家本姓奚江南賜姓李氏珪或為邽珪弟
　廷寛男承晏承晏男乂用皆有聞易水江南又有朱
　君德柴詢柴成務李文遠張遇陳贇著名當時其制
　有劒脊圓餅拙墨進貢墨供堂墨其靣多作蛟龍其
　幕(音/縵)有宣府字或云止宣或著姓氏或别州府今人
　間已少傳者仁宗嘉祐中宴近臣於宴嘗以墨賜之
　其文曰新安香墨其後翰林諸君承賜者皆廷珪雙
　脊龍様尤為佳品
咸平中陳文惠謫官潮州時州人張氏濯於江邊為鰐
　魚食之公曰昔韓吏部以文投惡溪鰐魚為吏部遠
　徙今鰐魚既食人則不可赦矣乃命吏督漁者網而
　得之鳴皷告其罪戮之於市圖其形為之質至今多
　傳之鰐大者數丈或𤣥黄或蒼白色似龍而無角𩔖
　蛇而有足睅目利齒見者駭之卵出山谷間大率為
　鰐者十二三其餘或為黿或為龜也喜食人畜其食
　必以尾卷去如𧰼餂鼻也
河中府舜泉坊二井相通匿孔旁出者祥符中真宗祀
　汾駐驆蒲中車駕臨觀賜名孝廣泉并以名其坊御
　製贊紀之蒲濵河地鹵泉鹹獨此井甘美世以為異
亳州法相禪院矮檜髙數尺偃亞蟠屈枝葉繁茂不可
　圖狀唐大中年李待價石記云圓䕃三丈餘距今又
　百餘年廣袤為五六丈一郡之珎玩士人目其寺曰
　矮檜真宗祀老子嘗駐其下今御榻尚在故陸子履
　詩云先皇玉座親臨地故老於今涕泫然
建茶盛於江南近歳制作尤精龍團茶最為上品一觔
　八餅慶厯中蔡君謨為福建運使始造小團以充歳
　貢一觔二十餅所謂上品龍茶者也仁宗尤所珍惜
　雖宰相未嘗輙賜惟郊禮致齋之夕兩府各四人共
　賜一餅宫人剪金為龍鳯花貼其上八人分蓄之以
　為竒玩不敢自試有佳客出為傳玩歐陽文忠公云
　茶為物之至精而小團又其精者也嘉祐中小團初
　出時也今小團易得何至如此多貴
通州狼山廣教寺在唐為慈航院在江中山上昔人有
　詩云飛來靈鷲嶺化作寶陀山前後乃江海相接處
　出二山間水湍礙石率多覆溺昔有僧率其徒操楫
　以䕶之舟無觸石之患故有慈航之名近年江水南
　徙山之前後皆陸田後人又有詩云昔年船底浪今
　日馬蹄痕皆紀實也
慶厯四年貝州卒王則據城叛詔明鎬加討久無功叅
　知政事文彥博請行仁宗欣然遣之且曰貝字加文
　為敗卿必擒則矣未逾月而捷報聞詔拜平章事曲
　赦河北改貝州為恩州
揚州后土廟有花一株潔白可愛歳久木大而花繁世
　俗目為瓊花不知實何木也世以為天下無之惟此
　一株孫冕使訪之山中甚多但多苦樵斧野燒故木
　不得大而花不能盛不為人貴孫傷之作詩曰可憐
　遐地產常化燎原灰或曰此詩乃李文饒賦玉蘂也
長安故都多碑石景祐初莊獻太后遣中使建塔城中
　時姜遵知永興盡力於㙮材漢唐公卿墓石十亡八
　九楊大年談苑叙五行德金石厄事宋有國百餘年
　長安碑刻再厄矣惜哉
契丹國産毗狸形𩔖大䑕而足短極肥其國以為殊味
　火地取之以供國主之膳自公相下不可得而嘗常
　以羊乳飼之頃年北使嘗携至京烹以進御今朝臣
　奉使其國者皆得食之然中國人亦不嗜其味
淄州淄川縣梓桐山石門澗有石曰青金色青黑相雜
　其文如銅屑或云即自然銅也理細宻范文正公早
　居長白山往來于此嘗見其石皇祐末公知青遣石
　工取以為硯極發墨頗𩔖歙石今東方人多用之或
　曰范公石然不耐久久則下乃斵裂
青州城西南皆山中貫洋水限為二城先時跨水植柱
　為橋每至六七月間山水暴漲水與柱鬬率常壞橋
　州以為患明道中夏英公守青思有以捍之㑹得牢
　城廢卒有智思疊巨石固其岸取大木數十相貫架
　為飛橋無柱至今五十餘年橋不壞慶厯中陳希亮
　守宿以汴橋壞率常損官舟害人命乃法青州所作
　飛橋至今汾汴皆飛橋為往來之利俗曰虹橋
慶厯中洪州江岸崩得謝朓譔并書宋海陵王墓銘石
　朓文固竒而書亦有法𩔖鍾繇書石入沈括家十餘
　年後為夏元昭匿之不知所在
皇祐中范文正公鎭青興龍僧舍西南洋溪中有醴泉
　湧出公構一亭泉上刻石記之其後青人思公之德
　目之曰范公泉環泉古木蒙宻塵迹不到去市㕓纔
　數百歩而如在深山中自是幽人逋客往往賦詩鳴
　琴烹茶其上日光玲瓏珍禽上下真物外之遊侣非
　人間世也歐陽文忠公劉翰林貢父及諸名公多賦
　詩刻石而文忠公及張禹功蘇唐卿篆石榜之亭中
　最為營丘佳處
華陽楊褒好古博物家雖貧尤好書畵竒玩充實槖中
　家姬數人布裙糲食而歌舞絶妙故歐陽公贈之詩
　云三脚木床坐調曲蓋言褒之貧也褒皇祐中宿華
　州西隂寺僧云西華溪下最勝夜間燈滅於閽中見
　光燁然旦起視之石也詢寺處郡僚宴集之地故以
　此石鎭内耳至夜褒移至别地光復在焉意其隱玉
　因求得之輦至都下使玉工視之以為然剖之得玉
　徑數寸温潤絶美光采粲然玉人驚之曰至寶也今
　王府中未有其比㑹朝廷求良玉琢鎭國寶褒因獻
　之遂為璽鎭國華州軍額朝廷以名與璽同乃改曰
　鎭潼軍此亦異也余叔父博士為華州幕官故知其
　詳或以為褒所獻為璧未知孰是
洛陽牡丹歳久蟲蠧則花開稍小園户以硫黄簮其穴
　蟲死復盛大其園户相妬則以烏賊魚刺花樹枝皮
　中花必死盡牡丹忌此魚耳
司馬温公既居洛每對客賦詩談文或投壺以娯賔公
　以舊格不合禮意更定新格以為傾邪險詖不足為
　善而舊圖反為竒箭多與之筭如倚竿帶劒之𩔖今
　皆廢其筭以罰之顛倒反覆惡之大者柰何以為上
　如倒中之𩔖今當盡廢壺中筭以明逆順大抵以精
　審者為上偶中者為下使夫用機徼幸者無所措手
　此足以見公之志雖嬉戯之間亦不忘於正也
唐彦猷清簡寡慾不以世務為意公退居一室蕭然終
　日黙坐惟吟詩臨書烹茶試墨以此度日嘉祐中守
　青得絲石於黑山琢為硯其理紅黄相參文如林木
　或如月暈或如山峰或如雲霧花卉石自有膏潤泛
　墨色覆之以匣數日不乾彦猷作硯録品為第一以
　為自得此石端溪龍尾皆置不復視矣
秦武公作羽陽宫在鳯翔寶鷄縣界歳久不可究知其
　處元祐六年正月直縣門之東百歩居民權氏濬池
　得古銅瓦五皆破一獨完瓦靣徑四寸四分面上隱
　起四字曰羽陽千歳篆字隨勢為之不取方正始知
　即羽陽舊趾也其地北負髙原南臨渭水前對羣峰
　形勢雄壯真勝地也武公之初年距今千有七百八
　十八年呉武功游景叔方總秦鳯刑獄摹刋于石置
　之岐陽憲臺之瑞豐亭以貽好事者
李謙溥太祖朝名將在汾晉二十餘年大小百餘戰未
　嘗少䘐每廵邊老幼望拜呼以為父晩治第於道坊
　中為小圃購花木竹石植之頗與朝士大夫游久之
　以從弟謙昇女適皇子陳王貧無以資圃質於宋延
　偓後其子正為通事舍人侍太宗問曰爾父力邊三
　十年止餘一第忍屬它姓正具所以對太宗即遣中
　使出内府錢付延偓購還王禹偁作記美其事名二
　亭曰克家肯構宰相畢士安而下及諸名公賦詩紀
　述自成一編
秀州祥符院僧知和蓄一古琴琴徽碧石細紋軫製作
　精巧音韵清越中刋李陽氷篆三十九字其略云南
　海夷島産木名伽羅文横銀屑其堅如石遂用作此
　臨岳沈括筆談朱長文琴譜著此琴即唐相􁇥公李
　勉所製響泉之名見李勉傳元祐末和死州將以其
　琴匣送尚書禮部符太常長管好事者時時鼓之錢
　塘沈振蓄一琴名冰清腹有晉陵子銘云卓哉斯器
　樂惟至正音清韵古月澄風勁三餘神爽泛絶機靜
　雪夜敲氷霜天擊磬隂陽潛感否臧前鏡人其審之
　豈獨知政大厯三年三月三日上底蜀郡雷氏斵鳯
　沼内書貞元十一年七月八日再修士雄記聲極清
　實山荏陳聖與名知琴少在錢塘從振借琴彈酷愛
　之後三十年聖與官太常㑹振姪述鬻氷清索百千
　不售未幾述卒其妻得二十千鬻於僧清道轉落于
　太一道士楊英久之聖與以五十千購得極珍祕之
　或以晉陵子杜牧之道號篆法𩔖李義山筆亦莫可
　辨又不知士雄何人也
釋晉明齊州人久止靈嵓晩遊五臺得風疾眉髮俱墮
　百骸腐潰哀號苦楚人不忍聞忽有異人教服長松
　明不之識復告云長松長古松下取根餌之皮色薺
　苨三五寸味微苦𩔖人參清香可愛無毒服之益人
　兼解諸䖝毒明採服不旬日髮復生顔貌如故今并
　代間士人多以長松參甘草乾山藥為湯殊佳然本
　草及諸方書並不著獨釋惠祥作清凉傳始叙之
元祐中上元駕幸迎祥池宴從臣教坊伶人以先聖為
　戲刑部侍郎孔宗翰奏唐文宗時嘗有為此戲者詔
　斥去之今聖君宴犒群臣豈宜容此詔付檢官置于
　理或曰此細事何足言孔曰非爾所知天子春秋鼎
　盛方且尊德樂道而賤伎乃爾䙝慢不治豈不累聖
　德乎聞者歎服
椰子生安南及海外諸國木如㯶櫚大者高百餘尺花
　白如千葉芙蓉一本花不過三五顆其大如斗至差
　小外有黄毛軟皮中有殻正𩔖㯽榔故有人為詩云
　百果之中爾最珍㯽榔應是汝𤣥孫沈佺期亦有題
　椰子詩云叢生彫胡首圓實㯽榔身殻止有二宂牙
　出宂中殻内𩔖羅菔皮味苦肉極甘脆蠻人甚珍之
　中有汁大者一二升蠻人謂之椰子酒飲之得醉交
　州記以為漿者是也治消渴塗髭髪立黑皮煮汁止
　血療吐逆肉益氣生風
蜀雖阻劒州之險而郡縣無城池之固民性懦弱俗尚
　文學而世以為蜀人好亂殊不知公孫述及劉闢王
　建孟知祥輩率非土人皆以姦雄乗中原多事盗㨿一
　方耳本朝王小波李順王均軰嘯聚西蜀蓋朝廷初
　平孟氏蜀之帑藏盡歸京師其後言利者爭述功利
　置博易務禁私市商賈不行蜀民不足故小波得以
　激怒其人曰吾疾貧富不均今為汝均之貧者附之
　益衆向使無加賦之苦得循良撫綏之安有此亂古
　人云與其蓄聚歛之臣寧蓄盜臣聚歛之為害如此
　可不戒哉
犀之𩔖不一生邕管之内及交趾者角紋如麻實燥少
　溫潤來自船上生大食者文如茱茰理潤而澤光采
　徹瑩甚𩔖犬鼻若傅以膏甚有花紋而尤異者曰通
　天犀或如日星或如雲月或如葩花或如山水或飛
　走或龍魚或成神仙或成宫殿至有衣冠眉目杖履
　毛羽鱗角完具若繪畫然為世所貴其價不貲莫知
　其所以然也或以為犀愛一物玩之久則物形潜入
　角中是又不可以理推者其紋有正揷者有腰鼓揷
　者其𩔖不一方其未解也雖海人亦未知其為異也
　故波斯以𧰼牙為白暗犀角為黑暗以其難别識也
　犀之有通天紋者自顧其影則怖常飲濁水不欲照
　見其角也海人之取犀也多於山麓植木如列羊棧
　久則木朽犀前足短止則依木而立木折犀倒不能
　自立因格殺之犀歳亦退角培土埋僻處海人偵知
　以木角易取之西域謂犀為竭伽角為毗沙拏言一
　角也
柳三變景祐末登進士第少有俊才尤精樂章後以疾
　更名永字耆卿皇祐中久困選調入内都知史某愛
　其才而憐其潦倒㑹教坊進新曲醉蓬萊時司天臺
　奏老人星見史乗機薦之仁宗大悦
　
　
　
　
　
　
　
　
　
　
　
　
　
　
　澠水燕談録卷九
欽定四庫全書
　澠水燕談録卷十
　　　　　　　　　　　　宋　王闢之　撰
　　雜録
唐太宗問一行世數禪師製葉子格進之葉子言二十
　世李也當時士大夫宴集皆為之其後有柴氏趙氏
　其格不一蜀人以紅鶴格為貴禁中則以花蟲為宗
　近世職方員外郎曹谷損益舊本撰舊歡新格尤為
　詳宻其法用匾骰子六隻犀牙師子十事自盆帖而
　下分十五門門各有説凡名彩二百二十七逸彩二
　百四十七總四百七十四彩余家有其格而世無能
　為者
周顯德中許京城民居起樓閣大將軍周景威先於宋
　門内臨汴水建樓十三間世宗嘉之以手詔奬諭景
　威雖奉詔實所以規利也今所謂十三間樓子者是
　也景威子瑩國初為樞宻使
陶糓姓唐唐宰相莒公儉之後祖彦謙有詩名號鹿門
　先生糓避留祖名改姓陶後歴事累朝不復還本姓
　士大夫譏之
劉鋹㨿嶺南兵置八千人專以採珠為事目曰媚川都
　每以石硾其足入海至五七百人溺而死者相屬也
　久之珠充積内庫所居殿宇梁棟簾箔率以珠為飾
　窮極華麗後王師入一火而盡藝祖廢媚川㸃其壯
　者為軍老者放歸田里仍詔百姓不得以採珠為業
建隆中南都一夕星殞如雨㸃或大或小光彩燁然未
　至地而滅景祐初忻州夜中星殞極多明日視之皆
　石聞今忻民猶有蓄之乃知公羊傳以雨星不及地
　而復其説得之左氏以如雨而言與雨偕非也
幽薊八州陷契丹幾二百年其間英主賢臣欲圖收復
　功垂成而輙廢者三矣此豪傑之士每每嘆嗟而痛
　惜初周世宗既下關南欲乗勝進攻幽州將行夜中
　疾作乃止藝祖貯財别庫欲事攻取㑹上仙乃寢柳
　仲塗守寧邊今博野也結客白萬德使説其主帥將
　納質定誓以為内應掩其不備疾趨直取幽州㑹仲
　塗易地河朔之人迄今為憾
國初有王彦升者本市井販繒人及壯從軍累立戰功
　至防禦使性極殘忍俘獲邊人則置酒宴飲因引羌
　人以手攝其耳對客咀嚼徐引巵酒邊人血流被面
　彦升笑語自若前後噉數十百人亦可恠也
開寶中鄢陵許永為鄆州盧縣尉自言七十五歳其父
　瓊年九十九長兄八十一次兄七十七藝祖召瓊問
　唐李事對尤詳賜以衣幣鞍馬父子俱享福夀世罕
　有也
盧丞相多遜謫死朱崖旅殯海上天慶觀道士練惟一
　夜聞窻外有人讀書審其聲韵有𩔖多遜明日有詩
　題窻外曰南斗微茫北斗明喜聞窻下讀書聲孤魂
　千里不歸去辜負洛陽花滿城筆迹亦𩔖之明年歸
　葬洛此説得之孫巨源而楊文公云其子全扶柩歸
　葬江陵佛舍與此不同未知孰是姑兩録之
髙麗海外諸國中最好儒學祖宗以來數有賔客貢士
　登第者自天聖後十年不通中國熈寧四年始復遣
　使脩貢因泉州黄愼者為鄉導將由四明登岸比至
　為海風飄至通州謝太守云望斗極以乗槎初離下
　國指桃源而迷路誤到仙鄉詞甚切當使臣御事民
　官侍郎金第與行朴寅亮詩尤精如泗州龜山寺詩
　云門前客棹洪濤急竹下僧棋白日閒等句中土人
　亦稱之寅亮為其國詞臣以罪廢之復與金第使中
　國
盧多遜南遷朱崖逾嶺憇一山店店嫗舉止和淑頗能
　談京華事盧訪之嫗不謂盧也曰家故汴都累代仕
　族一子事州縣盧相公違法治一事子不能奉誣竄
　南方到方周歳盡室淪喪獨殘老軀流落居此意有
　所待盧相欺上罔下倚勢害物天道昭昭行當南竄
　未亡間庶見於此以快宿憾爾因號呼泣下盧不待
　食促駕而去
景德中邠州有神祠凡民祈禱者神必親享盃盤悉空
　遠近奔赴蓋穴神座下通寢殿複門綉箔人莫得窺
　羣狐自穴出分享肴醴王公嗣宗雅負剛正及鎭邠
　土乃騎兵挾矢驅鷹犬投薪穴中縱火焚之羣狐奔
　逸擒殺悉盡鞭廟祝毁其祠妖狐遂絶初公在長安
　也極疏种山人放之短好事者有詩云終南隱士聲
　名歇邠土妖狐窠穴空二事俱輸王太守聖朝方信
　有英雄
楊光遠之叛青州也有孫中舍忘其名居圍城中族人
　在州西别墅城閉既久内外隔絶食且盡舉家愁嘆
　有畜犬傍徨其側有憂思中舍因囑曰爾能為我至
　莊取米邪犬揺尾應之至夜置之一布囊并簡繫犬
　背上犬即由水竇出至莊鳴吠居者開門識其犬取
　簡視之令負米還未曉入城如此數月此至城開孫
　氏闔門數十口獨得不餒孫氏愈愛畜之後數年斃
　葬於别墅之南至其孫彭年語龍圖趙公師民刻石
　表其墓曰靈犬誌
仁宗天縱多能尤精書學凡宫殿門觀多帝飛白題榜
　勲賢神道率賜篆螭首王曾之碑曰旌賢㓂準曰旌
　忠李廸曰遺直晏殊曰舊學丁度曰崇儒王旦曰全
　德元老文彦博父均曰教忠積慶李用和曰親賢范
　仲淹曰褒賢曹利用曰旌功吕夷簡曰懷忠張士遜
　曰舊德狄青曰旌忠元勲其餘不可悉記或云初王
　子融守河中模唐明皇題裴耀卿碑額獻之仁宗乃
　賜文正碑曰旌賢大臣碑額賜篆蓋始於此其後英
　廟神考亦屢有賜者
祥符初王旭知潁州因歳饑出庫錢貸民約蠶熟一千
　輸一縑其後李士衡行之陜西民以為便今行於天
　下於歳首給之謂之和買絹或曰預買始於旭也
汀州王捷少商江淮間咸平初遇一人於南康逆旅衣
　道士服儀狀竒俊屢見之授以黄金術仍付以神劒
　且戒之曰非遇人君不可妄泄後佯狂呌呼上饒市
　中配流嶺南迯歸京撾登聞鼓自陳上召與語悦之
　命之官更名中正寓居中官劉承珪家珪上言數聞
　中正與之語聲如童子云我司命中君也中正後遷
　神武大將軍康州團練使常以藥金銀獻上以助國
　費卒贈嶺南節度使世謂之燒金王先生建祠永寧
　院西至今御府猶有中正所獻金及罏鑪有殘藥
直史舘孫公冕文學政事有聞於時而賦性剛明以别
　白賢不肖為事天禧中連守數郡暇日接僚吏殊不
　喜談朝廷除授亦未嘗覽除目每邸吏報狀則納懷
　中不復省事或詰其意曰某人賢而反沉下位某人
　不才而驟居顯官見之令人不快爾或譏其不廣然
　其好賢嫉惡之心亦可尚也
曹襄悼公利用天聖中退朝歸私第中衢逢狂人奪其
　樞宻使印心獨惡之未幾姪芮為不法事敗治獄者
　鍜成其事芮死公貶隨州再貶房陵行至襄陽監者
　迫自盡天下寃之
平原劉永錫天聖末以虞曹外郎知千乗縣一日與門
　生對食永錫以饅頭食畜犬生曰犬彘食人食古人
　所譏况珍味耶犬不食瞋視之以去數日不知所在
　一夕犬至跪門閾將入生起視之知其將害己卷衾
　作人卧床上升棟避之犬入登床噬之覺非人吼怒
　出户擲尾作聲而死今夫衣士人衣冠首䑕貴游門
　下以獵哺啜嗟來不愧曾斯犬之不若也
慶厯中皇叔燕王元儼薨仁宗追悼尤深詔有司擇立
　號之尤尊美者以尊榮之乃特贈天䇿大將軍非常
　典也王性嚴毅威望著於天下士民識與不識呼之
　曰八大王契丹尤憚之
諌議大夫崔頌博學君子人也性有疑疾防閑閨門過于
　嚴宻圬者塗室以帛幕其目恐竊視其私也與夫羅
　灰扃户殆不遠
李尚書公擇少讀書於廬山五老峰白石庵之僧舍書
　幾萬卷公擇既去思以遺後之學者不欲獨有其書
　乃藏於僧舍其後山中之人思之目其居云李氏藏
　書山房而子瞻為之記
江隂軍北距大江地僻鮮過客無將迎之煩所𨽻一縣
　公事絶少通州南阻江東北濵海士夫罕至居民魚
　鹽自給不為盜獄訟希簡仕宦二州者最為優逸故
　士夫以江隂為兩浙道院通州為淮南道院
舊説虎有威遇人百歩之外咆哮作聲以威懾人人或
　不懼虎反畏而去故虎不食醉人小兒不知懼則虎
　畏而不食蘇子由作孟德傳以為德禁卒既迯不顧
　死見虎不為動弭耳而去
蕭榔字大珎後梁宗室為青州刺史有惠愛篤信於民
　及死民為立祠千乗縣西相與謚曰信公嘉祐中祠
　宇頽敝主廟者賈天恩老伶也有王乂者金家蒼頭
　也幼苦痛寒汗不洽病腰不能行僂而丐且十年一
　旦人灸之遂愈天恩教之曰第云信公召語能為吾
　脩廟則使爾腰伸諾之腰即伸於是遠近聞之凑奔
　爭施錢帛以新廟貌踰年得錢數千緡功未卒而二
　人爭錢相毆事稍諠施者因不復來
熈寧八年淮西大饑人相食朝廷遣近臣安撫同監司
　賑濟而措置乖戾不能副朝廷愛飬元元之意安撫
　先檄郡縣以厚朴燒荳腐開饑民胃口提刑司督諸
　郡多造紙襖為衣而又得稻田居之安撫可無慮矣
　聞者大慚朝廷知之重行降黜
熈寧中淮西連歳蝗旱居民艱食通泰農田中生菌被
　野饑民得以採食元豐中青淄荐饑山中及平地皆
　生白麫白石如灰而膩民有得數十斛以少麫同和
　為湯餅可食大濟乏絶二事頗異皆所目見
陳亞少卿蓄書數千卷名畫數十軸平生之所寶者晩
　年退居有華亭雙鶴怪石一株尤竒峭與異花數
　十本列植於所居為詩以戒子孫滿室圖書雜典墳
　華亭仙客岱雲根他年若不和花賣便是吾家好子
　孫亞死未幾皆散落民間矣
小詞有燒殘絳燭淚成痕街鼓破黄昏之語或以為黄
　昏不當燭已見䟦解者曰此草廬窶陋者之論殊不
　知貴侯戚里洞房宻室深邃窈窕有不待夜而張燭
　者矣
士大夫筵饌率以䬪飥或在水飯之前予近預河中府
　蒲左丞㑹初坐即食䬪飥予驚問之蒲笑曰世謂䬪
　飥為頭食宜為羣品之先可知矣意其唐末五代亂
　離之際失其次序久抑下列頗欝輿論牽復坐客皆
　大笑
王承衍尚秦國賢肅大長公主至曾孫師約又尚惠和
　公主子植又選尚惠國公主昔漢竇氏一門三公主
　於時親戚功臣莫與比唐薛儆與其子鏽相繼尚睿
　宗明皇女獨稱唐氏而尚三公主又父子相繼惟王
　氏一門
江南一縣郊外古寺地僻險邑人罕至僧徒久苦不足
　一日有游僧方至其寺告於主僧且將與之謀所以
　驚人耳目者寺有五百羅漢擇一貌𩔖己衣其衣頂
　其笠䇿其杖入縣削髪誤為刀傷其頂解衣帶取藥
　傅之留杖為質約至寺將遺千錢削者述所以得杖
　貌相與見主僧更異之開羅漢堂門鏁生凝塵榻如
　久不開者視之此羅漢衣笠皆所見者頂有傷處血
　漬藥傅如昔前有一千皆古錢貫且朽因共嘆異之
　傳聞遠近施者日至寺因大盛數年其徒有爭財者
　謀稍泄得之外氏
元豐中髙麗使朴寅亮至明州𧰼山尉張中以詩送之
　寅亮答詩序有花面艷吹愧隣婦青唇之動桑間陋
　曲續郢人白雪之音之語有司劾中小官不當外交
　髙麗奏上神宗顧左右青唇何事皆不能對乃問趙
　元老元老奏不經之語不敢以聞神宗再諭之元老
　誦太平廣記云有覩隣夫見婦吹火贈詩云吹火朱
　唇動添薪玉腕斜遥看烟裏面恰似霧中花其妻告
　夫曰君豈不能學也夫曰君當吹火吾亦効之夫乃
　為詩云吹火青唇動添薪墨腕斜遥看烟裏面恰似
　鳩槃茶元老之强記雖怪僻小説無不該覽
國初襲唐末士風舉子見先達先投刺謂之請見既與
　之見他日再投啓事謂之謝見又數日再投啓事謂
　之溫卷或先達以書謝或有稱譽即别裁啓事委曲
　叙謝更求一見當時舉子之於先達者其禮如此之
　恭近歳不復行此禮而上官亦鮮有延譽後進者
錢鏐之㨿錢塘也子跛鏐鍾愛之諺謂跛為瘸杭人為
　諱之乃稱茄為落蘇楊行宻之㨿淮陽淮人避其名
　以蜜為蜂糖由乎淮浙之音訛也以瘸為茄以蜜為
　宻良可笑也
　
　
　
　澠水燕談録卷十
