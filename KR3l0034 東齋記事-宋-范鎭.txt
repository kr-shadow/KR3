#+TITLE: 東齋記事-宋-范鎭
#+DATE: 2016-06-11 12:24:17
#+SOURCE: github.com/kanripo/KR3l0034 master d5828ef5                
欽定四庫全書　　　　　子部十二
　提要
　　東齋記事六卷　　　　小說家𩔖一(雜事之屬/)
　　　　(臣/)等謹案東齋記事六卷宋范鎮撰鎮字景
　　　　仁華陽人仕履事迹具宋史本傳是書據其
　　　　自序乃元豐中作宋藝文志作十二卷文獻
　　　　通考作十卷舊本久佚未能考其孰是今採
　　　　輯永樂大典所收以𩔖編次釐為五卷又江
　　　　少虞事實𩔖苑曾慥𩔖説亦多引之今刪除
　　　　重複續為補遺一卷雖未必鎮之完書然以
　　　　宋志及通志所載卷數計之㡬於得其强半
　　　　矣王得臣麈史載是書為鎮退居時作故所
　　　　記蜀事較夥晁公武讀書志稱崇觀問以其
　　　　多及先朝故事禁之今觀其書多宋代祖宗
　　　　美政無所謂誹訕君父得罪名教之語特以
　　　　所記之諸事皆與熙寜新法𨼆然相反殆有
　　　　寓意於其間故鎮入黨籍而是書亦與蘇黄
　　　　文字同時禁絶迨南渡以後黨禁既解其書
　　　　復行是禁之特惡其異議耳非真得罪於朝
　　　　廷也今所存諸條句下如張繪註曰京板作
　　　　張綸之𩔖凡有數處是當時刋本且不一而
　　　　足矣鎮與司馬光相善惟論樂不合此書所
　　　　記尚齗齗相争而於胡瑗阮逸詞氣尤不能
　　　　平盖始終自執所見者他如記蔡襄為蛇精
　　　　之𩔖頗渉語怪記室韋人三眼突厥人牛蹄
　　　　之𩔖亦極妄誕皆不免稗官之習故通考列
　　　　之小説家然核其大綱終非碧雲騢東軒筆
　　　　録諸書所能並論也乾隆四十六年九月恭
　　　　校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　總　校　官　(臣/)　陸　費　墀
欽定四庫全書
　東齋記事卷一　　　　　　宋　范鎮　撰
劉尚書渙嘗言宣祖初自河朔南來至杜家莊院雪甚
避於門下久之㸔莊院人私竊飯之數日見其狀貎竒
偉兼勤謹乃白主人主人出見而亦愛之遂留於莊院
累月家人商議欲以為四娘子舍居之壻四娘子即昭
憲皇太后也其後生兩天子為天下之母定宗廟大計
其兆葢發於避雪之時聖人之生必有其符信哉
太祖時李漢超鎮闗南馬仁瑀守瀛州韓令坤常山賀
惟忠易州何繼筠棣州郭進西山武守琪晉陽李謙溥
隰州李繼勲昭義趙贊延州姚内斌慶州董遵誨環州
王彦昇原州馮繼業靈武筦𣙜之利悉以與之其貿易
則免其征稅故邊臣皆富於財以養死士以募諜者敵
人情狀山川道路罔不備見而周知之故十餘年無西
北之憂也
太祖征河東絳州薛化光上言凡伐木先去枝葉後取
根柢今河東外有契丹之援内有人户供輸竊恐歲月
間未能下矣宜於太原北石嶺山及河北兩界山東靜
陽村樂平鎮黄澤闗百井社各建城寨扼契丹援兵遷
其部内人户於西京襄鄧唐汝州給閒田使自耕種絶
其供饋如此不數年間可平定矣其後卒用其策而下
河東化光簡肅公之父後贈中書令
太祖一日御後殿慮囚内有一囚告念臣是官家鄰人
太祖以為燕薊鄰人遣問之乃云臣住東華門外太祖
笑而宥之
曹利用先賜進士出身而後除僕射乃知進士之為貴
也如此
景徳中李廸賈邊皆舉進士有名當時及就省試主文
咸欲取之既而二人皆不與取其卷視之廸以賦落韻
邊以當仁不譲於師論以師為衆與注䟽異說乃為奏
具道所以乞特收試時王文正公為相議曰廸雖犯不
考然出於不意其過可恕如邊特立異說此漸不可啟
將令後生務為穿鑿破壊科塲舊格遂収廸而黜邊
蔡文忠公齊狀元及第真宗視其形貎秀偉舉止安重
顧謂冦萊公曰得人矣因詔金吾給騶從傳呼狀元給
騶從始於此也
祥符中楊文公以母疾不俟報歸陽翟初真皇欲立莊
獻為皇后文公不草詔荘獻既立不自安乃託母疾而
行上猶親封藥加以金帛賜之
真皇時置天慶觀張鄧公士遜為廣南東路轉運使㑹
詔天下置天慶觀公因請即舊觀為之以紓天下土木
之勞詔如其請
真宗東封放梁固以下進士及第祀后土汾隂放張師
徳以下進士及第固狀元梁顥子師徳亦狀元張去華
子魏野以詩賀曰封禪汾隂連歲榜狀元俱是狀元兒
真皇時以任宻學中正知成都府代張尚書詠或以為
不可時王文正公為相上責問之對曰非中正不能守
詠之規矩它人往往妄有變更矣上是之言者亦服王
公之能用人也
天聖三年漢州徳陽縣均渠鄉民張勝家析木有天下
太平字因進上之朝廷賜以茶綵仍改鄉名太平
太平興國六年司天言五福太一自甲申年入黄室㢲
宫在吳分仍於京城東南蘇村作東太一宫至天聖六
年又言戊辰自黄室趣蜀分乃於八角鎮築西太一宫
春夏秋冬四立日更遣知制誥舍人率祠官往祠之一
日宋元憲公祠東太一宫見殿廡欹倒踈漏因問道士
答曰孤寒太一幸舍人奏聞完修之時西太一宫新建
室宇宏麗供具嚴飭故道士因目東太一宫為孤寒太
一
天聖中童謡云曹門好有好好曹門髙有髙髙其後今
太皇太后為皇后太皇太后姓曹氏英宗皇帝即位而髙
太后為皇后髙后曹氏之所出前史載謠言者信哉不
可忽也
賞花釣魚㑹賦詩往往有宿搆者天聖中永興軍進山
水石適置㑹命賦山水石其間多荒惡者葢出其不意
耳中坐優人入戱各執筆若吟詠狀其一人忽仆於界
石上衆扶掖起之既起曰數日來作一首賞花釣魚詩
凖備應制却被這石頭擦倒左右皆大笑翌日降出其
詩令中書銓定秘閣校理韓羲最為鄙惡落職與外任
初永興造塼塔姜遵知府多采石以代塼甓及燒灰管
内碑碣為之一空得是石不敢毁来獻其石葢榻狀也
書山水二字鑱之字可數尺筆勢雄健施枕簟其上水
流其間潺潺有聲葢開元中所作也今在清暉殿
賞花釣魚宴舊制三館惟直館預坐校理以下賦詩而
退
道家有金龍玉簡學士院撰文具一歲中齋醮數投於
名山洞府天聖中仁宗皇帝以其險逺窮僻難賫送醮
祭之具頗為州縣之擾乃下道録院裁損才留二十處
餘悉罷之河南府平陽洞台州赤城山玉京洞江寜府
華陽洞舒州潜山司真洞杭州大滌洞鼎州桃源洞常
州張公洞南康軍廬山詠真洞建州武夷山昇真洞潭
州南岳朱陵洞江州馬當山上水府太平州中水府潤
州金山下水府杭州錢塘江水府河陽濟瀆北海水府
鳯翔府聖湫仙逰潭河中府百丈泓龍潭杭州天目山
龍潭華州車湘潭所罷處不可悉記予嘗於學士院取
金龍玉簡視之金龍以銅制玉簡以階石制
天聖中雄州民妻張氏户絶有田産於法當給三分之
一與其出嫁女其二分雖有同居外甥然其估緡錢萬
餘當奏聽裁仁皇曰此皆細民自營者無利其沒入悉
以還之是時王沂公為宰相吕文靖公魯肅簡公参知
政事極贊羙之
故事翰林侍讀學士無帶出外者張知白罷參知政事
授此職知大名府然非歴二府而出者不得焉寳元中
梅詢始帶知鄭州改許州自後兩制遂為例也
景祐元年仁皇感疾屢更翰林醫不愈李大長公主言
許希者善針遂召使針三進針而愈擢希尚藥奉御賜
予甚厚希謝恩舞蹈訖又東向而拜上遣人問之對謝
其師扁鵲乃詔修扁鵲廟是時山東顔太初作詩羙其
不忘本而刺譏士大夫都貴位享厚禄而不知尊孔子
慶歴三年澧州獻木有文曰太平之道予嘗於天章閣
下觀瑞物見棗木板有北斗文仍有輔星形勢曲折文
采燦然
後唐明宗置端明殿學士太平興國中改端明為文明
以程羽為文明殿學士位在樞宻副使之下明道元年
改承明為端明二年除宋宣獻公為學士與文明之職
並存而降其班序是歲又改殿曰延和慶厯七年以真
宗諡號改文明為紫宸而丁文簡公度為紫宸殿學士
既而言者以為紫宸非臣下所稱乃以延和為觀文殿
而以丁為觀文殿學士相繼以賈文元公昌朝為大學
士仍詔自今非嘗為宰相者勿除
慶厯八年後以茶鹽香藥見錢為四稅沿邊用之茶鹽
香藥為三稅近裏州軍用之議者謂四稅與見錢之法
皆不可常守必視邊計之厚薄與其物價之髙下以時
而變通之乃可也
慶厯八年南岳瑞應峯前一夕大雷雨平地湧木若龜
然頭足皆具髙二尺圍一丈
慶厯初萬勝軍皆市井罷軟新應募者西賊易之而素
畏虎翼是時麟府路兵馬鈐轄張亢修建寜寨更其旗
幟賊見萬勝旗幟不知其虎翼軍也先犯之萬弩齊發
賊奔潰斬首二千餘級遂築建寧清塞百勝中候鎮川
五堡亢之智謀大率如此
真宗皇帝嚴於醮祭之事其表章則用昭受乾符之寳其
後大内火寳亡止用御前之寳慶厯中下學士院定其
文曰皇帝欽崇國祀之寳醮祠則用之
慶厯中興學一日判監諸學官皆㑹石守道言於坐曰
蜀生有何羣者只知有仁義不知有寒餓遂館于家是
時諫官御史言以賦取士無益於治而羣尤致力助之
下兩制議兩制以為賦詩用之久且祖宗故事不可廢
羣聞之大慟焚其生平所為賦百篇誓不復舉進士又
以戒其子云其後何聖從薦之賜號安逸處士羣果州
西充縣人
慶厯中廣南西路區希範以白崖山蠻蒙趕内寇破環
州及諸寨時天章杜待制杞自西京轉運使徙廣西既
至得宜州人吳香等為鄉導攻白崖等寨復環州因説
降之大犒以牛酒既醉伏兵發擒誅六百餘人後三日
始得希範醢之以賜谿洞諸蠻取其心肝繪為五藏圖
傳於世其間有眇目者則肝缺漏是時梅公儀摯為御
史言杞殺降失朝廷大信請加罪朝廷録其功止加戒
諭而已其後杞知慶州一日方據厠見希範等前訴叱
謂曰若反人於法當誅尚何訴為未幾而卒殺降古人
所忌杞知之心常自疑及其衰乃見為祟無足怪也
皇祐末邕州白氣亘天江水泛溢司户參軍孔宗旦白
於知州陳珙宜備邊珙不聽未幾而儂智髙内寇破邕
貴横賀潯藤梧封康端十州圍廣州殺將吏張忠等數
十人最後遣狄公青以蕃落五百騎敗於邕州歸仁舖
凡得首級五千三百四十一築為京觀初謡言云農家
種糴家収至是為狄公所敗
仁宗至和二年封孔子四十七代孫孔宗愿為文宣公
尋改封孔宗愿為衍聖公(按宋史仁宗本紀至和二年/三月丙子封孔子後為衍聖)
(公不載初封為文宣公事然文苑傳稱文宣公孔/聖祐則原封實為文宣公本紀據其後改之名耳)
嘉祐元年五月二十四日昏時二星相繼西流一出天
江一出天市劉仲更曰出天江者主大水出天市者主
散財未幾都城大水居民室廬及軍營漂流者不知幾
千萬區天變不虛發也如此
嘉祐七年十二月二十三日召近臣天章閣下觀書閲
瑞物上親作飛白書令左右搢笏以觀又令禹玉跋尾
人賜一紙既而置酒羣玉殿上謂羣臣曰今天下無事
故與卿等樂飲中坐賜詩羣臣皆和又賜太宗時斑竹
管筆李廷珪墨陳逺握墨陳朗麝圍墨再就坐終宴更
大盞取鹿頭酒視封遣内侍滿斟徧勸韓魏公琦一舉
而盡又勸一盃盧公彦平生不飲亦釂一巨盃又分上
前香藥增諸飣中各令持歸至二十六日温州進柑子
復置㑹自臺諫三館臣僚悉預因宣諭前日太草草故
再為此㑹其禮數一如前但不賦詩矣
仁宗時書詔未嘗改易慶厯七年春旱楊𨼆甫草詔既
進上以罪己之詞未至改云冀髙穹之降監憫下民之
無辜與其降疾於人不若移災於朕
嘉祐中交趾貢麒麟二予嘗於殿廷中與觀狀如水牛
身披肉甲鼻端一角食生芻果𤓰每飼之必先以杖擊
其角然後食之是時中外言非麟者衆田元均况為樞
宻使言非麟又歴引諸書所載形狀皆無此獸恐為逺
人所欺卒以為異獸詔答之予嘗見陳公弼言榮州楊
氏家水牛生子𩔖此葢牛入水而蛟龍感之以生也
仁皇朝内侍張宗禮無為山燒香得古柏圍數丈中空
可以施卧榻坐墩予目為自然菴其上枝葉欝然前有
竹徑設童子如迎客之狀甚可愛賞
仁宗朝講讀官侍邇英者皆立每問事則衆人齊對頗
紛紜乃詔皆坐惟當讀者以次立而記注亦坐石昌言
揚休奏記注官當立侍宻邇徳音以詳記録不可坐遂
令立侍
崇政殿之西有延羲閣南向迎陽門之北有邇英閣東
向皆講讀之所也仁宗皇帝即位多御延羲每初講讀
或講讀終篇則宣兩府大臣同聽賜御書或遂賜宴其
後不復御延羲專御邇英凡春以二月中至端午罷秋
以八月中至冬至罷講讀官移門上賜食俟後殿公事
退繫鞵以入宣坐賜茶就南壁下以次坐復以次起講
讀又宣坐賜湯其禮數優渥雖執政大臣亦莫得與也
仁宗當暑月不揮扇鎮侍邇英閣嘗見左右以拂子祛
蚊蠅而已冬不御爐每御殿則於朶殿設爐以禦寒氣
寒甚則於殿之兩隅設之醫者云體備中和之氣則然
矣
仁宗皇帝好雅樂又嚴天地宗廟祭祠之事及崇奉神
御故中外言樂者不可勝計置局而修製亦屢焉其費
不貲宦侍建言修飾神御嵗月不絶然為之終身不衰
慶厯中陜西用兵後有建請出田獵以耀武功四方以
鷹犬來獻惟恐居後然出獵者一再而止帝王之好豈
可以不慎哉好雅樂祭祠之事人争以雅樂祭祠之事
奉己未必皆得其當然好之終身不衰不害也方下令
校獵而人争以田獵鷹犬來奉己一再而遂止仁皇帝
誠知所好矣不然者何以廟號曰仁哉
仁皇末年有鵲巢於宣徳門山棚上毁而復累者再識
者咸以為異初正月十四日上御樓遣中使傳宣從官
曰朕非好逰觀葢與萬民同樂翌日蔡君謨獻詩紀其
事
治平三年春有星孛出營室歴于虚危術者占曰營室
衛分濮水出主宗廟祭祠事虚危齊分上受命之國主
墳墓哭泣踰年而熙寜改元矣天之告人豈不昭昭然
哉
故事郊廟讀祝冊官至御名必起上至郊宫更衣詣壇
下百官皆廻班迎向英宗皇帝初告廟詔讀冊官無起
及詣壇下詔百官勿㢠廻班所以見事宗廟之精意也
予嘗修玉牒知國家慶緒之繁衍治平中宗室四千餘
人男女相半在亡亦相半親王置翊善侍講記室餘則
逐宫院置都講教授歲時有喜慶則燕崇政殿或太清
樓命之射課其書劄或試以歌詩擇其能者而推賜器
幣以旌勸之景祐三年始置大宗正司以濮王及彰化
軍節度觀察留後守節領其事有所奏請不得專逹必
經宗正司詳酌而後以聞所以勉進其敦睦而糾正其
愆違也其後增置講書官四員别置小學教授一十二
員又增同知大宗正一員而置官益多其疎屬又聽其
出外官則自勵而向學者彌衆矣
　
　
　東齋記事卷一
欽定四庫全書
　東齋記事卷二　　　　　　宋　范鎮　撰
漢斛之法方尺而圓其外庣旁九釐五毫其實十㪷積
百六十二萬分二千龠之實也不言深而言方者無分
寸之别也圓其外者亦相生之數也其上為斛其下為
㪷左耳為升右耳為合云耳者謂升合如耳形附於斛
之左右也今胡瑗之升合皆方制之而斛方一尺深一
尺六寸二分是以方分置筭而然也龠其狀似爵者謂
圓如爵也今之龠方一寸深八分一釐亦以方分置筭
也上三下二者謂斛在上并升合為三也斗在下并龠
為二也圓而函方斛之形也上下皆然也今上以圓函
方下為方㪷而已左一右二者升在上而左合在上龠
在下而俱右也今合龠俱在上而龠俯自聶崇義失之
於前而胡瑗阮逸踵之於後也夫鬴斛非是而欲考正
黄鐘安可得也
燕龍圖肅判太常寺建言今之樂太髙始下詔天下求
知音者李照言樂比古髙五律而胡瑗阮逸相繼出矣
李照之樂以縱黍累尺黍細而尺長律之容乃千七百
三十黍胡瑗以横黍累尺黍大而尺短律之容千二百
黍而空徑乃三分四釐六毫空徑三分四釐六毫與容
千七百三十黍皆失於以尺而生律也阮逸又欲以量
而求音皆非也最後有成都房庶者亦言今之樂髙五
律葢用唐樂而知之自収方響一笛一皆唐樂也其法
以律生尺而黍用一稃二米是時無二米黍據見黍為
律雖無千七百三十黍之謬與三分四釐六毫之差然
其聲才下三律葢黍細爾其法則是矣王原叔洙胡瑗
大不喜其説朝廷但授庶試祕書省校書郎不究其説
而止庶元齡之後其為人簡脱嘗與鄉薦然好音宋子
京祁田元均况皆薦而召之是時丁正臣亦收牙笛二
與庶笛同予嘗於雄州王臨處得北界笛一比太常樂
下四律教坊樂下二律猶髙於唐樂一律又嘗於才元
處得并州銅尺一比太府尺長三分以之定律與唐樂
聲同太府尺定律與北界笛同二者必有一得也若得
真黍用房庶法為律以考之其為至當不疑矣眞黍一
稃二米者世嘗言王朴為知樂而不知樂之壊自朴始
也初太常鐘磬皆無欵誌朴用横黍尺制律命其鐘磬
而誌刻之太祖患樂太髙和峴用影表尺八寸尺也故
樂比唐為髙五律矣今太常鏄鐘最大者聲中唐之黄
鐘誌刻乃云林鐘餘鐘率皆如此李照則多鑱鑿舊鐘
以合其律而鐘磬又不如朴時雖非本聲而其器尚完
也惜哉司馬君實内翰光於予莫逆之交也惟議樂為
不相合君實以胡瑗一黍廣為尺而後制律予用房庶
一黍之起積一千二百黍之廣為律而後生尺律之法
曰凡律圍九分以尺而生律者律為十分三釐八毫矣
以其不合又變而為方分其差謬處不可一二數也以
律生尺九十分黄鐘之長加十分以為尺凡律皆徑三
分圍九分長九十分積實八百一十分自九十分三分
損益之而十二律長短相形矣自八百一十分三分損
益之而十二律積實相通矣往在館閣時决於同舍同
舍莫能决遂奕棊以决之君實不勝乃定其後二十年
君實為西京留臺予往候之不持他書唯持所撰樂語
八篇示之爭論者數夕莫能决又投壺以决之予不勝
君實讙曰大樂還魂矣凡半月卒不得要領而歸豈所
見然邪將戱謔邪抑遂其所執不欲改之邪俱不可得
而知也是必戱謔矣(按宋史稱鎮于樂尤注意獨主房/庶以律生尺之説與司馬光辨難)
(凡𢾗萬言神宗時嘗詔鎮與劉几定樂鎮曰定樂必先/正律帝雖然之而劉几即用李照樂加四清聲而奏樂)
(成詔罷局並賜鎮鎮曰此劉几樂也臣何與焉至哲宗/朝乃請太府銅為之逾年成比李照樂下一律有竒帝)
(及太后御延和殿召執政同閲/視下之太常樂奏三日而鎮逝)
皇祐中再定雅樂胡瑗鑄十二鐘大小輕重如一其狀
𩔖鐸為大環鑄盤龍蹲熊辟邪其上為之旋蠡而平繫
之故其聲欝而不發又陜西鑄大錢民以為患是冬日
食心宿劉羲叟謂子曰上將感心腹之疾是與周景王
同占也予初不信然之尋使契丹還至雄州聞上得心
腹之疾矣歸問其故羲叟曰景王鑄大泉又鑄無射而
為大林所謂害金再興者也是時日亦食於心而景王
得是疾故曰與景王同占噫羲叟而不言則左邱明所
載伶州鳩之語為誣矣是羲叟不獨為知術數其發揚
邱明功亦為不細羲叟字仲更澤州人以修唐書授崇
文院檢討未及謝瘡發背而卒
周禮靁鼓鼓神祀靈鼓鼓社祭路鼓鼓鬼享康成云靁
鼓八面鼓也靈鼓六面鼓也路鼓四面鼓也鼓之數不
見於經然神有尊卑則其數有多寡隆殺理或然也必
漢時尚然所以康成云然幾面鼓猶言幾兩車幾區宅
幾㕓田也而唐開元中蜀人有繪圖以獻者一鼔而為
八面六面四面既不可考擊乃於縣内别置散鼓國朝
仍之郊社宗廟設而不作景祐中馮章靖公言靁鼓靈
鼓路鼓並當考擊而散鼓請凖乾徳四年詔廢不用然
不言鼓之制非是甚可怪也
自唐開元時父卒衆子在嫡孫不傳重以其不襲封也
然不知至于服紀則有所不齊國朝亦著於禮令景祐
中石資政中立卒衆子在嫡孫不傳重未幾而衆子卒
其家奏嫡孫合與不合傳重下禮院議於是宋景文公
判太常不疑次道與予爲禮官景文公遂令三人各為
議狀不疑曰初當傳重不傳重誤也宜改正之使追為
服次道則用江都集禮以為當接服若曰父死衆子在
嫡孫不傳重衆子死嫡孫服嫡孫死衆孫接服是一尊
親為兩等服也予謂石氏之孫宜依禮令不傳重且為
本服自今而後别著令父死衆子在嫡孫傳重然後得
禮之正又為不疑難曰石氏子當傳重就令石氏子於
服中犯刑如何處之必以見行法見行禮處之也豈可
旋更禮法使變朞服而傳重加以重刑也又為次道難
曰衆子死嫡孫接服嫡孫死衆孫接服是何異家人共
犯止坐尊長尊長方决而死乃令次家長接續足其杖
數邪是無此理也然景文從次道議仍請著為令其後
衆子在嫡孫請傳重者聽傳重其不請者則不傳重豈
禮之意哉
故事武臣不持䘮韓玉汝奏請持䘮下兩制臺諫官議
唐子方介為御史中丞其屬皆不欲令持䘮是時㑹議
於玉堂後廊子方曰今日不可髙論也歐陽永叔勃然
曰父母死而令持服安得為髙孫夢得抃坐予傍不覺
歎曰俊人也率然一言亦中於理兩制與臺諫官竟為
兩議以上遂詔閤門祇候内殿崇班已上持服供奉官
以下不持是則官髙者得為父母服官卑者不為服無
官者將何以處之乎
殿前司捧日天武軍司龍衛歩軍司神衛馬軍司謂之
上四軍合左右廂廂各三軍每軍五指揮各有都指揮
使一員都虞候副之又有第四軍以處所退年髙者無
都指揮使止有都虞候殿前司又有神勇宣武驍騎各
上下軍二十指揮又有寧朔驍勝各十指揮虎翼左右
各三軍軍各十指揮並有都指揮使都虞候馬軍使有
雲騎武騎各十指揮步軍司右虎翼左右各三軍軍十
指揮每軍各有都指揮使一員都虞候副之遇轉員各
以次遷補凡遷至軍指揮使遥領團練員溢即上落軍
職為正刺使之本任其老疾若有過為御前忠佐馬歩
軍都軍頭副都軍頭𨽻軍頭司甚者黜為外州軍馬步
軍都指揮
禁衛凡五百里親從官為一重寛衣天武官為一重御
龍弓箭直弩直為一重御龍骨䤪子直為一重御龍直
為一重凡入禁衛一重徒一年至三年止誤者减二等
傅卞嘗誤入禁衛定私罪永叔再為論奏為公罪得應
制舉
周諫議湛善射弩十發十中的隔屋射亦然嘗謂予曰
其法雖由審固然亦自有神用今以架縛弩施箭其上
往往不中至於用神之專無不向的非神用而何
元昊叛時楊侍讀偕進神楯劈陣刀嘗以步卒五百人
試於殿廷其法外環以車内比以楯楯刻獸狀設機使
開闔所以驚馬亦以禦箭當時人皆非笑之其後王吉
陣於兎毛川賊以鐵鷂子束陣弓弩不可施放乃以劈
陣刀披其甲豁馬膁馬奔逸墮崖壑死者不可勝計自
陕西用兵惟兎毛川勝㨗者由劈陣刀也鐵鷂子賊中
謂之鐵林騎士以索貫穿於馬上雖死不墮以豪族子
親信者為之
范恪在陕西亦為有功常挽一石七斗力弓其箭鏃如
鏵謂之鏵弓箭羽間勒其官稱姓名往往一箭貫二人
者賊甚畏之
　
　
　
　
　
　
　
　
　東齋記事卷二
欽定四庫全書
　東齋記事卷三　　　　　　宋　范鎮　撰
丁文簡公度嘗言舉進士時以制誥文為贄卷既而復
自笑曰是不揆也然其後為知制誥翰林學士参知政
事葢其所存者從来有素矣初舉人居鄉必以文卷投
贄先進自糊名後其禮寖衰賈許公為御史中丞又奏
罷公卷而士子之禮都亡矣
薛簡肅贄謁馮魏公首篇有嚢書空自負早晩逹明君
句馮曰不知秀才所負何事讀至第三篇春詩云千林
如有喜一氣自無私乃曰秀才所負者此也
夏英公竦嘗言楊文公文如錦繡屏風但無骨耳議者
謂英公文譬諸泉水迅急湍悍至於浩蕩汪洋則不如
文公也
王文正公之為相也王沂公為知制誥吕許公為太常
博士知濵州沂公嘗見文正公問君識太常博士吕夷
簡否沂公曰不識也他日復見復問之沂公曰見朝士
多稱其才者凡三見三問乃曰此人異日當與公同秉
國政是時沂公既有名當世頗以器業自許中不能平
因曰公識之邪曰不識也問然則何以知曰吾見其奏
請爾沂公猶不信强應曰諾其後丁晉公既敗沂公先
在中書而許公自知開封府除參知政事二人卒同秉
政沂公乃為許公言之問其當時奏請乃不税農器等
事也
李參自荆南召欲以為三司使參政孫夢得抃固執不
可曰此人為主計外臺承風刻剥則天下之人益困弊
矣由是遂改授羣牧使
陕西路轉運使請永興軍秦坊同(在京板/無同字)等州官置醋
坊王沂公言𣙜酤之法葢出於前代之不得已今經費
之廣未能省去官自造醋細民益見侵奪也
周諫議湛為鹽鐵判官三司文帳煩冗吏胥蔽欺若不
可究者為之立勘同法歲减天下計帳七千道又括天
下隱户三十三萬發其詭號凢十二種
夏秋沿納之物如鹽麴之𩔖名件煩碎慶厯中有司建
議併合歸一名以省帳鈔程文簡為三司使獨以為仍
舊為便若沒其舊名異日不知或再取鹽麴則致重複
此亦善慮事也
韓持國知潁川府時彦以狀元及第每稱狀元持國怒
曰狀元無官耶自此呼為簽判彦終身銜之馬㳙巨濟
亦以狀元及第為秦簽亦呼狀元秦帥吕晉伯曰狀元
者及第未除也既為判官不可曰狀元巨濟媿謝
湘山野録載胡旦乞入見王沂公奏旦瞽廢乞送中書
問求見之因至堂沂公與諸相具門生禮列拜旦長揖
而坐中書堂宰相治事之地表儀百辟者在是外臣乞
對送中書引問自有公禮何暇講師生之私敬旦于都
堂巍然受諸相之拜而不辭决無此理予於秘閣嘗見
其演聖通論甚有出於人者而所為如此豈不惜哉
國朝言水利者惟乾州刺史張繪(京板作/張綸)為有績效之
最天禧末為江淮發運副使築髙郵北漕河長堤二百
里旁錮石為距分十闥以泄横流泰州有捍海堰久廢
不治與范希文經畫修復之遂命兼知泰州堰成復租
户萬二千六百州人復為立生祠
陳公弼知潭州長沙縣部僧有海印者多識權貴人數
撓政違法奪民園池更數令莫敢治公弼捕笞之以園
池還民又知䖍州雩都縣毁滛祠數百區勒巫覡為良
民七十餘家
湖南之民掠良人踰嶺賣為奴婢周湛為廣東提㸃刑
獄下令捉搦及令自陳得男女二千六百餘人還其家
而世少知之葢亦古之良吏也
仁皇初薛簡肅公知開封府上新即大位莊獻臨朝一
切以嚴治人謂之薛出油其後移知成都歲豐人樂隨
其俗與之嬉遊作何處春遊好詩十首自號薛春逰欲
換前所稱也
薛簡肅公時布一匹三百文依其價春給以錢而秋令
納布民初甚善(一作/喜)之今布千錢增其價才至四百其
後轉運使務多其數富者至數百匹貧亦不下二三十
匹而貧富俱不憀矣
鳯州貧民不能葬者棄屍水中雍慎㣲為推官以俸錢
市曠地使之葬慎㣲名明逺閬州人所至有惠政其知
櫟陽縣也涇水舊釃三渠置斗門若干第六第七門久
廢不治而歲役百夫者凡三十年白府罷之粟邑鎮稅
歲六十萬不登者三十年奏减四十萬清州户絶絲歲
千餘兩代輸者八十年斥賣之此所以見其宿抱之所
存子子方尚書度支員外郎
張職方其知江隂軍吏盗錢三百萬葢二十年矣發其
姦捕繫數十人轉運使趙廓謂曰此應賞典願竄吾名
以聞其慘然曰殺人以求賞可乎悉召吏諭以償錢則
貸出之不然則爾死矣吏之親屬聞者争出錢以償十
日乃足乃推二人已死者為首餘悉貸之不問廓愧起
嘆曰公長者非吾所及也其簡肅公之婿
王景彛之父博文為樞宻副使月餘而卒景彛亦為樞
宻副使月餘亦卒人甚異之故事初入二府者三數月
而後辦理事景彛才到即㸃檢辦理英皇甚注意禮貎
之何天奪之速也
治平元年甲辰十二月吳奎罷樞宻副使奎自嘉祐七
年三月除樞宻副使累遷禮部侍郎是年十二月以父
憂去位在樞府凡三年明年起復奎子大理評事見於
延和殿面諭齎詔賜奎而奎固辭從之
王景彛性嚴謹與予同在唐書局十餘年如一日春夏
秋冬各有衣服嵗歲未嘗更而常若新置至綿衣則皆
有分兩帖子綴於其上視其輕重厚薄以時換易有僕
曰王用呼即在前冬月往往立睡於幄後其不敢懈如
此一日送食於其家官中器用悉典解使之督索旬日
而後得而景彛卒不知是則効小謹者不可不察其大
過嚴之蔽惟小謹之悦至於大過則不聞可不監哉
王景彛嘗謂予曰立朝當以一人為法予曰君法何人
曰曾明仲然謹約為近而嚴過之其福壽固弗逮也
水部郎中薛宗孺嘗舉崔庠充京官後庠犯贓宗孺知
淄州京東轉運司差官取勘久之會赦當釋是時歐陽
永叔參知政事特奏不與原免議者以為永叔避嫌則
審矣自計無乃過乎使宗孺自為過惡雖奏不原可矣
今止坐失舉而不原赦亦太傷恩故宗孺銜之特深以
為一謫争兩覃恩兩奏薦宗孺簡肅公之姪强幹人也
蔡君謨嘗言宋宣獻公未嘗素談在河南時衆官聚㕔
慮囚公問之曰汝與某人素有何寃囚不能對坐上官
吏以俗語問之囚始能對又云宋元憲公近之和氣拂
拂然襲人景文公則英采秀發三人者久視之無一㸃
塵氣真神仙中人也
王武恭公徳用寛厚善撫御其狀貎魁偉而面色正黑
雖匹夫下卒閭巷小兒外至逺荒君長皆知其名識與
不識稱之曰黑王公皇祐末仁宗以為樞宻使而以富
韓公為宰相是冬契丹使至公為伴射使者曰以公為
樞宻使富公為相得人矣上聞甚喜
狄武襄公青初為延州指揮使與西賊大小二十五戰
每戰帶銅面具被髪出入行陣間凡八中箭累官至涇
原路招討副使上未識其面欲召見之㑹邊報甚急上
令圖其形以進其後為樞宻使
張鄧公嘗謂予曰某舉進士時冦萊公同遊相國寺前
詣一卜肆卜者曰二人皆宰相也既出逢張相齊賢王
相隨復往詣之卜者大驚曰一日之内而有四人宰相
相顧大笑而退因是卜者聲望日消亦不復有人問之
卒窮餓以死四人其後皆為宰相共欲為之作傳未能
也是時鄧公己致仕猶能道其姓名今予則又忘其姓
名矣其人亦可哀哉
王章惠公隨舉進士時甚貧遊於翼城逋人飯執而入
縣石務均之父為縣吏為償錢又飯之館之於其家而
其母尤所加禮一日務均醉毆之王遂去明年登第久
之為河東轉運使務均恐懼逃竄然隨豈有害之意乎
至是事敗文潞公為縣捕之急往投隨隨已為御史中
丞矣未幾封一鋌銀至縣葬務均之母事少解至隨為
參知政事奏務均教練使務均亦改行自修王公長厚
而不忘一飯之恩也如此
石資政中立好談諧樂易人也楊文公一日置酒作絶
句招之末云好把長鞭便一揮石立其僕即和云尋常
不召猶相造况是今朝得指揮其談諧敏㨗𩔖皆如此
又嘗於文公家㑹葬坐客乃執政貴游子弟皆服白襕
衫或羅或絹有差等中立坐而大慟人問其故曰憶吾
父又問之曰父在時當得羅襕衫也葢見執政子弟服
羅而石止服絹坐中皆大笑石之父熈載(京板有太/宗時三字)嘗
為樞宻副使
景祐中有輕薄子以古人二十字詩益成二十八字嘲
謔云仲昌故國三千里宗道深宫二十年殿院一聲河
滿子龍圖䨇淚落君前龍圖者王博文也嘗更大藩鎮
開封知府三司使任使一日對上(京板有/前字)因叙敡歴之
久不覺淚下殿院者蕭定基也為殿中侍御史與韓魏
公吳春卿王君貺同發解開封府舉人作何滿子曲嘲
之因奏事上問之令誦一過宗道者王宗道也為諸宫
教授及講書凡二十餘年輙於上前自訴在宗藩二十
餘年求進用仲昌者章郇公之從子論科塲不公郇公
奏聞牒歸建州當時人以為雖用古人詩句而切中一
時之事盛傳以為笑樂
　
　
　
　
　
　
　
　
　
　東齋記事卷三
欽定四庫全書
　東齋記事卷四　　　　　　宋　范鎮　撰
成都府學有周公禮殿及孔子像在其中其上壁畵三
皇五帝及三代以來君臣即晋王右軍與蜀守帖求三
皇五帝畵像是也其柱鍾㑹𨽻書刻其上其屋制甚古
非近世所為者相傳以為秦漢以來有也殿下有二堂
曰溫故曰時習東西相對堂各有碑碑曰左生某右生
某皆𨽻書亦西漢時諸生姓名也其門屋東西畵麟鳯
葢取感麟歎鳯之義其畵甚精亦不知何代所為蔣宻
學堂謁廟令圬墁之莫測所謂也其西有文翁石室其
南有髙胅石室比文翁石室差大皆有石像胅或以為
勝宋溫之璋洗石以辨之乃胅字也(音持/禀反)相傳東漢人
也殿之南面有石刻九經葢孟氏時所為又為淺廊覆
之皆可讀也(周公禮殿乃古之學祀周公為先聖孔子/為先師至唐明皇始以孔子為先聖也)
武侯廟柏其色若牙然白而光澤不復生枝葉矣杜工
部甫云黛色參天二千尺其言葢過今才十丈古之詩
人好大其事率如此也工部詩及叚相國文昌記石龕
於廟堂中
大慈寺御容院有唐明皇鑄像在焉又有壁畵明皇按
樂十眉圖其地有瑞草紋謂之瑞草地亦謂之花錦地
張乖崖公嘗令剗平之封其門户後五日開復生如故
灧澦堆在䕫州江中傳者云與成都石筍根相連往時
石筍下熾火而灧澦水沸葢妄也或云出圖經
劒門山崖壁相傳有誌公和尚隐像戴笠以拄杖擔經
望之宛然如眞又傳有白檀立崖石上若雪色然予慶
厯末得告歸過劍門關關使羅君天錫遺予香數兩且
言有一卒曾為井匠由崖縫中以兩肘拐石而上伐一
巨枝乃枯栢也其香酷烈非常栢之𩔖二物者幾千百
年行人往來無不瞻仰至天錫時始知為柏則誌公亦
可知矣
嚴仙觀即嚴君平拔宅仙處今其地可一二頃陷尺許
謂之嚴仙觀至今有拖膓䑕相傳當時墮地者遺種又
云嚴卜真人乗鶴上昇之地南宋元嘉三年建有七星
巖
初孟氏時蜀之邑里常患盗眉州陳氏常依青神縣東
山以避之蜀既平公弼之祖母史氏議徙族於邑中乃
西過江擲金釵中流曰今聖天子在上吾不復過此以
與賊為仇也噫婦人女子乃知喜治如此况賢哲乎可
以見一方之人情也
淳化中張鄧公士遜為梓州射洪縣令㑹嵗旱禱於白
崖山陸使君祠遂雨公立庭下若聽命然須雨足乃退
蜀人刻石記其事於祠中
初蜀人雖知向學而不樂仕宦張公詠察其有聞於鄉
里者得張及李畋張逵屢召與語民間事往往延入卧
内從容欵曲故公於民情無不察者三人之佐也其後
三人皆薦於朝俱為員外郎而蜀人自此寖多仕宦也
張尚書詠在蜀時米㪷三十六文絹疋三百文公計兵
食外盡令輸絹米之餘者許城中貧民買之歲凡若干
貧民頗不樂公曰他日當知矣今米㪷三百絹疋三貫
富人納貴絹而貧人食賤米皆以當時價于官無所損
益而貧富乃均矣此張公之惠故蜀之人懐思之不能
己也
張尚書再任蜀承甲午庚子年後户口凋喪久之乃諭
僧司令作大㑹集四路僧以觀民心與其登耗是時洊
更亂離人家稍復生業公大喜文潞公守成都僧司因
用張公故事請作大㑹公許之四路州軍人衆悉来觀
㸔填溢坊巷有踐踏至死者客店求宿一夜千錢自張
公至是四五十年間蕃滋不啻數千百倍地不加廣而
人衆如此取之又日益多可不慮哉初人家門前各以
闊狹管認僧衆茶湯其一僧遺袈裟笠子而去行茶者
至衆皆以為聖僧羅漢爭分袈裟笠子無孑遺者頃之
僧還乃登厠来衆大笑復集錢市袈裟笠子償之至今
傳之為笑
田元均宻諫況寛厚明辨其治成都最為有聲有訴訟
其懦弱不能自伸者必委曲問之莫不盡得其情故决
遣未嘗少誤蜀人謂之照天蠟燭
蜀州江有硬堰漢州江有軟堰皆唐章仇公兼瓊所作
也鮮于惟幾蜀州人為漢州軍事判官更為硬堰一夕
水暴至蕩然無孑遺者盖蜀州江来逺水勢緩故為硬
堰硬堰者皆巨木大石漢州江来近水聲湍悍猛暴難
制故為軟堰軟堰者以粗茭細石各有所宜也自惟幾
改制甫畢工而壊前人之作豈可輕變之哉惟幾名享
多學能碁又善醫其為人自强人謂之鮮于第一
文潞公任成都府日米價騰貴因就諸城門相近寺院
凡十八處减價糶賣仍不限其數張牓通衢翌日米價
遂减前此或限升斗以糶或抑市井價直適足以增其
氣熖而終不能平其價大扺臨事當須有術也如此
蜀人正月二日三日上塚知府亦為之出城置㑹是時
薛公奎以是日㑹於大東門外有戌卒扣鄭龍腦家求
富貴鄭即以銀匙筯一把與之既出隨以告人至第二
巷尾客店升屋放火殺傷人相次都監至捕者益多卒
自知不免即下就擒都監往白薛公公指揮只於擒獲
處令人斬却民以為神斷不然妄相攀引旬月間未能
了得又安其徒黨反側之心也
薛長孺為漢州通判戍卒閉營門放火殺人謀殺知州
兵馬監押有来告者知州監押皆不敢出長孺挺身叩
營諭之曰汝輩皆有父母妻子何作此事元不預謀者
各作一邊於是不敢動惟首謀者八人突門而出散於
諸縣村野捕獲是時非長孺則一城之人盡遭塗炭矣
鈐轄司不敢聞遂不及賞長孺乃簡肅公之姪質厚人
也臨事乃敢决如此
廣安軍俗信巫疾病不加醫藥康定中大疫夀安縣太
君王氏家婢疫染相枕藉它婢畏不敢近且欲召巫以
治之王氏不許親為煮藥致食饍左右爭勸止之則曰
平居用其力至病則不省視後當誰使者王氏之子黎
洵錞甞與予同舉太學為予言之儔侁即其孫也
蜀有孫太古知㣲善畵山水仙官星辰人物其性髙介
不娶隱於大面山時時往来導江青城故二邑人家至
今多藏孫畵亦藏畵於成都今壽寧院十一曜絶精妙
有先君題記在焉又有李懐衮者成都人亦善山水又
能為水石翎毛其常所居及寢處皆置土筆雖夜中酒
醒睡覺得意時急起畵於地或被上遲明模冩之則優
於平居所為也又有趙昌者漢州人善畵花每晨朝露
下時遶欄檻諦玩手中調采色冩之自號冩生趙昌人
謂趙昌畫染成不布采色驗之者以手捫摸不為采色
所隱乃真趙昌畵也其為生菜折枝果實尤妙三人者
平生至意精思一發於畫故其畫為工而能名於世又
有王有者漢州卒也州將每令趙昌畫則遣有服事供
應久之其畫遂亞於昌其為人亦精潔有巧思非卒之
流輩也
黄筌黄居寀蜀之名畫手也尤善為翎毛其家多養鷹
鶻觀其神俊以模冩之故得其妙其後子孫有棄其畫
業而事田獵飛放者既多養鷹鶻則買䑕或捕䑕以飼
之又其後世有捕䑕為業者其所置習不可不慎人家
置博弈之具者子孫無不為博奕藏書者子孫無不讀
書置習豈可以不慎哉予甞為梅聖俞言聖俞作詩以
記其事
蜀有朝日蓮蔓生其花似蓮而色白其大如錢人家以
盆貯水而植之朝生於東夕沉於西隨日出沒可以測
候時刻又有虞羙人草唱虞羙人曲則動揺如舞狀以
應拍節唱他曲則不然予熈寜乙夘還鄉見朝日蓮日
出則出日沒則沒無東西也虞羙人草唱他曲亦動此
傳者過爾
蜀江有鹹泉有能相度泉脉者卓竹江心謂之卓筒井
大率近年不啻千百井矣每筒日産鹽數百斤其少者
亦不下百十斤兩蜀鹽價不賤信乎食口之衆
蜀之産茶凡八處雅州之蒙頂蜀州之味江邛州之火
井嘉州之中峯彭州之堋口漢州之楊村綿州之獸目
利州之羅村然蒙頂為最佳也其生最晚常在春夏之
交其芽長二寸許其色白味甘羙而其性温暖非他茶
之比蒙頂者書所謂蔡蒙旅平者也李景初與予書言
方茶之生雲霧覆其上若有神物護持之其次羅村茶
色緑而味亦甘羙
蜀之蚊蚋惟漢州為最著瀕水處蛙聲亦為多唐相房
公琯作西湖無蚊蚋及蛙聲周禮蟈氏掌去鼃黽焚牡
鞠以灰洒之則死以其煙被之則凡水蟲無聲殆用此
術然不載蚊蚋之禁如何而同歴數百年其術不衰予
熈寕乙夘宿西湖雖無蛙聲然有蚊蚋或云近始有或
云誤傳
　
　
　
　
　東齋記事卷四
欽定四庫全書
　東齋記事卷五　　　　　　宋　范鎮　撰
英宗皇帝未生濮安懿王夢二龍戲日傍俄與日俱墜
以衣承之大纔寸許將納於佩􁂫忽失所在久乃見於
雲中一龍人言曰我非汝所有生之夕又見黃龍數四
出入卧内豈不神異哉
仁皇朝原國公承炳冬至侍宴於崇政殿仁皇數以酒
屬之不敢辭遂醉即廷中賜轝親視其升勅御士送還
邸明日遣内人問起居以輩行呼而不名之公好老氏
之學一夕夢青衣執雉扇前導悟而吿家人曰吾數盡
矣具冠帶將朝而卒
有堂吏嘗夢火山軍姓劉人作狀元閲火山軍解文無
姓劉人明年劉煇作狀元煇能作賦有聲塲屋人不以
行許之歴江寧河中簽判卒
馮當世㕘政之父式為左侍禁以終當世㓜時取其所
讀書題其後曰將仕郎守將作監丞通判荆南軍府事
借緋馮京式既沒十一年當世狀元及第為荆南通判
視其所題無一字差者是所謂知子者矣竒中如此唐
王珪母李氏嘗謂人曰吾兒必貴但未知所與逰者何
如人異日房元齡杜如晦到其家李驚喜曰二客公輔
才汝貴不疑自孟母擇鄰之後無復有賢徳之母光於
史牒珪母乃以交之賢卜其子之貴噫知子莫若父未
聞有母之知子也異乎哉
孫夢得參政初名貫字道卿嘗語予曰某舉進士過長
安夢見持一大文卷者問之云來年春榜索而視之不
可問其有孫貫否曰無惟第三人有孫忭既悟遂改名
忭因字夢得又數日至華隂與數同人詣金天帝廟乞
靈且求夢夜中夢明窓下草制詔諸人相慶曰他日為
知制誥翰林學士矣雖未以為信然乃隂自喜明年第
三人及第其後為集賢院知制誥如其夢云又言某初
得此夢甚喜及才作翰林學士頗嫌之矣人心是無厭
也是時夢得已為參知政事俸禄差厚其與學士亦不
甚相逺但清優不如學士而勞責過之
蔡君謨知福州以疾不視事者累日毎夜中即夢登鼔
角樓憑鼔而睡通判有怪鼔角將累日不打三更者因
對數夜有大蛇盤據鼓上不敢近君謨既愈與通判言
所夢正與鼔角將所説同人遂以君謨為蛇精
曽魯公生日放生以􁀙蛤之類以為人所不放而活物
之命多也一日夢被甲者數百人前訴既寤而問其家
乃有惠蛤蜊數􁧹者即遣人放之是夜復夢被甲者來
謝
李景初自蜀浮江而下至荆湖間家人市一巨鼈而景
初未知也夜中夢皂衣姥告乞命怪問家人家人曰此
必所買鼈也即遣放之亦復夢皂衣姥來謝然則太史
公記宋元事若有之矣古者君子逺庖厨聞其聲不忍
食其肉雖然天地間生此所以養人但不暴天物則可
矣沈文通以龍圖侍講知杭州州人好食蝦蟇文通一
切禁之終二年人不敢食蝦蟇亦不生及文通代去其
禁遂弛而復生如故此物理之不可致詰者也
三司副使陳洎既卒數下語處其家事今三司使薛公
向洎大勅舉轉京官居處宻邇因謂其子下語時幸一
相報一日二更後來報薛薛因徃才至㕔上洎即云薛
殿丞在㕔上請入來薛遂入謂之曰以副使平生且將
享遐壽至大位何為止此洎曰有罰惟犯上帝與不孝
則然薛因謂曰公平生未嘗有犯上帝與不孝事何為
有罰曰上帝則不犯然三世不𦵏矣所憑而下語者小
婢才十二嵗耳
嘉祐末一婦人牽羊羊有三口其二近耳亦能食物以
青布幕之得錢則褰以示人
魚逆水而上鳥向風而立取其鱗羽之順也有時微風
不知所從來觀鳥之所向則可知矣
蜀有魶魚善縁木有聲如啼兒孟子所謂縁木求魚者
以其不可得也是亦未聞者矣
王崇班潏嘗言治平中京師有两鮭魚墮於木上此為
異矣
江湖間築池塘養魚苖一年而賣魚揷竹其間以定分
數而為價直之髙下竹直而不倚者為十分稍欹側為
九分以至於四五分者嵗入之利多者數千緡其少者
亦不减數十百千
京師大水時城西民家油坊為水所壞水定後甕中得
魚千餘斤與油價相當
宋君垂嘗言嘉陵江上見二鵰擲卵相上下以接之盖
習其飛也其胎教之意乎白子儀言亦然又言翅羽未
成則躍出巢穴往往墜崖下死盖其天性俊勇予應之
曰是亦躁進之𩔖也
白子儀言歸峽間多虎能役使鬼一日昏夜叩人門作
人言出應之攫之而去人言者乃鬼也既食人又能攝
其䰟而役使之或見其形或聞其聲皆强䰟也
白子儀為予言吉州有捕猿者殺其母皮之并其子賣
於龍泉蕭氏其子號呼數日不食蕭百端求其所嗜飼
之乃食又待旬月示以母皮跳躑大呼又不食數日而
斃其天性也如此况於人乎蕭嘗舉進士失其名為作
孝猿傳
予嘗於朝天嶺見猴數百千連手而下飲於嘉陵江既
飲復相接而上周匝而後已最大者二其一居前其一
居後若部將領然甚小則母抱持而下彼中言曰每盗
人麥禾則以蔓纒其身以揷其莖稈人有得其藏者謂
之胡孫倉可以致富盖麥禾果實無不有者
卭竹鞭以箠馬則愈久而愈潤澤堅韌以撃猫則隨節
折裂矣
鐡碪以鍛金銀雖百十年不壊以椎皂莢則一夕破碎
王右軍帖嘗言獨活無風則不動石脾入水則乾出水
則濕出水則濕可以見矣入水則乾何以驗之乎
歸州民家自漢王昭君嫁異域生女者無妍醜必灸其
面至今其俗猶然
契丹之先有一男子乗白馬一女子駕灰牛相遇於遼
水之上遂為夫婦生八男子則前史所謂迭為君長者
也此事得於趙志忠志忠嘗為契丹史官必其真也前
史雖載八男子而不及白馬灰牛事契丹祀天至今用
灰牛白馬予嘗書其事於實録契丹傳王禹玉恐其非
實刪去之予在陳州時志忠知扶溝縣嘗以書問其八
男子迭相君長時為中原何代志忠亦不能答而云約
是秦漢時恐非也
張文裕言契丹嘗云其北室韋人皆三眼見二眼者則
驚怪之又言有牛蹄突厥今永寧軍庫中有突厥脚二
皆牛蹄也然前史書室韋突厥傳並不載之
蕭慶嘗言契丹牛馬有熟時有不熟時一如南朝養蠶
也予問其故曰有雪而才露出草一寸許時如此則牛
馬大熟若無雪或有雪而沒却草則不熟盖契丹視此
為豐㐫
戎瀘戎人謂掃地為窣沒坤坤地也窣沒掃也
　東齋記事卷五
欽定四庫全書
　東齋記事補遺　　　　　　宋　范鎭　撰
錢俶進寳帶太祖曰朕有三條帶與此不同俶請宣示
上曰汴河一條惠民河一條五丈河一條俶大媿服
仁宗皇帝將祫饗韓持國為禮官建言皇后廟孝章淑
徳章懐神主不當合食於太廟下待制以上議議者凡
十餘人孫夢得武平仲楊侍講向龍圖劉原甫王景彛
何聖從以為當食太廟歐陽永叔楊叔子華長文唐子
方包希仁錢資元盧公彦以為當從持國論卒為二議
以上朝廷以為日迫且依舊合食須後别議而武平仲
當草詔其辭太主其所議自後亦不復議皇后别廟者
以其不可入太廟也合食而入太廟又何必為别廟哉
然其議論之難合也若是
張尚書守蜀人心大安及代去留一卷實封與僧正云
俟十年觀此後十年公薨於陳州訃至開所留文字乃
公畫像衣兎褐繫草縚自為賛曰乖則違俗崖不利物
乖崖之名聊以表徳遂畫像於府治及寺觀中
曹太尉瑋知秦州西蕃内寇是時公方灼灸才數壯猝
起應敵指揮號令及事定久瘡愈瘢大數寸葢用氣力
使然也曹公在邊蕃部有過惡者皆平定之毎以餞將
官為名出郊而兵馬次序以食品為節若曰下某食即
某隊發比至水飯則㨗報至矣大帥料敵當如此
毬路金帶俗謂之笏頭帶非二府文臣不得賜武臣而
得賜者惟張耆為樞宻使李用和以元舅王貽永為駙
馬都尉李昭亮亦以戚里四人者皆兼侍中出於特恩
范文正鎮青社㑹河朔艱食時青賦在博州置場収納
民大患輦置之苦而河朔斛價不甚翔踊公止戒民本
州納價毎㪷三鍰給鈔與之俾簽幙者輓金往幹曰博
守席君夷亮余嘗薦論又足下之婦翁也携書就彼坐
倉以倍價招之事必可集齎巨榜數十道介其境則張
之郡中不肯假廪寄僧舎可也簽幙禀教行及至則皆
如公料村斛時為厚價所誘貿者山積不五日遂足而
博斛亦行斛金尚餘數千緡按等差給還青民因立像
祠焉
文潞公嘗言初及第授大理評事知絳州翼城縣未赴
任有客李本者三見訪而後得見之且言某有婿為縣
中廵檢幸公庇之又言曰某非獨敢奉干亦有以奉助
某嘗知其邑户口衆人猾難治因出一策文字皆影跡
人姓名其首姓張比潞公至姓張人事已敗縣未能結
正簿尉皆云某等在此各歲餘豈無過失為此人所持
計君之來必辦之矣於是盡得其姦状上於州决配之
邑人皆悚畏
王安簡公奏河北朝廷根本而雄州河北咽喉先朝用
才如何承矩䕶邊累年官止諸司使又刺史李允則凡
二十年亦不過引進使今用人太輕而賞典過厚非制
敵之術公為御史中丞嘗留百官班以廷争張堯佐事
仁皇急遣使為止之罷堯佐官充景靈宫使
太宗時馬元方為三司判官建言方春民乏絶時豫給
緡錢貸之至夏秋輸絹於官預買絹紬葢始於此
契丹有馮見善者於接伴勸酒見善曰勸酒當以其量
若不以量如徭役而不分户等髙下也以此知契丹徭
役亦以户等中國可不量户等役人耶大户小户必以
此出也
張文孝公觀性沈靜未嘗行草書自詠詩云保心如止
水篤行見真書人以為着題
歐陽永叔每誇政事不誇文章蔡君謨不誇書吕濟叔
不誇棊何公不誇飲酒司馬君實不誇清節大扺不足
則誇也
劉隨待制為成都通判嚴明通逹人謂之水晶燈籠
胡旦作大硯可數尺鑱其旁曰宋胡旦作漢春秋硯遺
命埋塜中
史中暉之母張氏能知人觀其所為而知其貴賤貧富
文潞公張杲卿髙敏之初舉進士時皆館其家張氏極
禮待之言潞公杲卿敏之大貴且有名及逹皆如其言
中暉名炤為光禄卿
于彭年深於術數一日有報杜祁公作相者彭年曰百
日宰相後如其言彭年名夀
周式贄薛簡肅所業庭松詩云花前嫫母陋雪裡屈原
醒公大稱之
王質知蔡州毁吳元濟廟立狄仁傑李愬像號䨇廟
故老能道蜀時事云天兵伐蜀蜀主大懼合廷臣謀所
以拒天兵者費鐵觜越班而對衆謂鐵觜不獨有口才
兼有膽勇諦聽之乃云是臣則斷定不敢於是衆笑而
退
荔枝熟人未采則百蟲不敢近人纔采則百鳥蝙蝠之
𩔖無不殘傷故采荔枝者日中而采之
成都十邑惟新繁税平初定税時有姓趙者相地肥瘠
以為稅入輕重之數至今人謂之趙均平
有諫議周恂者知安州時一日之園管園吏見一大蛇
垂於欄楯之上熟視之乃周恂醉而假寐也子夀亦嘗
言周恂於相法爲蛇精也
世傳棘能辟霜蓬能碎砂物理相感也有蓬生處則砂
不聚花果以棘圍之則茂
世言疥有五徳不上面仁也喜𫝊於人義也令人兩手
揩擦禮也生指罅骨節間智也癢必以時信也予嘗患
此自十一歲至於十九歲方愈今六十有六復患知五
徳爲最詳故録之
　
　
　
　
　
　
　
　
　東齋記事卷六
