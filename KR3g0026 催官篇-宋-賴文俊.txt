#+TITLE: 催官篇-宋-賴文俊
#+DATE: 2016-06-11 12:23:21
#+SOURCE: github.com/kanripo/KR3g0026 master 5045f927                
欽定四庫全書　　　　　子部七
　催官篇　　　　　　　　術數類三(相宅相墓之/屬)
　　提要
　　　　(臣/)等謹案催官篇二卷宋賴文俊撰文俊字
　　　　太素處州人嘗官於建陽好相地之術棄職
　　　　浪逰自號布衣子故世稱曰賴布衣所著有
　　　　紹興大地八鈐及三十六鈐今俱未見是書
　　　　分龍穴砂水四篇各為之歌龍以二十四山
　　　　分隂陽以震庚亥為三吉巽辛艮丙兑丁為
　　　　六秀而著其變換受穴吉凶之應穴仍以龍
　　　　為主而受氣有挨左挨右之異砂水二篇亦
　　　　以方位為斷其説頗具懸解如謂寅甲二龍
　　　　出瘋跛者木盛生風又星應尾箕而好風震
　　　　為足風淫末疾故主瘋跛丙方上應星馬故
　　　　有蠶絲之祥丁方上應夀星故多夀考之兆
　　　　兑龍辰水辰有金殺兑為口舌為毁折故主
　　　　缺唇露齒又辰酉逢合土塞金聲故主重舌
　　　　含糊其言雖頗涉於神怪而於隂陽五行生
　　　　尅制化實能言之成理視悠謬無根之談侈
　　　　言休咎而不能明其所以然者勝之多矣書
　　　　中舊有注解不知何人所作闡發頗為詳盡
　　　　其𫝊已久併錄之以資考焉乾隆四十六年
　　　　十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　總　校　官　(臣/)　陸　費　墀
欽定四庫全書
　催官篇卷一
　　　　　　　　　　　　宋　賴文俊　撰
　　評龍篇
　　　評隂龍
催官第一天皇龍博龍換入天市東少㣲陽璇左闗局
廉貞起祖峯崇崇右闗廉貞降樞兑變換太乙東南雄
穴乗陽樞秉生氣或更受穴天皇宮
　中天北極紫㣲垣正臨亥地為天帝之最尊所以正
　南面而立者也且以四貴人臨丙而貴隂徳臨庚而
　武五尚書臨㢲而文天乙臨辛而夀八榖臨艮而富
　司命臨震而饒財大理臨丁而旺人此亥龍之最貴
　也東府天市垣帝座正臨艮地且以司禄臨丁而夀
　貴人臨庚而貴貫索臨㢲而富宗人臨丙而旺人舟
　車斗秤臨辛而饒財此艮龍之最貴也兑為西掖少
　㣲垣天帝文章之司府且以王諸侯臨丁而貴三少
　臨艮而富虎賁臨震而武太史臨丙而文長平臨㢲
　而饒財此兑龍之貴也㢲上値太㣲垣太乙五尚書
　居之且以常陳臨艮而貴郎官臨庚而富九卿臨辛
　而饒財三公臨丁而夀此㢲龍之貴也是以亥艮入
　首博入兑㢲者皆上吉之龍不易得也喜祖㢘貞者
　何也㢘貞震也是帝之所由出萬物之所由生也有
　生生不息之意焉自彼作祖而四龍之氣愈煥而愈
　盛矣故太子既立必居之東宫而後出可以守宗廟
　為社稷主者象此義也左闗局者由穴逆推至祖順
　轉之陽局也右闗局者自祖順推至穴逆行之隂局
　也
天皇太㣲為正向陽樞穴癸為上龍
　亥龍丙向者紫㣲照龍太㣲照向天市居其左少㣲
　居其右書曰穴内若得四垣星擎天作柱扶紅日者
　此也艮龍丁向者天市照龍南極照向五行列宿各
　正四方數合圖書隂陽相見者此也
四神八將應位起三火竝秀三陽衝三陽洋朝入庚震
食邑開府應三公更出仙翁與佛子蓬萊真境超凡風
　四神乾坤艮㢲也八將甲庚壬丙乙辛丁癸也三火
　午為天官火丙為地禄火丁為人爵火也三陽㢲丙
　丁也三火主秀貴㢲水主文章丙丁水主神仙福夀
　亥艮為龍丙丁在向砂得四神八將催秀氣三火並
　秀煥精英水見三陽秀聮赦文震庚威武呈祥由是
　貴三公産仙佛才兼文武福徳並茂皆山川孕毓所
　致豈偶然也哉龍為第一非虚語矣
陽樞起祖降兑㢲變艮作穴官應同
　此亦右闗局也艮又于九星為貪狼𨽻之寅位為長
　生萬物之所以成始而成終也故自艮起祖降兑㢲
　而復自艮入穴者官與上同也
少㣲起祖降艮㢲亦主富貴永興隆
　此亦左闗局也自首節至此皆顧祖之局龍合上格
　故首序之
六秀變出紫㣲局砂水應位官無窮
　丙配于艮太㣲所照辛配于㢲天乙之居丁照于兑
　五福之司此六秀之所由稱也砂水應位如四神八
　將三火三陽各得其位也由六秀入亥而砂水應之
　亦非中下地矣不可以祖非㢘貞而少之也
六秀行度間庚震三吉受穴文武崇
　三吉震庚亥也羽林騎官正臨震位而庚納于震又
　有扞禦武庫之司故六秀之應文之崇間以庚震武
　之崇矣
亥山一丈可致富㢲水一勺可救貧辛山十丈富相親
難養過房異姓人震庚砂水秀朝位持節邉疆統卒戎
　前言震庚受穴矣又云震庚砂水者言互相配之局
　也如震龍受穴作庚向見庚方砂水秀者是震之催
　官星也庚龍受穴作震向見震方砂水秀者是庚之
　催官星也葢庚納于震上應大闗參旂星主邉塞禦
　難事所以有持節邉疆之應也辛山十丈云云言不
　可混雜他脈
少㣲轉㢲還少㣲人才昌熾官職卑太乙少㣲復太乙
亦主文官持彩筆
　兑與㢲雖皆貴垣若相題而並論則兑所值之位在
　胃昴之間有倉庫有白衣未有太乙五尚書之有専
　秀也少㣲轉㢲還少㣲兑多而㢲少故人財昌熾官
　職卑也太乙少㣲復太乙則㢲氣重于兑故主文官
　持彩筆也然左右闗局之地生旺各有所趨未可以
　此定其力量之輕重也故下文又有砂水定品秩之
　説
迢迢西兑入天皇清貴翰苑誇文章
　迢迢西兑左闗由兑入亥而無他龍間之是純一之
　氣也清貴翰苑之應宜爾矣
天皇行龍入天市富貴兼美芝蘭芳
　艮為天府財庫之司故由亥入艮有富貴兼美之應
　也
天市天皇龍第一㢲辛兑丁官可必最喜㢘貞作祖宗
廉貞作祖為官疾
　此即首章之義而申言之也震為雷雷一鼓而百果
　草木皆甲折蟄之奮也不踰時疾莫是過矣最喜之
　者喜其鼔動龍神而官位疾也
隂樞南極及天潢行龍受穴俱榮吉
　有博換而無駁雜故俱榮吉也
天屏㢲丙同逶迤只主優優發財食
　天屏臨巳帝星照丙㢲有太乙三龍皆稱純美何榮
　顯之難而財食是止也葢逶迤云者與上變換轉復
　不同如上所云或一二里而變或數百丈而換氣専
　而一若有久任意焉倘已方行而㢲繼之㢲纔受而
　丙又交天屏以偏位而力淺㢲丙以逶迤而不専是
　木火相間之氣也若壬子癸庚酉辛一氣流行無嫌
　逶迤矣然亦未可盡拘當合形勢方位斟酌之
鬼牛二氣災害萌拜禮神佛崇香燈
　鬼牛二宿為淫詞為妖孽為僧道其在氣也為暗金
　殺故丑未得之有少亡痼疾僧尼道士之應若龍局
　不真不可輕用也
二煞獨行豈為吉宜與丁艮相兼行相兼行度龍局吉
男女多痣家豐盈
　丁艮二龍上值吉星得之者多夀考康寧富貴兼美
　故丑兼艮行未兼丁行者可解諸災害且能獲福然
　終是未純若龍非上局未易顯榮也男女多痣土氣
　之形也
　評隂龍而終以丑未者經所謂貴隂龍而取旺相雖
　丑未巳猶為所棄也
　　　評陽龍
陽權頓伏蜂腰起隂權砂水來相迎切忌罡星髙照穴
鼓盆次第災相仍
　頓跌起伏午氣聚矣而砂水相迎喜隂權者午之正
　配也辰峰髙大陽龍復見罡星所以有尅妻之災也
　又云鼓盆為戌午龍見辰戌峯髙照者助其火黨故
　災相仍又一本切忌天皇髙照穴葢亥為午之殺曜
　刑禍有所不免所以不宜總之辰戌亥三方髙照者
　皆午龍之所忌而尤必以本龍休囚方位為准
隂權坎癸貴清俊岡勢磊落如流星陽權砂水秀朝穴
龍虎抱衛公侯生
　精俊磊落壬坎癸之氣旺矣而秀朝抱衛喜陽權者
　壬之正配也坎癸之借配也故得此局者坎離交媾
　之象也離為君位故有公侯之應也
陽𤣥隂光砂水秀隂陽砂拱官班榮
　癸亦坤之所納也故喜秀而拱
陽光瑶光隂權位行龍懶緩生泉泓
　壬子癸水也其性懶緩則氣易衰所以喜岡勢之磊
　落也
陽光單行更髙聳孕生六指母猜驚
　單行而髙聳坎氣清而旺矣葢坎水也生于一而成
　于六在人為腎腎主骨而指又骨之顯于用者也故
　指者坎之應而六者成數之應也
陽𤣥行龍兼鬼氣少亡孤寡并尼僧
　坤為老隂已無生氣又可與鬼煞兼行乎鬼有積屍
　星主少亡老隂少生氣主孤寡為妖孽為僧道故主
　僧而坤者母也又主尼
陽璣來龍最凶惡絶嗣無主坟荆榛
　乾為老陽已無生氣又居肅殺之位所以有絶嗣之
　應也
魁罡方位不堪坟少亡惡逆嘗爭横山竒水秀穴周宻
暫可致富随伶仃
　辰戌為金煞所伏貴人禄馬不臨故少亡為戎冦為
　賊將為聚衆故惡逆争衡山竒水秀穴周宻則氣旺
　而聚可致暫富然又有極貴之地多自辰戌得之者
　但好殺而少隠惻耳此又當以别法論也
隂璣天棓若受穴瘋跛痼疾人生盲寅甲行龍穴竒巧
僅可一發人温飽
　寅甲木也木盛則生風又應箕尾而好風此瘋跛痼
　疾之必有也生盲者何也火長生於寅甲木納于乾
　乾為首而目寓焉木生火火生風火風交而目盲不
　曰首而曰目者目于風火為易入也龍穴竒巧氣旺
　而聚故可暫富
陽龍懶緩不堪裁形孤穴露生凶災行龍起伏如萬馬
陽局周完要竒雅
　三吉六秀自具旺相之氣矣即龍不精竒堂局寛暢
　可䕃所生而致福陽龍虚而孤者也曰頓伏曰精俊
　曰磊落曰髙聳曰相迎曰抱衛曰砂拱曰周宻須龍
　格尊嚴局勢完全而隂陽兩路生旺得位方可大發
　富貴不可以陽龍棄之若非龍真局正未有不淪于
　休廢者矣詎可忽諸
世人盡愛龍逶迤不明曲折兼醇醨
　龍有可逶迤者有不可逶迤者如庚酉辛㢲己丙壬
　子癸即逶迤曲折無傷其餘則隂陽混雜不可用矣
天皇行龍莫曲折璣權氣雜非瑰琦
　亥龍曲折非乾即壬雜乾則犯肅殺而鰥寡絶嗣雜
　壬則犯文曲而淫亂離鄉
天市逶迤失正氣天厨天棓為深疵
　艮龍逶迤非丑則寅間丑則犯金殺而少亡痼疾間
　寅則犯殺曜而跛盲官非
隂璇切忌間婁氣庚兑委曲咸相宜
　間戌則犯金殺而少亡痼疾間庚兑則純一而奮武
　威斷
陽璇亦忌間亢氣
　間巳可富間辰則犯金殺而禍與戌同
乗氣慎勿差毫釐
　乗氣有毫釐之差吉凶有天淵之異設或乗天皇之
　氣少有不慎即為璣權所雜而為害不淺矣所以慎
　之于毫釐也
龍辨中抽左右落吉凶官爵定榮削
　此言到頭起頂有中抽落者有左右落者中抽落者
　耳受穴也左右落者腰腧穴也然有純有雜而吉凶
　榮削定于此矣
左落乾亥如雙行乾多亥少那堪作
　此以下論亥脈之純雜也右落乾亥必乾氣多而亥
　居虚薄之處强作之則凶惡絶嗣
右落乾亥亦雙行亥多乾少堪裁度
　右落乾亥必亥氣多而乾居虚薄之處堪裁度者放
　到乾殺収扶亥氣入棺也
中抽乾亥平分來可作行龍穴休鑿
　乾亥平分則隂陽混雜只可行龍不可作穴葢中抽
　之脈作穴之際定要氣清所以言穴休鑿也
壬亥雙行從左落亥多壬少榮官爵雙行右落龍不純
壬多亥少家蕭索
　亥多壬少而裁度得宜故官爵可榮壬多亥少無可
　裁度者也强作之則淫亂離鄉家蕭索矣
中抽壬亥平分來轉換精竒莫差錯
　壬亥混雜行龍不為害然腰半之間或將到之處非
　轉壬則換亥此處當仔細詳認有不可毫釐忽者如
　純亥精竒固為粹美畧兼壬氣則為扶局如純壬到
　頭當再審後龍前向或隂或陽而裁制之非速達穴
　則借局也
單亥中抽爵禄縻左落乾頂真龍虧右抽壬頂為四輔
龍逢官旺不須疑
　上文既云璣權非琦瑰又云壬多亥少家蕭索則亥
　行壬落在所不取矣今又曰龍逢官旺不須疑者千
　里來龍只看到頭八尺詳隂陽兩闗得合生旺或旺
　龍作生穴或生龍作旺穴而水之生旺方位又以龍
　向消納之則又何必以壬棄哉所謂官旺者如水生
　于申沐浴酉冠帶戌臨官亥暮于辰之類即天玉玉
　尺以左闗右闗論入首立穴作向也即有亥龍行度
　亦在所不拘矣
艮頂中抽為第一最喜龍直嫌逶迤
　此以下論艮龍之純雜也直則純故可喜一有逶迤
　即上所謂失正氣而為深疵也
左落丑頂為半吉
　丑與艮為不雜故亦可發福但丑為金殺不免有少
　亡痼疾之災所以為半吉也
右抽寅頂生瘋眵
　即上所謂瘋跛痼疾人生盲也
丑艮對頂平分出頴異亦主生光輝
　以見龍非頴異亦未易光輝矣
丑艮雙行從左落丑多艮少生災危丑艮雙行從右落
艮多丑少榮孫枝
　此左落與前左落丑頂一也而有吉凶不同者耳受
　腰受之異也
寅艮中抽不宜穴左抽艮頂堪扶持
　寅為艮之殺曜故中抽者不宜穴若從左落則放倒
　寅氣扶起艮氣殺去而福自至矣
艮寅右落豈為吉棓星作主生災非
　災者瘋眵之災非者犯殺曜而有官非也
震山正落龍最貴若見甲乙宜深推震甲雙行患瘋跛
震乙繼贅螟蛉兒
　此言震脈之雜也震甲雙行左落之龍也震甲能生
　風故有瘋跛之應震乙雙行右落之龍也乙為裁接
　之木非本根所生所以有繼贅螟蛉之應也
離丙雙行切須忌天降回祿災翬飛
　午為隂火丙為陽火故離丙相雜則以火助火而火
　災不免
辰㢲並落非粹美左落辰頂堪嗟悲
　右落㢲頂為粹美並落則㢲龍帶殺多少亡而女禍
　破家左落則不止少亡而凶禍猶甚
辛戌雙行本非吉左落辛頂多鎡基
　辛戌雙行則辛龍帶殺而與辰㢲同禍左落則粹美
　而可以致富
丁山正落亦為貴午未雜氣家陵夷
　此丁龍相雜之害也右落兼未則帶金殺而少耆頥
　左落兼午則多不潔而少人丁故有陵夷之禍
起頂降脈定偏正他宫放此須無違
　此總結上文之意中抽落者起頂降脈之正也左右
　落者起頂降脈之偏也偏正一定而或純或雜或扶
　或放心目巧者裁度自然協矩舉一山而山山可推
　故云他宫放此須無違也
　龍法隂陽不宜駁雜到頭穿山乗氣最宜清正雙行
　單行故不可混而立穴之間最忌収山不起出殺不
　真具欲乗亥氣而左右乾壬雜之矣篇中既云隂不
　可駁陽陽不可雜隂而又云龍逢官旺不須疑者是
　又可見生旺足憑而不必棄陽龍而不用也又在識
　㣲者妙悟方不為章句所悞矣下文故繼之以生旺
　之説而曰不須更論隂陽疵
衰病絶鄉未為福死兼墓沐家流離臨官生旺胎養位
不須更論隂陽疵
　純隂純陽催官之大都也然亦有以五行生旺論者
　如金生巳沐浴午官帶未臨官申旺于酉衰于戌病
　于亥死于子墓于丑絶于寅胎于夘養于辰也假如
　兑龍入首金也如有坤申行度雖龍氣不純乃臨官
　之位不須更論其疵也
　此總上文言脈有中抽左右落偏正之分不可不辨
　龍有吉凶之方不可不察皆以入首一節為主而于
　穴星後分水中下盤針而定之以决皆(缺/)　　之落
　又以雙山五行察其來脈之方隅審其方位之吉凶
　隂陽合而方隅吉者為上如不合隂陽其方隅吉者
　亦吉故曰不須更論云
四龍轉換為第一卦變三兩皆為稀
　艮丙為一龍㢲辛為一龍兑丁為一龍震庚亥為一
　龍此之謂四龍也卦變三兩者變換雖多不出三吉
　六秀之外不必歴備四龍即三龍兩龍亦稱竒矣
一卦獨行為巧一正來龍逺母栖遲栖遲側閃為傍落
亦須造化無參差
　如亥龍行度雖逺入首之際仍是亥脈兑龍行度雖
　逺作穴之處仍乗兑氣此之謂一卦獨行正來龍逺
　無栖遲也一有栖遲側閃即有轉換而非巧一矣傍
　落入首而非正落矣然尋龍者人不可專貴正落而
　少旁落也苟行度純一不出三吉六秀之外是傍而
　不離乎正而功與巧一者等也如側閃而流于四墓
　乾甲等龍是造化參差不足貴矣嘗觀大地多有側
　閃落者人以側閃也乃棄而不顧必尋盡正龍而後
　止不知到側閃之際彼正者忽變駁雜以衛區穴而
　側閃者乃純一無疵者也噫此正造化之妙所以愚
　弄俟有徳耳
真行偽落為變局龍真穴的無推移砂秀水朝為吉助
博龍合矩登天衢
　如隂龍行度到頭之際忽變為陽是真行偽落謂之
　變局變局之龍氣脈雖陽分合甚明一毫推移不得
　而砂之拱水之流皆是吉秀貴禄得合生旺而為後
　龍之吉助如是之地初雖不發博到後龍砂水合矩
　而雲衢可登矣此言吉龍行度入首變作凶龍為變
　局也若龍真穴正砂秀水潮用之莫棄初雖有吝行
　入吉龍與向合矩則發富貴旅寓集所謂借局也
偽行真落為吉福但恐換骨有興衰
　如陽龍行度到頭是隂而砂水又與隂合是之謂偽
　行真落如此之地塟下即發博到陽龍砂水向首不
　合即便衰敗矣此言凶龍行度入首變作吉龍故可
　作穴但恐行入後凶龍上而生災旅寓集所謂速達
　穴也以隂為真陽為偽者貴隂賤陽也然亦有陽為
　真而隂為偽者此以逺近論真偽并以隂陽辨真偽
　也
詳觀砂水定品秩
　論龍詳矣而品秩之髙下又在砂水上定之如龍合
　上局催官星明禄馬健旺生旺水朝此極品之地也
　然亦有得此則失彼彼起則此伏或髙而不秀或秀
　而不髙水神有合有不合如此者龍雖純一亦當乗
　除論品秩矣此在人心目明巧不能一一為人辨也
收放乗氣為真機
　如亥龍中抽本自純一乗氣少偏即為乾壬雜氣矣
　如壬亥雙行本為雜氣能知收扶放倒之法則去邪
　歸正而氣自純矣故㑹得上前落後挨左挨右之法
　即是収放乗氣之真機而塟之能事畢矣放送乗氣
　詳見下章
土圭測位勿草草心意消息毋昏欺
　山猶之人有好相貌必有好星命有好巒頭必有好
　理氣如看得巒頭精到理氣自然合矩即有不合之
　處巒頭亦隨不合而見矣故土圭之法不能外巒頭
　而别有運用也雖然格龍猶易定穴甚難入首之處
　亦有口面闊大分合難辨者將欲舍之砂環水秀又
　為可愛將欲取之可東可西可上可下惘然無下手
　處故賴公又説此二句為學人設一規矩乃于前後
　左右㣲茫依稀之處將土圭仔細照認果真乎偽乎
　純乎雜乎向局合乎不合乎天星一定然又再三辨
　視而彼闊大者若化為緊狹難辨者若變而顯著穴
　情自有一毫推移不得者可以預定之矣此雖土圭
　之定格而其神明變化之妙操縱闔闢之機全在人
　心消息于其間有非筆舌所能盡也
龍穴砂水為至要為君備賦催官詩
　龍穴砂水一不可少故曰至要而龍穴尤切此催官
　詩所以貴消詳其吉凶不可忽略自欺以欺人也
　　評穴
　　　亥穴
催官第一天輔穴天皇氣從右耳接穴宜挨左㣲加乾
天皇貫穴氣無洩四神八將俱朝迎紫綬金章在前列
　亥龍丙向紫㣲照龍太㣲照向所謂天皇太㣲為正
　向也挨左㣲加乾使乾氣貫棺右角則亥氣始正不
　加乾則亥氣洩矣凡耳受者有加論受穴與龍隔四
　宫者亦有加隔五六宫者不必論加後凡言加者倣
　乾法加之則乗氣正矣天皇第一龍太㣲第一向四
　神八將第一砂故紫綬金章在前列為第一官也
天皇氣射天廐星㣲挨西獸加壬行天廐穴空始為吉
耳受左氣官資榮
　穴空始為吉者恐誤挨左而乾氣實也加壬則乾氣
　空矣
天皇氣鍾穴北道挨左立穴為樞要稍加乾位細推詳
左耳乗氣母冲腦
　癸為北道而穴鍾者南極照向也又云坐亥向巳亦
　為穴北道分金少差則直龍直向氣冲腦矣故戒之
　細推詳者恐乾氣入也
少㣲正向宜配丁右腰乗氣官職輕挨入天皇脈受穴
右耳乗氣公侯生
　此言兑穴不宜載在亥式中
　　　艮穴
催官第二穴宜癸天市正氣左冲耳穴挨西獸㣲加寅
晝錦榮華耀閭里壬癸背北面南離河洛理數無相違
四垣四獸各正位五氣順逆相憑依
　此艮龍丁向穴也天市照龍南極照向所謂陽向穴
　癸為上龍也又艮納丙為正配故坐壬癸向丙丁者
　背北面南天市列左紫㣲列右少㣲位西北太㣲居
　東南此四垣各正位也𤣥武居北朱雀居南青龍位
　東白虎在西此四獸正位也五氣順逆相憑依又在
　官旺上消詳不專執此為例耳
天市迢迢穴隂璣氣從右耳母逶迤天厨㣲加穴宜左
富貴文武官班縻
　艮龍庚向母逶迤恐丑寅氣入也富而且貴龍之應
　文而又武向之應也
天市行龍太㣲向氣鍾左腧官資旺隂陽相見福永禎
二樞配合相随唱
　艮龍丙向艮納丙故曰隂陽相見艮為陽樞丙為隂
　樞故曰二樞配合又皆帝垣故雖腧受而力重也
陽樞穴左天官星右腧乗氣多榮名若得隂璇山秀起
含書飫史稱明經
　艮龍辛向辛納于㢲主文章若山峯秀起則文星顯
　著故多明經之應也
陽樞行龍西向兑右耳乗氣應為最穴宜挨左加厨星
閥閲榮華應無文
　艮龍兑向山澤通氣乆而且速所以應為最也
天市行龍向陽璇氣冲左腧通𤣥㣲渥潤肥家積金玉
但恐夭折虧天年
　㢲主文章向之富貴而曰夭折者以腧受力輕而㢲
　木又剋艮土也然天市主富故有渥潤肥家之應也
　又一本天市行龍穴天厨主産忠貞貴不疑㣲加半
　分庚寅氣但恐富貴難相馳嘗見艮龍未向多有結
　大地者
　　　辛穴
第三催官穴天廐天乙行龍右耳受挨左立穴加少㣲
中男及第紆紫綬
　辛龍㢲向天乙照龍太乙照向又隂陽相見若水明
　砂秀則貴顯而速㢲辛為巨門屬中子故應中男
穴坐天西向東震隂璇左氣從耳進㣲加婁位勿加多
巡警小官亦聰俊
　辛龍夘向勿加多者恐婁氣入也
隂璇龍向天市垣氣從左腧通其原玉堂金馬無分到
儒官雅俊多田園
　辛龍艮向氣從腧入故不大顯龍重局秀亦有大貴
　者
　　　㢲穴
第四催官穴宜乙陽璇氣冲左耳入天官借坐加青蛇
禁闕宸宫班夜值
　㢲龍辛向太乙照龍天乙照向又㢲主文章居太㣲
　垣内為帝星照臨是以文學獲幸而班夜值也又上
　應璇星主女貴是為椒房貴戚而班夜值也
太乙行龍天屏穴右耳乗氣真竒絶亢金殺位勿加多
巨富小貴人英傑
　㢲龍亥向勿加多者恐辰氣入也若龍合上局催官
　髙起亦大貴地也
太乙行龍向陽樞右腰乗氣無差殊砂竒水秀龍精異
詩禮富貴多金珠
　艮向腰受穴而力與耳受等者以砂竒水秀龍精異
　也
　　　震穴
第五催官穴宜甲陽衡氣從左耳發穴挨西獸加天官
持節邉疆掌生殺
　震龍庚向震上應騎官將軍星庚上應天闗參府星
　主邉塞禦難事又為隂陽相見此所以掌邉疆生殺
　之應也
阿香東來穴天官氣從右耳屍靈安㣲加甲位穴龍左
先文後武榮官班
　震龍辛向先文向之應後武龍之應也
　　　庚穴
第六催官向東震天潢氣從右耳進㣲加申位多榮華
富壓鄉邦衆欽信
　庚龍邜向隂陽相見故多榮華又為威武故能忠信
　明决逺近欽信也
天潢正向天市星氣從左耳真竒清㣲加西兑穴粘右
水朝局備家資盛
　庚龍艮向艮為財庫之司故水朝局備者家資日盛
　也
　　　丁穴
第七催官穴宜坤南極氣從右耳奔要使亢隂勿貫穴
㣲加天廣榮家門
　丁龍艮向南極照龍天市照向貴夀之穴也亢隂勿
　貫穴恐未氣入也㣲挨左加天廣則亢隂勿貫矣
南極行龍天皇向氣冲左耳乃為上穴挨西獸㣲加羊
陽權慎勿毫釐間
　丁龍亥向天皇照向又為丁之貴人故為上一有午
　氣雜之則亥為殺曜矣故慎之毫釐也
　　　丙穴
催官第八丙龍乙氣冲左腧英才出太㣲之龍穴粘已
左氣貫耳富而已
　太㣲照龍天乙照向又丙與辛合故英才可出若作
　亥向者為紫㣲照向又為丙之貴人若龍重局秀未
　有不富貴者一本太㣲行龍天皇向璧度峯髙乃為
　上祿馬交馳龍最竒榮華富貴人推尚觀此則不止
　富矣
太㣲行龍向陽樞右腰乗氣無差殊穴宜挨左加青蛇
亦主人旺家資富
　丙龍艮向故止富然亦隂陽相見茍龍力重厚亦有
　大貴者
　　　兑穴
催官第九兑山艮左氣冲耳無差紊畧加天乙貴龍成
亦主文章典州郡
　兑山艮向為山澤通氣辛為天乙貴人故曰貴龍兑
　為文章司府故以文章典州郡
金雞來泊天門啼右氣冲耳天廐嘘㣲加天潢砂水秀
少年一舉登科第
　兑龍㢲向太乙五尚書照臨砂水秀麗足以推發文
　秀故有少年科第之應也天廐嘘者借乾以嘘兑氣
　也
金雞啼向扶桑東氣冲腦散虧神功庚辛受穴乃為貴
官職宏霸資財豐
　兑龍夘向是直龍直向故有氣冲腦散之患若畧有
　逶迤則庚辛之氣可乗倘直送直奔而脈又㣲細則
　將何術以處之必也乗己酉氣者作辛酉辛夘分金
　乗辛酉氣者作丁酉丁夘分金則神功不虧而官職
　宏資財豐矣
陽闓西來穴宜癸兑丁相見本為美右腰乗氣氣力輕
轉亥結穴氣從耳
　兑作丁向為正配當出隠逸髙夀清貴之士若轉亥
　結穴氣從耳入而力重矣
　　　離穴
催官第十穴天貴離宫左氣從耳注㣲加南極穴周迴
砂水合矩公侯至
　離龍壬向離壬為隂陽相見又離為君門有覲君之
　象故有公侯之應陽龍忌懶緩蕩露故有周迴合矩
　之訓
離山岧嶤應日星丁穴右耳乗炎精㣲加天貴毫釐位
立見驟富官職榮
　岧嶤言其髙也髙則無懶緩之病矣且離為火火性
　焰上而最疾髙則不失其性故有驟富貴之應離龍
　癸向為水火既濟故亦有是應應日星者當星日馬之
　位也曰毫釐者恐丙氣入而回禄之災不免也
　　　壬穴
背一面九乗天輔氣冲右耳為合矩穴宜挨左加紫星
富貴聲名振鄉土
　壬龍午向背一面九河圖數也離壬為正配故曰合
　矩此亦與河洛不違茍龍局合上格亦大貴之地
壬山迢迢穴天市天輔氣奔冲右腧穴左㣲侵半分亥
富貴聲名響閭里
　壬龍坤向腧受穴也行龍迢迢則氣専而一壬作坤
　向是為三合雄猛而來故曰氣奔如是則力與耳受
　同故有富貴聲名之應也
天輔龍向天官星氣從左腧通𤣥靈穴宜挨右加陽光
亦主財旺人英俊
　壬龍乙向是為三合壬方𤣥武所居故曰通𤣥靈
　　　坎穴
穴坎陽光右耳通龍脉精俊生英雄切忌陽光氣冲腦
家資退落應如掃
　坎龍午向乗壬子氣者作丙子丙午分金乗庚子氣
　者作庚子庚午分金如是則氣不冲腦而英雄可生
　矣
陽光穴坐天市垣氣冲右耳乃為𤣥穴宜挨左加天輔
孕産六指多田園
　坎龍坤向坎水成于六而先天之位數又居六故有
　六指之應龍局精異則可貴
　　　癸穴
催官十三面𤣥戈隂光俊美右耳過挨左宜加半規月
富貴便見風流多
　癸龍坤向癸為水上應女宿為巧藝為淫亂而坤上
　應井宿有水府有泗瀆水性動而不守故癸龍坤向
　者多風流而好色乃其應也然行龍俊美又為相配
　故雖風流而富貴也
隂光穴坎向炎精左耳乗氣不為輕穴宜挨右㣲加牛
出人英俊資財盛
　癸龍午向亦坎離交媾故為富貴之地
　　　坤穴
丁穴迥環局闗鎖𤣥戈耳入氣冲左穴粘西獸㣲加申
龍局精竒發如火
　坤龍癸向正配穴也曰闗鎖曰精竒則氣旺而多吉
　發之驟也
坎離交極少生氣老龍不交龍不備水朝砂秀亦陽龍
坎癸離壬納于是
　震㢲艮兑隂陽内含生意不息故俱為吉穴若坎以
　中之陽交于離而離以中之隂交于坎先天對居而
　後天又對居交極而衰生氣漸少矣坤為老隂則氣
　血已枯不能交媾生氣絶無矣故以人道論地理而
　貴隂賤陽之義無餘藴矣故龍脉精異水朝砂秀乃
　次于四龍而為陽龍之上吉也自此以後若乾甲等
　龍凶多吉少龍非磊落精竒局非環衛周鎖不可輕
　用矣
　　　乾穴
亢陽無生甲從乾氣從腧入非天然陽局不竒總凶惡
鰥寡絶嗣災綿綿
　乾亦納壬又六白所照本為吉穴奈老龍不交為亢
　陽萬物戰乎乾為肅殺甲向腧受為氣弱而力淺此
　所謂無生而非天然也然猶隂陽相見若龍竒而局
　完亦可用之為暫福地不然鰥寡絶嗣禍有不可勝
　言者矣
陽機來龍宜向乙迢迢左氣從耳入穴宜挨左㣲加婁
水朝局備家資實
　乙與坤配而乾向之亦乾坤相見之義迢迢而來氣
　從耳入力専而重故可富他穴言加者以開為挨此
　以棺就龍為挨後甲申辰三加法倣此
　　　戌穴
戌山迢迢宜向乙皷盆左氣從耳入龍行起伏向陽朝
巨富但恐人殘疾
　迢迢起伏而來又從耳入故可用之以暫福奈戌為
　金殺所伏乙木又能生瘋所以有殘疾之應也
皷盆龍向天苑星行龍懶緩災非輕穴挨西獸細消詳
水朝局備家資盛
　龍來頓伏作甲向亦可免禍而暫福一本作天棓星
　倘有午水朝入必招回禄之災恐賴仙所不取
　　　寅穴
功曹坐艮面𤣥戈左耳乗氣無偏頗㣲加申位局周完
龍脈精異發如火
　寅上應尾箕尾為火箕好風風火之性甚速其局周
　完脈精異氣旺而聚故其發自驟也
功曹正向天闗星龍脈頴異穴堪親砂水不備總凶惡
寡母怪疾多生嗔
　雖直龍直向而避其正貫則氣不冲腦矣但恐龍脈
　不竒砂水不備有寡母怪疾之應耳申𨽻于坤故寡
　母寅為瘋魔故怪疾
　　　甲穴
隂璣穴㢲向璣峯氣從右腧家興隆左右不交龍失度
鰥寡瘋跛動瘟風
　鰥寡乾之應瘋跛瘟風甲之應也
隂璣起伏龍向坤左耳乗氣福無窮穴宜粘左㣲加寅
龍竒局鎖方堪用
　甲配乾而向坤亦隂陽相見故福無窮然必龍竒局
　鎖而後可用也
　　　辰穴
亢金陽龍向𤣥戈左腧乗氣穴比和天官微加穴粘左
龍要精異穴闗鎖
　土龍土向故曰比和陽龍帶殺故猶喜清異闗鎖
　　　申穴
天闗龍從天漢星氣從右耳須尋正㣲加天鉞輔龍行
水朝局鎖人財盛
　龍剋向為財甲中有寅為申之馬故水朝局鎖者人
　才自盛也天鉞坤也坤土生申金故曰輔龍行
申山局向瑶光宫左耳乗氣力為重𤣥戈㣲加穴居左
龍蹲虎踞家資盛
　氣從耳入故力重龍虎峙則勢雄而氣聚故家資盛
　　　巳穴
赤蛇頭向天門北直來直受神功裂㢲丙受穴最為良
富貴榮華人英傑
　乗乙巳氣者作辛巳辛亥分金則神功得矣然不若
　㢲丙之秀
　　　未穴
未山起伏龍向艮天常氣從右耳邉穴挨左位帶丁來
左道榮華人貴顯
　未為不正之氣帶丁有六秀之資故左道未之應貴
　顯丁與艮之應也
　　　丑穴
金牛走向太㣲垣氣奔左耳龍脈旋陽樞㣲加穴粘右
水朝局鎖多田園
　丑雖金殺所伏幸有太㣲照向故可為次吉
天厨龍向南極星左氣冲耳資財興穴挨西獸加陽樞
富貴人欽左道靈
　丑龍向丁得南極之照加樞有六秀之資故富貴然
　為不正之氣故左道
　　　乙穴
天官坤向穴天市氣從左腧乃為利亢金㣲加穴粘右
亦主富貴人招贅
　乙與坤隂陽相見故有富貴之應乙為裁接之木故
　有招贅之應
氣從耳入官易期氣從腰腧官應遲耳腰乗氣有多寡
正脈慎勿差毫釐
　耳入者氣直受而力重故易期腰腧入者氣横受而
　力緩故應遲如加陽光加陽樞帶丁來皆加之多者
　也如勿加多加半分加之寡者也加毫釐如㣲加則
　又寡矣此所謂乗氣有多寡也宜多而寡則正氣淺
　宜寡而多則偽氣盛其相去毫釐而禍福天淵不可
　不慎也
催官穴向幾等第耳腰乗氣為真機
　此總結全篇之意也合言之則隂貴而陽賤隂陽等
　第也分言之隂有隂之等第陽有陽之等第也合言
　之耳受重而腰受輕耳腰有等第也分言之耳受有
　耳受之等第腰受有腰受之等第也塟法多端要之
　不外乗氣經曰塟乗生氣識得此訣塟之能事畢矣
　
　催官篇卷一
欽定四庫全書
　催官篇卷二
　　　　　　　　　　　　宋　賴文俊　撰
　　評砂篇
催官之砂維四方雲霄䇄立官爵强
　催官之砂首言四維者何也葢乾坤艮㢲乃五行生
　長之位貴人禄馬之鄉為天地之四柱也故尖秀聳
　㧞屹立雲霄者最能鼔動羣龍之秀氣而官爵自强
　也經曰乾馬亘天坤牛望月艮狗依市㢲雞鳴闕天柱
　發四維之氣而功名唾手此之謂矣
四維低峯叠叠起千倉萬箱耀州里
　尖秀而聳貴之象也低小叠叠而起如倉如箱巨富
　之象也富與貴随髙低清濁而異應者也四維之權
　大矣哉
四神烏石生㸃駁家道終須見蕭索
　四神有吉象既能為人福四神有凶象亦能為人禍
　猶人之面焉氣清色潤富貴之相班痣昏暗貧夭而
　孤矣故烏石㸃駁則吉神受玷而反凶家道自蕭索
　矣
竒峯列秀有三角黄金白玉尚奢靡
　四神不能齊起有一二髙秀者即可以致富貴如三
　角有竒峯則非中下地矣黄金白玉尚奢縻極形容
　其富貴耳
若還有路破峯巒官事相連敗田地
　此謂螣蛇破局故有如是之應然亦舉近而明顯者
　言之耳
一璣統天秀入雲龍頭獨歩黄金門若見低圓正而麗
定主科甲爭魁名
　上既統言四神之吉凶矣此以下又析言之以贊其
　美此二節首言乾峯也為天柱而冠四神故稱統天
　士之選者人龍也乾之象為龍其位為天門故屼然
　而秀龍躍天門之象也屼然獨秀龍頭獨步之象也
　低圓而秀科甲魁名之象也又上應璧奎璧為文藻
　奎為文章故當有此應也
亂峯低小富毫翁世登要路誇璣峯
　乾之象為君亂峯低小則濁而不顯君寵不及故止
　富璣峯髙起則顯秀而尊為君寵獨隆故世登要路
陽璇雙峙美無度同璣入雲生宰輔龍真局備造化工
定登台省位三公
　此言㢲乾雙峙之美也㢲之所值有太乙有五尚書
　是貴人之位文章之司府也故㢲峯峙者必主文才
　而發巍科若又雙峙者非止一文才而一巍科也故
　曰美無度同璣入雲是太乙尚書與璧奎同顯故才
　全徳備而承天寵或以狀元或為宰輔龍真局備者
　必登台省而位三公也
獨有璇峯䕫然起經略之士斷可擬參軍司户小峯巒
低圓方正富而已
　此言㢲峯之美也璇峯獨起亦貴人文章之顯著然
　所謂文章者匪止博學能文顯諸事業赫然煥然可
　以華國䕫然起者其力重是大才識之貴人故經畧
　可擬峯巒小者其力小才識亦小參軍司户而已低
　圓方正其才識僅能經營于財利又倉庫之象故可
　獲富
一峯秀出一登科雙峯兄弟應雙舉逺峯列笋天涯青
文與韓栁争齊名
　蔚然獨秀一子登科雙峯並起兄弟聮名㢲主孝友
　故又以兄弟言也峯而曰巽原自秀矣又曰列笋又
　曰天涯青是文筆而愈秀也葢愈逺則愈秀愈秀則
　愈顯故有韓栁齊名之應也
砂朝水揖外孫貴半子廊廟為官清更有如花女人好
夫勲子禄承恩榮陽璇低伏隂璇聳亦主亞榜稱名經
　㢲為長女故有㢲砂㢲水者䕃及于女而半子外孫
　可貴也如花女人者即經所云娥眉見于㢲宫女色
　傾城之意也辛納于㢲者也㢲伏而辛起故有亞榜
　明經之應
𤣥峯卓㧞旌旗様定出將軍女為將
　此言坤峯之美旌旗將帥之所用而又卓㧞于坤位
　坤位有鉞星有弓弧星坤納乙乙位有折威星有將
　軍星皆有將軍之象又易象坤為柄為衆衆者師也
　柄者秉持之意有統衆秉柄之象所以主出將軍也
　女為將者坤為母故也故有龍神局備而坤乙髙起
　者必有女奪夫權老母當家之應艮峯端拱正如圭
　三甲之中應及第
　端正如圭文秀之象然題名榜尾者非若乾艮㢲之
　有吉宿照臨也
如旗斜反不端嚴巡警小官亦英鋭亂峯低小都衙職
山名地母無虧失
　斜反之旗巡警之所用然以其位于坤也故雖小官
　而亦英鋭亂峯低小力亦小故都衙而已坤為地為
　母載華岳而振河海又萬物之所以資生故名地母
　地母山川之主故不可有虧失
如或缺陷水來去定以龍穴明去取龍神帶得四金行
必主寡夭并尼僧
　如或虧失而缺陷水流是老隂無生之水也在離壬
　坎癸陽龍見之猶為可取若四金行龍有金殺所伏
　以所乗之金殺見外流無生之隂殺則寡夭僧尼應
　有必然者矣所謂以龍穴明去取葢如此
陽樞如筆列三台三台齊秀催官嵬與國為姻食天禄
一峯獨秀黄甲魁
　此言艮峯之美筆列三台最秀而又列于艮艮為天
　禄又帝星所照帝座之左為箕尾乃后妃之位右為
　牛女有織女三星一為母后二為女子皆與帝相近
　又女宿主嫁娶事故與為姻食天禄必然之應也又
　牛斗之樞為文職為科名一峯獨秀者秀冲牛斗故
　黄甲魁也
若然小峯積金帛被石玷破催官頽
　艮為財庫之司故不髙秀者亦可積金帛髙秀既為
　催官星玷破則為催官頽矣
陽樞低伏隂樞聳亦主食禄休疑猜
　艮納丙故艮伏而丙起亦主食禄但視艮為稍輕耳
四神八將應位起龍真穴的齊盧崔
　夫四神雖重又有先四神一步者龍穴是也若龍穴
　不真即四神齊起八將俱全抑末耳雖尋常之富貴
　不可得况盧崔哉然則賴公評四神而終之以龍穴
　者深欲人加意于本根耳
太陽正火當星馬丁栁丙張更無價
　此正首章所謂三火並秀又經所謂丙午丁秀能獨
　占乎元魁者是也星栁度俱所當之宿
火星宜起應天宿仍觀造化隂陽配離星髙起乾壬明
洩制火氣英賢生
　火星必髙起則光明太照故曰宜起應天宿然又觀
　隂陽配合何如如離星髙起又得乾壬同峙是祿馬
　催官也且乾金壬水能洩制火星匪止回禄可免而
　英才亦可生矣以納甲言離為陽壬為隂以五行言
　火為陽水為隂又乾納壬離乾為陽而壬為隂故俱
　謂之隂陽育也如乾壬不明則有火星獨出南離之
　患當于乾壬方注水而明火氣亦可制若尖焰帶黒
　石者真廉貞火星也尤宜制之
火星不起官不顯不握重權或閒散
　形之煥發而秀者莫如火性之光顯而迅速者亦莫
　如火其于肖也為天馬位于離位為帝君為人造福
　亦重矣故火星不起名譽不顯不得乎君之象也世
　未有不得乎君而握重權者矣
火星水起日月明亦主其家生子貴日月不峙太陽高
太陽得水貴還豪
　震為日兑為月者以東西為日月之門户也然必圓
　凈不破碎欹斜而為日月明葢日月火星俱光明之
　物三者俱無是幽暗不明之象也故有日月即火星
　低小亦無害無日月則火星不可不高如火星尖起
　而坎方無水則燥火無制又恐有回禄之災火星小
　起日月明雖光顯而無迅速之力是以必生子而後
　貴太陽高而太隂得水是水火各得其位又既濟之
　象故貴還豪
赤蛇遶印如圓平腰懸斗印才縱横印笏居西最為貴
樞璇丙丁生公卿
　時師見有砂如印笏者即視為貴証矣不知方位不
　同貴賤亦異如赤蛇遶印金印也位于天屏吉方也
　庚酉辛艮㢲丙丁皆吉秀之位有印笏見于此者皆
　貴証也巳方有低小山墩圓平者謂之赤蛇遶印
印居寅甲出師巫里巷厭聴摴蒲聲
　寅甲東方木又非六秀之位故方者為木印(缺/)　之
　(缺/)　圓者為樗蒲是(缺/)者之所好為里巷之厭聴也
陽光癸丑主墮胎離印中子全家盲
　坎癸在人為腎故女子之經為壬癸水若此方有墩
　阜者有似于胎故謂之胎胎隨坎癸而見故謂之墮
　胎且坎癸為血卦又上應女度主産厄故皆有此應
　離為目宜㓗凈無物有墩阜者掩目無光故主目盲
　離為中女故應中子
魚袋居西官易期坎癸四墓為横屍
　時師見有如魚形者即視為真魚袋矣不知方位不
　同吉凶亦異如庚酉辛方見者吉秀之位又為金位
　故為金魚袋南方為火魚主醫藥東方為木魚主僧
　道在坎癸為漂蕩之屍四墓為入墓之屍
兜矛劒㦸庚兑出將軍威武鎮邊夷
　兜矛劒㦸為金器為威武之用庚兑為金方乃威武
　之位又上應畢宿主邊塞事
牙刀四金屠劊兒
　有龍穴而有尖砂見于六秀之方為牙刀無龍穴而
　有尖砂見于四金之位為殺刀輕則為屠劊重則死于
　刑戮矣即有龍穴四金之位亦忌見之
判筆庚兑辛為竒
　庚酉辛吉秀金方也于時為秋是肅殺之令于官為
　刑名為肅殺之位故有端正尖砂或卧或立于此方
　者是判筆而理刑獄者也
東南更㸃齊雲霄隂陽和合如友僚更兼陽闓山拱衛
君王啟沃官班髙
　㢲為雞故名更㸃若與辛兑齊雲霄者謂之隂陽雙
　上且辛兑上應少㣲乃天帝文章之司府帝師帝友
　居于斯故㢲辛和合如友僚兑山又拱衛是濟濟多
　士同心同徳之象也同心同徳而君有不資之為師
　友官班不髙者哉
陽衡壓塜初年滯
　震居東方日出之所若髙而近塚則遮蔽不見晨光
　所謂山髙日色遲也所以有初年滯之應
陽闗山陷因陣亡
　兑為金兵器也為威武將權也上值天隂星主天子
　隂謀有礪石星主磨礪鋒刄若此山缺陷䘮其威武
　有倒戈之象失其隂謀有將予敵之象鋒刃不利有
　卒予敵之象所以有陣亡之應也又云陽闗在申方
　有參旗星主邉候禦難事若缺陷者參旗不豎節制
　不行故亦有是應總之二山俱不宜陷
畫筆尖欹列寅甲
　尖欹故為畫筆而又列于寅甲寅甲非六秀之位于
　物為木于時為春木至春而彩麗山野賴以増秀故
　有此筆列此方者得其彩麗之氣而巧于丹青者宜
　也然木又好風而狂且號故巧于丹青者多顛狂歌
　舞而不好靜亦其應也
賊旗斜側位魁罡
　魁罡下臨辰戌為聚衆為盗賊又斜側之旗盗賊之
　旗也以盗賊旗列于盗賊位有龍穴者招盗賊無龍
　穴者出盗賊必然之應也龍非六秀形更粗惡而帶
　殺則此輩應之矣
魁罡髙聳壓塜宅出賊乞丐沿街坊
　髙而且近則壓塜宅無貴禄之照有金殺之藏所以
　有出賊乞丐之應
四金砂陷風一入翻棺覆槨人遭殃
　四金砂陷而風入金殺之氣隨風而入翻棺覆槨臭
　水盈溢凶夭淫絶其禍有不可勝言者矣
權樞陽璣山若陷禄馬不起金階平禄神缺陷馬空依
催官貴禄山低傾雖有文章不顯達官不食禄名虚稱
　此一莭總言切要之吉神也艮丙為天禄離為天馬
　乾為金階此數峯若陷是禄馬不起金階平也此外
　又有催官貴禄如艮龍見丙峯起丙龍見艮峯起他
　如㢲辛相見兌丁相見凡納甲相見皆謂之薦元官
　貴星也若禄陷馬空而官貴山髙者亦最能催發秀
　氣此又低傾不起即才如班馬必不顯達主有官無
　禄或有禄而不享即經所謂薦元官貴投空總是才
　髙不第馬陷禄空虚名虚利者此也然禄馬官貴得
　一亦可以致貴
龍穴局勢無虧失吉星到位官可必吉星或見有高低
便以高下為消息
　此以下總言吉星貴得位也吉星到位是催官禄馬
　印笏文筆各得其位也如乾峯秀起當為狀元宰輔
　低圓而麗高甲可期低小而亂富豪而已此所謂以
　高下為消息也然必龍穴局勢之真而後論此
天乙太乙真文筆耀氣交騰狀元出山形雖美位凶方
亦恐嵗久非忠赤
　今之時師見有尖圓而秀者即指為真正文筆而不
　必于到位矣不知是天太起者真文筆也兩峯齊起
　者文耀交騰是狀元筆也如尖秀而美位于凶方者
　龍局虧失文筆化為詞訟筆矣龍局不虧化為舞文
　筆矣然必嵗久而應者何也亦猶之人色莊者衆信
　其忠赤久則情偽見矣美形在凶方初雖不見其害
　久則凶氣應矣
得位失位孰去取總把龍神變規矩
　如亥方髙起他龍見之為得位離龍見之則為殺曜
　而為失位矣申方髙起壬坎癸見之為得位震龍見
　之則為殺曜而為失位矣如尖砂在㢲丙亥艮見之
　則殺力化作牙刀而為得位戌乾見之則牙刀化作
　殺刀而為失位矣所謂以龍神變規矩葢如此
詳龍審穴辨砂水此是曽楊徹骨語
　其評乾㢲也則曰龍真局備造化工定登台省位三
　公若龍不真而局不備即同璣入雲台省不可登而
　三公不可位矣其總四神也則曰龍真穴的齊盧崔
　若龍不真而穴不的即四神髙起盧崔不可齊矣其
　論吉星也則曰龍穴局勢無虧失吉星到位官可必
　若局勢有虧即吉星到位官亦不可必矣故以龍穴
　言則龍為父母穴為子孫以龍穴砂水言則龍穴為
　君砂水為臣君無臣孰事臣無君孰使四者雖均之
　不可無而先後輕重又自有别矣
世降風移民不淳大地相逢莫輕許
　龍穴水三篇錯簡尚少惟砂篇顛倒甚多竊以意推
　之俱以改正然猶缺亥乙申三砂不敢妄増入也
　　評水篇
催官之水唯三陽水朝砂秀官爵强
　三陽㢲丙丁也催官之水首言三陽者何也葢㢲乃
　五尚書照臨是文章之府也丙丁乃南極老人星所
　出沒是五福受命之司也萬物齊乎㢲相見乎離是
　㓗齊顯著之位也且天道貴南而賤北貴陽而賤隂
　故三陽之水水之至貴者也篇首論水而曰水朝砂
　秀下文又曰砂水並朝見砂與水固相須而為用也
陽璇水朝文筆起少年科甲誇文章若見雙峯列雲漢
兄弟聮名親御翰有砂無水亦尊榮砂水並朝更為􁁜
男為駙馬女為妃中男季子誇門楣
　陽璇水朝文筆起是催官水又得催官砂也故少年
　科甲而文章可誇雙峯兄弟之象太㣲照臨故有聮
　名御翰之應砂水並朝而應駙馬后妃者上應璇星
　主隂形女主故也㢲為臣門屬中子故應及中季矣
三陽無砂水不貴只主姻親發財利
　少年科甲駙馬后妃非止以水也水砂並朝也即是
　推之而丙丁可知矣如三陽無砂則貴禄不起火星
　不秀拔總有好水不過富而不貴耳
穴乘兑亥陽璇朝玉堂金馬多名譽艮龍璇水為福輕
最喜庚辛丙丁注隂樞南極水洋洋四神八將砂蒼蒼
䇿射金門期第一定主㣲垣作良弼
　㢲水一也免亥見之則貴秀艮龍見之則福輕者何
　也葢㢲艮為木剋土而力淺故雖富貴而福不延洪
　也最喜庚辛丙丁者庚辛為吉秀丙丁為催官故䇿
　射金門由是觀之二水者宜于艮而亦宜于兑亥者
　也㢲水惟辛兑亥之所喜耳而亦必以龍向論生旺
　方得福䕃無差
二宫有水名赦文永無凶禍臨家門
　赦文之名由太隂納甲而有太隂之漸虧漸盈各具
　八卦之象而八卦于八干又各有所納太隂照臨仁
　慈降福故隨所納皆謂之赦文乙辛丁癸為小赦文
　甲庚丙壬為大赦文四隂干為隂赦文四陽干為陽
　赦文隂貴于陽故庚辛丙丁之力重而丙丁司五福
　為尤重故獨言凶禍之永無也
蠶姑繅絲白如雪班衣戲綵娯晨昏
　丙納于艮貪狼水也人得之為仁夀丁納于兑武曲
　水也人得之多禮義故有二水照局者女淑而勤所
　以有繅絲白雪之應男孝而夀所以有戲綵晨昏之
　應又丙丁之中上應星馬而蠶馬之類也故利蠶老
　人星出沒于丙丁故主夀
三陽水朝歸鬼鄉義門夀考同休光
　㢲巨門水也人得之為忠信故有三陽水朝而歸于
　鬼鄉者主孝義忠信富貴名夀無所不得所以有義
　門夀考而休光也鬼鄉死墓方也即經所謂朝于大
　旺流于囚謝之義也以震庚為鬼鄉者泥前篇三陽
　水朝入震庚之説也如景鸞表云山不髙于旺相水
　不敗于鬼鄉之説推之鬼鄉之非震庚也昭昭矣
隂璇水朝進金寳亦主如花女人好穴乗太乙東南龍
水朝砂秀登科早
　其次莫若隂璇隂璇辛也上應胃宿為倉庫為商賈故
　有進金寳之應辛納于㢲為女主有如花女人之應
　水明砂秀見于㢲龍是催官水也故有早登科之應
若還水自太㣲朝亦主出人長夀考但嫌砂碎似鵝頭
風流女人多顛倒
　丙為長夀水故有夀考之應砂碎鵝頭為淫慾砂㢲
　為女人位故㢲龍見此砂者有風流顛倒之應也
兑龍切忌陽璇龍必主徒刑沒荒草
　兑金尅㢲木故巽見兑為煞曜而凶惡之應不能以
　六秀免也
天漢天命水朝墳敵國豪富真無倫震庚有峯入雲漢
英雄將帥麾三軍
　庚為武庫水震為財建水又為天爵水故二水朝者
　敵國富豪震艮髙聳為將軍為武庫所以應英雄將
　帥
天漢天闗水流入難免刑戮災紛紛
　申乃震之煞曜也庚納于震者也故申庚並流為煞
　曜為混雜為重金刑戮紛紜隂陽二局俱不能免矣
陽衡水朝主驟富龍輕砂碎招淫奔
　震為財建水又為雷雷迅速故水朝有驟富之應又
　為沐浴水再見砂碎倘龍體輕㣲則力有不勝而淫
　奔之應不免矣
切忌剥龍入坤度定主刑戮罹災迍
　震為坤之煞曜博龍入坤則震得肆其兇而刑戮應
　之矣
陽樞有水入明堂粟陳貫朽珠稱光
　艮為天禄又質庫水也故有是應
天屏天皇水來去財禄人家有優裕
　巳為財寳水亥為財禄水龍重則財厚輕則優裕而
　巳
天屏水入少㣲龍離龍亥水刑相同
　巳火剋兑金亥水免離火曜相同故刑亦相同
鬼牛來去非為吉念經寡妖常逢凶
　丑未為僧道為妖孽為金煞故有是凶
鬼流來去龍入震霹靂白晝驚西東來主家豪去即敗
人家定少耆頥翁
　震為雷未與震為三合未水來去則殺助雷神故有
　雷驚之應水來則氣逆故家豪去則順而力淺故家
　敗然為金殺故此水來去者多少亡而無耆頥也
𤣥戈洋洋入塜宅髙堂紅粉悲無窮掀裙獻花砂拱位
婦女不㓗招淫風若有圓峯盂鈢様定出尼姑與和尚
　老隂不交故有寡母之應掀裙獻花淫慾之象也見
　之坤方故有婦女淫風之應圓峯鉢盂之象又和尚
　尼姑之象理與形同故皆有此應也
陽權隂權互相向有水特朝乃為上
　午作壬向見壬水壬作午向見午水皆催官水也故
　為上
隂陽砂秀入青雲及第為官至卿相有砂無水亦登科
有水無砂惟富旺
　午見壬砂秀壬見午砂秀是催官星用故可卿相砂
　為貴禄水為財源故砂貴而水富也
陽權隂光互相向砂水並朝總宜塟
　午見癸砂水秀作癸向癸見午砂水秀作午向是借
　配也亦催官也故宜
離龍坎水近君門陽局易發亦易傾
　離龍坎水坎離交媾既濟之象也離為君故近君為
　交媾故易發交之極也故昜傾
亢婁流注非吉地少亡悖逆非忠貞
　為金殺為惡逆故少亡悖逆
陽闓懶緩亢水入缺唇露齒舍糊聲
　兑為口舌辰有金殺故兑龍見辰水有缺唇露齒之
　應又兑金也辰者胎養之位也辰于人為唇辰自有
　殺非外至之殺也故缺唇自有也又金虚則鳴辰為
　土金見土則實而無聲又金于人為肺肺司聲者也
　肺實則語言不全故皆有含糊之應
坎龍亢水忌來去全家受戮無餘丁
　辰土剋坎水故為坎之殺曜然比他曜尤慘者以其
　有金殺也
四金朝流并坐向痼疾横逆家伶仃四金對射風入局
翻棺覆槨災非輕
　四金之方禄馬不臨吉星不照不免痼疾之災横逆
　伶仃之禍至若四金對射而風入棺必翻槨必覆臭
　水盈溢災禍有不可勝言者矣可不慎乎
功曹𫝊送水來去陽局山水吉無慮行龍博換入正東
切忌水流𫝊送宫
　寅申二水陽水也故宜見于陽局若博到震龍則申
　水為殺曜而刑禍随之矣
離壬來去離鄉邑
　離者離也上應星張為非横為逺客為分離故來去
　破局有離鄉之應又文曲水也水流而忘返故亦有
　此應壬納于離故其應同
隂璣天棓生盲瘋
　合局者有蜚聲魁第之應破局則有目盲瘋跛之應
　葢木盛則風生也
天官來去招繼贅
　乙為裁接之木非本根所生所以有繼贅之應
坎癸病腫憂冲冲雙生子女家漸退縊亡水厄災危重
　坎癸破局者應水注積于人身而為癀疸為痰痢為
　腫脹為膿血皆病腫也一本病産有憂忡坎癸為血
　卦故多血光上應女宿主産厄為耳痛故時有耳病
　為心病故多憂冲而亦時有喪心癲癎之子為月為
　盗故多淫盗坎癸為男又上應女故有雙生子女之
　應上應危宿有虚梁星虚梁之上有坟墓星虚宿之
　中有哭泣星又應司非星主是非在虚梁哭泣之間
　故有縊亡之應哭泣臨水位故有水厄之應此坎癸
　破局之害合天星易卦而見者也
水流北極肅殺位襟懐鄙𤨏無寛洪若還來去跛能履
鰥寡繼贅人無蹤
　乾當北極紫㣲故云北極萬物戰乎乾故為肅殺其
　氣歛而不施故鄙瑣不洪乾納甲故瘋跛亢陽無生
　故鰥寡繼贅
乾亥雙行因瘵天
　乾為金亥為木始生之位木始生而遇金傷則折木
　于人為肝肝藏血者也金傷肝水則血枯而成瘵是
　亥不宜雜乾也乾于人為肺金乾金生亥水則肺氣
　洩而成欬氣洩而欬則瘵矣此乾不宜雜亥也合二
　水觀之皆有瘵天之應隂陽二局俱不宜見矣
戌乾喑啞并盲聾
　戌為土乾為金金虚則鳴遇土則寳而無聲又金于
　人為肺肺司聲者也實則肺竅不通故有喑啞之應
　又乾于人為首而耳與目寓焉戌為金殺則耳目受
　傷故有盲聾之應又乾納甲主瘋盲亦自有其應也
　此戌乾雙行之害也
坎龍離水入西兑淫奔必主期桑中
　子午夘酉為沐浴今以沐浴方之龍兑沐浴方之水
　又水流朝堂則淫慾為最甚而桑中之約不免矣
坎離陽朝破隂局咸池水映桃花紅
　以陽朝之沐浴破隂局故不免淫慾而夘酉龍見之
　為尤甚即命家之咸池桃花殺也
㢲巳兼朝破陽局那堪太乙起雌峯香閨有女顔如玉
墮胎玷汚春風容
　㢲巳隂水也陽局見之為淫慾葢以㢲巳為女故也
　雌峯有似于胎形而胎又見于女位故主閨女墮胎
　之應也
遊魂隂樞水兼入兼入寅午戌嵗燒天紅塟注多注氣
回禄殺制應潛踪
　午為隂火丙為陽火是隂陽混雜而火愈熾也寅午
　戌又火旺之年以愈熾之火遇火旺之年故應火災
　多注兑亥氣者以兑金生亥水水旺而火自滅也以
　金井中尺寸之流注能制兼朝之丙午術亦神矣哉
　隂陽二局同之法具行注布氣篇中
隂光牽牛入塜宅隨母改嫁亡姻宗少亡毒藥因女禍
兄弟屠戮交相攻
　此癸丑相雜之害也癸納于坤是母又納于坎是子
　上應女宿主嫁娶丑有金殺是少亡絶嗣之水以母
　與子臨嫁娶之位而與金殺同行所以有隨母改嫁
　亡姻宗之應也有毒藥之禍者何也上應匏𤓰星主
　隂謀果食以果食為隂謀又金殺具不正之氣而與
　隂水混雜非毒藥而何上應女宿故禍事因女起又
　何以有兄弟之禍丑土癸水水土俱生于申故為兄
　弟水土相剋不相容又有金殺所以有屠戮相攻之
　慘也二水同行隂陽二局俱不宜見矣
黄泉曜氣最凶惡隂陽混雜家零落
　四金為黄泉殺如坎龍坤兔之類為曜殺又有反覆
　黄泉殺見此水者有敗絶刑禍之慘故最為凶惡隂
　陽混雜如隂龍見陽水陽龍見隂水又如乾亥雙行
　癸丑雙行之類也
行龍闗節帶微淆受穴朝流亦差錯
　闗節為受胎之處受穴為生育之所如人之或男或
　女豈是臨産而後定哉胎一受而隂陽随即辨矣故
　闗節陽穴亦陽闗節隂穴亦隂闗節㣲淆受穴朝流
　亦差錯故精此術者不離闗節而穴之隠㣲巳自辨
　矣
龍真局備砂水環攀龍附鳯良非難真龍迢迢穴竒巧
到頭偽氣非純完三陽六秀砂水助博龍合矩方為官
　如隂龍行度到頭是陽為偽氣然向局砂水俱是隂
　主初年平福一博至隂則合矩而為官矣
正面特朝固為美傍朝叶吉梯雲端抱城遶穴須為吉
直流合矩朝天闗來似之𤣥抱如帶流非吉位家貧寒
反似彎弓直如㵼庚震六秀多官班
　天闗即帝闗也時師之看水法見有正朝者抱遶者
　之𤣥而來者則必羡賞不足而號為吉水矣見有傍
　朝者直流者彎弓而㵼去者則必目為凶水而厭棄
　不顧矣不知善觀地理者只論龍之真不真水法之
　合天星不合天星耳如形局與天星俱合是為兩全
　倘不可兼寧傍朝而合毌寧特朝而不合寧直流而
　合毋寧抱遶而不合寧反彎直㵼而合毋寧之𤣥帶
　環而不合葢合則吉不合則凶不當拘拘于形局之
　間也論至于斯亦足以盡水法之大都矣
穴高朝流要長逺富貴易致人安康朝流高低與穴等
驟發官貴非為難
　是猶卜氏所謂山稱水水稱山之説也
催官秘訣止于斯慎勿浪與時人𫝊
　即此水法一訣有無窮之妙焉有能觸類變通而龍
　穴砂之理可以一貫矣
　
　
　
　
　
　
　
　
　
　
　
　催官篇卷二
