#+TITLE: 松陽鈔存-清-陸隴其
#+DATE: 2016-06-11 12:22:57
#+SOURCE: github.com/kanripo/KR3a0117 master 4c120dae                
欽定四庫全書　　　　　子部一
　松陽鈔存　　　　　　　儒家類
　　提要
　　　　(臣/)等謹案松陽鈔存二卷
　　　國朝陸隴其撰隴其有三魚堂四書大全别著
　　　　録是編乃其為靈夀知縣時於簿書之暇所
　　　　輯問學録日記二書摘其中切要之語録為
　　　　一編以示學者靈夀古松陽地故以松陽鈔
　　　　存為名本七十八條儀封張伯行嘗為刋板
　　　　刪其與問學録重複者僅存二十八條殊失
　　　　隴其之意此本刋於乾隆辛未乃金山楊開
　　　　基所重編分道體為學處事教學辨學術觀
　　　　聖賢六門仍以原第㡬條注於本條之下以
　　　　存其舊而别以己見附識於後前有開基序
　　　　稱學問録為中年之書此本為晚年手定之
　　　　書極論伯行之刪本為非又有隴其孫申憲
　　　　跋亦謂伯行刻隴其遺書四種惟讀禮識疑
　　　讀朱隨筆為足本此書及問學録均刪節失
　　　　真云乾隆四十六年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
松陽鈔存序
松陽鈔存二卷共七十八條當湖先生摘自著問學録
及隨記中有闗學術人心及先儒未發之語重録成冊
以惠後學者也先生精義微言不盡于此書而晚年審
定為迷者指途已該先生講道之大㫖儀封張清恪公
曾有刋本僅二十八條葢儀封見問學録中多與此同
故刪去過半不知問學録乃先生中年之書而此則先
生晚年所審定也即如論善人一條問學録以為中行
狂狷各有善人顯與朱子善人畫定無進步之解不合
鈔存内則將此條削去其半改從朱子困勉續録内壬
申所記一條正與此同其為晚年手定無疑清恪轉刪
抄存而存問學録此條亦未細考矣(基/)久有刋刻此書
之意因循未果嵗辛未舘清獻文孫令嘉書塾擬輯陸
子全書而功力浩煩未能猝就及門相與慫恿先梓抄
存乃勉從其請其附識之語本擬削去而學徒軰以為
籍此可以就正有道故亦附存(基/)于此竊有嘆焉夫子
朱子後大儒若西山若鸖山若魯齋固謹守繩尺矣自
是以迄有明非程朱之學不道然嘗厯選先賢記録其
極醇無疵者薛文清讀書録胡文敬居業録羅文莊困
知記而止爾他如曹靖修之夜行燭陳布衣之正學纂
要專言一事未為全書而顧端文小心劄記髙忠憲語
録陳㡬亭學言陸桴亭思辨録其果克繼薛胡羅三君
子為朱子功臣乎
國朝治教昌隆先生應運而起其著𫐠所係真有以羽
翼考亭而維持鄒魯而是書乃其手定則尤心精所繫
詎可以少而忽之先生手定尚有雜纂雜抄偶記十餘
種行將掇其要語同問學録隨記參定為書以繼讀書
居業困知三書之後與天下學者共見先生之全而以
此編為乘韋焉爾金山後學楊開基惕齋甫敬識
欽定四庫全書
　松陽鈔存卷上
　　　　　　　　　　贈内閣學士陸隴其撰
　　道體
仁義禮智各有體用而以其流行之序言之仁初發出
　只是一㸃萌芽及其盛則為義及其成則為禮既成
　而藏則為知孟子所以指仁為人心義為人路其實
　仁義禮知皆在心𤼵岀來皆是路(原第/五條)
　　(後學楊開基按朱子云仁固為體義固為用然仁/義各有體用各有動静又曰以仁存於心義形於)
　　(外言則以仁義相為體用若以仁對惻隠義對羞/惡言則就一理之中又以未發已𤼵相為體用先)
　　(生此條闡朱/子意極明)
唐以前儒者皆以愛言仁自程子曰偏言則一事專言
　則包四者而人始知愛不足以言仁自程子之後儒
　者又多離愛言仁自朱子曰仁者心之徳愛之理而
　人又知仁非即愛亦不離愛仁是未𤼵之愛愛是已
　𤼵之仁言仁之說於是始精然不讀朱子仁說及語
　類所記論仁各條亦不知程朱用心之苦(原第四/十條)
　　(按此較問學/録節去數句)
崑山諸莊甫論仁義禮智信最好曰仁義禮智信雖作
　五件其實是一時俱有的但要識得那一件為政耳
　如有時仁為政仁主於慈愛而慈愛莫切於子愛而
　教誨之仁之義也愛而有節文仁之禮也愛而知其
　惡仁之智也愛而有始有終仁之信也四者缺一則
　非仁矣如有時禮為政禮主於尊敬而尊敬莫大於
　君敬而忠愛之禮之仁也敬而裁制之禮之義也敬
　而每事先見禮之智也敬而終身不易禮之信也四
　者缺一則非禮矣推之義智信莫不皆然先儒所謂
　理一而分殊也莊甫此一條蓋即十二律旋相為宫
　之意醫家君臣佐使亦然(原第二十八條○莊/甫名士儼隠居嘉定)
　　(基按性理大全或問性之四端迭為賔主恭而無/禮是以禮為主也義以為質是以義為主也蓋四)
　　(徳未嘗相離遇事則層見迭出朱子曰說得是此/疑莊甫所本也然却𤼵得甚明宜先生深取之也)
周子太極圖全是知天命之學(原第五/十條)
　　(按儀封所刋本/無之學二字)
陸桴亭謂一本萬殊猶言有一本然後有萬殊是一串
　說下理一分殊猶言理則一而分則殊是分别說開
　譬之於水一本萬殊者如黄河之水出於一源而分
　出千條萬派皆河水也理一分殊者如止是一水而
　江河湖海自不同也其說極明但桴亭以理一分殊
　解一貫愚却未敢以為然一貫是一本萬殊不是理
　一分殊(原第二十九條○桴亭名世儀字道威嘉定/人明季諸生研精理學著有思辨録諸書)
　　(基按先生日記云羅文莊日理一分殊本程子論/西銘之言推之天下之理無所不盡持此以論性)
　　(自不須立天命氣質之兩名文莊尊理一分殊之/語可也而便欲以此破除天命氣質之名則非矣)
　　(但知理氣之合而不知理氣之分可乎此條亦學/者所當知故附於此○按文莊困知記内論理一)
　　(分殊津津乎言之然/却與朱子不合當辨)
程子言在物為理處物為義又云性即理也言性即理
　則義在其中矣仁義禮智皆義也天命之性也達徳
　也父子有親君臣有義夫婦有别長㓜有序朋友有
　信則理也率性之道也達道也合而言之則理而已
　矣朱子大學或問云心雖主乎一身而其體之虛靈
　足以管乎天下之理理雖散在萬物而其用之微妙
　實不外乎一人之心心管乎天下之理者也非即理
　也(原第五/十八條)
禮樂二者相為表裏論語曰禮之用和為貴是禮中之
　樂周禮以樂徳教國子中和祇庸孝友曰中以無相
　奪倫言曰祗以肅然起敬言是樂中之禮(原増/六條)
　　為學
左傳載周原伯魯不說學魯閔子馬曰周其亂乎夫必
　多有是說而後及其大人大人患失而惑又曰可以
　無學無學不害不害而不學則茍而可於是乎下陵
　上替能無亂乎原伯之不說學不知其意如何大抵
　當時老子有聖人不死大盗不止之說浸滛於士大
　夫之耳原伯亦尤而效之者也大人身居髙位不能
　不患失患失不能不回惑所頼以維持啟廸之者學
　耳今曰可以無學則何所不至乎自此說行而文武
　典章將弁髦視之茍且之風成而大亂之兆見矣閔
　子馬之言亦猶辛有伊川之歎也嵇阮之清談盛而
　永嘉之亂興姚江之良知熾而啟禎之禍作皆是如
　此彼豈徒不說學方且侈然自以為善學而笑聖賢
　之不知學(原第十/五條)
考亭淵源録載郭友仁徳元告行朱子曰人若於日間
　閒言語省得一兩句閒人客省得一兩人也濟事若
　渾身都在閙塲中如何用工人若逐日無事有見成
　飯喫用半日静坐半日讀書如此一二年何患不進
　愚按徳元曾學禪此語係徳元所記恐失其真觀朱
　子答劉淳叟曰某舊見李先生嘗教令静坐後來看
　得不然只是一箇敬字好方無事時敬於自持及應
　事時敬於應事讀書時敬於讀書便自然該貫動静
　心無時不存又答潘子善云所論為學之意善矣然
　欲專務静坐又恐墮落那一邊去只是虛着此心隨
　動隨静無時無處不致其戒謹恐懼之力則自然主
　宰分明義理昭著矣然著箇戒慎恐懼四字已是壓
　得重了要之只是略綽提撕令自省覺便是工夫也
　可見朱子未嘗教人靜坐况限定半日哉愚故謂徳
　元所記恐失其真幾亭陳氏以此二語為朱子教人
　之法誤矣或疑伊川見人静坐便嘆其善學載於近
　思録第四卷中朱子於復卦象註曰安静以養微陽
　也是言初動之時宜静也於咸卦初爻註曰此卦雖
　主於感然六爻皆宜静而不宜動也是言方動之際
　宜静也於太極圖註曰聖人全動静之徳而常本之
　於静是言未動之先宜静也程朱何嘗不言静不知
　程朱固未嘗不言静而未嘗限定半日且其所謂静
　者皆是指敬非如學禪者之静又恐敬之混入於禪
　也而申言之曰略綽提撕夫敬猶恐其有病也而况
　專言静乎(原第/一條)
　　(基按此條極有關係但謂朱子語類一條為徳元/所記想先生祗據淵源録未及細考耳查語類乃)
　　(沈莊仲僴所記然看朱子訓沈僴諸條則莊仲初/曾為永嘉之學者又一條云今公雖曰知為學然)
　　(却放得逺少間㑹失心去玩失心二字則莊仲又/似為金溪之學者又一條訓以善讀書之法與友)
　　(仁同則此語誠恐失其真也先生此條定為學術/稍偏者所不樂聞基懼或借誤莊仲為徳元以藉)
　　(口故附辨於此○按先生文集亦載此條但無答/潘子善一段後靣略綽提撕句似無根宜以此為)
　　(正/)
大學言八條目而戒慎恐懼貫乎其中中庸言戒慎恐
　懼而八條目貫乎其中(原增/三條)
　　(基向有劄記一條云戒懼慎獨是大學誠意正心/工夫不言格致者已包在戒懼中也羅整庵先生)
　　(欲以首節指㸃性道教當格致偏矣近思録小序/云存養之功實貫乎知行可知戒懼慎獨該得格)
　　(致在内胡敬齋亦云致知力行皆靠住戒慎做去/廬陵王勉軒見而極取之批曰戒懼中本包有格)
　　(致工夫異端之所以藉口者皆舉中庸首章不用/格致工夫為詞此金溪黒腰子所由來也掲出此)
　　(條快極快極有功後學不小按勉軒不免過/譽然似與先生此條有發明處故附於此)
李厚庵言知行工夫有三様小學則先行後知大學則
　先知後行成徳則又先行後知愚謂聖賢之言知行
　有分先後言者有不分先後言者如子思云尊徳性
　道問學程子云涵養須用敬進學則在致知皆不可
　分先後然却又不是王陽明知行合一之謂(原増四/條○厚)
　(庵名光地庚戍進士安/溪人大學士諡文貞)
朱子白鹿洞學規無誠意正心之目而以處事接物易
　之其𤼵明大學之意可謂深切著明矣蓋所謂誠意
　正心者非外事物而為誠正亦就處事接物之際而
　誠之正之焉耳故傳釋至善而以仁敬孝慈信為目
　仁敬孝慈信皆因處事接物而見者也聖賢千言萬
　語欲人之心意範圍於義理之中而已而義理不離
　事物明乎白鹿洞學規之意而凡陽儒隂釋之學可
　不待辨而明朱子答陳膚仲書云所謂涵養工夫非
　是閉睂合眼如土偶人然後謂之涵養也只要應事
　接物處之不失此心各得其理而已亦即學規之意
　(原第/二條)
　　(基按文集亦載此條但答陳膚仲以下則云夫子/告顔子克己復禮而以視聽言動實之其即朱子)
　　(之意也夫似不若此條之/明透可見鈔存為定本耳)
存心養性朱子不分作二事謂存得父子之心盡方養
　得仁之性存得君臣之心盡方養得義之性潛室陳
　氏亦曰存心即誠意正心之謂養性在其中矣非存
　心外别有所謂養性工夫愚謂中庸言尊徳性而朱
　子以存心解之亦此意也如分存心養性為二事則
　尊徳性與存心亦二事矣蓋止此操存之功就心言
　之則謂之存就性言之則謂之養謂之尊豈有二耶
　但孟子言存養在知性之後包小大而言與中庸第
　二十七章之存心專以道體之大言者不同孟子言
　存養包省察在其中與中庸首章之存養以省察對
　言者不同至於中庸言未𤼵已𤼵則又就此心分出
　動静虞書言人心道心則又就此心分出公私其言
　各異而存心養性無二事則一也若異學之存心只
　存得箇人心便難與養性為一(原第/三條)
天地位萬物育猶云大綱正萬目舉能致中則天下大
　綱都好了是謂天地位能致和則事事都好是謂萬
　物育致中而天地位也有許多作用不是空空守此
　未𤼵之中天地便位大抵中和雖分一體一用然中
　又自有中之體用和又自有和之體用中庸後邊言
　大徳小徳言尊徳性道問學皆是如此論語敬信節
　用愛人時使註云此特論其所存未及為政也亦不
　是謂此五者只空空一心絶無事實亦是大綱好只
　筭得在心上到萬目俱好方纔是為政(原第/四條)
大程云極髙明而道中庸非二事中庸乃髙明之極此
　與居敬行簡克己復禮閑邪存誠一例朱子皆分為
　兩截程子皆合為一事非相悖也程子自其合者言
　之朱子自其分者言之正相𤼵明若象山陽明亦皆
　欲合為一事其意便不同譬諸修屋程子止言修屋
　則修墻在其中蓋墻即屋之墻恐人認為二物也朱
　子則言修屋又言修墻恐人只知屋忘却墻也言雖
　不同其實一也若象山陽明則只要修屋不要修墻
　(原第三/十一條)
尊徳性而道問學章句以存心致知分屬之史氏伯璿
　疑其缺力行意欲以盡精微知新屬致知道中庸崇
　禮屬力行蔡虛齋深取之然朱子之意殊不然語類
　有一條云致知敬克己此三事以一家譬之敬是守
　門戶之人克己則是拒盜致知却是去推察伊川言
　涵養須用敬進學則在致知不言克己蓋敬勝百邪
　便自有克如誠則便不消言閑邪之意猶善守門户
　則與拒盜便是一等事不消更言别有拒盜底若以
　涵養對克己言之則各作一事亦可此程端蒙所記
　又一條問尊徳性而道問學行意在先擇善而固執
　知意又在先如何曰此便是互相為用處此陳淳所
　記朱子分明以尊徳性存心包力行史氏蔡氏豈未
　之考耶又林䕫孫所記論顔冉之學一條云坤是箇
　無頭的乾爻皆變而之坤其辭曰見羣龍無首吉乾
　便從知處說起故云知至至之知終終之坤只是從
　持守處說故云敬以直内義以方外克己復禮也是
　有知底工夫在前主敬行恕只是據見在依本分做
　將去玩此則知聖賢論學固有從力行說起者但不
　是專務力行而不致知做坤道工夫仍不廢乾道所
　以言尊徳性即言道問學不必以行先於知為疑或
　云此章尊徳性是極乎道體之大道問學是盡乎道
　體之小豈力行則專務其大致知則專務其小歟是
　又不然知在行先者固無分大小皆須理㑹知在行
　後者大綱已不差了只是要詳求其節目篁墩程氏
　曰尊徳性者制外養中而道問學則求其制外養中
　之詳尊徳性者由中應外而道問學則求其由中應
　外之節此說得甚好(原第三/十二條)
　　(基按尊道分屬存心致知自來聚訟得先生之論/始見廬山真靣一隅集松陽講義既出已足盡破)
　　(羣疑矣但松陽講義兼存致知内亦可包得力行/之說論理固圓然在本節斷以存心包致知為定)
　　(論讀此條自明○問學録一條云讀書記謂博文/乃道問學之事是欲盡知天下事物之理約禮乃)
　　(尊徳性之事是欲常常存吾心固有之理玩此則/二句即是程子涵養湏用敬進學則在致知之意)
　　(然看來約禮即是克己復禮也克己復禮是力行/之意與涵養用敬之意稍别所以看作一事者蓋)
　　(朱子論涵養用敬二句原將克己補在敬一邊也/克己復禮少不得以敬為主則以約禮作尊徳性)
　　(看自妙按此/條與此相發)
克己一己字最可怕這箇己生於氣質成於習染為意
　必固我為克伐怨欲入於視聽言動則為非禮入於
　喜怒哀樂則為乖戾入於子臣弟友仕止乆速禮樂
　刑政到處成病痛大綱不正萬目不舉皆是這箇作
　怪能急能緩能剛能柔能顯能隠千態萬狀雖各有
　輕重淺深之分數不同然有了一分便障了一分義
　理書之所謂人心惟危聖人江漢以濯秋陽以暴只
　是能將這箇去得浄盡無處容畱自聖人以下皆是
　以這箇去畱之分數為人品之髙下(原第二/十六條)
人有剛柔清濁之氣稟行於酒色財氣之人欲上二者
　各有輕重淺深之分數故人品不齊須以義理克之
　理義亦不離乎酒色財氣却不雜乎酒色財氣亦有
　輕重淺深分數(原増第/八條)
立後之權有數等有不惑之權有知夭命之權有不思
　不勉之權下學而上達亦然(原第四/十九條)
張子西銘從孟子盡心一章來(原増第/二條)
　　(基按先賢謂西銘理一而分殊是發明前半篇先/生此語是𤼵明後半篇蓋窮神知化便是盡心知)
　　(性知天無忝匪懈便是存心養性而厚生玉/成以至存順殁寜并殀壽修身以俟俱在裏)
必窮十三經必閱注疏大全必究性理必覽朱子文集
　語類必觀通鑑綱目文獻通考必讀文章正宗得無
　詩人所謂田甫田乎曰此學者之本務也非甫田也
　但亦當循序而漸進易曰寛以居之程氏分年讀書
　日程一編真可為學者準繩(原第四/十八條)
四書五經性理大全雖纂輯之臣如胡楊金蕭無大儒
　在其間故不無繁冗遺漏之病而大義炳如非程朱
　之學不載足為學者準繩蓋當時承宋元諸儒理學
　大明之後黒白昭然不必登堂入室之士然後能知
　聖人之道永樂之政未有善於此時者也自成𢎞以
　上學術一而風俗同豈非其明效耶(原第六/十三條)
吕氏云儒者正學自朱子没勉齋漢卿僅足自守不能
　發皇恢張再傳盡失其㫖如何王金許之徒皆潛畔
　師說不止呉澄一人也自是講章之派日繁月盛而
　儒者之學遂亡永樂閒纂修四書大全一時學者為
　成祖殺戮殆盡僅存胡廣楊榮輩茍且庸鄙之夫主
　其事故所摭掇多與傳注相繆戾甚有非朱子語而
　誣入之者蓋襲通義之誤而莫知正也自餘䝉引存
　疑淺說諸書紛然雜出拘牽附㑹破碎支離其得者
　無以逾乎訓詁之精其失者益以滋後世之惑上無
　以承程朱之㫖下適足為異端之所笑故余謂講章
　之道不息孔孟之道不著也腐爛陳陳人心厭惡良
　知家挾異端之術起而决其樊籬聰明向上之士翕
　然歸之隆萬以後遂以背攻朱註為事而禍害有不
　忍言者識者歸咎於禪學而不知致禪學者之為講
　章也愚謂吕氏惡禪學而追咎於何王金許以及明
　初諸儒乃春秋責備賢者之義亦㧞本塞源之論也
　然諸儒之拘牽附㑹破碎支離潛背師說者誠有之
　而其𤼵明程朱之理以開示來學者亦不少矣使朱
　子没後非諸儒則其樊籬不至隆萬而始裂而今之
　欲闢邪崇正者豈不愈難也哉故君子於諸儒但當
　擇其精而去其粗無惑於拘牽附㑹破碎支離之說
　而不没其守先待後之功則正學之明其庻幾焉(原/第)
　(三十/四條)
　　(基按先生此論極得朱子家法若如吕氏說則朱/子當日只消守程子之說又何必纂精義纂輯略)
　　(羅吕謝游楊之論别為或問以剖析之乎擇其精/而去其粗無惑於拘牽破碎不没其守先待後之)
　　(功先生真繩/尺朱子也)
朱子謂易之取象固必有所自來顧今不可復考且從
　象以下説此與不敢輕言春秋之例同一闕疑之法
　蓋朱子解經有極放膽處有極小心處然放膽處亦
　從小心處來(原第五/十三條)
朱子於易則取先天圖取河圖洛書於詩則黜小序於
　大學則不用古本於孝經則作刋誤此皆有旋乾轉
　坤之力與湯武撥亂反正同功然有朱子之學則可
　無朱子之學則妄也明儒往往欲舍朱子而自立門
　户其髙者則管夷吾之内政軍令其卑者則商鞅之
　决裂阡陌而已(原第五/十二條)
　　(基按先生雅不喜學者輕易改易經傳謂南巢牧/野止可讓湯武一行不宜於程朱後再議更張故)
　　(於草廬諸書俱有所不滿為此也仁山先生定洪/範經傳可謂停當而先生於詹某洪範河洛諸解)
　　(質疑猶曰仁山議論不可不存於天地間但應將/不宜輕改之意著於篇末庻有以擴學者之胸襟)
　　(而不開其弊蓋先生之防㣲/杜漸謹守朱子家法如此)
大學二程皆有改正本至朱子始分為經傳復補格物
　致知之傳其說精矣而後儒紛紛如董文靖公槐則
　謂傳未嘗缺特簡編錯亂欲歸經文知止以下至則
　近道矣以下四十二字於聽訟吾猶人也之右為傳
　之第四章以釋致知格物方希古蔡虚齋皆是之至
　王陽明則又以戴記原本為孔門古本而曰大學止
　為一篇原無經傳之分格致本於誠意原無缺傳可
　補自嘉隆以來為良知之學者皆主之髙景逸名尊
　朱子而亦以古本為是以不分經傳為是不可解也
　自古本之外復有石經大學出自近世編次又與古
　本異鄭端簡極信其書陳幾亭曰是豐坊偽作蓋以
　坊言得之某塜中也此書誤人尤不淺學者只斷以
　朱子所考訂者為正而凡移經作傳及不分經傳者
　皆不可從吕氏謂大學經程朱考定如地平天成即
　與鴻荒時境界有不盡合分外分明停當萬世永頼
　後來紛紛動援古本石經狡焉思逞都是無知妄作
　可謂確論(原第十/六條)
豐坊不但作偽大學又作偽詩傳山東王西樵有偽詩
　傳論略云近世所傳子貢詩傳申公詩說皆偽也明
　有鄞人豐道生好譔偽書自言其家有魯詩世學一
　書傳自逺祖稷實自譔也又作詩傳託之子貢以為
　張本而所謂世學者若相與發明尋有妄人依旁詩
　傳别譔詩說其體類小序其說與豐氏盡同惟篇次
　小異道生叙詩傳源流又詭其所從出云魏正始中
　虞喜奉詔摹石而宋王子韶開河得之其說最支離
　而同時諸公無覺之者郭子章刻之於楚李維楨為
　序亦不一致疑惟道生同郡周應賔者著九經考異
　辨之特詳然㣲周氏其偽亦灼然也凡古書源流存
　亡真贋漢藝文隋經籍降及鄭通志馬通考諸書可
　覆而按也漢書儒林叙諸家授受尤悉竝無一言及
　子貢詩傳者考虞喜傳亦無奉詔書石經事獨申公
　為魯詩漢志魯故二十五卷說二十八卷隋志明言
　亡於西晉安得至今猶存耶此書本不足以欺後世
　而姚氏詩疑問引傳說與序等遂若詩傳果出子貢
　之手者按西樵此論最有功於詩汪鈍庵作西樵傳
　特載此論亦最有見(原第十七條○西樵名士禄順/治壬辰進士官考功郎鈍庵名)
　(琬呉人順治乙未進士/康熈己未鴻博官翰林)
家語一書亂於後人之手又未經程朱大儒論正是以
　愈傳愈亂餘冬敘録謂考漢書藝文志載家語二十
　七卷顔師古曰非今所有家語也唐書藝文志有王
　肅注家語十卷此則師古所謂今之家語者歟今世
　相傳家語殆又非肅本非師古所謂今之所有者所
　以知之者蓋司馬貞與師古同代人也貞作史記索
　隠引及家語今本或有或無有亦不同可知其非肅
　之全書矣史記傳顔何字冉索隠云家語字稱仁山
　金氏考七十二子姓氏以顔何不載於家語論語問
　子桑伯子朱注云家語記伯子不衣冠而處張存中
　取說苑中語為証蓋金張二人所見已是今本今家
　語元王廣謀所注本也顔何伯子事廣謀本所無者
　以餘冬叙録觀之則朱子猶及見家語王肅本而今
　亡矣王守溪震澤長語云於書市中得家語王肅註
　閱之則今本所無多具焉是王肅本尚存然未知守
　溪所見果肅本否譚梁生以伯子事見說苑不見家
　語而議朱注之疎殆未考家語之始末也亦可為讀
　書輕議古人者之戒(原第三/十九條)
春秋公羊言襄公二十一年十有一月庚子孔子生榖
　梁則書庚子於十月之後以此年十月庚辰朔考之
　則十一月無庚子庚子乃十月二十一日也榖梁是
　而公羊非周十月今八月是孔子生日為八月二十
　一日無疑也然以史記考之則孔子之生乃在襄公
　二十二年杜預亦主之朱子論語序說用史記生年
　而序公羊月日於下於是說者自二十一年十月庚
　辰朔推之除朔虛六日則以二十二年十月二十七
　日庚子為孔子生日實今之八月二十七日也二說
　未詳孰是吳氏程則又取索隠之說謂史記以周正
　十一月為屬明年故誤而朱子因之然索隠亦是臆
　說非有所據大抵以為二十一日則是己酉歳生七
　十四年以為二十七日則是庚戍嵗生七十三年學
　者疑則傳疑可也必欲強而定之則鑿矣(原第四/十六條)
　　處事
正直忠厚處世之道只此二端所難得恰好者分寸耳
　不講分寸而各持一說則二者皆必弊之道也矜而
　争羣而黨正是正直忠厚之無分寸者雖如韓魏公
　之不欲分别黑白顧涇陽之自謂吾輩持濓洛關閩
　之清議不持顧厨俊及之清議皆不免有弊士君子
　處世當先正其本曠然無我而惟以天下國家為念
　其積誠已足風世而其語黙剛柔之節則又因乎其
　時所謂邦有道危言危行也因乎其交所謂信而後
　諫也因乎其地所謂不在其位不謀其政也賢否不
　可不辨而不宜處之以刻使之無地自容也是非不
　可不白而不宜或傷於訐使之窮而思逞也憂時之
　心彌篤而能漸以導之抗節之意彌堅而能婉以出
　之不為西京之頑鈍亦不為東京之矯激此所謂君
　子而時中此所謂君子義以為質禮以行之孫以出
　之信以成之其庻幾乎然尚書有直寛剛簡之教則
　人之不能皆中也唐虞時已然是又頼在上之君子
　主持而化裁之取其長而導其偏使君子之忠厚者
　不病於正直正直者不病於忠厚則東西京末流之
　禍不見於天下而唐虞之治可幾(原第十/九條)
顧涇陽告王荆石曰以模稜為工以調停為辨遇賢否
　不欲分明别白混而納之於平等而曰吾能剖破藩
　籬遇是非不肯直截擔當漫而付之於含糊而曰吾
　能脫落意見乆之正氣日消清議日㣲士習日巧宦
　機日滑此正孔子所謂徳之賊孟子所謂衆皆悦之
　自以為是而不可與入堯舜之道者也三代而下髙
　官大禄大率此一路人居多此是忠厚之假者張侗
　初渙羣論曰易稱渙小羣以成大羣大羣羣也小羣
　黨也大羣為君子而小羣則雖有君子之名行君子
　之事而其流必中於小人之無忌憚何也以有小人
　為之借也君子一有偏則不肖之人遂窺所嚮而托
　足焉獵名者託其芳負詬者營其窟憤盈者張其勢
　毒螫者假其燄荆棘載道風波瀰天始於立氣節而
　竟収占風轉舵之人始於明學術而竟引塗靣䘮心
　之軰此是正直之假者假忠厚假正直又不可與無
　分寸之正直忠厚同論(原第二/十條)
　　(按右二條問學録本一條此/分為二而語亦節得簡明)
人生處處要樹立一界限事事要斟酌一分寸(原六/十條)
　　(基按朱子每好言恰好二字先生此二語亦/只是要恰好又此二語省察克治都在裏)
人無逺慮不但是溺於宴安耽於嗜欲如虛無寂滅記
　誦詞章之徒皆是不知逺慮逺慮不是從利害起見
　只是歩歩循天理(原第五/十一條)
史傳成湯解網一事此非特言湯之恩及禽獸乃商家
　一代用法之權衡也大抵先王立法止存其大綱而
　不能必天下之毫釐不差故商道號尚嚴然未嘗不
　時開其一靣此所以法行而天下安之若夫立法而
　必天下之毫釐不差此商鞅韓非之所謂法而豈先
　王之法哉余在嘉定時體認得如此宋史仁宗贊曰
　四十二年之間吏治若媮惰而任事蔑殘刻之人刑
　法似縱弛而決獄多平允之士國未嘗無嬖倖而不
　足以累治世之體朝未嘗無小人而不足以勝善類
　之氣仁宗可謂得商湯解網遺意漢卓茂謂律設大
　法禮順人情其意亦猶是(原第三/十條)
　　(基按先生治邑以清廉著聲者也而其論治體如/此所以民沾其恵至今稱道弗衰也蓋王道與管)
　　(商只此毫釐之辨世之號為清亷/而以刻核為治者尚其三復於斯)
馬貴與云周禮雖似煩擾而不見其為法之弊者蓋以
　私土子民痛癢常相關而良法可世守自封建變為
　郡縣壤土既廣則志慮有不能周長吏數易則設施
　有不及竟於是法立而姦生令下而詐起處以簡静
　猶或庻幾稍渉繁夥不勝其瀆亂矣此是至言然簡
　湏要有分寸若簡無分寸便是太簡欲有分寸湏是
　主敬窮理(原增第/一條)
一篇洪範只是要叙彛倫然非九疇咸備彛倫不可叙
　不是區區司徒一官可以叙得所以孟子言敎必先
　言養(原第六/十六條)
東方朔曰水至清則無魚人至察則無徒冕而前旒所
　以蔽明黈纊充耳所以塞聰明有所不見聰有所不
　聞此舉大徳赦小過無求備於一人之義也枉而直
　之使自得之優而柔之使自求之揆而度之使自索
　之此數語不善用之則為柳下之不恭又甚則為東
　方朔之玩世為胡廣之中庸為蘇味道之模稜善用
　之即寛則得衆之道也其不同處只在分寸上又在
　時候上如何能恰中其分寸恰中其時候只是主敬
　窮理晉伯宗曰川澤納汙山藪藏疾瑾瑜匿瑕國君
　含垢路溫舒上徳緩刑書亦引用此語皆與東方朔
　同意皆要講分寸看時候(原第六/十八條)
孔子於魯獵較可從而女樂必行者一則是由剥而復
　之機一則是由復而剥之機也聖人之審幾精矣語
　類曰天下無道譬如天之將夜雖未甚暗然自此只
　向暗去知其後來必不可支持故亦湏見幾而作正
　此之謂然聖賢見幾雖決而用心則甚厚故孔子以
　微罪行伯淳之詩曰未湏愁日暮天際乍輕隂(原第/四十)
　(四/條)
　　(基按問學録内少聖賢見幾一段必如此方形容/得聖賢出處之心若但曰見幾而作猶只見得一)
　　(半/)
讀陽明奏㨗疏平八寨詩不如曹彬下江南歸朝氣象
　逺矣(原增第/五條)
　　(基按陽明文集正徳十二年五月有閩廣㨗音疏/十二月有横水桶岡㨗音疏十三年四月有浰頭)
　　(㨗音疏六月有三省夾勦㨗音疏十四年有江西/㨗音疏及擒獲宸濠㨗音疏十五年重上江西㨗)
　　(音疏嘉靖七年有八寨斷滕峽㨗音疏凡八疏未/知先生指何篇言抑以其槩不免誇張功效耶平)
　　(八寨詩云見說韓公破此蠻貔貅十萬騎連山而/今止用三千卒遂爾収功一日間豈是人謀能妙)
　　(筭偶逢天助及師旋窮搜極討非長計湏有恩威/化梗頑誠與曹武惠奉敕江南勾當回氣象殊矣)
兒寛帶經而鉏為左内史推情與下不求名聲以負租
　課殿當免民聞當免皆恐失之大家牛車小家擔負
　輸租繈屬不絶課更以最可謂有真儒循吏之風矣
　及天子以司馬相如封禪書問寛寛對曰封泰山禪
　梁父帝王之盛節也然享薦之義不著於經非羣臣
　之所能列唯天子建中和之極兼總條貫金聲而玉
　振之是何言歟亦異於宋孫奭天書之對矣漢書以
　寛與公孫𢎞卜式同傳有以也夫(原第六/十七條)
何椒丘云自道學不明士名一善而不克終者多矣昔
　胡邦衡論和議名動遐方及歸自海南遂冺冺無聞
　焉陳宜中論丁大全之奸直聲聞天下至其晚節乃
　附奸相以求進此無他不能善養其氣故更憂患而
　餒耳椒丘此言自好者宜書紳然此所言猶是正氣
　之不克終者也若直之出於客氣者又無足論也矣
　(原第五/十四條)
朱子答江元徳曰所喻易中庸之說足見用心之切其
　間好處亦多但聖賢之言㫖意深逺仔細反復十年
　二十年尚未見到一二分豈可如此纔方撥冗看得
　一過便敢遽然立論似此恐不但解釋之義有所差
　錯且是氣象輕淺直與道理不相似吾輩纔舉筆不
　可不思此一段何曾侍晉武帝宴退謂諸子曰主上
　開創大業吾每宴見未嘗問經國逺圖惟說平生常
　事非貽厥孫謀之道也及身而已後嗣其殆乎吾輩
　纔開口不可不思此一段(原第六/十五條)
道聽塗說不但不能體之於身且亦辨之未必能便明
　蓋聽來之言或似是而非或止見一邊或言其當然
　而未及其所以然或言其綱而未及其目不深辨之
　而驟行之猶恐不勝其病痛而况徒資口說乎聽一
　論人之言不察而遂播為毁譽且不以為法戒而僅
　為毁譽聽一談理之言不察而遂𤼵為議論且不求
　其躬行而僅為議論其害豈可勝道(原第二/十七條)
　
　
　
　
　
　
　
　
　
　
　松陽鈔存卷上
欽定四庫全書
　松陽鈔存卷下
　　　　　　　　　　贈内閣學士陸隴其撰
　　教學
聖人不得中行而與狂狷與之之内有許多裁成輔相
　之法究竟欲其歸於中行非徒嘉奬之而已也若但
　知嘉奬則狂者之氣將益髙而狷者之守將益僻其
　去中行將益逺豈聖人之教乎人多錯認聖人取狂
　狷之意顧涇陽謂學問當從狂狷起脚是何言歟(原/第)
　(十八/條)
聖人以杖叩原壤此亦因人而施若使遇莊周蘇軾必
　不如此彼亦必不肯黙受適以啟其不遜耳大扺人
　之流於異端者有剛柔之不同而聖人之教亦有剛
　克柔克之不同原壤之叩蓋以剛克柔之法也(原第/四十)
　(五/條)
孔孟毎稱善人明季陳幾亭以善人為中行譚梁生以
　善人為狂然按朱子語類講論語不得中行章則皆
　不然語類曰善人只循循自守不㑹勇猛精進循規
　蹈矩則有餘責之以任道則不足狷者雖非中道然
　這般人終是有筋骨又曰漢文帝謂之善人武帝却
　有狂氣象文帝天資雖美然止此而已武帝多有病
　痛然天資髙足以有為據此則是朱子以善人為謹
　厚之士今當從之大扺中行狂狷善人有恒皆是以
　天資言而善人又不如中行有恒又不如狂狷(原第/三十)
　(七/條)
　　(基按問學録原本云大抵善人之類不一有近於/狂之善人有近於狷之善人有近於中行之善人)
　　(善人者任其狂狷中行之質而自成焉者也君子/者因其狂狷中行之質而裁成焉者也語類曰善)
　　(人云云據此則又似以善人為謹厚之士愚謂有/近於謹厚之善人而不可謂善人止謹厚之士也)
　　(謂善人不及狂狷止可指近於謹厚之一種而不/可以此該善人也朱子此條宜善㑹永樂時輯大)
　　(全刪去善人字甚有見此論不主語類廬陵王勉/軒見之謂顯與朱子不合疑非定論此時尚未見)
　　(鈔存全本也今讀此條先生改定仍從語類可見/鈔存為定論儀封刻本刪鈔存而存問學録殊失)
　　(先生/意矣)
孔子之時虛無寂滅自託於上達之說尚少故孔子教
　人只從下學說起使其循序漸進朱子之時異端之
　說方且共託於上達而浸灌於學者之耳不先去其
　疾則孰肯從事於吾所謂下學哉故凡朱子之言性
　天道言上達者皆所以先去其疾薛文清曰孔子教
　人說下學處極多說上達處極少至宋諸老先生多
　將本原𤼵以示人亦時不得不然耳蓋此之謂也(原/第)
　(五十/七條)
　　(基按吕東萊先生近思録後序云首卷列隂陽變/化性命之說大抵非始學之事祖謙嘗與聞次輯)
　　(之意後出晚進於義理本原未容驟語茍茫然不/識其梗槩則何所底止列之篇端特使知其名義)
　　(有所嚮望而已東萊此序與此條相𤼵先去其病/與粗知名義皆淺一層看所謂時不得不然蓋立)
　　(教之權/法也)
　　辨學術
象山對朱濟道言収拾精神自立主宰當惻隠時自然
　惻隠當羞惡時自然羞惡愚按収拾精神而不讀書
　窮理𤼵出來不能無差且其所謂収拾精神者不免
　如觀心說之所譏非如程子之主一無適朱子之略
　綽提撕也安得無病至其所以収拾精神主於自私
　自利而非主於存天理又無論矣大抵象山陽明景
　逸念臺皆是収拾精神一路功夫但象山主静陽明
　則不分動静景逸主静念臺則不分動静象山陽明
　都不要讀書窮理景逸念臺則略及於讀書窮理象
　山陽明則指理在心外景逸念臺則指理在心内究
　竟則一轍(原第/六條)
　　(按此條文集亦載日記内無中間觀心說一段○/基按先生此條評定象山陽明景逸念臺直是等)
　　(上等來真無可躱閃人但知偏於静者為禪而不/知不分動静者亦禪人但知指理在心外者為禪)
　　(而不知指理在心内者亦禪此條便可當一部學/蔀通辨○先生日記中尚有一條云指理在心外)
　　(者如鏡之影指理在心内者如樹之根得失自不/同按此於一様之中又分得失剖晰極細而鈔存)
　　(不載者蓋先生辨學/術寜峻其防如此)
陽明年譜載其將征思田之日與錢緒山王龍溪證道
　於天泉橋上緒山謂無善無惡是心之體有善有惡
　是意之動知善知惡是良知為善去惡是格物四語
　是師門宗旨龍溪謂心體既無善無惡意亦無善無
　惡知亦無善無惡物亦無善無惡陽明兩存之曰汝
　中須用徳洪功夫徳洪須透汝中本體吾學無遺念
　矣愚謂此一條是王學病根其所謂致良知亦是如
　此依緒山之說則以本於無善無不善者為良依龍
　溪之說則直以無善無不善者為良總是知有心不
　知有性若以孟子仁人心也程子性即理也之義求
　之其說不攻而自破矣不知明季諸儒何以必極力
　為之回䕶如髙忠憲云陽明無善之說不足以亂性
　而足以亂教則以性原可謂無善特不可以此教人
　耳豈性與教有二道乎陳幾亭云陽明所言無者直
　指本來不着一相非謂有善惡而不分别也衍之於
　意與事是既有善惡之後仍不分别其學術禍世之
　罪可勝誅哉自汝中之說倡遂蔑視進退取予無足
　輕重不見性者為善亦無益見性者為惡亦無傷非
　惟程朱之閑蕩然而良知之教亦且口實於天下則
　似陽明無善無惡心之體一語未嘗差特龍溪衍之
　過當耳果足以服龍溪之心乎幾亭又云孟子言性
　善未嘗云有善呼性為善猶贊青天為好耳若夫善
　意善事猶彩霞明星惡意惡事猶黒雲濁霧雖彩霞
　明星與黒雲濁霧相去逺甚要不可執此霞此星為
　青天之本體也善意善事性所𤼵也非性所有也性
　中本無一物夾雜至虚至粹故謂之善孔孟未嘗言
　有何待後人言無必云無善是無上加無也則似孟
　子云性善即無善無不善之謂與告子何異乎豈無
　聲無臭者性而有物有則者非性一物不有者性而
　萬物皆備者非性乎其言不必無上加無若與陽明
　稍相左而實深於回䕶陽明者也以景逸幾亭之好
　學深思亦知姚江末流之弊而不知其病根在昧於
　心性之辨反從而為之辭甚矣莠苗朱紫之易亂也
　(原第/七條)
王龍溪曰先師首掲良知之教以覺天下學者靡然宗
　之凡在同門得於見聞之所及者雖良知宗說不敢
　有違未免各以其性之所近擬議攙和紛成異見有
　謂良知本寂如鏡之照物明體寂然而妍媸自辨有
　謂良知是從已𤼵立教非未發無知之本旨有謂良
　知無見成由於修証而始全有謂良知本來無欲直
　心以動無不是道不待復加銷欲之功有謂學有主
　宰有流行而以良知分體用有謂學貴循序求之有
　本末得之無内外而以致知别終始此皆論學同異
　之見差若毫釐而其謬乃至千里不容以不辨者也
　寂者心之本體寂以照為用守其空知而遺照是乖
　其中也良知原是未𤼵之中無知而無不知若良知
　之前復求未𤼵即為沉空之見矣見入井之孺子而
　惻隠見嘑蹴之食而羞惡仁義之心本來完足感觸
　斯應不學而能也若謂良知由修而後全撓其體也
　古今立教原為有欲設銷欲正所以復還無欲之體
　非有所加也主宰即流行之體流行即主宰之用體
　用一原不可得而分分則離矣所求即得之之因所
　得即求之之証始終一貫不可得而别别則支矣按
　龍溪此條言良知之說各自為派如此然總知有心
　不知有性其或分主宰流行或不分主宰流行或分
　工夫本體或不分工夫本體皆只是指此昭昭靈靈
　之知覺非孟子之所謂良知也(原第/八條)
　　(基按嘗閌龍溪集滿口是禪固陽明之濫觴也此/條特引其言良知各自為派耳若龍溪之純是釋)
　　(學明季諸儒已明言/之先生故不復辨云)
髙景逸先生之學見於先生所謂困學記者大略謂始
　讀大學或問見朱子言入道之要莫如敬故專用力
　於肅恭収斂持心方寸間但覺氣鬰身拘及放下又
　散漫如故繼見程子謂心要在腔子裏解者曰腔子
　猶言身子耳大喜以為心不專在方寸渾身是心也
　頓自快然及謫官赴揭陽於舟中嚴立規程以半日
　静坐半日讀書將程朱所示誠敬主静觀喜怒哀樂
　未發諸法一一叅求覺心氣澄清時便有塞乎天地
　氣象第不能常過汀州陸行憇旅舍小樓讀二程書
　見明道先生曰萬變俱在人其實無一事猛省曰原
　來如此從前牽纒俄然斬絶至此見六合皆心腔子
　是其區宇方寸亦其本位神而明之無方所可言也
　平生深鄙學者張皇言悟此時看作平常自知從此
　方可下工夫耳甲辰顧涇陽先生始作東林精舍大
　得明友講習之功徐而騐之終不可無端居静定之
　力葢各人病痛不同大聖賢必有大精神其主静只
　在尋常日用中學者神短氣浮便須數十年静力方
　得厚聚深培而最受病處在自㓜無小學之教浸染
　世俗故俗根難㧞必埋頭讀書使義理浹洽變易其
　俗腸俗骨澄神黙坐使塵妄消散堅凝其正心正氣
　乃可耳余雖有豁然之見而缺此一大段功夫所幸
　呈露面目以來纔一提策便是原物此記作於甲寅
　先生進學之大槩具見於此又行狀載其自揭陽歸
　與呉子徃歸季思往來相與焚香兀坐坐必七日取
　大易七日來復之義葢先生之學專以静為主而其
　静也又以呈露靣目為主純是禪學由其初不知延
　平觀喜怒哀樂未發一語為有病而從此入門遂有
　旅店小樓之張皇其後焚香兀坐坐必七日皆是欲
　守此旅店一段光景遂執此以為學者下手工夫其
　講一貫也謂一貫尚是入門之學非終身結果之學
　即指此一段光景為一貫也其論格物也謂格物者
　窮理之謂也窮理者知本之謂也亦指此一段光景
　為知本為格物也其論性也謂陽明無善之說不足
　以亂性其論盡心也謂此心廣大無際常人局於形
　囿於氣縛於念蔽於欲故不能盡盡心則知性知性
　則知天曰心曰性無非指此一段光景雖未嘗廢讀
　書然看得這一邊重那一邊輕到後來臨終與友人
　書云心如太虛本無生死何幻質之足戀乎又遺疏
　云君恩未報願結來生全是佛家話頭其平生好處
　只是從天資上發出來與學問全無干渉在延平觀
　喜怒哀樂未發一語只是略欠自然與朱子所謂略
　綽提撕者稍異耳未是禪然景逸用之遂至於此甚
　矣學之不可絲毫有偏也(原第/十條)
　　(基有劄記一條云髙忠憲旅店小樓忽悟明道實/無一事之㫖與羅文莊初年晤老僧後攬衣流汗)
　　(所見正同陳幾亭反謂髙子所見者性也文莊所/見者心也文莊見後漸體認漸覺其非髙子體認)
　　(既乆忽見本原一時透脫是為實悟此後惟有純/熟永無走作矣又謂聖人不必有此一番不過由)
　　(於正路愈行愈熟則愈識其精㣲學者必湏有此/一畨按此論大非忠憲所以不及文莊正在於此)
　　(文莊迷而能改忠憲即從此悟做成也幾亭又謂/朱子言一旦豁然貫通觀其生平亦嘗經此段光)
　　(景過來苐不欲向人道破按此則直/誣朱子矣因讀先生此條檢出附此)
羅念庵在陽明之後深知陽明末流之弊而欲以主静
　功夫救之其集中有云良知固出於稟受之自然而
　未嘗冺滅然欲得流行𤼵見常如孩提之時必有致
　之之功陽明公之龍塲是也學者舍龍塲之懲創而
　第談晚年之熟化譬之趨萬里者不能蹈險出幽而
　欲從容於九達之逵豈止病躐等而已哉又與王龍
　溪書云終日談本體不說工夫纔拈工夫便指為外
　道此等處使陽明復生亦當攢睂也此皆切中當時
　之病然不反求之居敬窮理而第欲以主静為致恐
　只是致其所致非聖門所謂致髙景逸之學大抵本
　於念庵觀其所作三時記言在揭陽念庵之門人蕭
　自麓出念庵諸書觀之深嘆為陽明門人對病之藥
　可見至若李見羅亦深言陽明末流之弊而取止至
　善為宗旨只是將陽明之良知改頭換靣耳非有二
　也其學又在念庵景逸之下矣(原第十/一條)
　　(基按陸王一派學問如白沙甘泉念庵諸公皆是/做静時工夫得力者彼自以為學有本領即斥之)
　　(者亦以偏於静非之豈知只是致其所致毫不識/静時工夫耶嘗謂彼於静時要察見要尋求要捜)
　　(根及至於動以為内既無私遂聽其自然流出則/是静則擾之而動則任之也烏覩所謂主静立極)
　　(耶/)
程篁墩之道一編王陽明之朱子晚年定論皆以朱合
　陸援儒入墨使學者認集註或問為朱子中年未定
　之說而謂其晚歳大悟舊說之非雖有信從朱子者
　不能不惑於其言較之顯背紫陽其害尤甚幸羅整
　庵陳清瀾之徒深闢其謬如撥雲見日至徐文貞學
　則一書則又欲以陸合朱推墨附儒蓋以象山未嘗
　不曰親師友曰觀書册曰講明與朱子之格物窮理
　髣髴相似遂強而一之不知象山雖未嘗不言講明
　其視講明一邊却輕且其所講明者亦止講明其自
　家一派學耳非可與朱子之格物窮理同日語也謂
　陸無異於朱不知陸子先不知朱子推墨附儒與援
　儒入墨其歸一而已矣文貞平生極尊陽明良知之
　學而其語録有云學湏有要辨路徑路徑既明縱行
　之不能至猶不失日日在康莊也又曰學須有所見
　乃能行得如登萬仞之山必見山頭所在乃有進歩
　處非可㝠目求前也此亦與象山所謂講明一般(原/第)
　(十四/條)
　　(按此條問學録所載前引清瀾幾亭两/段甚長後引文貞學則甚略與此不同)
顧涇陽學蔀通辨序以象山為有我朱子為無我其說
　是矣至謂朱子岐徳性問學為二不能無失而曰辨
　朱陸者不須辨其孰為支離孰為禪辨其孰為有我
　而已矣則似朱子之勝象山者僅在無我此則愚所
　未安(原第十/三條)
　　(基按讀涇陽還經録其闢陽明可謂力矣然尚有/未深燭其蔀處故小心齋劄記及文集内說到下)
　　(手工夫終覺含糊先生日記有云辨學術同異若/在經書文義上辨之則彼此膠執葛藤無已矣若)
　　(舍文義而單論下手工夫則得失自見涇陽/此序舍清瀾本意而别生議論誠不免躱閃)
余於辛丑壬寅間有告子陽明之辨謂告子不是如禪
　家守其空虛無用之心不管外靣只是欲守一心以
　為應事之本蓋即近日姚江之學然不能知言養氣
　則心不能應事故自覺有不得處雖覺有不得終固
　守其心絶不從言與氣上照管迨其久則亦不自覺
　有不得而㝠然悍然而己以㝠然悍然之心而應事
　則又為王介甫之執抝矣故告子者始乎陽明終乎
　介甫者也大抵陽明天資髙故但守其心亦能應事
　告子天資不如陽明則遂為介甫之執抝又告子天
　資髙強故成執抝若天資柔弱者則又為委靡矣故
　為陽明之學者強者必至於抝弱者必至於靡東莊
　見而評之曰百餘年來邪說横流生心害政釀成生
　民之禍真范寗所謂罪深於桀紂者雖前輩講學先
　生亦嘗心疑之然皆包羅和㑹而不敢直指其為非
　是以其障益深而其禍益烈讀此為之驚歎深幸此
　理之在天下終不得而磨滅亦世運陽生之一機也
　至謂陽明天資髙但守其心亦能應事即朱子謂禪
　家行得好自是其資質好非禪之力意然如朱子所
　稱必富鄭公吕正獻陳忠肅趙清獻諸公乃可謂之
　行得好耳陽明所為皆茍且僥倖不誠無物吾未見
　其能應事也觀其通近侍結中朝攘奪下功縱兵肆
　掠家門乖舛尤甚皆載在實録可攷而知也實録稱
　其性警敏善機械能以學術自文深中其隠矣張考
　夫亦極稱實録譏陽明警敏機械之言謂當時士大
　夫中固多有識者考夫東莊之論陽明比予更嚴予
　初未見實録耳所謂天資髙者有中行狂狷善人實
　無處可以置陽明(原第三十五條○考夫先生名履/祥前明諸生隠居桐郷深於理學)
　(著有楊/園集)
余於壬子五月始㑹東莊於郡城旅舍諄諄以學術人
　心為言曰今之人心大壞至於此極皆陽明之教之
　流毒也又曰涇陽景逸之學大段無不是然論心性
　則雖甚闢陽明而終不能脫陽明之籓籬又曰東坡
　學術尤誤人好其學者戲謔㳺蕩權詐茍且無所不
　可故人多樂而從之今之聰明才俊而决裂於亷恥
　之防者皆以東坡為窟穴者也若程朱之教行則人
　不可自便此所以惡其害己而去之朱子雜學辨最
　有功於世又曰今日為學當明可不可之界限古人
　大則以王小則以伯猶有所不可况其他乎又曰考
　夫雖師念臺而不盡從其學考夫之於念臺也猶朱
　子之於籍溪屏山白水乎非延平之比也一時之言
　皆有關係余所深佩服者(原第三/十六條)
魏莊渠與余子積書云文公論心學凡三變如存齋記
　所謂心之為物不可以形體求不可以聞見得惟存
　之之久則日用之間若有見焉此則少年學禪見得
　昭昭靈靈意思及見延平盡悟其失後會南軒始聞
　五峰之學以察識端倪為最初下手處未免闕却平
　時涵養一節工夫别南軒詩所謂惟應酬酢處特逹
　見本根答叔京書尾謂南軒入處精切皆謂此也中
　和舊說論此尤詳其後自悟其失改定已發未𤼵之
　論然後體用不偏動静交致其力功夫方得渾全此
　其終身定見也愚按朱子心學凡三變固然然惟初
　年渉禪其後出入於五峰之說認一日之間萬起萬
　滅而寂然之本體未嘗不寂然者為未發似與陽明
　之不分已𤼵未𤼵相類顧陽明之不分已發未𤼵者
　指知覺之心而言無善無惡者也朱子之不分已𤼵
　未𤼵者指義理之心而言萬物皆備者也故無論朱
　子後來分已發未發即使到底不分仍與陽明異無
　論陽明到底不分已𤼵未𤼵即使亦改而分仍與朱
　子異所以陽明雖推朱子之晚年定論而仍有影響
　尚疑朱仲晦之句至若劉念臺反以中和舊說為是
　而謂改定已𤼵未𤼵此是朱子已見得後仍用鈍根
　工夫可謂巧於誣朱子者矣(原第/九條)
學蔀通辨所論朱子之言三變至晚年而始定此以朱
　陸異同而言也魏莊渠與余子積書所論朱子之言
　三變在中年而已定此以朱子自家用功而言也大
　抵朱子四十以後初㑹象山時猶未甚冰炭其論象
　山處疑信相半多屬未定之見蓋縁此時識象山未
　破也而其自家用功則固已本末兼備確有定見矣
　(原第十/二條)
　　(按右二條雖論朱子而實為異學/撤其援儒入墨之蔀故附於此)
講良知更講致良知講理以頓悟更講事以漸修此明
　季諸儒所以救陽明末流之弊也然不知從朱子之
　格物入則所謂悟與修皆不可據不知尊程子性即
　理也之解則所謂理者先不真此只救得龍溪諸人
　之弊不曾救得陽明之弊(原第六/十四條)
以六經為聖人糟粕者猶以虛無之見置在六經外以
　六經為我註脚者直以虛無之見置在六經内故象
　山之解經其害更甚於王何也(原第五/十五條)
陽明一派學術日異而月不同正嘉之際其辭詖嘉隆
　之際其辭滛萬厯以後其辭邪至今日其辭遁(原第/五十)
　(六/條)
楚以荀况為蘭陵令綱目特筆書之而又備載其論兵
　以仁義為本之言不以其言性惡而没其善所謂惡
　而知其美也今日於象山陽明亦當如是但從祀則
　不應濫及(原第二/十一條)
顔魯公唐代偉人而載於姚鉉所輯唐文粹者寶應寺
　有記放生池有碑深溺於浮屠之說如此其他如張
　說王維盧肇李華白居易柳宗元之徒連篇累牘稱
　揚佛教者又何足怪哉故知韓退之真人傑也唐文
　粹不載退之諫佛骨表大端已差(原第四/十七條)
　　觀聖賢
李見羅曰仕止久速外别無秋陽江漢此言甚好然却
　未盡如喜怒哀樂子臣弟友皆是秋陽江漢又以一
　貫言之則一箇秋陽江漢貫萬箇秋陽江漢(原増/九條)
閱聖人百世章想親炙二字見成周風俗之厚伯夷有
　功焉春秋之末至於戰國柳下惠有功焉(原増/十條)
曾㸃之春風沂水即子思之鳶飛魚躍蓋以道極於至
　大而無外入於至小而無間隨時隨地隨人皆有當
　然之理有一毫欠缺便非所以報知己髙明廣大處
　有一毫欠缺則大綱便不正精㣲中庸處有一毫欠
　缺則萬目便不舉此即伊尹一夫不獲時予之辜意
　思故謂其有堯舜氣象但㸃只是見得未能行得若
　三子之沾沾於兵農禮樂視㸃之所見狹且粗矣然
　却是實能行得漆雕開所謂斯即是㸃所見之境界
　但自知其未能信則其篤志處亦髙於㸃(原第二/十四條)
漆雕開吾斯之未能信一語意味深長蓋大綱之信猶
　易節目之信最難知處信猶易行處信最難順處信
　猶易逆處信最難從容時信猶易倉卒時信最難開
　雖己見大意而能體認到此其一段謙退精進氣象
　真是可恱如陳清瀾學蔀通辨亦可謂己見大意却
　少此一段氣象(原第二/十五條)
史記檀弓皆載孔子負杖逍遥歌泰山梁木之事呉草
　廬曰此妄也聖人徳容始終如一至死不變今負手
　曳杖逍遥於門動容周旋中禮者不如是也聖人樂
　天知命視死生如晝夜豈自為歌詩以悲其死且以
　哲人為稱又以泰山梁木為比若他人悲聖人之將
　死而為此歌詞則可聖人自為此歌而自比乃若是
　妄也蓋是周末七十子以後之人譔造欲表聖人之
　豫知其死將以尊聖人而不知適以卑之也草廬此
　論言聖人生死之際甚明白若如史記檀弓所載則
　孔子之臨没不如曾子之啓手足易簀逺矣
　　(按譔造聖人事欲尊聖人而適以卑之者多矣在/漢論衡諸書已辨之若草廬此論所見更卓宜先)
　　(生深取/之也)
二程先生一寛和一嚴厲明道嘗謂伊川曰異日能使
　人尊嚴師道者吾弟也若接引後學隨人材而成就
　之則予不得讓焉朱公掞見明道於汝州歸告人曰
　光庭在春風中坐了一月游定夫楊中立見伊川一
　日先生坐而瞑目二子立侍不敢去退則門外雪深
　尺餘矣明道每與門人講論有不合者則曰更有商
　量伊川則直曰不然二先生氣象不同如此然不可
　以此遽議優劣寛和有寛和好處嚴厲有嚴厲好處
　至以其立朝言之明道能使荆公服其忠信而伊川
　不能使子瞻不詆為姦險亦非二程之有優劣蓋荆
　公尚能容明道而子瞻不能容伊川也至以其論學
　言之語録中明道言居敬處多伊川言窮理處多如
　以記誦博識為玩物喪志如曰有天徳便可語王道
　其要只在慎獨如曰學只要鞭辟近裏着已質美者
　明得盡渣滓便渾化却與天地同體其次惟莊敬持
　養曰學者須先識仁仁者渾然與物同體識得此理
　以誠敬存之而已則皆明道之言也如曰涵養湏用
　敬進學則在致知曰今日格一件明日又格一件則
　皆伊川之言也故近世談良知者多喜言明道而抑
　伊川不知二先生之學一也窮理居敬必無偏廢之
　理特記之者有詳略耳伊川嘗謂張繹曰我昔狀明
　道先生之行我之道葢與明道同異時欲知我者求
　之於此文可也此程門定論也故二程語録中多有
　不分二先生語者後人奈何以己意而妄分優劣乎
　論二先生者亦折衷於朱子而已朱子曰明道語宏
　大伊川語親切又曰明道渾然天成不煩人力伊川
　工夫造極可奪天巧又曰明道可比顔子若孟子才
　高恐伊川未到孟子處伊川收束檢制孟子却不能
　到又曰大程當識其明快中和處小程當識其初年
　之嚴毅晚年又濟以寛平處又曰明道說話超邁不
　如伊川說得的確合朱子數條觀之則知明道天資
　高於伊川伊川學力所至不讓明道明道有優於伊
　川處伊川有優於明道處然其道則一而已故四書
　集註引用二程語亦不分伊川明道(原第四/十一條)
　　(按問學録所載奈何以己意而妄分優劣乎下云/必欲分焉則有之矣此改云亦折衷於朱子又伊)
　　(川有優於明道處/以下問學録内無)
明道謝表有云惟知直道以事君豈忍曲學而阿世及
　為御史對神宗曰使臣拾遺補闕禆贊朝廷則可使
　臣掇拾臣下短長以沽直名則不能嗚呼此所謂濂
　洛關閩之清議而非顧厨俊及之清議也以此為訓
　猶有摘蘇子瞻䇿問而劾其不恭如朱光庭者(原第/四十)
　(二/條)
黄勉齋所述朱子行狀直是一篇太極圖學者不可不
　讀(原第二/十二條)
　　(基按日記云朱子行狀是周子一篇太極圖周子/太極圖即是朱子一篇行狀湏知只是恰好二字)
　　(太極圖純是畫一理字朱/子行狀是畫一當理様子)
朱子諸封事人但見其一味正直然其中仍有一段忠
　厚和平之意在蓋由其從義理發出非從意氣𤼵出
　也(原第二/十三條)
　　(基按讀先生奏/疏亦湏知此意)
果齋李氏謂朱子晚見諸生繳繞於文義之間深慮斯
　道之無傳始頗指示本體使深思而自得之此似與
　陽明朱子晚年定論之說相符然所謂指示本體者
　亦示之以體用兼備之學耳豈教之以尊徳性而廢
　問學乎豈教之守其昭昭靈靈者為尊徳性乎(原第/四十)
　(三/條)
　　(基有劄記一條云朱子文集答張敬夫書曰來教/謂静則溺於虛無此固所當深慮若以天理觀之)
　　(動之不能無静猶静之不能無動静之不能無養/猶動之不能無察也但見得一動一静互為其根)
　　(敬義夾持不容間斷之意則雖下静字原非死物/至静之中蓋有動之端焉固非遺事絶物閉目兀)
　　(坐之謂但未接物時便有敬以主乎其中則事至/物來善端昭著而所以察之者益精明爾按此段)
　　(真是說得四平八穏後人謂朱子不喜言静不呌/人涵養本原上做工夫詎知惟朱子纔是真能静)
　　(纔是真能涵養本原纔有合於體用一原動静無/端之旨又一條云朱子之學真箇是體用一源顯)
　　(㣲無間知行皆是如此後讀黄勉齋集鄂州四賢/堂記云新安朱先生禀資髙明厲志剛毅深潛黙)
　　(識篤信力行體用一源顯㣲無間之㫖超然獨/悟頗以自信因先生體用兼備語附志於此)
元史載劉静修初為經學究訓詁疏釋之説輒嘆曰聖人
　精義殆不止此及得周程張邵朱吕之書一見能發其
　㣲曰我固謂其當有是也又曰邵至大也周至精也程
　至正也朱子極其大盡其精而貫之以正也今静修集
　中叙學一篇不及朱子想是其早年之作其次第亦不如
　程氏分年日程之詳然其謂六經自火於秦傳註於漢疏
　釋於唐議論於宋議論之學自傳注疏釋出故必先傳
　注而後疏釋先疏釋而後議論此是不易之論(原第六/十二條)
孔子集羣聖之大成朱子集諸儒之大成猶文武周公
　損益二代之制以成一王之法也孔子傷夏殷之禮
　不足徴葢惜文武周公損益之妙不得見於後世耳
　今孔子之道雖垂於六經而其所以損益羣聖者後
　世亦不能知其詳獨朱子云今未逺遺文具在其所
　述諸經之傳註既足以明道於天下而其損益之妙
　又往往見於文集語類之中學者其可不寳而傳焉
　章楓山謂朱子語類一書雖出門人所記不敢謂其
　字字句句皆無差誤而其中所載大而天地鬼神之
　奥小而一事一物之宜凡所以窮理修身應事接物
　與夫治國平天下之道靡所不備大有功於後學信
　哉薛文清謂讀朱子語録雜書斷不若讀其手筆之
　書然手筆之書亦有得語録而益明者文清特恐人
　不知採擇而為此言耳(原第三/十三條)
　　(按問學録本三條此合為一○朱子精意每每見/於語類楓山之言極是先生所以謂得語類而益)
　　(明也嘗讀陳剩夫先生集與周翠渠書云朱子程/子遺書序曰伊川先生無恙時門人尹焞以是書)
　　(奉質先生曰某在何必讀此書若不得某之心所/記者徒彼意耳以是觀之今語類既皆門人所退)
　　(録則朱門諸賢豈盡過於㳺揚吕謝諸公之學而/所得豈盡得朱子之心哉然則讀語録正當有所)
　　(折衷未可以為無毫釐之差謬也殆亦文清之意/又曰規模間架在吾胸中然後讀語類以填補之)
　　(使道理益充周浹洽甚宜也若其未然恐當循序/蓋文清及剩夫皆以朱子手筆之書為主循序讀)
　　(書之法固然然某嘗與廬陵王公勉軒論語録王/至謂更粹於文集疑朱子自加刪定此言亦非臆)
　　(度蓋文集尚有少壯未定之論而語類中純者居/多也竊謂學者不可不細加體㑹不可因文清剩)
　　(夫之言/而忽之)
吾邑前輩沈晴峰論清任和之義曰昔在孟子時伯夷
　伊尹柳下惠三聖之名與孔子鼎立未有標别而獨
　尊吾孔子也者惟孟子始見孔子之大為此區别之
　論伯夷擔負綱常砥樹名節一讓而父子兄弟之道
　立一諌而君臣冠履之防明後來如季札嚴光文天
　祥之流似之然世路淆雜利害相攻使人人遜讓以
　不犯手為髙大事大變倚靠誰人故伊尹一任而伐
　夏救民再任而放桐復辟後世如霍光諸葛亮之流
　似之然自世之衰也非復三五之時公道半明晦人
　羣半真偽故人情事變亦半起半仆任之不能清之
　不得則湏耐性柔情徐量其機解紛調劑救之者半
　隨之者半要以濟事安人故柳下惠者未嘗不清不
　必激而表其清未嘗不任不必任而處之過曹參丙
　吉謝安王旦之流似之人生處世只此三條大路孔
　子酌於三者之中幾㣲中節譬之大醫用藥仍是衆
　工所用者觔兩之不同耳譬僚之於丸庖丁之於牛
　丈人之於承蜩輪扁之於斵輪皆妙在手法輕重疾
　徐之間此論清任和之義精矣然清任和與為我兼
　愛執中又何以别愚謂清者無我與為我不同任者
　有差等之愛與兼愛不同和者調劑於清任之間執
　中者膠執於為我兼愛之中故夷尹惠與孔子偏全
　之分也異而同者也楊墨子莫與孔子邪正之分也
　直為異端而已然則季札諸葛亮謝安王旦之流亦
　可為聖乎曰是皆君子善人中行狂狷之徒也蓋君
　子善人中行狂狷之内又各自有清任和之不同(原/第)
　(三十/六條)
綱目不載嚴光足加帝腹之事欲學者取其髙而不取
　其傲也讀淵明詩者不可不存此意(原第六/十一條)
　　(基按文集内有活潑潑齋記言王君天市有南窗/寄傲扁額先生為改題之因極論傲字之病與此)
　　(條相/𤼵)
包孝肅海忠介可謂不忮不求何用不臧矣却不免有
　子路終身誦之之意沾沾以是道為臧便不足為臧
　近世鹿江村孫徴君皆是這一路人惜無聖人裁成
　之所以其成又不若子路子路若不是聖人裁成其
　病痛亦不止此(原第五十九條○按江村諱善繼字/伯順大名人徴君諱竒逢字鍾元前)
　(明孝亷容城人/皆以理學名)
　
　
　
　
　
　
　
　
　
　
　
　松陽鈔存卷下
松陽鈔存䟦
先王父之宰靈夀也靈夀别名松陽又為衛水所經故
當時與諸生講學之書名松陽講義而鈔存舊名衛濱
曰鈔亦名松陽鈔存葢靈夀簿書之暇所定故咸冠以
松陽誌其地也鈔存取諸問學録日記為多殆輯其粹
語以示後學實無可増損正誼堂刻先王父遺書四種
讀禮志疑讀朱隨筆二書全刻至鈔存及問學録均有
刪節行世既久㡬失其真(憲/)業師惕齋楊姑夫邃精性
理于先王父諸書最所熟習謂鈔存一册不宜刪節因
全書艱于剞劂同門先請鎸是書遂相協力三月告成
然後先王父閑先聖闢異學之㫖朗然如日中天即此
七十五條大㫖已具見矣嗚呼手澤猶存淵源莫續詩
曰無念爾祖聿修厥徳(憲/)于此自勉還自愧焉孫男申
憲百拜謹䟦
